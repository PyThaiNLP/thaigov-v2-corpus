รัฐบาลไทย-ข่าวทำเนียบรัฐบาล-มท.1 ตั้งโต๊ะแถลงข่าวจับกุม "นาซ่าคลับ" แหล่งมั่วสุมขนาดใหญ่กลางเมืองชลบุรี ย้ำดำเนินคดีกับผู้จงใจฝ่าฝืนกฎหมายแบบไม่ยั้ง เตือนผู้ให้เช่าพื้นที่สถานบริการต้องมีความรับผิดชอบต่อสังคม


วันเสาร์ที่ 15 มิถุนายน 2567
15/06/2567
พิมพ์
มท.1 ตั้งโต๊ะแถลงข่าวจับกุม "นาซ่าคลับ" แหล่งมั่วสุมขนาดใหญ่กลางเมืองชลบุรี ย้ำดำเนินคดีกับผู้จงใจฝ่าฝืนกฎหมายแบบไม่ยั้ง เตือนผู้ให้เช่าพื้นที่สถานบริการต้องมีความรับผิดชอบต่อสังคม
มท.1 ตั้งโต๊ะแถลงข่าวจับกุม "นาซ่า คลับ" แหล่งมั่วสุมขนาดใหญ่กลางเมืองชลบุรี ย้ำดำเนินคดีกับผู้จงใจฝ่าฝืนกฎหมายแบบไม่ยั้ง เตือนผู้ให้เช่าพื้นที่สถานบริการต้องมีความรับผิดชอบต่อสังคมไม่เช่นนั้นอาจตกเป็นผู้ร่วมทำผิด
น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวว่า วันนี้ (15 มิ.ย. 67) เวลา 10.30 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นายอรรษิษฐ์ สัมพันธ์รัตน์ อธิบดีกรมการปกครอง นายชัยพร แพภิรมย์รัตน์ รองผู้ว่าราชการจังหวัดชลบุรี พล.ต.ท.สมประสงค์ เย็นท้วม ผู้บัญชาการตำรวจภูธรภาค 2 พลตำรวจตรี ธวัชเกียรติ จินดาควรสนอง ผู้บังคับการตำรวจภูธรจังหวัดชลบุรี ร้อยตำรวจเอก เขตรัฐ ชาญศิลป์ ผู้อำนวยการสำนักอำนวยการกองอาสารักษาดินแดน กรมการปกครอง นายวรจักร สถาพรภิญโญ นายอำเภอเมืองชลบุรี ร่วมแถลงข่าวจับกุม "นาซ่า คลับ" สถานบริการผิดกฎหมายในพื้นที่จังหวัดชลบุรี ณ ที่ว่าการอำเภอเมืองชลบุรี จังหวัดชลบุรี
นายอนุทิน กล่าวในการแถลงข่าวว่า กระทรวงมหาดไทยดำเนินการตามนโยบายของนายเศรษฐา ทวีสิน นายกรัฐมนตรี ในการปราบปรามยาเสพติด การป้องกันและปราบปรามอย่างจริงจัง รวดเร็ว และเป็นรูปธรรม ซึ่งท่านนายกรัฐมนตรีมอบหมายให้ดำเนินการอย่างเต็มที่เพื่อหยุดแพร่ระบาดโดยเฉพาะในเด็กเยาวชน ควบคุมสถานบริการและสถาบันเทิง การอนุญาตต่างๆ ป้องกันไม่ให้เป็นแหล่งมั่วสุม แพร่ระบาดของยาเสพติด พกพาอาวุธปืน อันกระทบต่อความสงบเรียบร้อยของบ้านเมือง
สำหรับปฏิบัติการครั้งนี้ กระทรวงมหาดไทยได้บูรณาการร่วมกับ พลตํารวจเอก กิตติ์รัฐ พันธุ์เพ็ชร์ รักษาการผู้บัญชาการสำนักงานตำรวจแห่งชาติ ผู้บังคับการกองบังคับการตำรวจปราบปรามยาเสพติด ผู้บัญชาการตำรวจภูธรภาค 2 และกองอำนวยการกองอาสารักษาดินแดน กรมการปกครอง เพื่อส่งเจ้าหน้าที่ลงปฏิบัติการร่วมกัน มีพลตำรวจตรี นพสิทธิ์ มิตรภักดี ผู้บังคับการกองบังคับการตำรวจปราบปรามยาเสพ 1 และนายอำเภอเมืองชลบุรี ตำรวจในท้องที่ร่วมลงพื้นที่
นายอนุทิน กล่าวว่า ชุดปฏิบัติการพิเศษกรมการปกครอง (DOPA Force) พร้อมด้วยเจ้าหน้าที่ตำรวจชุดอำพราง บช.ปส. ได้เข้าตรวจค้น "นาซ่า คลับ" (NASA Club) พื้นที่ ต.ดอนหัวฬ่อ อ.เมืองชลบุรี จ.ชลบุรี พบว่า เป็นสถานประกอบการที่เปิดแบบสถานบริการ มีการขายเครื่องดื่มแอลกอฮอล์ มีการแสดงดนตรี ขายความสำราญให้กับนักท่องเที่ยว โดยไม่มีใบอนุญาตประกอบสถานบริการ มีการเปิดเกินเวลา ซึ่งผิดกฎหมาย ยิ่งกว่านั้นยังมีการขายยาเสพติด ตรวจสอบเบื้องต้นพบว่าเป็นยาเคหรือ "เคตามีน" ซึ่งมีหัวหน้าการ์ดเป็นผู้จำหน่าย ดังนั้นการกระทำผิดทั้งหมดมีความชัดเจนและเป็นที่ประจักษ์ ว่ามีความตั้งใจจงใจที่จะกระทำผิดอันฝ่าฝืนกฎหมาย
จากการตรวจค้นสามารถจับกุมนักท่องเที่ยวเป็นเยาวชนอายุต่ำกว่า 18 ปี จำนวน 8 คน และได้บูรณาการกับสาธารณสุขจังหวัดชลบุรี และ บช.ปส. ในการตรวจหาสารเสพติดในร่างกาย พบสารเสพติดในร่างกาย รวมทั้งสิ้น 157 ราย ผู้ชาย 68 ราย ผู้หญิง 89 ราย อีกทั้งจับกุมตัว "นายดนุสรณ์" หัวหน้าการ์ดผู้ต้องหาจำหน่ายยาเสพติด โดยภายหลังตรวจสอบประวัติเป็นผู้ต้องหาตามหมายจับผู้ต้องหายาเสพติดของ ปปส. ซึ่งขณะนั้นกำลังหลบหนีอยู่ ซึ่งเหตุการณ์ในครั้งนี้เป็นการกระทำความผิดต่อเนื่อง รวมถึงจับกุมเจ้าของร้าน ผู้ดูแล และผู้ที่เกี่ยวข้อง พร้อมได้แจ้งข้อกล่าวหา 1) เปิดสถานบริการโดยไม่ได้รับอนุญาต มีโทษจำคุกไม่เกิน 1 ปีปรับไม่เกิน 60,000 บาทหรือทั้งจับทั้งปรับ 2) จำหน่ายเครื่องดื่มแอลกอฮอล์เกินเวลาที่กฎหมายกำหนด มีโทษจำคุกไม่เกิน 6 เดือน ปรับไม่เกิน 10,000 บาทหรือทั้งจำทั้งปรับ 3) ปล่อยปละละเลยให้มีการใช้สารเสพติดในบริเวณสถานประกอยการ ซึ่งมีเหตุให้มีคำสั่งปิดสถานประกอบการเป็นเวลา 5 ปี
"การเปิดสถานบริการเหล่านี้มีการเช่าใช้พื้นที่ หากไม่มีการขอใบอนุญาตก็ถือว่าเป็นการกระทำฝ่าฝืนกฎหมาย ดังนั้น เจ้าของพื้นที่ต้องมีความรับผิดชอบต่อสังคม การทำสัญญาให้เช่าอสังหาริมทรัพย์ใด ๆ ไม่ว่าจะเป็นเจ้าของอาคาร หรือเจ้าของสถานที่ก็ต้องมีความระมัดระวังและมีความละเอียดรอบคอบในการปล่อยเช่า มิฉะนั้นอาจโดนโทษไปด้วย ไม่ว่าจะเป็นการร่วมกันตั้งสถานบริการโดยไม่ได้รับอนุญาต ร่วมขายเครื่องดื่มแอลกอฮอล์ให้แก่ผู้มีอายุต่ำกว่า 20 ปี และร่วมกันส่งเสริมยินยอมให้เด็กประพฤติตนไม่สมควร เสี่ยงต่อการกระทำความผิดในพื้นที่ด้วย" นายอนุทิน กล่าวเพิ่มเติม
นายอนุทิน กล่าวว่า กระทรวงมหาดไทยได้รับนโยบายจากรัฐบาลในการจัดระเบียบสังคม ให้ประชาชนอยู่ในสังคมได้อย่างเป็นระเบียบเรียบร้อยสงบสุข ซึ่งการสแกน Re X-ray ตรวจสอบสถานประกอบการและสถานบริการก็เป็นหนึ่งในนโยบายการจัดระเบียบสังคม เพื่อทำให้ผู้ประกอบการดำเนินการภายใต้กรอบกฎหมาย โดยเฉพาะอย่างยิ่งการไม่ให้มียาเสพติดอยู่ในสถานที่ของตน ทั้งฝ่ายปกครองฝ่ายความมั่นคงและผู้รักษากฎหมายที่เกี่ยวข้องทำงานเป็นทีมแลกเปลี่ยนซึ่งกันและกัน และพร้อมจะลงพื้นที่ปฏิบัติการในพื้นที่ต่าง ๆ ทุกเมื่อ พร้อมกันนี้ ต้องขอขอบคุณผู้ที่เกี่ยวข้องทุกภาคส่วน ตลอดเจ้าหน้าที่ในพื้นที่ทุกท่านที่ได้ดำเนินการอย่างเข้มงวด ขอให้ทำงานต่อไปอย่างไม่ย่อท้อ ด้วยความร่วมมือความเข้มแข็งมีประสิทธิภาพ โดยมีจุดมุ่งหมายเดียวกัน เพื่อให้บ้านเมืองมีความสงบสุข
น.ส.ไตรศุลี กล่าวในตอนท้ายว่า นอกจากเดินทางไปแถลงข่าวจับกุมที่จังหวัดชลบุรีในครั้งนี้ นายอนุทิน ได้พบผู้ที่ถูกจับกุมคดีเสพยาเสพติด รวมถึงผู้เป็นเจ้าของสถานบริการ โดยได้ชี้แจงโทษทางกฎหมายและ แนะนำในประเด็นต่างๆ ให้ผู้ถูกจับกุมเห็นโทษของการกระทำการฝ่าฝืนกฎหมายด้วย

ที่มา : https://www.thaigov.go.th/news/contents/details/84519