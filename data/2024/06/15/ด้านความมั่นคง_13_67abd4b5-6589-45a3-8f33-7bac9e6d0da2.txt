รัฐบาลไทย-ข่าวทำเนียบรัฐบาล-มท.1 สั่งการอธิบดีปกครอง นำหน่วย DOPA FORCE สนธิกำลังร่วม บช.ปส. บุกทลายผับ NASA CLUB (นาซ่า คลับ ชลบุรี) แหล่งรวมนักเที่ยวอัพยาแห่งใหม่ ใจกลางอมตะนคร เมืองชล


วันเสาร์ที่ 15 มิถุนายน 2567
15/06/2567
พิมพ์
มท.1 สั่งการอธิบดีปกครอง นำหน่วย DOPA FORCE สนธิกำลังร่วม บช.ปส. บุกทลายผับ NASA CLUB (นาซ่า คลับ ชลบุรี) แหล่งรวมนักเที่ยวอัพยาแห่งใหม่ ใจกลางอมตะนคร เมืองชล
มท.1 สั่งการอธิบดีปกครอง นำหน่วย DOPA FORCE สนธิกำลังร่วม บช.ปส. บุกทลายผับ NASA CLUB (นาซ่า คลับ ชลบุรี) แหล่งรวมนักเที่ยวอัพยาแห่งใหม่ ใจกลางอมตะนคร เมืองชล พบนักท่องราตรีกำลังเพลิดเพลินประหนึ่งลอยอยู่บนอวกาศ แต่ไม่รอดมือเจ้าหน้าที่
"DOPA FORCE ทีมนี้พี่ขอให้สงบ สยบนักเที่ยวอัพยากลางเมืองชล" มท.1 สั่งการอธิบดีปกครอง นำหน่วย DOPA FORCE สนธิกำลังร่วม บช.ปส. บุกทลายผับ NASA CLUB (นาซ่า คลับ ชลบุรี) แหล่งรวมนักเที่ยวอัพยาแห่งใหม่ ใจกลางอมตะนคร เมืองชล พบนักท่องราตรีกำลังเพลิดเพลินประหนึ่งลอยอยู่บนอวกาศ แต่ไม่รอดมือเจ้าหน้าที่
วันนี้ (15 มิ.ย. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า นายอนุทิน ชาญวีรกูล รองนายกรัฐมนตรี รัฐมนตรีว่าการกระทรวงมหาดไทย สั่งการให้กรมการปกครอง โดยชุดปฏิบัติการปราบปรามยาเสพติดและรักษาความสงบ (DOPA FORCE) โดยร้อยตำรวจเอก เขตรัฐ ชาญศิลป์ ผู้อำนวยการสำนักอำนวยการกองอาสารักษาดินแดน นายวิรุฬห์ สิทธิวงศ์ ผู้อำนวยการสำนักการสอบสวนและนิติการ นายอิสรา เจริญชาศรี ผู้อำนวยการกองการสื่อสาร และนายเสรี กัณฑ์โรจน์ เลขานุการกรมการปกครอง พร้อมพนักงานฝ่ายปกครอง และสมาชิกกองอาสารักษาดินแดน กว่า 150 นาย สนธิกำลังร่วมกับเจ้าหน้าที่ตำรวจกองบัญชาการตำรวจปราบปรามยาเสพติด (บช.ปส.) นำโดยพลตำรวจตรี นพสิทธิ์ มิตรภักดี ผู้บังคับการกองบังคับการตำรวจปราบปรามยาเสพติด 1 ลงพื้นที่เข้าตรวจค้น NASA CLUB Chonburi พื้นที่ตำบลดอนหัวฬ่อ อำเภอเมืองชลบุรี จังหวัดชลบุรี สถานบริการแห่งใหม่ แหล่งใหญ่ ที่ปล่อยให้มีการมั่วสุมเสพยาเสพติดอย่างกับเป็นเรื่องปกติ ประดุจดั่งอยู่นอกโลก
"ปฏิบัติการในครั้งนี้ สืบเนื่องจากกรมการปกครอง โดยชุดปฏิบัติการปราบปรามยาเสพติดและรักษาความสงบ นำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย บูรณาการร่วมกับกองบัญชาการตำรวจปราบปรามยาเสพติด เพื่อมุ่งแก้ไขปัญหายาเสพติด เร่งรัดการดำเนินงานป้องกันและปราบปรามยาเสพติดอย่างจริงจัง รวดเร็ว และเป็นรูปธรรม ด้วยการทำการสืบสวนข้อมูลสถานประกอบการและสถานบันเทิงผิดกฎหมายทั่วทั้งประเทศตามนโยบายการจัดระเบียบสังคม ทั้งนี้ จากการตรวจสอบพบข้อมูลว่า สถานบริการ NASA CLUB Chonburi ลักลอบเปิดให้บริการโดยไม่มีใบอนุญาตสถานบริการ มีการโฆษณาเชิญชวนนักท่องเที่ยวผ่านทางสื่อสังคมออนไลน์ โดยไม่เกรงกลัวต่อกฎหมาย และที่สำคัญมีการปล่อยให้นักเที่ยวใช้ยาเสพติดและมีการจำหน่ายยาเสพติดภายในร้านอย่างเสรี ทั้งนักเที่ยวและพนักงานของร้านต่างเป็นผู้จำหน่ายยาเสพติดอย่างเสรี มั่วสุม เสพยาเสพติดทั้งภายในร้าน นอกจากนี้พฤติกรรมของนักเที่ยวยังมีความอันตราย มีเรื่องทะเลาะวิวาทกันภายในร้านอยู่บ่อยครั้ง และพกพาอาวุธเข้ามายังสถานบริการ โดยผ่านการตรวจค้นจากพนักงานของร้านมาได้อย่างง่ายดาย" นายอรรษิษฐ์ฯ กล่าวในช่วงต้น
นายอรรษิษฐ์ฯ กล่าวต่อไปอีกว่า สายลับชุดปฏิบัติการ DOPA FORCE ได้ร่วมกับเจ้าหน้าที่ตำรวจชุดอำพราง จาก บช.ปส. เข้าสืบสวนข้อเท็จจริง เพื่อรวบรวมพยานหลักฐานพิสูจน์ความผิดอีกครั้ง ในคืนวันที่ 14 มิ.ย. 67 พบว่าสถานบริการ NASA CLUB Chonburi มีการกระทำผิดเช่นเดียวกับการสืบสวนก่อนหน้านี้ จึงได้แจ้งไปยังชุดจับกุม และในเวลา 01.30 น. ของวันที่ 15 มิ.ย. 2567 จึงเปิดปฏิบัติการจู่โจมจับกุมสถานบันเทิงละเมิดกฎหมายทันที ซึ่งเมื่อชุดจับกุมเข้าไปถึง พบนักเที่ยวกำลังมันส์กับเสียงเพลงและเคลิบเคลิ้มไปกับสารเสพติด เมื่อรู้ตัวว่าเจ้าหน้าที่ชุดจับกุมเข้ามาในพื้นที่ นักเที่ยวผู้เสพยาเสพติด พยายามหลบหนี และโยนยาเสพติดทิ้งลงพื้น ทั้งภายในร้านและภายในห้องน้ำอีกจำนวนมาก และที่สำคัญสถานบริการแห่งนี้มีการปล่อยปละละเลยให้มีการใช้สารเสพติดภายในอาคาร ซึ่งตรวจสอบพบมีนักเที่ยวจำนวนกว่า 500 คน และมียาเสพติดตกกระจายเกลื่อนพื้น มีลักษณะเป็นผงสีขาว คาดว่าเป็นเคตามีน ยาอี
"จากการตรวจหาสารเสพติดในร่างกายนักท่องเที่ยว พบมีสารเสพติด 157 ราย แบ่งเป็นชาย 68 คน หญิง 89 คน และพบผู้มีอายุต่ำกว่า 20 ปี อีกจำนวน 8 คน พนักงานฝ่ายปกครอง จึงได้จับกุมตัวเจ้าของร้าน ผู้ดูแล และผู้ที่เกี่ยวข้อง พร้อมนำตัวและของกลางไปร้องทุกข์กล่าวโทษในฐานความผิด 1) เปิดสถานบริการโดยไม่ได้รับอนุญาต 2) จำหน่ายเครื่องดื่มแอลกอฮอล์เกินเวลาที่กฎหมายกำหนด และ 3) มีการปล่อยปละละเลยให้มีการใช้สารเสพติดภายในบริเวณสถานประกอบการ ซึ่งเป็นเหตุผลประกอบการทำคำสั่งปิดสถานประกอบการเป็นเวลา 5 ปี" นายอรรษิษฐ์ฯ กล่าวเน้นย้ำ
นายอรรษิษฐ์ฯ กล่าวในช่วงท้ายว่า กระทรวงมหาดไทยมุ่งมั่นในการเสริมสร้างความสงบเรียบร้อยให้กับสังคม ดำเนินการกับผู้กระทำความผิดกฎหมายทุกชนิด ทุกรูปแบบ ด้วยการบูรณาการขับเคลื่อนนโยบายในการจัดระเบียบสังคม การปราบปรามผู้มีอิทธิพล การป้องกันและปราบปรามการค้ามนุษย์ ยาเสพติด อาวุธปืน เครื่องกระสุน และสิ่งเทียมอาวุธปืน การปราบปรามบ่อนการพนัน เพื่อให้บ้านเมืองปลอดอบายมุข ปลอดยาเสพติด ประชาชน มีความมั่นคงปลอดภัยในชีวิตและทรัพย์สิน ลูกหลานคนไทยได้อยู่ในสิ่งแวดล้อมที่สมบูรณ์ สิ่งแวดล้อมที่สวยงาม มีแต่ความสงบสุข เป็นพื้นที่แห่งความสุขที่ยั่งยืน พร้อมทั้งขอเชิญชวนพี่น้องประชาชนได้เป็นส่วนหนึ่งของการปราบปรามผู้กระทำผิด ด้วยการแจ้งเบาะแสการกระทำความผิด ผ่านสายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/84518