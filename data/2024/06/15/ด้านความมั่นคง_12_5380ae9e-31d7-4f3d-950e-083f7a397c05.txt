รัฐบาลไทย-ข่าวทำเนียบรัฐบาล-พ่อเมืองกำแพงเพชร รับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสุโขทัย 


วันเสาร์ที่ 15 มิถุนายน 2567
15/06/2567
พิมพ์
พ่อเมืองกำแพงเพชร รับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสุโขทัย
พ่อเมืองกำแพงเพชร รับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสุโขทัย พร้อมเชิญชวนประชาชนทุกคนพร้อมใจกันใส่เสื้อเหลือง มาร่วมเป็นส่วนหนึ่งของกิจกรรม
พ่อเมืองกำแพงเพชรรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดสุโขทัย พร้อมเชิญชวนประชาชนทุกคนพร้อมใจกันใส่เสื้อเหลือง มาร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ
วันนี้ (15 มิ.ย. 67) นายชาธิป รุจนเสรี ผู้ว่าราชการจังหวัดกำแพงเพชร เปิดเผยว่า วานนี้ จังหวัดกำแพงเพชร ได้จัดพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากจังหวัดสุโขทัย ซึ่งมี นายสุชาติ ทีคะสุข ผู้ว่าราชการจังหวัดสุโขทัย เป็นผู้ส่งมอบธง ณ องค์การบริหารส่วนตำบลวังตะแบก อำเภอพรานกระต่าย จังหวัดกำแพงเพชร โดยมีคณะผู้บริหาร หัวหน้าส่วนราชการ เจ้าหน้าที่ที่เกี่ยวข้องและประชาชนร่วมกิจกรรมเป็นจำนวนมาก
"จังหวัดกำแพงเพชร ได้รับมอบธงตราสัญลักษณ์ ฯ เป็นจังหวัดลำดับสุดท้ายของสายที่ 1 ก่อนจะส่งมอบธงและรวมขบวนกับสายที่ 2 ที่จังหวัดนครสวรรค์ ซึ่งจังหวัดกำแพงเพชรจะนำธงตราสัญลักษณ์ มาจัดกิจกรรมโครงการเดิน วิ่ง ปั่น ธงตราสัญลักษณ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย" นายชาธิปฯ กล่าว
นายชาธิป รุจนเสรี ผู้ว่าราชการจังหวัดกำแพงเพชร กล่าวเพิ่มเติมว่า โดยขบวนธงตราสัญลักษณ์ ฯ ของจังหวัดกำแพงเพชร จะเคลื่อนตัวองค์การบริหารส่วนตำบลวังตะแบก ต่อไปยังบริเวณตลาดประชารัฐ หน้าที่ว่าการอำเภอเมืองกำแพงเพชร ผ่านถนนพรานกระต่าย - กำแพงเพชร โดยขบวนฯ จะเคลื่อนผ่านวัดกุฏิการาม อ.พรานกระต่าย และเข้าสู่ถนนสายกำแพงเพชร พรานกระต่าย ผ่านศูนย์ราชการจังหวัดกำแพงเพชร ไปยัง อุทยานประวัติศาสตร์กำแพงเพชร และเคลื่อนผ่านศาลหลักเมืองกำแพงเพชร, อุทยานประวัติศาสตร์ฯ วัดพระแก้ว ก่อนจะเข้าสู่บริเวณตลาดประชารัฐ หน้าที่ว่าการอำเภอเมืองกำแพงเพชร จากนั้นจึงอัญเชิญธงตราสัญลักษณ์ขึ้นประดิษฐานบนเวทีกลาง และร่วมชมนิทรรศการเฉลิมพระเกียรติพระบาทสมเด็จพระเจ้าอยู่หัว การฉายภาพยนตร์เฉลิมพระเกียรติประวัติศาสตร์ชาติไทย โดยตลอดเส้นทางมีเข้าร่วมกิจกรรม เเป็นจำนวนมาก และในวันนี้จังหวัดกำแพงเพชรจะจัดกิจกรรมเฉลิมฉลองธงตราสัญลักษณ์ฯ ซึ่งมีการจัดนิทรรศการ การฉายภาพยนตร์เฉลิมพระเกียรติฯ การแสดงต่างๆ และทำกิจกรรมจิตอาสา ณ เวทีบริเวณตลาดประชารัฐ หน้าที่ว่าการอําเภอเมืองกําแพงเพชร
"กระทรวงมหาดไทย ได้จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวฯ เพื่อให้ภาครัฐ ภาคเอกชน และประชาชน ได้มีส่วนร่วมในการแสดงความจงรักภักดี สำนึกในพระมหากรุณาธิคุณ และสร้างความปรองดองสมานฉันท์เป็นอันหนึ่งอันเดียวกัน ทั้งยังเป็นการส่งเสริมการออกกำลังกายเพื่อสุขภาพ ทั้งนี้ ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมใส่เสื้อสีเหลืองเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง" นายชาธิปฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84517