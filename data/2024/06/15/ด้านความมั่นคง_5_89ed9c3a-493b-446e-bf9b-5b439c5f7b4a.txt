รัฐบาลไทย-ข่าวทำเนียบรัฐบาล-มหาดไทย ผนึกกำลังภาคีเครือข่ายประชุมติดตามความคืบหน้าการดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันเสาร์ที่ 15 มิถุนายน 2567
14/06/2567
พิมพ์
มหาดไทย ผนึกกำลังภาคีเครือข่ายประชุมติดตามความคืบหน้าการดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กระทรวงมหาดไทย ผนึกกำลังภาคีเครือข่ายประชุมติดตามความคืบหน้าการดำเนินโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (14 มิ.ย. 67) เวลา 13.30 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายเชษฐา โมสิกรัตน์ รองปลัดกระทรวงมหาดไทยด้านบริหาร เป็นประธานการประชุมคณะทำงานด้านการบูรณาการแผนงานและโครงการภายใต้คณะกรรมการอำนวยการโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี รศ.วรวรรณ โรจนไพบูลย์ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย หัวหน้าส่วนราชการระดับกรม หัวหน้าหน่วยงานรัฐวิสาหกิจในสังกัดกระทรวงมหาดไทย ร่วมประชุม โดยเป็นการประชุมผ่านระบบประชุมออนไลน์ (Zoom Cloud Meeting) ไปยังศาลากลางจังหวัด มีผู้ว่าราชการจังหวัด รองผู้ว่าราชการจังหวัด หัวหน้าส่วนราชการ และเจ้าหน้าที่ที่เกี่ยวข้อง ร่วมรับฟัง
นายเชษฐา โมสิกรัตน์ รองปลัดกระทรวงมหาดไทย กล่าวว่า กระทรวงมหาดไทยได้รับมอบหมายจากรัฐบาล ให้ดำเนินการจัดโครงการและกิจกรรมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี 4 โครงการ/กิจกรรมเฉลิมพระเกียรติฯ ที่ดำเนินการร่วมกับรัฐบาล ได้แก่ 1. การจัดพิธีเสกน้ำพระพุทธมนต์ศักดิ์สิทธิ์ 2. โครงการบรรพชาอุปสมบท เฉลิมพระเกียรติฯ 3. โครงการ "10 คลองสวย น้ำใส คนไทยมีสุข" 4. โครงการ "หลอมรวมใจ มอบน้ำใสให้โรงเรียน" และ 1 กิจกรรม คือ กิจกรรมรักษาความสะอาดในพื้นที่ (Big cleaning Day) นอกจากนี้ ยังมีกิจกรรมที่กระทรวงมหาดไทยร่วมกับ 76 จังหวัดทั่วประเทศกำลังดำเนินการอยู่ คือ โครงการเดิน วิ่ง ปั่น ธงตราสัญลักษณ์ เฉลิมพระเกียรติฯ รวมถึงกิจกรรมเฉลิมพระเกียรติที่ร่วมกับกระทรวงต่าง ๆ อาทิ โครงการเดิน วิ่ง ปั่น ป้องกันอัมพาต ครั้งที่ 10 (Walk Run Bike Fighting STROKE) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“สำหรับความคืบหน้าการดำเนินการจัดพิธีเสกน้ำพระพุทธมนต์ศักดิ์สิทธิ์ ขณะนี้กระทรวงมหาดไทยได้ส่งมอบคนโทน้ำพระพุทธมนต์ฯ ให้กับจังหวัดทั้ง 76 จังหวัด และกรุงเทพมหานคร เมื่อวันที่ 10 มิ.ย. 67 ที่ผ่านมาครบทุกจังหวัดเป็นที่เรียบร้อยแล้ว เพื่อให้ทุกจังหวัดและกรุงเทพมหานครนำไปใช้ในการดำเนินการจัดพิธีทำน้ำพระพุทธมนต์ศักดิ์สิทธิ์ ณ แหล่งน้ำศักดิ์สิทธิ์ของทุกจังหวัดและกรุงเทพมหานคร ตามวันและฤกษ์เวลาที่กำหนด เพื่อเชิญมาที่กระทรวงมหาดไทย ก่อนไปประกอบพิธีเสกน้ำพระพุทธมนต์ศักดิ์สิทธิ์ในพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ วัดพระเชตุพนวิมลมังคลาราม ราชวรมหาวิหาร ซึ่งกระทรวงมหาดไทยได้มีการประชุมเตรียมการและซักซ้อมแนวทางการจัดพิธีให้กับผู้ว่าราชการจังหวัด พร้อมจัดทำคู่มือการจัดพิธีทำน้ำพระพุทธมนต์ศักดิ์สิทธิ์ และสำรวจความพร้อมการจัดพิธี ทั้งด้านสถานที่ อุปกรณ์ รวมถึงคณะทำงานผู้จัดพิธี โดยได้เน้นย้ำกำชับให้ทุกจังหวัดดำเนินการตามขั้นตอนและฤกษ์เวลาที่กำหนด รวมถึงซักซ้อมแนวทางการบันทึกภาพการประกอบพิธีเพื่อประมวลรวบรวมจัดทำหนังสือน้ำพระพุทธมนต์ศักดิ์สิทธิ์ เนื่องในพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีสถาบันดำรงราชานุภาพ สำนักงานปลัดกระทรวงมหาดไทย เป็นหน่วยงานรับผิดชอบ" นายเชษฐาฯ กล่าวในช่วงต้น
นายเชษฐา โมสิกรัตน์ รองปลัดกระทรวงมหาดไทย กล่าวต่อไปอีกว่า สำหรับโครงการบรรพชาอุปสมบท เฉลิมพระเกียรติฯ จัดขึ้นระหว่างวันที่ 14 กรกฎาคม - 3 สิงหาคม 2567 รวม 21 วัน โดยในส่วนกลาง จัดพิธี ณ วัดราชบพิธสถิตมหาสีมาราม และในส่วนภูมิภาคทั้ง 76 จังหวัด จังหวัดละ 73 รูป จัดพิธี ณ วัดที่จังหวัดกำหนด โดยได้มีการรับสมัครข้าราชการ พนักงาน เจ้าหน้าที่ ตลอดจนพี่น้องประชาชนผู้ประสงค์เข้ารับการบรรพชาอุปสมบท ตั้งแต่วันที่ 10 - 30 มิถุนายน 2567 ซึ่งปัจจุบันมีผู้สมัครเข้าร่วมโครงการบรรพชาอุปสมบทแล้ว จำนวน 4,912 ราย โดยกรมการปกครอง อยู่ระหว่างการประมวลรวบรวมรายละเอียดจำนวนผู้เข้าร่วมโครงการ สถานที่จัดพิธี และกำหนดการของแต่ละจังหวัด เพื่อทำเป็นฐานข้อมูลสำคัญในการรายงานต่อไป ในส่วนของโครงการ “10 คลองสวย น้ำใส คนไทยมีสุข” เฉลิมพระเกียรติฯ รัฐบาลได้กำหนดพื้นที่ 9 จังหวัดนำร่อง และกรุงเทพมหานคร ได้แก่ ล้ำน้ำโจ้ จังหวัดเชียงใหม่ คลองแม่สุก จังหวัดพะเยา คลองแม่รำพัน จังหวัดสุโขทัย คลองบางพระ จังหวัดตราด ลำตะคอง จังหวัดนครราชสีมา ลำห้วยพระคือ จังหวัดขอนแก่น คลองปากบาง จังหวัดภูเก็ต คลองกาดส้มแป้น จังหวัดระนอง คลองลัดพลี จังหวัดราชบุรี และคลองรอบกรุง กรุงเทพมหานคร โดยดำเนินการตามแนวทางในการพัฒนาแม่น้ำคูคลอง แหล่งน้ำสำคัญของทั้ง 76 จังหวัดทั่วประเทศของกระทรวงมหาดไทยที่ได้มีการดำเนินการอย่างต่อเนื่อง
“นอกจากนี้ ในการดำเนินโครงการ "หลอมรวมใจ มอบน้ำใสให้โรงเรียน" เฉลิมพระเกียรติฯ โดยการปรับปรุงคุณภาพน้ำประปาทุกโรงเรียนทั่วประเทศ เพื่อให้นักเรียนได้มีน้ำสะอาดในการอุปโภคบริโภค มีพื้นที่ดำเนินโครงการ ระยะที่ 1 ตั้งแต่ 1 มกราคม – 30 กันยายน ได้แก่ โรงเรียนในเขตบริการของการประปานครหลวง (กปน.) 720 แห่ง โรงเรียนในเขตการบริการของการประปาส่วนภูมิภาค (กปภ.) จำนวนไม่น้อยกว่า 740 แห่ง โรงเรียนและศูนย์พัฒนาเด็กเล็กในความรับผิดชอบขององค์กรปกครองส่วนท้องถิ่น จำนวน 740 แห่ง โรงเรียนในสังกัดกรุงเทพมหานคร 437 แห่ง และโรงเรียนอื่นอีก 760 แห่ง และในส่วนพื้นที่ดำเนินโครงการ ระยะที่ 2 ตั้งแต่ 1 ตุลาคม 2567 เป็นต้นไป ได้แก่ โรงเรียนในสังกัดกระทรวงศึกษาธิการ กรุงเทพมหานคร องค์กรปกครองส่วนท้องถิ่น ศูนย์พัฒนาเด็กเล็ก โรงเรียนราชประชานุเคราะห์ โรงเรียนตำรวจตระเวนชายแดน โรงเรียนสอนศาสนา รวม 76 จังหวัด และกรุงเทพมหานคร ทุกแห่ง ซึ่งทาง กปน. ได้ทำการ Kick off โครงการฯ ณ โรงเรียนอนุราชประสิทธิ์ จ.นนทบุรี และมีการลงพื้นที่ตรวจสอบคุณภาพน้ำ พบว่ามีคุณภาพตามเกณฑ์แนะนำน้ำดื่มขององค์การอนามัยโลกทุกตัวอย่าง” นายเชษฐา กล่าวเพิ่มเติม
นายเชษฐา โมสิกรัตน์ รองปลัดกระทรวงมหาดไทย กล่าวในช่วงท้ายว่า สำหรับกิจกรรมรักษาความสะอาดในพื้นที่ (Big cleaning Day) คณะรัฐมนตรีได้มีมติให้ทุกส่วนราชการและหน่วยงานรัฐดำเนินมาตรการรักษาความสะอาดในพื้นที่สาธารณะ ซึ่งนายอนุทิน ชาญวีรกูล รองนายรัฐมนตรีและรัฐมนตรีว่าการกระทรวงมหาดไทย ได้สั่งการให้ผู้ว่าราชการจังหวัดได้ร่วมกับข้าราชการ พนักงาน เจ้าหน้าที่ พร้อมทั้งเชิญชวนองค์กรภาคเอกชน และประชาชนทุกพื้นที่ ร่วมกิจกรรมทำความสะอาดบ้านเรือน ที่อยู่อาศัย สำนักงาน พื้นที่สวนสาธารณะ ให้ทุกพื้นที่ เพื่อให้มีความสะอาด มีทัศนียภาพสวยงาม และเป็นระเบียบเรียบร้อย โดยการจัดกิจกรรมที่ผ่านมา ตั้งแต่ 1 พฤษภาคม 2567 มีผู้เข้าร่วมกิจกรรมทั่วประเทศ รวมทั้งสิ้น 125,432 ราย ซึ่งทั้งหมดเป็นโครงการเฉลิมพระเกียรติที่รัฐบาลมอบหมายให้กระทรวงมหาดไทยดำเนินการ และยังมีกิจกรรม/โครงการของกระทรวงมหาดไทยที่ยังอยู่ระหว่างการพิจารณาของคณะอนุกรรมการกลั่นกรองโครงการและกิจกรรมเฉลิมพระเกียรติฯ สำนักงานปลัดสำนักนายกรัฐมนตรี อีกจำนวนทั้งสิ้น 63 โครงการ แบ่งออกเป็น โครงการเฉลิมพระเกียรติ โดย 12 กรม/รัฐวิสาหกิจในสังกัดกระทรวงมหาดไทย จำนวน 27 โครงการ และโครงการเฉลิมพระเกียรติ โดย 23 จังหวัด จำนวน 36 โครงการ ซึ่งจะมีการประชุมติดตามและบูรณาการกับส่วนที่เกี่ยวข้องอย่างต่อเนื่อง ต่อไป
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84499