รัฐบาลไทย-ข่าวทำเนียบรัฐบาล-​ผู้ตรวจฯ วีระกิตติ์ ลงพื้นที่นครปฐม สางปมน้ำเสีย รวบหน่วยงานเกี่ยวข้อง หาทางออกถาวร


วันเสาร์ที่ 15 มิถุนายน 2567
15/06/2567
พิมพ์
​ผู้ตรวจฯ วีระกิตติ์ ลงพื้นที่นครปฐม สางปมน้ำเสีย รวบหน่วยงานเกี่ยวข้อง หาทางออกถาวร
​ผู้ตรวจฯ วีระกิตติ์ ลงพื้นที่นครปฐม สางปมน้ำเสีย รวบหน่วยงานเกี่ยวข้อง หาทางออกถาวร
วันที่ 14 มิถุนายน 2567 นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม ลงพื้นที่จังหวัดนครปฐม พร้อมด้วยนายอนิรุทธิ์ โพธิหล้า อุตสาหกรรมจังหวัดนครปฐม เจ้าหน้าที่กระทรวงอุตสาหกรรม และหน่วยงานที่เกี่ยวข้อง ประชุมหารือแนวทางการดำเนินการเพื่อหาสาเหตุของปัญหาน้ำเสียในพื้นที่ หลังจากได้รับการร้องเรียนจากประชาชน กรณีปลาตายที่คลองตาปลั่ง ในพื้นที่ อ.บ้านแพ้ว จ.สมุทรสาคร ณ ห้องประชุม ชั้น 2 สำนักงานอุตสาหกรรมจังหวัดนครปฐม
จากนั้นได้ลงพื้นที่ตรวจเยี่ยมบริษัท ซิตี้ฟูด จำกัด แลกเปลี่ยนความคิดเห็นกับผู้ประกอบการโรงงาน เพื่อเสนอแนะแนวทางในการป้องกันและแก้ไขปัญหาน้ำเสียระยะยาว ในการประชุม มีหน่วยงานที่เกี่ยวข้องเข้าร่วมหารือ อาทิ อุตสาหกรรมจังหวัดนครปฐม เกษตรอำเภอสามพราน องค์การบริหารส่วนตำบลจินดา สาธารณสุขจังหวัดนครปฐม โดยที่ประชุมได้มุ่งเน้นไปที่การหาสาเหตุว่า น้ำเสียที่พบมาจากการปล่อยน้ำเสียจากโรงงาน ภาคการเกษตร หรือครัวเรือน เพื่อรวบรวมข้อมูลและสามารถตอบข้อร้องเรียนจากประชาชนได้
ผู้ตรวจราชการกระทรวงอุตสาหกรรม กล่าวว่า จากการร้องเรียนของประชาชน พบว่ามีปัญหาน้ำเสียในหลายพื้นที่ ส่งผลกระทบต่อสุขภาพและสิ่งแวดล้อม เบื้องต้นได้สั่งการให้อุตสาหกรรมจังหวัดนครปฐม ประสานงานกับหน่วยงานที่เกี่ยวข้อง รวบรวมข้อมูลและหาแนวทางแก้ไขปัญหาอย่างบูรณาการ โดยขอความร่วมมือจากทุกภาคส่วนในการแก้ไขปัญหานี้ โดยหลังจากการหารือแล้วได้เดินตรวจระบบบำบัดน้ำ และจุดระบายน้ำทิ้งของโรงงาน พร้อมทั้งเก็บตัวอย่างน้ำทิ้งเพื่อตรวจสอบคุณภาพน้ำ
ผู้ตรวจราชการกระทรวงอุตสาหกรรม ยังได้เน้นย้ำว่า การแก้ไขปัญหาน้ำเสียต้องอาศัยความร่วมมือจากทุกภาคส่วน ทั้งภาครัฐ ภาคเอกชน และประชาชน  โดยหวังว่าจะสามารถหาสาเหตุและแก้ไขปัญหาน้ำเสียได้อย่างมีประสิทธิภาพโดยเร็วที่สุด เพื่อบรรเทาความเดือดร้อนให้กับประชาชนในพื้นที่

ที่มา : https://www.thaigov.go.th/news/contents/details/84501