รัฐบาลไทย-ข่าวทำเนียบรัฐบาล-รัฐมนตรีชาดา ร่วมประชุมหารือเรื่องการแก้ไขปัญหาหนี้นอกระบบ การป้องกันและปราบปรามยาเสพติด การพนันออนไลน์และแก๊งคอลเซ็นเตอร์ โดยมีนายเศรษฐา ทวีสิน นายกรัฐมนตรี เป็นประธานการประชุม


วันศุกร์ที่ 31 พฤษภาคม 2567
31/05/2567
พิมพ์
รัฐมนตรีชาดา ร่วมประชุมหารือเรื่องการแก้ไขปัญหาหนี้นอกระบบ การป้องกันและปราบปรามยาเสพติด การพนันออนไลน์และแก๊งคอลเซ็นเตอร์ โดยมีนายเศรษฐา ทวีสิน นายกรัฐมนตรี เป็นประธานการประชุม
รัฐมนตรีชาดา ร่วมประชุมหารือเรื่องการแก้ไขปัญหาหนี้นอกระบบ การป้องกันและปราบปรามยาเสพติด การพนันออนไลน์และแก๊งคอลเซ็นเตอร์ โดยมีนายเศรษฐา ทวีสิน นายกรัฐมนตรี เป็นประธานการประชุม
เมื่อวันที่ 30 พ.ค. 67 นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ร่วมประชุมหารือ เรื่องการแก้ไขปัญหาหนี้นอกระบบ การป้องกันและปราบปรามยาเสพติด การพนันออนไลน์ และแก๊งคอลเซ็นเตอร์ โดยมี นายกิตติรัฐ ณ ระนอง ประธานที่ปรึกษานายกรัฐมนตรี น.สพ.ชัย วัชรงค์ โฆษกประจำสำนักนายกรัฐมนตรี พล.ต.ท.ธิติ แสงสว่าง ผู้บัญชาการตำรวจนครบาล ผู้แทนจากสำนักงานตำรวจแห่งชาติ และผู้แทนจากส่วนราชการที่เกี่ยวข้อง โดยนายเศรษฐา ทวีสิน นายกรัฐมนตรี เป็นประธานการประชุมหารือดังกล่าว
ทั้งนี้ นายกรัฐมนตรีได้มีข้อสั่งการให้ นายกิตติรัฐ ณ ระนอง หารือแนวทางการขับเคลื่อนนโยบายกับกระทรวงการคลังและธนาคารแห่งประเทศไทย ในเรื่องของการ ให้เจ้าหนี้นอกระบบเข้ามาสู่ในระบบ ตลอดจนการแก้ไขปัญหาอุปสรรคของระเบียบข้อกฎหมายที่ยังไม่สอดคล้องกับกับแนวทางปฎิบัติ เพื่อให้การดำเนินนโยบายด้านการแก้ไขปัญหาหนี้นอกระบบสามารถแก้ปัญหาได้อย่างยั่งยืน นอกจากนี้นายกรัฐมนตรียังได้กล่าวชื่นชม นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในการป้องกันและปราบปรามยาเสพติด ตลอดจนการบุคลากรของกระทรวงมหาดไทยที่ดำเนินการเร่งรัดจัดการกับการแก้ไขปัญหาหนี้นอกระบบ อาทิ การจัดตลาดนัดแก้หนี้ การไกล่เกลี่ยข้อพิพาททางแพ่งระหว่างเจ้าหนี้และลูกหนี้
นายกรัฐมนตรี ยังมีข้อสั่งการให้กระทรวงมหาดไทย และสำนักงานตำรวจแห่งชาติ ทำงานเชิงรุก ในการปราบปรามยาเสพติด โดยนายกรัฐมนตรีได้กล่าวว่า “ตราบใดที่ยาเสพติดยังมีราคาถูก นั่นเป็นตัวชี้วัดว่า Demand ยังมีอยู่มาก ดังนั้น การปราบปรามที่ผ่านมาแม้ว่าเราคิดว่าเราจับยาเสพติดได้มากมายก็ตาม แต่ก็ถือว่ายังเป็นยาส่วนน้อยที่อยู่ในตลาด ต่อไปนี้ จะต้องมีการขยายผลไปถึงตัวการทั้งระบบให้ได้”
ในส่วนของแก๊งคอลเซ็นเตอร์รวมไปถึงการพนันออนไลน์นั้น ขอให้ทางสำนักงานตำรวจแห่งชาติดำเนินการเร่งติดตามและดำเนินคดี เพื่อแก้ไขปัญหาให้แก่ประชาชนโดยเร่งด่วน นายกรัฐมนตรีได้กล่าวในตอนท้ายว่า "ปัญหาหนี้นอกระบบคือต้นเหตุของปัญหาต่างๆในสังคมไทย ทั้งเรื่องยาเสพติด การพนันออนไลน์ และปัญหาที่ทำลายสังคมในปัจจุบัน"

ที่มา : https://www.thaigov.go.th/news/contents/details/83771