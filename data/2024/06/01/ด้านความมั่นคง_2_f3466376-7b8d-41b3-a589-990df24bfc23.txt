รัฐบาลไทย-ข่าวทำเนียบรัฐบาล-พ่อเมือง อุบลฯ สั่งการฝ่ายปกครองสนธิกำลังเจ้าหน้าที่ตำรวจ บุกรวบตัวผู้ลักลอบขนยาเสพติด 2 ราย ของกลางยาบ้า 1 แสนเม็ด พร้อมเร่งสืบสวนขยายผล เน้นย้ำ ยกระดับการตรวจตราลาดตระเวน 


วันศุกร์ที่ 31 พฤษภาคม 2567
31/05/2567
พิมพ์
พ่อเมือง อุบลฯ สั่งการฝ่ายปกครองสนธิกำลังเจ้าหน้าที่ตำรวจ บุกรวบตัวผู้ลักลอบขนยาเสพติด 2 ราย ของกลางยาบ้า 1 แสนเม็ด พร้อมเร่งสืบสวนขยายผล เน้นย้ำ ยกระดับการตรวจตราลาดตระเวน
พ่อเมือง อุบลฯ สั่งการฝ่ายปกครองสนธิกำลังเจ้าหน้าที่ตำรวจ บุกรวบตัวผู้ลักลอบขนยาเสพติด 2 ราย ของกลางยาบ้า 1 แสนเม็ด พร้อมเร่งสืบสวนขยายผล เน้นย้ำ ยกระดับการตรวจตราลาดตระเวน หากพบเบาะแสแจ้งสายด่วน 1567 ทันที
เมื่อวันที่ 30 พ.ค. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดอุบลราชธานีได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้ นายสมมาฏฐ์ โพธิ ปลัดจังหวัดอุบลราชธานี พร้อมด้วยชุดปฏิบัติการพิเศษฝ่ายปกครองจังหวัดอุบลราชธานี นำโดย นายโรมรัก ภูหวล ป้องกันจังหวัดอุบลราชธานี บูรณาการกำลังกับ กองกำกับการ 2 กองบังคับการปราบปรามยาเสพติด 2 กองกำกับการตำรวจตระเวนชายแดนที่ 22 และ ตำรวจตรวจคนเข้าเมืองจังหวัดอุบลราชธานี ลงพื้นที่ร่วมกัน ขับเคลื่อนนโยบายรัฐบาล การจัดระเบียบสังคมและปราบปรามยาเสพติดและผู้มีอิทธิพลในพื้นที่จังหวัดอุบลราชธานี โดยสามารถจับกุมผู้กระทำผิดได้ 2 ราย พร้อมของกลางยาบ้า 100,000 เม็ด ทั้งนี้ ได้นำผู้ต้องหาพร้อมของกลางส่งพนักงานสอบสวนกองบังคับการตำรวจปราบปรามยาเสพติด พร้อมกำชับทุกฝ่ายเร่งสืบสวนสอบสวนขยายผลและดำเนินการตามกฎหมายโดยเคร่งครัด
“การปฏิบัติการในครั้งนี้ เป็นการร่วมมือกันของชุดปฏิบัติการพิเศษฝ่ายปกครองจังหวัดอุบลราชธานี สนธิกำลังกับ กองกำกับการ 2 กองบังคับการปราบปรามยาเสพติด 2 กองกำกับการ ตำรวจตระเวนชายแดนที่ 22 และ ตำรวจตรวจคนเข้าเมืองจังหวัดอุบลราชธานี ในการร่วมกันปราบปรามและกำจัดยาเสพติดให้หมดสิ้นไปจากจังหวัดอุบลราชธานี โดยสามารถจับกุมผู้กระทำผิดลักลอบขนยาเสพติดได้ 2 ราย คือ 1.นายสมชายฯ อายุ 28 ปี และ 2.นายธีรพงศ์ฯ อายุ 20 ปี พร้อมกับตรวจยึดของกลางยาบ้าจำนวน 100,000 เม็ด ซึ่งหลังจากที่ทำการจับกุมและตรวจยึดของกลางเสร็จสิ้นแล้ว เจ้าหน้าที่ชุดจับกุมได้ขยายผล ปิดล้อม ตรวจค้น อีก 3 เป้าหมาย ได้แก่บ้านผู้ต้องหาที่ 1 ต่อด้วย บ้านผู้ต้องหาที่ 2 ปิดท้ายด้วย จุดรับยาบ้า ที่อำเภอเขมราฐ แต่ไม่พบสิ่งผิดกฎหมาย ก่อนที่จะจัดทำบันทึกจับกุมแจ้งข้อกล่าวหา และได้นำผู้ต้องหาพร้อมของกลางส่งพนักงานสอบสวนกองบังคับการตำรวจปราบปรามยาเสพติด เพื่อดำเนินการตามกฎหมายต่อไป” นายศุภศิษย์ฯ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง โดยขอกำชับให้เจ้าหน้าที่ฝ่ายปกครองและหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/83772