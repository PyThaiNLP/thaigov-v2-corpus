รัฐบาลไทย-ข่าวทำเนียบรัฐบาล-นายกฯ เปิดงาน “Bangkok Pride Festival 2024” เฉลิมฉลองสิทธิพื้นฐานชาว Pride ย้ำรัฐบาลจะเดินหน้าไปกับทุกคน ไม่หยุดยั้งแค่ พ.ร.บ. สมรสเท่าเทียม พร้อมช่วยผลักดันเรื่องคำนำหน้าชื่อ 


วันศุกร์ที่ 31 พฤษภาคม 2567
31/05/2567
พิมพ์
นายกฯ เปิดงาน “Bangkok Pride Festival 2024” เฉลิมฉลองสิทธิพื้นฐานชาว Pride ย้ำรัฐบาลจะเดินหน้าไปกับทุกคน ไม่หยุดยั้งแค่ พ.ร.บ. สมรสเท่าเทียม พร้อมช่วยผลักดันเรื่องคำนำหน้าชื่อ
นายกฯ เปิดงาน “Bangkok Pride Festival 2024” เฉลิมฉลองสิทธิพื้นฐานชาว Pride ย้ำรัฐบาลจะเดินหน้าไปกับทุกคน ไม่หยุดยั้งแค่ พ.ร.บ. สมรสเท่าเทียม พร้อมช่วยผลักดันเรื่องคำนำหน้าชื่อ ให้ได้รับการยอมรับจากทั่วโลก
วันนี้ (31 พฤษภาคม 2567) เวลา 17.00 น. ณ ลานพาร์คพารากอน ศูนย์การค้าสยามพารากอน ถนนพระรามที่ 1 แขวงปทุมวัน เขตปทุมวัน กรุงเทพมหานคร นายเศรษฐา ทวีสิน นายกรัฐมนตรี เป็นประธานเปิดงาน “Bangkok Pride Festival 2024” โดยมีนายจักรพงษ์ แสงมณี รัฐมนตรีประจำสำนักนายกรัฐมนตรี นายพรหมินทร์ เลิศสุริย์เดช เลขาธิการนายกรัฐมนตรี เข้าร่วมงาน ซึ่งนายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายศานนท์ หวังสร้างบุญ รองผู้ว่ากรุงเทพมหานคร นางชฎาทิพ จูตระกูล ประธานเจ้าหน้าที่บริหาร กลุ่มบริษัท สยามพิวรรธน์ และนางสาวอรรณว์ ชุมาพร ผู้ก่อตั้งและคณะทำงานบางกอกไพรด์ รอต้อนรับ
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า เมื่อนายกรัฐมนตรีเดินทางถึงศูนย์การค้าสยามพารากอน ได้ไปยังบริเวณหน้าร้านแอร์เมส เพื่อเคลื่อนขบวนจำลอง Bangkok Pride Festival 2024 ไปยังลานพาร์คพารากอน จากนั้น นายกฯ ชมการแสดงเปิดจากกลุ่ม DRAG BANGKOK  และตัวแทนเยาวชนและชุมชนเพศหลากหลายกล่าวถึงการจัดงาน “Bangkok Pride Festival 2024” ในครั้งนี้
โอกาสนี้ นายกฯ กล่าวว่าวันนี้เป็นวันที่ได้มา Celebration เฉลิมฉลองสิทธิพื้นฐานของชาว Pride ทุกคนที่ควรจะมี เมื่อ 3-4 ปีที่แล้วจะมีคนจำนวนกว่า 200,000 คน มาเดินพาเหรด และสถานที่แบบนี้พรุ่งนี้ที่บริเวณหน้าสยามพารากอนจะมีประมาณกว่า 200,000 คน มี 5 พาเหรด และมีพื้นที่เพื่อมาพูดคุย มาแสดงออกในสิทธิพื้นฐานที่ทุกคนควรจะมี ต้องขอชื่นชมผู้จัดงานและพี่น้องชาว Pride ทุกคนที่ต้องอดทน ผลักดัน พูดคุยในเวทีที่สร้างสรรค์จนกระทั่ง พ.ร.บ. สมรสเท่าเทียม จะเกิดขึ้นแล้ว
นายกฯ กล่าวว่ารัฐบาลนี้จะเดินหน้าไปกับทุกคน จะไม่หยุดยั้งแค่ พ.ร.บ. สมรสเท่าเทียม เรื่องคำนำหน้าชื่อ สิทธิการประกอบอาชีพ เรื่องนี้เป็นเรื่องสำคัญ ที่จะเป็นองค์ประกอบที่พวกเราทุกคนได้รับสิทธิ ได้รับความยอมรับจากทั่วโลกแน่นอน เราไม่ได้มาแค่วันนี้วันเดียว หรือเดือนนี้เดือนเดียวซึ่งรัฐบาลพร้อมที่จะทำอย่างยั่งยืน และแน่นอนในเดือนมิถุนายนนี้ จะร่วม Celebration ในปี 2030 รัฐบาลให้ความมั่นใจว่าจะช่วยผลักดันเรื่องคำนำหน้าชื่อ เพื่อให้ได้การยอมรับจากทั่วโลก
นายกฯ กล่าวชื่นชมเสื้อของคุณชฎาทิพว่า เสื้อ Celebration of love ที่ใส่ เป็นเสื้อยืดสั้น ๆ แต่มีความหมายสิทธิที่จะมีความรัก ซึ่งเป็นสิทธิพื้นฐานของทุกคน เป็นสิทธิพื้นฐานที่ควรจะมี และควรได้รับการสนับสนุนจากรัฐบาลไม่ว่าจะรักใครชอบใคร หรือว่าการนำหน้าอย่างไร หรือจะประกอบอาชีพอะไรถือว่าเป็นสิทธิพื้นฐาน เรามารวมตัว มาร่วมเฉลิมฉลอง Celebration of love ขอให้ผู้จัดงานประสบความสำเร็จ ขอให้พี่น้องชาว Pride ทุกคนสมหวังในทุกเรื่องที่ทุกคนอยากจะได้ อยากจะเป็น รัฐบาลนี้ ทุกพรรคร่วมรัฐบาลจะช่วยกันผลักดันให้เต็มความสามารถ ให้ทุกคนไปถึงจุดที่ทุกคนอยากไป
สำหรับการจัดงาน “Bangkok Pride Festival 2024” จัดขึ้นตั้งแต่วันที่ 31 พฤษภาคม - 4 มิถุนายน 2024 ภายใต้แนวคิด ‘Celebration of Love’ เพื่อเป็นการเคาท์ดาวน์พร้อมกันสู่การผลักดันกฎหมายสมรสเท่าเทียมให้มีผลบังคับใช้ก่อนสิ้นปี 2024 หนึ่งในเป้าหมายสำคัญของงาน Bangkok Pride ในปีนี้คือการขับเคลื่อนให้ไทยเป็นหมุดหมายปลายทางสำหรับกลุ่มผู้มีความหลากหลายจากทั่วทุกมุมโลก ตลอดจนให้เยาวชนผู้มีความหลากหลายและเครือข่ายผู้จัดงานไพรด์ทั่วประเทศไทย (Nationwide Pride) ไปนำเสนอความพร้อมและคุณสมบัติในการผลักดันสู่การจัดงาน InterPride World Conference 2025 และยกระดับงานไพรด์สู่มาตรฐานการจัด World Pride สำหรับการเตรียมความพร้อมเป็นเจ้าภาพ Bangkok World Pride 2030 อีกทั้งยังเพื่อเป้าหมายในการสร้างให้ประเทศไทยกลายเป็นศูนย์กลางด้านวัฒนธรรม การท่องเที่ยว และเศรษฐกิจสีรุ้ง ผ่านการร่วมสนับสนุนและส่งเสริมการจัดงาน Bangkok Pride ในปีนี้ จากหลายภาคส่วนทั้งภาครัฐบาล ภาคประชาสังคม และเอกชน

ที่มา : https://www.thaigov.go.th/news/contents/details/83769