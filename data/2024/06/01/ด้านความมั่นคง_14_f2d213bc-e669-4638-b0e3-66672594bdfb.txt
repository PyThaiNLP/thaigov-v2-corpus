รัฐบาลไทย-ข่าวทำเนียบรัฐบาล-มหาดไทย ร่วมกับ คณะกรรมการบริหารกลางโครงการวัด ประชา รัฐ สร้างสุข และพุทธศาสนิกชน ประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้า ฯ พระบรมราชินี


วันเสาร์ที่ 1 มิถุนายน 2567
01/06/2567
พิมพ์
มหาดไทย ร่วมกับ คณะกรรมการบริหารกลางโครงการวัด ประชา รัฐ สร้างสุข และพุทธศาสนิกชน ประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้า ฯ พระบรมราชินี
กระทรวงมหาดไทย ร่วมกับคณะกรรมการบริหารกลางโครงการวัด ประชา รัฐ สร้างสุข   และพุทธศาสนิกชน ประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา (3 มิถุนายน) ด้วยความจงรักภักดี
กระทรวงมหาดไทย ร่วมกับคณะกรรมการบริหารกลางโครงการวัด ประชา รัฐ สร้างสุข   และพุทธศาสนิกชน ประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้า ฯ พระบรมราชินี เนื่องในโอกาสวันเฉลิมพระชนมพรรษา (3 มิถุนายน 2567) ด้วยความจงรักภักดี
เมื่อวันที่ 31 พ.ค. 67 เวลา 14.00 น. ที่อาคารปฏิบัติธรรมพระธรรมรัตนาภรณ์ วัดสายสุวพรรณ ต.คลองสี่ อ.คลองหลวง จ.ปทุมธานี นายสุทธิพงษ์ จุลเจริญ ปลัดกระทรวงมหาดไทย มอบหมายให้นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานในพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา (3 มิถุนายน 2567) โดยได้รับเมตตาจากพระธรรมรัตนาภรณ์ ที่ปรึกษาเจ้าคณะภาค 1 เจ้าอาวาสวัดเขียนเขต พระอารามหลวง ประธานกรรมการบริหารกลางขับเคลื่อนโครงการวัด ประชา รัฐ สร้างสุข เป็นประธานสงฆ์ โอกาสนี้ นายคมสัน ญาณวัฒนา รองผู้ว่าราชการจังหวัดปทุมธานี นางสาวอภิสรา เกษอินทร์ นายอำเภอคลองหลวง หัวหน้าส่วนราชการ ข้าราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน พุทธศาสนิกชน และภาคีเครือข่าย ร่วมในพิธีเป็นจำนวนมาก
เมื่อถึงเวลาตามกำหนดการพิธี นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น ประธานในพิธีฯ จุดธูปเทียนบูชาพระรัตนตรัย แล้วถวายธูปเทียนแพเบื้องหน้าพระฉายาลักษณ์สมเด็จพระนางเจ้า ฯ พระบรมราชินี และถวายพานธูปเทียนแพดอกไม้สักการะแด่ประธานสงฆ์ นายคมสัน ญาณวัฒนา รองผู้ว่าราชการจังหวัดปทุมธานี ถวายพานธูปเทียนแพดอกไม้สักการะแด่ประธานสงฆ์ เจ้าหน้าที่พิธีอาราธนาศีล ประธานสงฆ์ให้ศีล ผู้ร่วมพิธีฯ รับศีล คณะสงฆ์ และผู้ร่วมพิธีฯ ร่วมกันเจริญพระพุทธมนต์ จบแล้ว ประธานสงฆ์ นำบำเพ็ญจิตตภาวนา เสร็จแล้ว ประธานในพิธีฯ ถวายเครื่องไทยธรรมแด่ประธานสงฆ์ รองผู้ว่าราชการจังหวัดปทุมธานี และตัวแทนพุทธศาสนิกชน ถวายเครื่องไทยธรรมแด่คณะสงฆ์เจริญพระพุทธมนต์ คณะสงฆ์ อนุโมทนา ให้พร ผู้ร่วมพิธีฯ กรวดน้ำ รับพร กล่าวบทบูชาพระรัตนตรัย ประธานในพิธีฯ กราบลาพระรัตนตรัยหน้าโต๊ะหมู่บูชา แล้วถวายความเคารพพระฉายาลักษณ์สมเด็จพระนางเจ้า ฯ พระบรมราชินี เป็นอันเสร็จพิธี
พระธรรมรัตนาภรณ์ ที่ปรึกษาเจ้าคณะภาค 1 เจ้าอาวาสวัดเขียนเขต พระอารามหลวง กล่าวสัมโมทนียกถา ความสำคัญตอนหนึ่งว่า วันนี้ถือเป็นโอกาสอันดีที่พุทธศาสนิกชนทุกท่านได้มาร่วมกันเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา (3 มิถุนายน พุทธศักราช 2567) ด้วยความจงรักภักดี โดยพร้อมเพียงกัน ซึ่งเรียกว่าเป็น "ศีลภาวนา" โดยการสร้างศีลภาวนาในครั้งนี้ นอกจากจะเป็นการถวายเพื่อเป็นพระราชกุศลแด่สมเด็จพระนางเจ้าฯ พระบรมราชินี แล้ว ยังเป็นการสร้างบุญให้กับ พุทธศาสนิกชนผู้ปฏิบัติทุกคน ทำให้ได้อยู่ใกล้กับหลักธรรมคำสอนของพระพุทธศาสนา ประพฤติตนอยู่บนหลักความปกติแห่งศีล สมาธิ ปัญญา คือ การตั้งอยู่บนความไม่ประมาท การรับรู้ถึงสิ่งที่พึงชอบ พึงปฏิบัติ คิดดี ทำดี พูดดี ซึ่งจะสามารถส่งผลทำให้พุทธศาสนิกชนทุกท่าน ประสบพบเจอแต่ความสุขกาย สบายใจ และเจริญก้าวหน้าในเส้นทางชีวิตได้จวบจนสำเร็จทุกประการ จึงขออนุโมทนามา ณ โอกาสนี้
นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น กล่าวว่า ในวันนี้ถือเป็นโอกาสอันดีที่กระทรวงมหาดไทยได้ร่วมกับคณะสงฆ์ ผู้เป็นภาคีเครือข่ายของกระทรวงมหาดไทยมาอย่างต่อเนื่อง ซึ่งถือเป็นการขับเคลื่อนตามบันทึกข้อตกลงความร่วมมือ (MOU) โครงการวัด ประชา รัฐ สร้างสุข ระหว่างกระทรวงมหาดไทยและเจ้าประคุณสมเด็จพระมหาวีรวงศ์ กรรมการมหาเถรสมาคม ประธานคณะกรรมการฝ่ายสาธารณูปการของมหาเถรสมาคม รวมถึงภาคีเครือข่าย เพื่อส่งเสริมให้ประชาชนมีคุณภาพชีวิตที่ดีด้วยการดูแลรักษาสิ่งแวดล้อมของ วัดและบ้าน ตามหลัก 5 ส. ด้วยกลไกภาคีเครือข่าย (Partnership) ตามหลัก "บวร" อันเป็นหลักการทรงงานที่สำคัญของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ที่ทรงสืบสานหลักการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งสอดคล้องหลักการตามเป้าหมายการพัฒนาที่ยั่งยืน ข้อที่ 17 ขององค์การสหประชาชาติ (Sustainable Development Goals : SDGs) เพื่อหนุนเสริมให้คนในสังคมได้มีวัตรปฏิบัติ มีจิตใจที่เข้มแข็ง เกิดศีล สมาธิ ปัญญา เพื่อทำให้สุขภาพร่างกายมีความสมบูรณ์พร้อมเข้าถึงหลักธรรมคำสอนของพระพุทธศาสนา
"วันนี้ พวกเราชาวมหาดไทยได้ร่วมประกอบพิธีเจริญพระพุทธมนต์ เจริญจิตตภาวนา ถวายพระพรชัยมงคลแด่สมเด็จพระนางเจ้าฯ พระบรมราชินี  เนื่องในโอกาสวันเฉลิมพระชนมพรรษา 3 มิถุนายน 2567 ซึ่งนอกจากจะได้ร่วมกันปฏิบัติบูชาเพื่อน้อมถวายเป็นพระราชกุศลแล้ว ยังได้รับฟังสัมโมทนียกถาอันเป็นมงคลจากพระเดชพระคุณท่านเจ้าคุณพระธรรมรัตนาภรณ์ ที่ปรึกษาเจ้าคณะภาค 1 เจ้าอาวาสวัดเขียนเขต พระอารามหลวง ตนในฐานะหนึ่งในพุทธศาสนิกชนที่ตั้งใจยึดมั่นในหลักธรรมคำสอนของพระพุทธศาสนา จึงขอเชิญชวนให้พี่น้องประชาชนทุกคนได้ร่วมกันประพฤติตนเป็นคนดี อยู่ในครรลองแห่งศีลธรรมนำชีวิต นั่นคือ การยึดมั่นในหลักสัปปุริสธรรม 7 คือ การรู้เหตุ รู้ผล รู้ตน รู้ประมาณ รู้กาล รู้บุคคล รู้ชุมชน ซึ่งจะช่วยทำให้เราสามารถปฏิบัติตนอยู่ในสังคมได้อย่างถูกต้อง รวมทั้งร่วมกันทำบุญตักบาตร ในเช้าวันที่ 3 มิถุนายน 2567 พร้อมทั้งร่วมกันทำกิจกรรมจิตอาสา สร้างสรรค์สิ่งที่ดีในพื้นที่ตลอดทั้งวัน เพื่อถวายพระพรชัยมงคลแด่ สมเด็จพระนางเจ้าฯ พระบรมราชินี โดยพร้อมเพียงกัน"

ที่มา : https://www.thaigov.go.th/news/contents/details/83794