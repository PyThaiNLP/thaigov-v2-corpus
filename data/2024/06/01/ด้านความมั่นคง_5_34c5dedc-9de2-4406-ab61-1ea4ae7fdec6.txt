รัฐบาลไทย-ข่าวทำเนียบรัฐบาล-มหาดไทยบูรณาการ กอ.รมน. ภาค 4 ส่วนหน้า ดึงศักยภาพกองทัพเสริมเขี้ยว อส.จตช. 1,226 นาย พร้อมดูแลความสงบจังหวัดชายแดนใต้ “อนุทิน” เผยนายกรัฐมนตรีห่วงใยผู้ปฏิบัติงานในพื้นที่


วันศุกร์ที่ 31 พฤษภาคม 2567
31/05/2567
พิมพ์
มหาดไทยบูรณาการ กอ.รมน. ภาค 4 ส่วนหน้า ดึงศักยภาพกองทัพเสริมเขี้ยว อส.จตช. 1,226 นาย พร้อมดูแลความสงบจังหวัดชายแดนใต้ “อนุทิน” เผยนายกรัฐมนตรีห่วงใยผู้ปฏิบัติงานในพื้นที่
มหาดไทยบูรณาการ กอ.รมน. ภาค 4 ส่วนหน้า ดึงศักยภาพกองทัพเสริมเขี้ยว อส.จตช. 1,226 นาย พร้อมดูแลความสงบจังหวัดชายแดนใต้ “อนุทิน” เผยนายกรัฐมนตรีห่วงใยผู้ปฏิบัติงานในพื้นที่เน้นย้ำปฏิบัติภารกิจคู่ความปลอดภัย
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า เมื่อวานนี้ (30 พ.ค. 67) นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย พล.อ.เจริญชัย หินเธาว์ ผู้บัญชาการทหารบก (ผบ.ทบ.) และคณะได้ร่วมปฏิบัติภารกิจในพื้นที่จังหวัดชายแดนใต้ ตามแผนการบูรณาการความร่วมมือ ระหว่างกรมการปกครอง กระทรวงมหาดไทย กับ กองอำนวยการรักษาความมั่นคงภายในภาค 4 ส่วนหน้า (กอ.รมน. ภาค4 สน.) กองทัพบก ตามโครงการฝึกเสริมสร้างขีดความสามารถสมาชิกกองอาสารักษาดินแดนจังหวัดชายแดนภาคใต้ (หลักสูตรผู้นำ อส.จชต.)
โดยเวลา 10.40 น. ผู้บริหารกระทรวงมหาดไทย ได้ประชุมหารือข้อราชการร่วมกับผู้บริหารกองทัพบก ในประเด็นความร่วมมือระหว่างฝ่ายปกครองกับทหารในประเด็นต่าง ๆ ณ กองอำนวยการ กอ.รมน. ภาค4 สน. ค่ายสิรินธร ต.เขาตูม อ.ยะรัง จ.ปัตตานี จากนั้นเวลา 13.30 น. เดินทางไปตรวจเยี่ยมและชมการฝึกภาคสนาม ตามหลักสูตร ผู้นำ อส.จชต. ณ ศูนย์ฝึกอบรมกองกำลังประจำถิ่นท่าสาป ต.ท่าสาป อ.เมืองยะลา จ.ยะลา
นายอนุทิน กล่าวระหว่างตรวจเยี่ยมการฝึกภาคสนามฯ ว่า การลงพื้นที่ตรวจเยี่ยมครั้งนี้เกิดขึ้นจากการมอบหมายของนายเศรษฐา ทวีสิน นายกรัฐมนตรี ซึ่งให้นำความห่วงใยและกำลังใจมาถึงเจ้าหน้าที่ทุกนาย โดยนายกรัฐมนตรีให้เน้นย้ำว่าแม้ อส.จชต. มีหน้าที่ในการป้องกัน ปราบปรามการก่อความไม่สงบในพื้นที่จังหวัดชายแดนใต้ สามารถประสานการทำงานกับตำรวจ ทหาร เพื่อดูแลความปลอดภัยในชีวิตและทรัพย์สินของประชาชนในพื้นที่ได้อย่างมีประสิทธิภาพ แต่อีกด้านหนึ่งที่ อส.จชต. ทุกนายตระหนักเสมอคือเรื่องของความปลอดภัยในการปฏิบัติทุกๆภารกิจ
ทั้งนี้ หลักสูตรการเสริมสร้างขีดความสามารถของ อส.จชต. ซึ่งจะเป็นโครงการสำคัญที่เข้ามาช่วยเพิ่มขีดความสามารถของ อส.จชต. ให้สามารถรับมือกับภารกิจดูแลความสงบในพื้นที่ชายแดนใต้ได้อย่างเข้มแข็ง โดยการดึงองค์ความรู้ทั้งภาคทฤษฎีและปฏิบัติภาคสนามของกองทัพบกมาฝึกฝนให้สมาชิก อส. อาทิ ด้านการข่าว ด้านยุทธวิธี การปฏิบัติงานมวลชน เพื่อที่จะเป็นกลไกหลักสำคัญในการดูแลสถานการณ์ต่างๆ ตามนโยบายของรัฐบาล
“อส.จชต. ที่เข้มแข็ง จะเป็นกลไกที่สำคัญอย่างยิ่งในการช่วยดูแลความสงบในพื้นที่ สามารถประสานการทำงานกับทหาร ตำรวจ ได้อย่างมีประสิทธิภาพ สร้างสภาพแวดล้อมที่เอื้ออำนวยต่อการแก้ไขปัญหาในพื้นที่ชายแดนภาคใต้ เป็นไปตามภารกิจกระทรวงมหาดไทยในด้านการรักษาความสงบเรียบร้อยและความมั่นคงภายในประเทศ และดูแลความปลอดภัยในชีวิตและทรัพย์สินของประชาชน” นายอนุทิน กล่าว
โฆษกกระทรวงมหาดไทย กล่าวเพิ่มเติมว่า การฝึกหลักสูตรผู้นำ อส.จชต. ปี 2567 รุ่นที่ 1 มีสมาชิก อส.จชต. เข้าร่วมทั้งสิ้น 211 ชุด รวม 1,226 นาย แบ่งการฝึกออกเป็น  2 ภาค ภาคการฝึกภาคที่ตั้งของหน่วย ระยะเวลา 2 สัปดาห์ มีหน่วยเฉพาะกิจสันติสุข จัดกำลังพลชุดปฏิบัติการรบพิเศษ ประจำแต่ละพื้นที่ร่วมเป็นพี่เลี้ยงทำการฝึกแต่ละพื้นที่ เป็นการฝึกแบบแยกการตามพื้นที่อำเภอ
ภาคที่ 2 การฝึกภาคสนาม ระยะเวลา 1 สัปดาห์ ระหว่างวันที่ 24-30 พ.ค. 67 โดยใช้พื้นที่ศูนย์ฝึกอบรมกองกำลังประจำถิ่นท่าสาปเป็นสถานที่ดำเนินการฝึก เน้นการฝึกปฏิบัติงาน 4 กิจเฉพาะ ได้แก่ กิจเฉพาะด้านการข่าว, กิจเฉพาะด้านกิจการพลเรือน, กิจเฉพาะด้านปฏิบัติการจิตวิทยาและประชาสัมพันธ์ และกิจเฉพาะด้านยุทธวิธี

ที่มา : https://www.thaigov.go.th/news/contents/details/83775