รัฐบาลไทย-ข่าวทำเนียบรัฐบาล-เกณิกา สวน รังสิมันต์ โรม ตีกินไปวันๆ ยัน รัฐบาลเศรษฐา พร้อมบริหารประเทศ พรรคร่วมทั้งหมด มีประสบการณ์ แนะ ใจกว้าง เหมือนนายกฯ 


วันเสาร์ที่ 1 มิถุนายน 2567
เกณิกา สวน รังสิมันต์ โรม ตีกินไปวันๆ ยัน รัฐบาลเศรษฐา พร้อมบริหารประเทศ พรรคร่วมทั้งหมด มีประสบการณ์ แนะ ใจกว้าง เหมือนนายกฯ
เกณิกา สวน รังสิมันต์ โรม ตีกินไปวันๆ ยัน รัฐบาลเศรษฐา พร้อมบริหารประเทศ พรรคร่วมทั้งหมด มีประสบการณ์ แนะ ใจกว้าง เหมือนนายกฯ ทั้งที่รู้ ตั้งวิษณุ จะเจอเสียงวิจารณ์ ชี้ต้องเอาบ้านเมืองเป็นหลัก
วันนี้ 1 มิ.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงการที่นายรังสิมันต์ โรม สส.พรรคก้าวไกล ระบุถึงการที่ท่านนายกรัฐมนตรี นายเศรษฐา ทวีสิน
แต่งตั้งนายวิษณุ เครืองาม เป็นที่ปรึกษาของนายกฯ เพราะขาดมือกฎหมาย ไม่มีความพร้อมในการบริหารราชการแผ่นดิน ว่า ไม่เป็นความจริงเหมือนที่นายรังสิมันต์ โรม พูดอย่างแน่นอน รัฐบาลมีความพร้อมในการบริหารงานอย่างเต็มที่ นโยบายหลายเรื่องมีความคืบหน้าอย่างเห็นได้ชัด  การทำงานร่วมกันระหว่างพรรคร่วมรัฐบาล มีความเหนียวแน่นเป็นเอกภาพ ให้เกียรติซึ่งกันและกัน การที่สส.ฝ่ายค้าน พูดเช่นนั้น ก็ไม่ใช่เรื่องน่าแปลกใจ กับความพยายามดิสเครดิตรัฐบาล สร้างความสับสน บั่นทอนความเชื่อมั่น
น.ส.เกณิกา เปิดเผยอีกว่า การที่บอกว่าท่านนายกฯ และรัฐบาลไม่พร้อมบริหารประเทศนั้น คงเป็นความเข้าใจผิดของนายรังสิมันต์ โรม คนเดียว หรืออาจแกล้งไม่เข้าใจ เพราะมักจะพูดเอามัน ตีกินไปวันๆ ที่ผ่านมา พรรคร่วมรัฐบาลทุกพรรคต่างเคยเป็นรัฐบาลบริหารประเทศมาแล้วทั้งสิ้น มีผลงานที่ประชาชนจับต้องได้ มีบุคลากรที่มีความรู้ความสามารถในแต่ละด้าน ถ้าไม่พร้อมคงไม่มีใครเสนอตัวลงสนามเลือกตั้งอยู่แล้ว ท่านนายกฯ เองก็มุ่งมั่นทำงานอย่างเต็มที่ เพื่อแก้ปัญหาความเดือดร้อนของประชาชน
“ดิฉันเคารพบทบาทของนายรังสิมันต์ โรม แต่ก็อยากให้ใจกว้างเหมือนท่านนายกฯ เพื่อให้บ้านเมืองเดินหน้าไปได้ แม้จะรู้ว่าการแต่งตั้งนายวิษณุ จะมีเสียงวิพากย์วิจารณ์ตามมา แต่ท่านมองเรื่องบ้านเมืองเป็นหลัก การเอาคนที่มีประสบการณ์เข้ามาช่วยงานให้บ้านเมือง ย่อมเป็นประโยชน์กับประชาชนมากกว่าการคำนึงถึงแต่เรื่องการเมือง ดังนั้น การมัวแต่มานั่งจับผิดรัฐบาลใช้ปากทำงาน ชี้นิ้วไปมาอย่างเดียว คนจะมองว่ามือไม่พายเอาเท้าราน้ำ“ น.ส.เกณิกา กล่าว

ที่มา : https://www.thaigov.go.th/news/contents/details/83785