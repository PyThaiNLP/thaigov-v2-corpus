รัฐบาลไทย-ข่าวทำเนียบรัฐบาล-“เกณิกา”เผย รัฐบาลพร้อมสนับสนุนทุกความหลากหลาย ผนึกกำลังภาครัฐ-เอกชนฉลอง Pride Month ตั้งเป้าให้สังคมไทยเป็นสังคมแห่งความเท่าเทียม


วันเสาร์ที่ 1 มิถุนายน 2567
01/06/2567
พิมพ์
“เกณิกา”เผย รัฐบาลพร้อมสนับสนุนทุกความหลากหลาย ผนึกกำลังภาครัฐ-เอกชนฉลอง Pride Month ตั้งเป้าให้สังคมไทยเป็นสังคมแห่งความเท่าเทียม
“เกณิกา”เผย รัฐบาลพร้อมสนับสนุนทุกความหลากหลาย ผนึกกำลังภาครัฐ-เอกชนฉลอง Pride Month ตั้งเป้าให้สังคมไทยเป็นสังคมแห่งความเท่าเทียม
วันนี้ (1 มิ.ย. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ในช่วงเดือนมิถุนายนของทุกปีจะมีการจัดงานของกลุ่มคนผู้มีความหลากหลายทางเพศ เทศกาลไพรด์ หรือ Pride Month ซึ่งเป็นเทศกาลที่กลุ่มผู้มีความหลากหลายทางเพศจะมาร่วมเฉลิมฉลอง และเป็นแรงผลักดันให้เกิดความเสมอภาคของชาว LQBTQ+ โดยการท่องเที่ยวแห่งประเทศไทย (ททท.)  ภายใต้การดูแลของ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา จะร่วมมือกับเอกชนจัดงานในหลายพื้นที่ เพื่อกระตุ้นการท่องเที่ยวทั่วประเทศ
“รัฐบาลภายใต้การนำของนายกรัฐมนตรี เศรษฐา ทวีสิน ได้แถลงนโยบายต่อสภาฯ ว่าจะผลักดันกฎหมายสนับสนุนสิทธิและความเท่าเทียมของกลุ่มหลากหลายทางเพศ หลังจากนั้นรัฐบาลมีความมุ่งมั่นในการผลักดันกฎหมายดังกล่าวอย่างต่อเนื่อง โดยรัฐบาลตั้งเป้าหมายให้สังคมไทยให้เป็นสังคมแห่งการเปิดรับความหลากหลาย เท่าเทียม โดยไม่คำนึงถึงอายุ เพศ ศาสนา สัญชาติ หรือสถานะทางสังคม และพร้อมต้อนรับนักท่องเที่ยวทุกกลุ่มจากทั่วโลกในฐานะศูนย์กลางด้านการท่องเที่ยวในช่วงเทศกาล Pride Month”น.ส.เกณิกา กล่าว
น.ส.เกณิกา กล่าวต่อว่า นายกรัฐมนตรีเชื่อมั่นว่าการจัดงานเฉลิมฉลอง Pride Month 2024 นอกจากจะสนับสนุนการท่องเที่ยวแล้ว ยังเป็นโอกาสที่จะทำให้ทั่วโลกเห็นว่าประเทศไทยมีความเท่าเทียม และเราพร้อมที่จะตอบรับทุกความหลากหลายด้วยความเสมอภาค ทั้งนี้ ทาง ททท.คาดว่าการสนับสนุนการจัดงานดังกล่าวจะมีผู้เข้าร่วมงานกว่า 860,000 คน และสร้างเงินหมุนเวียนทางเศรษฐกิจไม่ต่ำกว่า 10,000 ล้านบาท

ที่มา : https://www.thaigov.go.th/news/contents/details/83781