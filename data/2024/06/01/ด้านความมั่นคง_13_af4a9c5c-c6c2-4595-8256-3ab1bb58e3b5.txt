รัฐบาลไทย-ข่าวทำเนียบรัฐบาล-ผู้ว่าฯ สุรินทร์  พาทำกิจกรรม “หิ้วปิ่นโต เอามื้อสามัคคี พัฒนาพื้นที่ โคก หนอง นา อารยเกษตร” ศาลากลางจังหวัดสุรินทร์ มุ่งหวังเป็นพื้นที่ต้นแบบแหล่งเรียนรู้การพัฒนาคุณภาพชีวิตที่ดี


วันเสาร์ที่ 1 มิถุนายน 2567
01/06/2567
พิมพ์
ผู้ว่าฯ สุรินทร์  พาทำกิจกรรม “หิ้วปิ่นโต เอามื้อสามัคคี พัฒนาพื้นที่ โคก หนอง นา อารยเกษตร” ศาลากลางจังหวัดสุรินทร์ มุ่งหวังเป็นพื้นที่ต้นแบบแหล่งเรียนรู้การพัฒนาคุณภาพชีวิตที่ดี
ผู้ว่าฯ สุรินทร์  พาทำกิจกรรม “หิ้วปิ่นโต เอามื้อสามัคคี พัฒนาพื้นที่ โคก หนอง นา อารยเกษตร” ศาลากลางจังหวัดสุรินทร์ มุ่งหวังเป็นพื้นที่ต้นแบบแหล่งเรียนรู้การพัฒนาคุณภาพชีวิตที่ดีอย่างยั่งยืน
เมื่อวันที่ 31 พ.ค. 67 นายพิจิตร บุญทัน ผู้ว่าราชการจังหวัดสุรินทร์ เปิดเผยว่า จังหวัดสุรินทร์ ร่วมกับสำนักงานพัฒนาชุมชนจังหวัดสุรินทร์ เครือข่าย โคก หนอง นา จังหวัดสุรินทร์ คณะกรรมการพัฒนาสตรีจังหวัดสุรินทร์ ชมรมผู้นำอาสาพัฒนาชุมชน ส่วนราชการต่างๆ และประชาชนจิตอาสา ดำเนินกิจกรรม "หิ้วปิ่นโต เอามื้อสามัคคี พัฒนาพื้นที่ โคกหนอง นา อารยเกษตร" เพื่อปรับปรุงภูมิทัศน์พื้นที่บริเวณศาลากลางหวัดสุรินทร์ ให้เป็นแหล่งเรียนรู้พื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา และเพื่อเพิ่มพื้นที่สีเขียว มีต้นไม้ที่ให้ร่มเงา สร้างความร่มรื่นและร่มเย็น ช่วยลดภาวะโลกร้อน รวมทั้งเป็นแหล่งเรียนรู้สำหรับข้าราชการและประชาชนที่มาติดต่อราชการ
นายพิจิตร กล่าวว่า สำหรับการจัดกิจกรรม หิ้วปิ่นโต เอามื้อสามัคคีในครั้งนี้ เกิดขึ้นจากความตั้งใจของตนและภาคีเครือข่ายทุกภาคส่วน ในการเพิ่มพื้นที่สีเขียว เพื่อปรับปรุงภูมิทัศน์โดยรอบศูนย์ราชการจังหวัดสุรินทร์ ให้สามารถเป็นทั้งศูนย์ราชการ และเป็นทั้งศูนย์เรียนรู้พัฒนาคุณภาพชีวิตของพี่น้องประชาชนควบคู่กันไป โดยการน้อมนำหลักปรัชญาของเศรษฐกิจพอเพียง แนวคิดและทฤษฎีของการพัฒนาอันเนื่องมาจากพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระบาทสมเด็จพระเจ้าอยู่หัวทรงสืบสาน รักษา และต่อยอด มาประยุกต์ในการพัฒนาพื้นที่บริเวณด้านหน้าศูนย์ราชการจังหวัดสุรินทร์ ในรูปแบบ “โคก หนอง นา” โดยได้ร่วมกันปรับพื้นที่ตามหลักกสิกรรมธรรมชาติ อาทิ การปรับปรุงดินโดยการขุดคลองไส้ไก่ ทำหลุมขนมครก เพื่อบริหารจัดการน้ำและดินในพื้นที่ การปลูกไม้ 5 ระดับ สูง กลาง เตี้ย เรี่ยดิน และใต้ดิน ให้เกิดป่า 3 อย่างประโยชน์ 4 อย่าง การห่มดินรักษาความชุ่มชื้น นอกจากนี้ยังได้มีการหิ้วปิ่นโตมารับประทานอาหารกลางวันร่วมกัน ซึ่งเป็นการแสดงออกถึงความรักความสามัคคีของคนสุรินทร์ที่ได้ร่วมแรงร่วมใจด้วยการใช้ "คนในชุมชน" สร้างพลังเครือข่ายพัฒนาชุมชน" เพื่อ "พัฒนาชุมชน" ของชาวจังหวัดสุรินทร์ ที่ได้ร่วมกันสร้างประวัติศาสตร์ "ครั้งหนึ่งในชีวิต" ที่ได้มาร่วมกันทำกิจกรรมที่ศาลากลางจังหวัดในครั้งนี้
สำหรับการจัดกิจกรรม“หิ้วปิ่นโต เอามื้อสามัคคี พัฒนาพื้นที่ โคก หนอง นา อารยเกษตร” ได้จัดขึ้นมาอย่างต่อเนื่องโดยได้รับความร่วมมือจากเครือข่ายพัฒนาชุมชน ทั้ง 17 อำเภอของจังหวัดสุรินทร์  และส่วนราชการระดับจังหวัด/ระดับอำเภอ ตลอดจนภาคีเครือข่ายร่วมกิจกรรม และจะมีการจัดกิจกรรมอย่างต่อเนื่องเป็นประจำทุกเดือน เพื่อสร้างพื้นที่ให้กับพี่น้องประชาชน รวมทั้งภาคีเครือข่ายโคก หนอง นา ได้มีโอกาสเข้ามาร่วมกันพัฒนาพื้นที่ต้นแบบศูนย์การเรียนรู้ ที่อยู่ควบคู่กับศูนย์ราชการจังหวัดสุรินทร์  ตนต้องขอขอบคุณทุกภาคส่วนที่ได้มีส่วนร่วมผลักดัน และสนับสนุนให้การจัดกิจกรรมในครั้งนี้ประสบผลสำเร็จ และขอเชิญชวนพี่น้องประชาชนทุกคนช่วยกันสร้างการรับรู้  ส่งเสริมการมีส่วนร่วมของประชาชนในการขับเคลื่อนการพัฒนาพื้นที่ต้นแบบการพัฒนาคุณภาพชีวิต ตามหลักทฤษฎีใหม่ ประยุกต์สู่ “โคก หนอง นา” ให้เป็นไปอย่างต่อเนื่อง เห็นผลเป็นรูปธรรม ซึ่งจะช่วยให้เป็นพื้นที่ตัวอย่างในการปลุกพลัง ขยายผลไปยังพี่น้องประชาชน ที่อยู่ในอำเภอต่าง ๆ สามารถนำไปปรับใช้กับพื้นที่ของตนเองสร้างความมั่นคง พัฒนาคุณภาพชีวิตให้เกิดเป็น "ครอบครัวยั่งยืน" และ "หมู่บ้านยั่งยืน" ต่อไป  นายพิจิตร กล่าวในช่วงท้าย
#WorldSoilday #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/83793