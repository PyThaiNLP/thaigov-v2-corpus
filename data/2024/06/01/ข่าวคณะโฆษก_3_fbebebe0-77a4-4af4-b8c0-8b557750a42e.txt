รัฐบาลไทย-ข่าวทำเนียบรัฐบาล-เริ่มแล้ว จ.อยุธยาจัดใหญ่! เทศกาลโขนกรุงศรี ปีที่ 5 “ปรากฏการณ์แห่งโขนในแผ่นดินต้นกำเนิด” เริ่มวันนี้  - 3 มิ.ย. 67 ณ อุทยานประวัติศาสตร์พระนครศรีอยุธยา 


วันเสาร์ที่ 1 มิถุนายน 2567
01/06/2567
พิมพ์
เริ่มแล้ว จ.อยุธยาจัดใหญ่! เทศกาลโขนกรุงศรี ปีที่ 5 “ปรากฏการณ์แห่งโขนในแผ่นดินต้นกำเนิด” เริ่มวันนี้  - 3 มิ.ย. 67 ณ อุทยานประวัติศาสตร์พระนครศรีอยุธยา
เริ่มแล้ว จ.อยุธยาจัดใหญ่! เทศกาลโขนกรุงศรี ปีที่ 5 “ปรากฏการณ์แห่งโขนในแผ่นดินต้นกำเนิด” เริ่มวันนี้  - 3 มิ.ย. 67 ณ อุทยานประวัติศาสตร์พระนครศรีอยุธยา เน้นกระตุ้นท่องเที่ยวเชิงประวัติศาสตร์
วันที่ 1 มิถุนายน 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรีเปิดเผยว่า เมื่อวันที่ 31 พฤษภาคม 2567 นายนิวัฒน์  รุ่งสาคร ผู้ว่าราชการจังหวัดพระนครศรีอยุธยา เป็นประธานเปิดงาน เทศกาลโขนกรุงศรี ปีที่ 5 ณ อุทยานประวัติศาสตร์ พระนครศรีอยุธยา จัดโดย สำนักงานการท่องเที่ยวและกีฬาจังหวัดพระนครศรีอยุธยาและหน่วยงานพันธมิตร เพื่อเป็นพื้นที่ให้กับการเผยแพร่วัฒนธรรมไทย กระตุ้นเศรษฐกิจการท่องเที่ยวเชิงประวัติศาสตร์ให้จังหวัดพระนครศรีอยุธยา พร้อมดึงดูดให้นักท่องเที่ยวพักค้างคืนเป็นรายได้ให้กับผู้ประกอบการในจังหวัด ในพิธีเปิดนักท่องเที่ยวประชาชน ได้ชมขบวนแห่ "รามายณะอโยธยา" ซึ่งมีนักแสดงเข้าร่วมกว่า 100 คน นำขบวนโดย อแมนด้า ชาร์ลีน ออบดัมมิสยูนิเวิร์สไทยแลนด์ ปี 2563 พร้อมช้างสามเศียร ขบวนรามายณะ เครื่องสูงอลังการ พร้อมเอฟเฟกต์ตระการตา
ทั้งนี้  "เทศกาลโขนกรุงศรี ปีที่ 5" จัดขึ้นระหว่างวันที่ 30 พฤษภาคม - 3 มิถุนายนนี้ ตั้งแต่เวลา 16.30-22.00 น. มีการแสดงโขนชุดใหญ่จากหลากหลายคณะ อาทิ การแสดงโขนรามเกียรติ์ ตอน "นางลอย" , การแสดงโขนรามเกียรติ์ ตอน ศึกพรหมมาศ โดย คณะไก่แก้วการละคร , การแสดงโขนรามเกียรติ์ ตอน สีดาหาย-ถวายพล-ยกรบ โดย วิทยาลัยนาฏศิลปสุพรรณบุรี , โขนเยาวชน ตอน กำเนิดสงครามรามเกียรติ์ โดย สมาคมศิลปะเพื่อเยาวชน กรมส่งเสริมวัฒนธรรม , โขนเยาวชน ตอน พิเภกถูกไล่ ชูกล่องดวงใจทศศรีพระจักรีคืนนคร โดย วิทยาลัยนาฎศิลปสุพรรณบุรี และการแสดงศิลปวัฒนธรรมจากเยาวชน และประชาชนในจังหวัดพระนครศรีอยุธยา พร้อมด้วยการแสดงจากศิลปิน สุนทราภรณ์ , กานต์ ทศน , นัน อนันต์
นอกเหนือจากการแสดงโขนสุดอลังการแล้ว ในบริเวณยังมีกิจกรรมสาธิตทางวัฒนธรรม กิจกรรม DIY ต่างๆ ภายในบริเวณงาน มีการออกร้าน จำหน่ายสินค้าที่ระลึก ร้านอาหารมากกว่า 70 ร้านค้า จุดถ่ายภาพที่สะท้อนความเป็นไทย นิทรรศการโขน การตกแต่งที่สวยงาม พร้อมไฟประดับยามค่ำคืน กิจกรรมทั้งหมดสร้างสรรค์โดย สำนักงานการท่องเที่ยว และกีฬาจังหวัดพระนครศรีอยุธยา
"โขน" ถือเป็นแหล่งกำเนิดนาฏศิลปินชั้นสูงที่สำคัญตั้งแต่สมัยกรุงศรีอยุธยาเป็นราชธานี และปัจจุบันได้รับการยกย่องเป็นมรดกทางวัฒนธรรมที่จับต้องไม่ได้ ซึ่งเทศกาลนี้เป็นกิจกรรมที่สำคัญของจังหวัดที่ทำให้คนภายในและนอกจังหวัดได้มาเรียนรู้ถึงวัฒนธรรมไทยจากผืนแผ่นดินต้นกำเนิด โดยผู้ที่สนใจสามารถเข้าชมฟรีได้ทุกการแสดง ติดตามรายละเอียด เพิ่มเติม Live สดทุกวันผ่าน Facebook : Ayutthaya Tourism and Sports และ Comm Arts Production https://www.facebook.com/ayutoursports/, https://www.facebook.com/Commartsproduction

ที่มา : https://www.thaigov.go.th/news/contents/details/83783