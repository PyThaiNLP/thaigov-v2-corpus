รัฐบาลไทย-ข่าวทำเนียบรัฐบาล-​“คารม”เผยรัฐบาลชื่นชมนักเรียนโรงเรียนราชสีมาวิทยาลัยสุดเก่งสร้างชื่อเสียงให้กับประเทศคว้ารางวัล 16 เหรียญทองในการแข่งขันโครงงานวิทยาศาสตร์และนวัตกรรมระดับนานาชาติที่ประเทศมาเลเซีย


วันจันทร์ที่ 24 มิถุนายน 2567
24/06/2567
พิมพ์
​“คารม”เผยรัฐบาลชื่นชมนักเรียนโรงเรียนราชสีมาวิทยาลัยสุดเก่งสร้างชื่อเสียงให้กับประเทศคว้ารางวัล 16 เหรียญทองในการแข่งขันโครงงานวิทยาศาสตร์และนวัตกรรมระดับนานาชาติที่ประเทศมาเลเซีย
​“คารม” เผย รัฐบาลชื่นชมนักเรียนโรงเรียนราชสีมาวิทยาลัย สุดเก่ง สร้างชื่อเสียงให้กับประเทศ คว้ารางวัล 16 เหรียญทอง ในการแข่งขันโครงงานวิทยาศาสตร์และนวัตกรรมระดับนานาชาติ ที่ประเทศมาเลเซีย
วันนี้ (24 มิถุนายน 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาลชื่นชมนักเรียนไทยสุดเก่ง สร้างชื่อเสียงให้กับประเทศไทย ในการแข่งขันโครงงานวิทยาศาสตร์ และนวัตกรรมระดับนานาชาติ ด้วยการคว้ารางวัลเหรียญทองและรางวัลพิเศษ จากการแข่งขันโครงงานวิทยาศาสตร์ และนวัตกรรมระดับนานาชาติ World Youth Stem Invention Innovation (WYSII) 2024 ณ ประเทศมาเลเซีย ระหว่างวันที่ 16 - 18 พ.ค. 2567 ในรูปแบบออนไลน์
นายคารม กล่าวว่า เด็กนักเรียนไทยที่สร้างชื่อเสียง ได้แก่เด็กนักเรียนจากโรงเรียนราชสีมาวิทยาลัย จังหวัดนครราชสีมา สามารถคว้ารางวัลมาได้รวมทั้งหมด 26 รางวัล แยกเป็น รางวัลเหรียญทอง 16 รางวัล และรางวัลพิเศษ 10 รางวัล สำหรับผลงานที่ได้รับรางวัลเหรียญทอง คือ โครงงานการตรวจจับเนื้องอกในสมองจากภาพ MRI โดยใช้การวิเคราะห์ฮิสโตแกรม ซึ่งเป็นโครงงานที่น้อง ๆ นักเรียนได้คิดค้นขึ้นมา เนื่องจากปัจจุบันมนุษย์ป่วยเป็นโรคเกี่ยวกับสมองเพิ่มมากขึ้น และการวินิจฉัยก็ยังมีความผิดพลาด โดยผลงานชิ้นนี้เป็นการใช้คอมพิวเตอร์เข้ามาช่วยในการวิเคราะห์วินิจฉัยผลตรวจสมอง และใช้คอมพิวเตอร์ในการเขียนโปรแกรมขึ้นมาเอง นำมาใช้วิเคราะห์จากภาพตรวจ MRI สมองของผู้ป่วย เกิดผลที่แม่นยำมากกว่า 90% ถือว่ามีประสิทธิภาพสูงมาก และในอนาคตอาจนำไปต่อยอดทำเป็นภาพ 3D เพื่อให้แพทย์สามารถวางแผนในการผ่าตัด ทำให้ผู้ป่วยได้รับการรักษาที่มีประสิทธิภาพมากขึ้นกว่าเดิม ทั้งนี้ ไม่ใช่แต่เฉพาะโรคเนื้องอกในสมองเพียงอย่างเดียว อาจจะวินิจฉัยโรคอื่น ๆ เกี่ยวกับสมองได้ด้วย
“รัฐบาลมุ่งพัฒนากำลังคนควบคู่กับระบบการศึกษา เพื่อให้เกิดการพัฒนาเชิงพื้นที่ โดยให้ความสำคัญ ขับเคลื่อนประเทศไปข้างหน้า สร้างโอกาส สร้างระบบการวิจัยและพัฒนาที่มีคุณภาพ ซึ่งทุกอย่างพัฒนาได้ด้วยคนและ เยาวชนไทย รวมถึงบุคลากรทางการศึกษา เพื่อให้ประเทศไทยมีขีดความสามารถแข่งขันได้กับนานาชาติ โดยมุ่งหวังให้ทุกคนศึกษาหาความรู้เพื่อพัฒนาต่อยอดให้เกิดประโยชน์ต่อประเทศชาติต่อไป” นายคารม ย้ำ

ที่มา : https://www.thaigov.go.th/news/contents/details/84875