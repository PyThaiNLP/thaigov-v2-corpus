รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ ร่วมเปิดการก่อสร้างอาคารโรงงานผลิตอุปกรณ์อิเล็กทรอนิกส์สำหรับรถยนต์ บริษัท HARMAN พร้อมมอบนโยบายการพัฒนาอุตสาหกรรมอิเล็กทรอนิกส์สู่อัจฉริยะ 


วันจันทร์ที่ 24 มิถุนายน 2567
24/06/2567
พิมพ์
ที่ปรึกษาฯ ดนัยณัฏฐ์ ร่วมเปิดการก่อสร้างอาคารโรงงานผลิตอุปกรณ์อิเล็กทรอนิกส์สำหรับรถยนต์ บริษัท HARMAN พร้อมมอบนโยบายการพัฒนาอุตสาหกรรมอิเล็กทรอนิกส์สู่อัจฉริยะ
ที่ปรึกษาฯ ดนัยณัฏฐ์ ร่วมเปิดการก่อสร้างอาคารโรงงานผลิตอุปกรณ์อิเล็กทรอนิกส์สำหรับรถยนต์ บริษัท HARMAN พร้อมมอบนโยบายการพัฒนาอุตสาหกรรมอิเล็กทรอนิกส์สู่อัจฉริยะ
จังหวัดชลบุรี : 20 มิถุนายน 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ร่วมเป็นประธานเปิดหน้าดินการก่อสร้างอาคารโรงงานผลิตอุปกรณ์อิเล็กทรอนิกส์สำหรับรถยนต์ของบริษัท HARMAN Automotive จำกัด โดยมี นายคริสเตียน โซบอทก้า ประธานบริษัท HARMAN Automotive ให้การต้อนรับ พร้อมได้รับเกียรติจาก นายแอนดรูว์ ชอว์ ที่ปรึกษาฝ่ายเศรษฐกิจสถานเอกอัครราชทูตสหรัฐอเมริกาประจำประเทศไทย นายธวัชชัย ศรีทอง ผู้ว่าราชการจังหวัดชลบุรี นายวิรัตน์ ธัชศฤงคารสกุล รองเลขาธิการคณะกรรมการส่งเสริมการลงทุน นางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี เข้าร่วม ณ นิคมอุตสาหกรรมโรจนะแหลมฉบัง อำเภอบางละมุง จังหวัดชลบุรี
ที่ปรึกษาฯ ดนัยณัฏฐ์ กล่าวว่า รัฐบาลได้ให้ความสำคัญต่อการพัฒนาอุตสาหกรรมอิเล็กทรอนิกส์เดิมต่อยอดไปสู่อุตสาหกรรมอิเล็กทรอนิกส์อัจฉริยะ โดยได้กำหนดให้อุตสาหกรรมอิเล็กทรอนิกส์อัจฉริยะ เป็นหนึ่งใน 10 อุตสาหกรรมเป้าหมายเดิมที่มีศักยภาพ หรือ First S-Curve และตามแผนพัฒนาเศรษฐกิจและสังคมแห่งชาติ ฉบับที่ 13 (พ.ศ. 2566-2570) ของสำนักงานสภาพัฒนาการเศรษฐกิจและสังคมแห่งชาติได้กำหนดหมุดหมายที่ 6 ให้ไทยเป็นศูนย์กลางอุตสาหกรรมอิเล็กทรอนิกส์อัจฉริยะและอุตสาหกรรมดิจิทัลของอาเซียน โดยให้ความสำคัญต่อการพัฒนาการต่อยอดฐานอุตสาหกรรมอิเล็กทรอนิกส์ในปัจจุบันให้เป็นอุตสาหกรรมอิเล็กทรอนิกส์อัจฉริยะ การพัฒนากำลังคนที่ตรงกับความต้องการของภาคอุตสาหกรรม และการส่งเสริมการนำเทคโนโลยีดิจิทัลมาใช้ประโยชน์ในหลากหลายภาคส่วน
สำหรับการลงทุนการผลิตอุปกรณ์อิเล็กทรอนิกส์สำหรับยานยนต์ของบริษัท HARMAN Automotive ในประเทศไทยครั้งนี้ มีเงินลงทุนมากกว่า 80 ล้านเหรียญสหรัฐ หรือกว่า 2,600 ล้านบาท ถือว่าเป็นส่วนหนึ่งของความสำเร็จตามนโยบายรัฐบาลในการเสริมสร้างความเข้มแข็งของห่วงโซ่อุปทานของอุตสาหกรรมอิเล็กทรอนิกส์และอุตสาหกรรมยานยนต์ของไทยมากยิ่งขึ้น

ที่มา : https://www.thaigov.go.th/news/contents/details/84885