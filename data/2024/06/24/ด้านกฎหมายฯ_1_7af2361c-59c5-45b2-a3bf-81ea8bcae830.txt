รัฐบาลไทย-ข่าวทำเนียบรัฐบาล-กระทรวงยุติธรรม โดย กรมคุ้มครองสิทธิฯ ร่วมกับ กรมบังคับคดี และ  สยจ.อุทัยธานี จัดมหกรรมแก้หนี้ สร้างวิถีแห่งความเป็นธรรม ครั้งที่ ๑๘ ณ จังหวัดอุทัยธานี


วันอาทิตย์ที่ 23 มิถุนายน 2567
23/06/2567
พิมพ์
กระทรวงยุติธรรม โดย กรมคุ้มครองสิทธิฯ ร่วมกับ กรมบังคับคดี และ  สยจ.อุทัยธานี จัดมหกรรมแก้หนี้ สร้างวิถีแห่งความเป็นธรรม ครั้งที่ ๑๘ ณ จังหวัดอุทัยธานี
กระทรวงยุติธรรม โดย กรมคุ้มครองสิทธิฯ ร่วมกับ กรมบังคับคดี และ  สยจ.อุทัยธานี จัดมหกรรมแก้หนี้ สร้างวิถีแห่งความเป็นธรรม ครั้งที่ ๑๘ ณ จังหวัดอุทัยธานี เชิญลูกหนี้เข้าร่วมงาน ๓,๙๘๕ ราย ทุนทรัพย์กว่า ๓๐๖ ล้านบาท
ในวันเสาร์ที่ ๒๒ มิถุนายน ๒๕๖๗ ณ ห้องประชุมชฎาแกรนด์ฮอลล์ โรงเรียนอนุบาลอุทัยธานี อำเภอเมืองอุทัยธานี จังหวัดอุทัยธานี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เป็นประธานในพิธีเปิดงานมหกรรมแก้หนี้ สร้างวิถีแห่งความเป็นธรรม” ครั้งที่ ๑๘ ซึ่งจัดโดยกรมคุ้มครองสิทธิและเสรีภาพ ร่วมกับ กรมบังคับคดี สำนักงานยุติธรรมจังหวัดอุทัยธานี พร้อมด้วย นายวิฑูรย์  สิรินุกูล รองผู้ว่าราชการจังหวัดอุทัยธานี กล่าวต้อนรับ และ นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ กล่าวรายงาน โดยมี หัวหน้าส่วนราชการในสังกัดกระทรวงยุติธรรมในพื้นที่จังหวัดอุทัยธานี และหัวหน้าส่วนราชการในพื้นที่จังหวัดอุทัยธานี และสถาบันการเงินกว่า ๘ สถาบัน ให้เกียรติเข้าร่วมงานด้วย
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในครั้งนี้มีวัตถุประสงค์ เพื่อให้ลูกหนี้ในพื้นที่จังหวัดอุทัยธานี และพื้นที่ใกล้เคียง ที่มีปัญหาด้านหนี้สิน เช่น กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิต และสินเชื่อส่วนบุคคลที่ผิดนัดชำระหนี้เข้าเกณฑ์จะถูกฟ้องดำเนินคดี หรือไม่มีกำลังผ่อนชำระตามสัญญา ได้เข้าสู่กระบวนการไกล่เกลี่ย และรู้สิทธิตามกฎหมาย เข้าถึงความยุติธรรม รวมถึงสร้างการตระหนักรู้เกี่ยวกับการวางแผน และสร้างวินัยทางการเงินให้ประชาชนเป็นเกราะป้องกันปัญหาหนี้สินภาคครัวเรือน โดยลูกหนี้จะได้รับโปรโมชั่นนอกจากจะไม่ถูกฟ้องคดี ไม่ถูกยึดทรัพย์ ไม่ถูกขายทอดตลาด แล้วยังจะได้รับสิทธิพิเศษ ส่วนลดจบหนี้ ส่วนลดดอกเบี้ย ลดค่างวดและขยายระยะเวลาการผ่อนชำระ และสิทธิประโยชน์อื่นๆ อีกมากมาย
นอกจากนี้ ภายในงานยังมีการให้บริการต่าง ๆ อาทิ การเผยแพร่ความรู้ทางกฎหมาย การสร้างการตระหนักรู้ เกี่ยวกับการวางแผน และสร้างวินัยทางการเงิน การจัดนิทรรศการประชาสัมพันธ์ การให้คำปรึกษาทางกฎหมายหรือการเงินของ ๑๕ หน่วยงาน และการให้บริการไกล่เกลี่ยข้อพิพาท ทั้งก่อนฟ้อง และหลังศาลมีคำพิพากษา โดยมีภาคีเครือข่ายที่เข้าร่วมการไกล่เกลี่ยข้อพิพาท จำนวน ๘ สถาบัน ประกอบด้วย ๑. กองทุนเงินให้กู้ยืมเพื่อการศึกษา (กยศ.) ๒. ธนาคารออมสิน ๓. ธนาคารเพื่อการเกษตรและสหกรณ์การเกษตร ๔. บริษัทบริหารสินทรัพย์ เจเค จำกัด ๕. บริษัทบริหารสินทรัพย์เจ จำกัด ๖. บริษัทเจ เอ็ม ที เน็ทเวอร์ค เซอร์วิสเซ็ส จำกัด มหาชน ๗. สำนักงานขนส่งจังหวัดอุทัยธานี และ ๘. กรมบังคับคดี โดยภายในงานเชิญลูกหนี้เข้าร่วมงานกว่า ๓,๙๘๕ ราย แยกเป็นก่อนฟ้อง จำนวน ๒,๕๒๘ ราย หลังศาลมีคำพิพากษา จำนวน ๑,๔๗๖ ราย ทุนทรัพย์กว่า ๓๐๖ ล้านบาท
อีกทั้ง ภายในงานยังมีการมอบป้ายศูนย์ไกล่เกลี่ยข้อพิพาทภาคประชาชน จำนวน ๑ ศูนย์ และมอบเงินช่วยเหลือเยียวยาแก่ผู้เสียหายในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) จำนวน ๒ ราย อีกด้วย
"กรมคุ้มครองสิทธิและเสรีภาพ พร้อมด้วย กรมบังคับคดี พร้อมเดินหน้าจัดงาน“มหกรรมแก้หนี้ สร้างวิถีแห่งความเป็นธรรม” ทั่วประเทศ เพื่อเปิดโอกาสให้ลูกหนี้และเจ้าหนี้ได้เข้าสู่กระบวนการไกล่เกลี่ย และเข้าถึงกระบวนการยุติธรรม พร้อมทั้งได้รับโปรโมชั่นดี ๆ รวมถึงสิทธิประโยชน์อื่นๆ อีกมากมายจากสถาบันการเงิน  โดยสอบถามรายละเอียดเพิ่มเติมได้ที่ สายด่วนยุติธรรม โทร. ๑๑๑๑ กด ๗๗ และสายด่วนกรมบังคับคดี โทร. ๑๑๑๑ กด ๗๙ ฟรีตลอด ๒๔ ชั่วโมง

ที่มา : https://www.thaigov.go.th/news/contents/details/84864