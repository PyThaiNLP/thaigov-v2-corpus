รัฐบาลไทย-ข่าวทำเนียบรัฐบาล-“เฉลิมฉลองความยิ่งใหญ่ เทิดพระเกียรติตระการตา หลอมรวมสร้างคุณค่า เดิน วิ่ง ปั่น ทั่วแคว้นแดนไทย”   


วันอาทิตย์ที่ 23 มิถุนายน 2567
23/06/2567
พิมพ์
“เฉลิมฉลองความยิ่งใหญ่ เทิดพระเกียรติตระการตา หลอมรวมสร้างคุณค่า เดิน วิ่ง ปั่น ทั่วแคว้นแดนไทย”
ทิวธงพริ้วไสว เหลืองเรืองอร่ามสว่างไสวทั่วเมืองไทย 9,800 กิโลเมตร ตลอด 23 วัน บนเส้นทางแห่งการแสดงออกซึ่งความจงรักภักดี โดยที่จ.พระนครศรีอยุธยา มีนักท่องเที่ยวชาวต่างชาติ ให้ความสนใจในการจัดกิจกรรมเฉลิมพระเกียรติฯ ของกระทรวงมหาดไทยในครั้งนี้
“เฉลิมฉลองความยิ่งใหญ่ เทิดพระเกียรติตระการตา หลอมรวมสร้างคุณค่า เดิน วิ่ง ปั่น ทั่วแคว้นแดนไทย”   ทิวธงพริ้วไสว เหลืองเรืองอร่ามสว่างไสวทั่วเมืองไทย 9,800 กิโลเมตร ตลอด 23 วัน บนเส้นทางแห่งการแสดงออกซึ่งความจงรักภักดี โดยที่จังหวัดพระนครศรีอยุธยา มีนักท่องเที่ยวชาวต่างชาติ ให้ความสนใจในการจัดกิจกรรมเฉลิมพระเกียรติฯ ของกระทรวงมหาดไทยในครั้งนี้เป็นจำนวนมาก
วันนี้ (23 มิ.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า วันนี้ก้าวสู่วันที่ 23 ของการจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งพบว่า พี่น้องประชาชนในแต่ละเส้นทางของแต่ละจังหวัดที่ได้ทราบข่าว ต่างให้ความสนใจ และเดินทางมาร่วมเป็นกำลังใจให้กับขบวนธงตราสัญลักษณ์ฯ กันอย่างเนืองแน่นในทุกเส้นทางของแต่ละจังหวัด โดยทุกคนต่างพร้อมใจกันสวมใส่เสื้อสีเหลือง มาร่วมแสดงพลังแห่งความจงรักภักดีอย่างล้นหลาม สะท้อนถึงความมุ่งมั่นตั้งใจ และความเอื้อเฟื้อเผื่อแผ่ดูแลกันและกันตลอดเส้นทาง และด้วยความภาคภูมิใจนี้จะช่วยเพิ่มความรักและความสามัคคีของคนไทยให้แนบชิดใกล้กันมากขึ้น อันเป็นการสนองพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" เพราะทุกคนต่างภูมิใจที่ได้เป็นพสกนิกรที่ดีใต้ร่มพระบารมีของพระบาทสมเด็จพระเจ้าอยู่หัว ที่จะธำรงความเป็นไทยให้คงอยู่อย่างยั่งยืน
“เมื่อนับรวมระยะทางการเดินวิ่งปั่นธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในห้วง 23 วันที่ผ่านมานี้ ทุกจังหวัดได้ร่วมกันเดิน วิ่ง ปั่น รวมระยะทางแล้วยาวไกลถึง "9,800 กิโลเมตร” โดยทุกสายทางจะเชิญธงตราสัญลักษณ์ฯ เพื่อตั้งธงไว้ ณ จังหวัดปริมณฑลและจังหวัดโดยรอบกรุงเทพมหานครทั้ง 7 จังหวัด ได้แก่ จังหวัดสุพรรณบุรี จังหวัดพระนครศรีอยุธยา จังหวัดสระบุรี จังหวัดปทุมธานี จังหวัดสมุทรปราการ จังหวัดสมุทรสาคร และจังหวัดนนทบุรี ก่อนจะเชิญธงตราสัญลักษณ์ฯ ทั้ง 720 ผืน มายังศาลาว่าการกระทรวงมหาดไทย กรุงเทพมหานคร เพื่อร่วมขบวนเชิญคนโทน้ำพระพุทธมนต์ศักดิ์สิทธิ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งในวันนี้ ได้มีการจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ใน 2 จังหวัด รวม 4 สาย ได้แก่ 1) สายที่ 1 และสายที่ 2 ได้รวมสายและจัดกิจกรรมเฉลิมฉลองธงตราสัญลักษณ์ฯ ณ จังหวัดอุทัยธานี โดยได้มีการฉายภาพยนตร์เฉลิมพระเกียรติ การจัดนิทรรศการเฉลิมพระเกียรติ การจัดกิจกรรมจิตอาสาพัฒนา ณ บริเวณศาลากลางจังหวัดอุทัยธานี และ 2) สายที่ 3 และสายที่ 4 ได้รวมสายและจัดกิจกรรมเฉลิมฉลองธงตราสัญลักษณ์ฯ ที่บริเวณบึงพระราม ภายในอุทยานประวัติศาสตร์พระนครศรีอยุธยา โดยมีการฉายภาพยนตร์เฉลิมพระเกียรติ กิจกรรมจิตอาสา กิจกรรมการแสดงทางศิลปวัฒนธรรม โดยมีนักท่องเที่ยวชาวต่างประเทศให้ความสนใจและบันทึกภาพการจัดกิจกรรมเฉลิมพระเกียรติในครั้งนี้ด้วยความตื่นตาตื่นใจและชื่นชมในพระบารมีของพระบาทสมเด็จพระเจ้าอยู่หัว โดยเฉพาะอย่างยิ่งความจงรักภักดีของคนไทยที่ต่างสวมใส่เสื้อสีเหลือง มาร่วมกิจกรรมกันอย่างเนืองแน่น โดยในส่วนของสายที่ 5 ถึงสายที่ 10 ได้มีการเชิญและตั้งธงไว้ที่ศาลากลางจังหวัดสระบุรี จังหวัดปทุมธานี จังหวัดสมุทรปราการ จังหวัดสมุทรสาคร และจังหวัดนนทบุรี" นายสุทธิพงษ์ฯ กล่าวในช่วงต้น
นายสุทธิพงษ์ฯ กล่าวต่ออีกว่า จะเห็นได้ว่าบนถนนหนทางทุกเส้นเป็นระยะทางอันยาวไกล สะท้อนให้เห็นถึงความตั้งใจอันแน่วแน่ของพี่น้องพสกนิกรไทย ด้วยหัวใจที่มุ่งมั่น ร่วมแรงร่วมใจ เดิน วิ่ง ปั่น ข้ามผ่านเส้นทางในแต่ละหมู่บ้าน ตำบล อำเภอ และจังหวัด ฝ่าฟันอุปสรรคทั้งแสงแดด สายลม และสายฝนที่ตกลงมาระหว่างทาง เพื่อมุ่งเดินหน้าส่งต่อผืนธงตราสัญลักษณ์ฯ อันเปรียบดั่งสัญลักษณ์แห่งการหลอมรวมดวงใจเพื่อถวายความจงรักภักดีแด่พระบาทสมเด็จพระเจ้าอยู่หัวมายังกระทรวงมหาดไทย นอกจากนี้ ในระหว่างทางของการเดิน วิ่ง ปั่น แต่ละจังหวัดยังได้มีการจัดพิธีเฉลิมฉลองธงตราสัญลักษณ์ฯ การจัดนิทรรศการเฉลิมพระเกียรติพระบาทสมเด็จพระเจ้าอยู่หัว การฉายภาพยนตร์เฉลิมพระเกียรติเกี่ยวกับพระราชประวัติและพระราชกรณียกิจ รวมไปถึงประวัติศาสตร์ชาติไทย เพื่อให้ทุกคนได้รับรู้ถึงการเสียสละของพระองค์ท่านทรงอุทิศพระวรกาย เพื่อปวงชนชาวไทยมาโดยตลอด รวมทั้งมีกิจกรรมจิตอาสาบำเพ็ญสาธารณประโยชน์ ในการสร้างกิจกรรมแห่งความดีให้กับประชาชนทุกคนได้มีจิตอาสาทำเพื่อส่วนรวม โดยในทุกการจัดกิจกรรมที่ผ่านมาจะมีการผสมผสานความงดงามอันเป็นเอกลักษณ์ของแต่ละจังหวัดอย่างยิ่งใหญ่ เพื่อถ่ายทอดให้กับผู้ที่เข้ามาร่วมงานและคนไทยทั่วประเทศที่ติดตามการจัดกิจกรรมผ่านช่องทางออนไลน์ได้เห็นถึงการสื่อสาร ด้วยพลังใจแห่งความรักของคนในพื้นที่ ที่แสดงออกเพื่อบอกรักพระเจ้าอยู่หัวโดยทั่วกัน
นายสุทธิพงษ์ กล่าวเพิ่มเติมว่า หลังจากนี้ในช่วงเดือนกรกฎาคม ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ทั้ง 720 คันธง จะได้ถูกรวมสายเข้าด้วยกัน ซึ่งขณะนี้ในบางเส้นทางก็ได้มีการส่งต่อธงมาถึงยังจังหวัดปลายทางเรียบร้อยเเล้ว เพื่อรอจัดเตรียมขบวนเดิน วิ่ง ปั่น ในจังหวัดปลายทางทั้ง 7 เส้นทาง (จังหวัดสุพรรณบุรี พระนครศรีอยุธยา สระบุรี ปทุมธานี สมุทรปราการ สมุทรสาคร และจังหวัดนนทบุรี) เพื่อจะเชิญขบวนธงเข้าสู่ใจกลางของกรุงเทพมหานคร ณ ศาลาว่าการกระทรวงมหาดไทย สถานที่อันเป็นหัวใจของเหล่าราชสีห์ผู้จงรักภักดี มุ่งมั่นน้อมนำพระราชปณิธาน ประเทศชาติมั่นคง ประชาชนมีความสุข ด้วยการทำหน้าที่บำบัดทุกข์ บำรุงสุข ก่อนที่จะร่วมริ้วขบวนเชิญคนโทน้ำพระพุทธมนต์ศักดิ์สิทธิ์ ไปยังพระอุโบสถวัดพระเชตุพนวิมลมังคลาราม ราชวรมหาวิหาร เพื่อทำการปลุกเสกน้ำพระพุทธ และตั้งริ้วขบวนอัญเชิญน้ำพระพุทธมนต์ศักดิ์สิทธิ์ไปยังพระบรมมหาราชวัง เพื่อทูลเกล้าทูลกระหม่อมถวาย เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"ตนจึงขอเชิญชวนพี่น้องประชาชนคนไทยทั่วประเทศ และจังหวัดปลายทางทุกสาย ได้เข้ามาร่วมเป็นส่วนหนึ่งในการส่งพลังกายและพลังใจเข้าร่วมกิจกรรมเดิน วิ่ง ปั่น ธงตราสัญลักษณ์ฯ โดยสามารถมีส่วนร่วมได้หลายหลายรูปแบบ ทั้งผ่านการกดถูกใจ หรือ กดแชร์กิจกรรมเดิน วิ่ง ปั่นธงตราสัญลักษณ์ฯ ผ่านช่องทางสื่อสังคมออนไลน์ พร้อมแสดงความเห็นในเชิงสร้างสรรค์ว่ามีความประทับใจอย่างไรเพื่อแสดงให้เห็นถึงพลังแห่งความสามัคคีของเราทุกคน และมากไปกว่านั้นที่ทุกท่านยังสามารถแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการลุกขึ้นมา เดิน วิ่ง ปั่น เข้าร่วมการเชิญขบวนธงตราสัญลักษณ์ฯ นำมาสู่กระทรวงมหาดไทยจนสุดทางปลายสายของแต่ละจังหวัดปลายทางอย่างพร้อมเพรียงกัน" นายสุทธิพงษ์ฯ กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84871