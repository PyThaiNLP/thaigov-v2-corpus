รัฐบาลไทย-ข่าวทำเนียบรัฐบาล-​นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมหารือการบูรณาการความร่วมมือยกระดับศักยภาพการคมนาคมทางอากาศจังหวัดเชียงใหม่ ผลักดันนโยบาย Aviation Hub 


วันอาทิตย์ที่ 23 มิถุนายน 2567
​นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมหารือการบูรณาการความร่วมมือยกระดับศักยภาพการคมนาคมทางอากาศจังหวัดเชียงใหม่ ผลักดันนโยบาย Aviation Hub
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมหารือการบูรณาการความร่วมมือยกระดับศักยภาพการคมนาคมทางอากาศจังหวัดเชียงใหม่ พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม และนายเสกสม อัครพันธุ์ รองอธิบดีกรมการขนส่งทางบก โดยมี นายณพศิษฎ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด (บวท.) นายกีรติ กิจมานะวัฒน์ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) (ทอท.) นายสมชาย เลียงชัยศิริ ผู้อำนวยการศูนย์ควบคุมการบินเชียงใหม่ นายทศพล เผื่อนอุดม รองผู้ว่าราชการจังหวัดเชียงใหม่ ผู้บริหาร และเจ้าหน้าที่หน่วยงานในพื้นที่ ให้การต้อนรับ ในวันที่ 23 มิถุนายน 2567 ณ ศูนย์ควบคุมการบินเชียงใหม่ จังหวัดเชียงใหม่
นายสุรพงษ์ ปิยะโชติ กล่าวว่า ตามนโยบาย Aviation Hub ผลักดันประเทศไทยเป็นศูนย์กลางการบินของภูมิภาคของรัฐบาล โดยเพิ่มขีดความสามารถในการรองรับเที่ยวบินและผู้โดยสารที่เดินทางมายังประเทศไทยมากขึ้น และส่งเสริมการท่องเที่ยว ซึ่งจังหวัดเชียงใหม่เป็นจังหวัดที่มีนักท่องเที่ยวเดินทางมาท่องเที่ยวจำนวนมาก จึงได้สั่งการให้ บวท. บูรณาการความร่วมมือกับ ทอท. เพื่อยกระดับศักยภาพการคมนาคมทางอากาศจังหวัดเชียงใหม่ ทั้งนี้ ทอท. ได้รายงานความคืบหน้าการเพิ่มขีดความสามารถในการให้บริการ ณ ท่าอากาศยานร่วมกับ บวท. อาทิ การพัฒนาท่าอากาศยานสุวรรณภูมิ ท่าอากาศยานภูเก็ต และท่าอากาศยานเชียงใหม่ โดย ทอท. พร้อมลงทุนและบริหารจัดการเพื่อขับเคลื่อนสู่ Aviation Hub ตามนโยบายรัฐบาล นอกจากนี้ บวท. ได้รายงานสภาพการบริหารจัดการการจราจรทางอากาศ และความคืบหน้าการก่อสร้างหอควบคุมการจราจรทางอากาศ ศูนย์ควบคุมการบินเชียงใหม่ เนื่องจากอาคารหอควบคุมฯ เดิมใช้งานมานาน พื้นที่ใช้สอยไม่เพียงพอ และเพื่อรองรับระบบอุปกรณ์ในอนาคต ลดความเสี่ยงจากภัยแผ่นดินไหว และรองรับระบบปฏิบัติการสำรองแบบต่างพื้นที่ได้อย่างสมบูรณ์แบบ (Offsite Backup) ทั้งนี้ คาดว่าหอควบคุมการจราจรทางอากาศ จะสามารถเปิดใช้งานได้ปลายปี 2567
ในการนี้ รัฐมนตรีช่วยว่าการกระทรวงคมนาคมได้มอบหมายให้ บวท. แก้ไขปัญหาพื้นที่ให้บริการผู้โดยสารหนาแน่น โดยร่วมกับ ทอท. บริหารจัดการการจราจรทางอากาศ เพิ่มการรองรับจำนวนเที่ยวบินให้มากขึ้น โดยเฉพาะที่ท่าอากาศยานภูเก็ต เพื่อให้สามารถบริหารจัดการจราจรทางอากาศได้อย่างเต็มประสิทธิภาพ โดยให้ บวท. ร่วมกับ ทอท. และกระทรวงคมนาคมจัดตั้งคณะทำงานเพื่อจัดทำภูเก็ตโมเดลโดยเร็วต่อไป และมอบให้ นายสรพงศ์ ไพฑูรย์พงษ์ รองปลัดกระทรวงคมนาคม พิจารณาหาแนวทางการเดินทางเชื่อมต่อในทุกมิติระหว่างท่าอากาศยานภูเก็ต และท่าอากาศยานกระบี่ ให้มีความรวดเร็ว เพื่อลดความแออัดที่ท่าอากาศยานภูเก็ต เป็นการอำนวยความสะดวกให้แก่ประชาชนและนักท่องเที่ยว ส่วนการเพิ่มขีดความสามารถท่าอากาศยานเชียงใหม่ ได้สั่งการให้ ทอท. พิจารณาความเป็นไปได้ในการใช้ประโยชน์พื้นที่ของ บวท. ที่อยู่ในบริเวณท่าอากาศยานเชียงใหม่มาจัดทำเป็นพื้นที่ให้บริการผู้โดยสาร เพื่อระบายความแออัดคับคั่งในช่วงเวลาเร่งด่วน

ที่มา : https://www.thaigov.go.th/news/contents/details/84860