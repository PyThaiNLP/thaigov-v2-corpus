รัฐบาลไทย-ข่าวทำเนียบรัฐบาล-​กระทรวงอุตสาหกรรม ร่วมงานความปลอดภัยและอาชีวอนามัยแห่งชาติ ครั้งที่ 36 (THAILAND SAFE@WORK #36) 


วันจันทร์ที่ 24 มิถุนายน 2567
24/06/2567
พิมพ์
​กระทรวงอุตสาหกรรม ร่วมงานความปลอดภัยและอาชีวอนามัยแห่งชาติ ครั้งที่ 36 (THAILAND SAFE@WORK #36)
​กระทรวงอุตสาหกรรม ร่วมงานความปลอดภัยและอาชีวอนามัยแห่งชาติ ครั้งที่ 36 (THAILAND SAFE@WORK #36) ภายใต้แนวคิด “ร่วมสร้างวัฒนธรรมไทยเชิงป้องกัน สู่ความปลอดภัย อาชีวอนามัย และความผาสุกที่ยั่งยืน”
เมื่อวันที่ 19 มิถุนายน 2567 นายศุภกิจ บุญศิริ ผู้ตรวจราชการกระทรวงอุตสาหกรรม ร่วมงานความปลอดภัยและอาชีวอนามัยแห่งชาติ ครั้งที่ 36 (THAILAND SAFE@WORK #36) ภายใต้แนวคิด “ร่วมสร้างวัฒนธรรมไทยเชิงป้องกัน สู่ความปลอดภัย อาชีวอนามัย และความผาสุกที่ยั่งยืน” (Forward Culture of Prevention for Safety Thailand) และร่วมเสวนา ในหัวข้อ การขับเคลื่อน "แรงงานปลอดภัย เศรษฐกิจไทยยั่งยืน" โดยมี นายวรรณรัตน์ ศรีสุกใส รองปลัดกระทรวงแรงงานและนายโอภาส การย์กวินพงศ์ ปลัดกระทรวงสาธารณสุข ร่วมเสวนา และภายในงานกรมโรงงานอุตสาหกรรม ได้ร่วมจัดบูธแสดงนิทรรศการด้านความปลอดภัยในงานดังกล่าวด้วย ณ ศูนย์แสดงสินค้าและการประชุม อิมแพ็ค เมืองทองธานี จังหวัดนนทบุรี
กระทรวงแรงงาน โดยสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) (สสปท.) จัดงานความปลอดภัยและอาชีวอนามัยแห่งชาติ ครั้งที่ 36 (THAILAND SAFE@WORK #36) ภายใต้แนวคิด “ร่วมสร้างวัฒนธรรมไทยเชิงป้องกัน สู่ความปลอดภัย อาชีวอนามัย และความผาสุกที่ยั่งยืน” (Forward Culture of Prevention for Safety Thailand) โดยวางแนวทางขับเคลื่อนการสร้างสรรค์วัฒนธรรมความปลอดภัยและสุขภาพอนามัยในการทำงาน ด้วยค่านิยมหลักด้านความปลอดภัยร่วมกัน (Safety Shared Values)  ซึ่งเป็นค่านิยม 3 ข้อ (M-D-C)  ที่ต้องร่วมมือกัน คือ การมีสติรู้ตัว (Mindfulness) วินัยถูกต้อง (Discipline) เอื้ออาทรใส่ใจ (Caring)  โดยจะส่งเสริมให้ทุกหน่วยงานภาคส่วนที่เกี่ยวข้อง เพื่อช่วยให้คนทำงานมีความปลอดภัยและสุขภาพอนามัยที่ดี เพราะความปลอดภัยเป็นประเด็นสำคัญในชีวิตและการทำงาน นำไปสู่ผลประกอบการที่ดีขึ้น สุขภาพจิตคนทำงานที่ดีขึ้น และสุดท้ายแล้วประเทศชาติจะลดงบประมาณที่จะต้องชดเชยความสูญเสียจากอุบัติเหตุที่เกิดขึ้น
ภายในงานมีการสัมมนาวิชาการ การแสดงนิทรรศการและการสาธิตด้านความปลอดภัยในการทำงาน รวมทั้งกิจกรรมการประกวดและสาระบันเทิงด้านความปลอดภัยในการทำงาน เพื่อให้กลุ่มบุคคล และองค์กรที่เกี่ยวข้อง ได้มีโอกาสในการพัฒนาแลกเปลี่ยนเรียนรู้ ประสบการณ์ทางวิชาการ แนวคิดและวิธีการแก้ไขปัญหา เพื่อการสร้างสรรค์วัฒนธรรมไทยเชิงป้องกัน สู่ความปลอดภัย อาชีวอนามัย และความผาสุกที่ยั่งยืน

ที่มา : https://www.thaigov.go.th/news/contents/details/84901