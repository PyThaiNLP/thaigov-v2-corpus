รัฐบาลไทย-ข่าวทำเนียบรัฐบาล-โฆษกรัฐบาลเผย พิธาฯ ไม่ควรใช้วาทกรรมด้อยค่าความตั้งใจจริงของใคร นายกฯ ต้องการดึงศักยภาพของไทยนำมาใช้ประโยชน์ให้เต็มความสามารถก็เพื่อพี่น้องประชาชน 


วันจันทร์ที่ 24 มิถุนายน 2567
24/06/2567
พิมพ์
โฆษกรัฐบาลเผย พิธาฯ ไม่ควรใช้วาทกรรมด้อยค่าความตั้งใจจริงของใคร นายกฯ ต้องการดึงศักยภาพของไทยนำมาใช้ประโยชน์ให้เต็มความสามารถก็เพื่อพี่น้องประชาชน
รัฐบาลต้องการสร้างพายุหมุนทางเศรษฐกิจเพื่อฟื้นฟูเศรษฐกิจครั้งใหญ่ ก็เพื่อส่งผลให้เกิดลมประคองทุกชีวิตของคนไทยให้กินดีอยู่ดีขึ้น
วันที่ 23 มิถุนายน 2567 นายชัย วัชรงค์ โฆษกประจำสำนักนายกรัฐมนตรี กล่าวถึงกระแสการวิจารณ์นายเศรษฐา ทวีสิน นายกรัฐมนตรี ของนายพิธา ลิ้มเจริญรัตน์ ทั้งการเปรียบเทียบรถเฟอรารี่ กับรถ Electronic Bus และการเปรียบเทียบพายุหมุนทางเศรษฐกิจกับลมใต้ปีก ว่าเป็นเพียงการใช้วาทกรรมเปรียบเทียบเพื่อด้อยค่าความตั้งใจของนายกรัฐมนตรี
โดยโฆษกประจำสำนักนายกรัฐมนตรีกล่าวว่า นายกรัฐมนตรีได้หยิบยกประเด็นรถเฟอรารี่ 12 สูบมาใช้เพื่อพูดถึงความแรง กำลังของรถ เพื่อต้องการเปรียบเทียบถึงศักยภาพของไทยที่ยังเดินไม่เต็มศักยภาพ ยังมีช่องว่างในการพัฒนาได้อีกมาก และนี่ก็คือ เหตุผลที่ทำให้นายกรัฐมนตรีต้องทำงานหนักเพื่อดึงทุกศักยภาพขึ้นมาให้ใกล้เคียง หรือเต็มที่กับความสามารถ ไม่สามารถนำมาเปรียบเทียบกับความสามารถในการบรรทุกของรถ หรือขนาดของรถ ถือเป็นคนละประเด็นคนละหัวข้อกัน
ทั้งนี้ ในส่วนของนโยบาย Digital Wallet ที่รัฐบาลต้องการให้เกิดพายุหมุนทางเศรษฐกิจนั้น ก็ถือเป็นการเปรียบเปรยกับกระแสการพัฒนาทางเศรษฐกิจ เพื่อให้ไทยพัฒนาได้ถึงศักยภาพที่มี และเป็นกระแสลมที่ประคองทุกชีวิตที่ประสบความยากลำบากด้านเศรษฐกิจในการดำรงชีวิต ให้มีกำลังในการประคองตนเองและครอบครัวต่อไป แต่ไม่ได้แปลว่ากระแสลมนี้จะไม่สนับสนุนวิถีชีวิตของประชาชน คนละประเด็นกับลมใต้ปีกเช่นกัน
โฆษกประจำสำนักนายกรัฐมนตรีกล่าวว่า นายกรัฐมนตรีเป็นผู้ทำงานอย่างให้เกียรติผู้คนมาโดยตลอด ไม่เคยด้อยค่าทำงานของใคร และเข้าใจดีว่าทุกคนทำหน้าที่ของตนเอง และหากประเด็นไหน ที่มีผู้แนะนำ มีข้อเสนอแนะมา และเป็นประโยชน์กับประเทศชาตินายกรัฐมนตรียังมีนโยบายให้นำความเห็นนั้น มาเป็นข้อปรับปรุงการทำงาน จึงขอใช้โอกาสนี้จุดประเด็นให้ทุกฝ่ายเข้าใจและใช้การเมืองในทางที่สร้างสรรค์เพื่อพัฒนาประเทศร่วมกันจะดีกว่าครับ

ที่มา : https://www.thaigov.go.th/news/contents/details/84873