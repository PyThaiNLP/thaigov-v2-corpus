รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ จับมือ กรมบังคับคดี บุกเมืองทวาราวดี ลุยแก้หนี้ร่วมกับ สยจ.ปราจีนบุรี ในงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๙ 


วันอาทิตย์ที่ 23 มิถุนายน 2567
23/06/2567
พิมพ์
กระทรวงยุติธรรม โดยกรมคุ้มครองสิทธิฯ จับมือ กรมบังคับคดี บุกเมืองทวาราวดี ลุยแก้หนี้ร่วมกับ สยจ.ปราจีนบุรี ในงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๙
กระทรวงยุติธรรม โดยกรมคุ้มครองสิทธิฯ จับมือ กรมบังคับคดี บุกเมืองทวาราวดี ลุยแก้หนี้ร่วมกับ สยจ.ปราจีนบุรี ในงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๙ เชิญลูกหนี้เข้าร่วมงาน ๓,๗๓๔ ราย ทุนทรัพย์กว่า ๒๕๗ ล้านบาท
ในวันอาทิตย์ที่ ๒๓ มิถุนายน ๒๕๖๗ ณ โรงแรมทวาราวดี รีสอร์ท อำเภอเมืองศรีมหาโพธิ จังหวัดปราจีนบุรี
นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม เป็นประธานในพิธีเปิดงาน “มหกรรมแก้หนี้ สร้างวิถีแห่งความเป็นธรรม” ครั้งที่ ๑๙ ประจำปีงบประมาณ พ.ศ. ๒๕๖๗ ซึ่งจัดโดย กรมคุ้มครองสิทธิและเสรีภาพ ร่วมกับ กรมบังคับคดี และสำนักงานยุติธรรมจังหวัดปราจีนบุรี โดยมี นายพงษ์สิทธิ์ เนื่องจำนงค์ รองผู้ว่าราชการจังหวัดปราจีนบุรี เป็นผู้กล่าวต้อนรับ และ นางสาวดวงดาว เกียรติพิศาลสกุล รองอธิบดีกรมคุ้มครองสิทธิและเสรีภาพ เป็นผู้กล่าวรายงาน ซึ่งมี หัวหน้าส่วนราชการในสังกัดกระทรวงยุติธรรมในพื้นที่จังหวัดปราจีนบุรี ให้เกียรติเข้าร่วมงานด้วย
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในครั้งนี้มีวัตถุประสงค์ เพื่อให้ลูกหนี้กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิต และสินเชื่อส่วนบุคคลที่ผิดนัดชำระหนี้เข้าเกณฑ์จะถูกฟ้องดำเนินคดี หรือไม่มีกำลังผ่อนชำระตามสัญญา ได้เข้าสู่กระบวนการไกล่เกลี่ย และรู้สิทธิตามกฎหมาย เข้าถึงความยุติธรรม รวมถึงสร้างการตระหนักรู้เกี่ยวกับการวางแผน และสร้างวินัยทางการเงินให้ประชาชนเป็นเกราะป้องกันปัญหาหนี้สินภาคครัวเรือน โดยลูกหนี้จะได้รับโปรโมชั่นนอกจากจะไม่ถูกฟ้องคดี ไม่ถูกยึดทรัพย์ ไม่ถูกขายทอดตลาด แล้วยังจะได้รับสิทธิพิเศษ ส่วนลดจบหนี้ ส่วนลดดอกเบี้ย ลดค่างวดและขยายระยะเวลาการผ่อนชำระ และสิทธิประโยชน์อื่น ๆ อีกมากมาย
นอกจากนี้ ภายในงานยังมีการให้บริการต่าง ๆ มายมาย เช่น การเผยแพร่ความรู้ทางกฎหมาย และการสร้างการตระหนักรู้เกี่ยวกับการวางแผนและสร้างวินัยทางการเงิน การจัดนิทรรศการประชาสัมพันธ์ ให้คำปรึกษาทางกฎหมายหรือการเงินของ ๑๒ หน่วยงาน และการให้บริการไกล่เกลี่ยข้อพิพาท ทั้งก่อนฟ้องและหลังศาลมีคำพิพากษา โดยมีภาคีเครือข่ายที่เข้าร่วมการไกล่เกลี่ยข้อพิพาท จำนวน ๑๒ สถาบัน ประกอบด้วย ๑. กองทุนเงินให้กู้ยืมเพื่อการศึกษา (กยศ.) ๒. ธนาคารออมสิน ๓. ธนาคารเพื่อการเกษตรและสหกรณ์การเกษตร ๔. ธนาคารอาคารสงเคราะห์ ๕. ธนาคารกรุงไทย จำกัด (มหาชน) ๖. ธนาคารกรุงเทพ จำกัด (มหาชน) ๗. บริษัท เจ เอ็ม ที เน็ทเวอร์ เซอร์วิสเซส จำกัด (มหาชน) ๘. บริษัท บริหารสินทรัพย์ เจ จำกัด ๙. บริษัทบริหารสินทรัพย์ เจเค จำกัด ๑๐. บริษัทโตโยต้า ลิสซิ่ง (ประเทศไทย) จำกัด ๑๑. บริษัท ทรีมันนี่ โฮลดิ้ง และ ๑๒. บริษัทบริหารสินทรัพย์กรุงเทพพาณิชย์ จำกัด โดยภายในงานเชิญลูกหนี้เข้าร่วมงานกว่า ๓,๗๓๔ ราย แยกเป็นก่อนฟ้อง จำนวน ๒,๒๙๔ ราย หลังศาลมีคำพิพากษา จำนวน ๑,๔๔๐ ราย ทุนทรัพย์กว่า ๒๕๙ ล้านบาท อีกทั้ง ภายในงานยังมีการมอบเงินช่วยเหลือเยียวยาผู้เสียหายในคดีอาญา ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) จำนวน ๘ราย รวมเป็นเงินจำนวนทั้งสิ้น ๖๒๕,๓๘๑ บาท
"กรมคุ้มครองสิทธิและเสรีภาพ พร้อมเดินหน้าจัดงาน“มหกรรมแก้หนี้ สร้างวิถีแห่งความเป็นธรรม” ทั่วประเทศ เพื่อเปิดโอกาสให้ลูกหนี้และเจ้าหนี้ได้เข้าสู่กระบวนการไกล่เกลี่ย และ เข้าถึงกระบวนการยุติธรรม พร้อมทั้งได้รับโปรโมชั่นดี ๆ รวมถึงสิทธิประโยชน์อื่น ๆ อีกมากมายจากสถาบันการเงิน โดยสามารถสอบถามรายละเอียดเพิ่มเติมได้ที่ สายด่วนยุติธรรม โทร. ๑๑๑๑ กด ๗๗ และสายด่วนกรมบังคับคดี โทร. ๑๑๑๑ กด ๗๙ ฟรีตลอด ๒๔ ชั่วโมง
///////////

ที่มา : https://www.thaigov.go.th/news/contents/details/84865