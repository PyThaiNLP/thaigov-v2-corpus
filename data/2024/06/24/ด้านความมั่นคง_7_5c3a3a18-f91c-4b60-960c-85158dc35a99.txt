รัฐบาลไทย-ข่าวทำเนียบรัฐบาล-วังโป่งเพชรบูรณ์ น้ำท่วมฉับพลัน 3 ตำบล 7 หมู่บ้าน ด้านผู้ว่าฯ เพชรบูรณ์ เผย ขณะนี้สถานการณ์เข้าสู่ภาวะปกติแล้ว พร้อมได้สั่งการเจ้าหน้าเร่งสำรวจความเสียหายเเละให้ความช่วยเหลือต่อไป


วันอาทิตย์ที่ 23 มิถุนายน 2567
23/06/2567
พิมพ์
วังโป่งเพชรบูรณ์ น้ำท่วมฉับพลัน 3 ตำบล 7 หมู่บ้าน ด้านผู้ว่าฯ เพชรบูรณ์ เผย ขณะนี้สถานการณ์เข้าสู่ภาวะปกติแล้ว พร้อมได้สั่งการเจ้าหน้าเร่งสำรวจความเสียหายเเละให้ความช่วยเหลือต่อไป
วังโป่งเพชรบูรณ์ น้ำท่วมฉับพลัน 3 ตำบล 7 หมู่บ้าน ด้านผู้ว่าเพชรบูรณ์เผย ขณะนี้สถานการณ์เข้าสู่ภาวะปกติแล้ว พร้อมได้สั่งการเจ้าหน้าเร่งสำรวจความเสียหายเเละให้ความช่วยเหลือต่อไป
วันนี้ (23 มิ.ย. 67) นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า ในช่วงเวลา 02.00 น. ของคืนที่ผ่านมา เกิดเหตุน้ำท่วมฉับพลันที่ อำเภอวังโป่ง จังหวัดเพชรบูรณ์ เนื่องจากเหตุฝนตกหนักต่อเนื่องตลอดทั้งคืน ส่งผลให้เกิดปริมาณน้ำป่าจากเทือกเขาเพชรบูรณ์ ได้ไหลลงสู่พื้นที่ตำบลซับเปิบ ตำบลวังโป่ง ตำบลท้ายดง อำเภอวังโป่ง จังหวัดเพชรบูรณ์ โดยขณะนี้พื้นที่ดังกล่าว กลับสู่สภาวะปกติเรียบร้อยแล้ว โดยได้สั่งการให้อำเภอวังโป่ง เร่งสำรวจความเสียหายเเละให้ความช่วยเหลือพี่น้องประชาชนต่อไป
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า เมื่อเวลาประมาณ 02.00 น. เกิดเหตุน้ำท่วมฉับพลันในพี้นที่ 3 ตำบล ได้แก่ ตำบลซับเปิบ ตำบลวังโป่ง ตำบลท้ายดง อำเภอวังโป่ง จังหวัดเพชรบูรณ์ ซึ่งจากการสำรวจพื้นที่ โดยสำนักงานป้องกันและบรรเทาสาธารณภัยจังหวัดเพชรบูรณ์ และอำเภอวังโป่ง พบว่า กระแสน้ำได้สร้างความเสียหาย จำนวน 3 ตำบล 7 หมู่บ้าน ได้แก่ ตำบลซับเปิบ หมู่ที่ 5, 8, 9 ตำบลวังโป่ง หมู่ที่ 6, 10 และตำบลท้ายดง หมู่ที่ 3, 6 โดยทำให้กับพื้นที่ทางการเกษตร เบื้องต้น ประกอบด้วย สวนแตงโม จำนวน 2 ไร่ สวนฟักทอง จำนวน 2 ไร่ สวนมันเทศ จำนวน 2 ไร่ และสวนมะระ จำนวน 3 ไร่ รวมพื้นที่การเกษตรทั้งหมด 9 ไร่ ซึ่งถูกกระแสน้ำป่าพัดพา จนได้รับความเสียหายเป็นบริเวณกว้าง
"นอกจากนี้ ยังมี อุปกรณ์การเกษตร ที่ถูกน้ำป่า พัดไปกับกระแสน้ำก่อให้เกิดความเสียหายแก่พี่น้องเกษตรกร อาทิ รถอีแต๊ก หรือ รถไถนาเดินตาม จมอยู่ในน้ำ จำนวน 4 คัน แต่เกษตรกร เจ้าของรถ สามารถงมขึ้นมาได้แล้ว จำนวน 1 คัน ส่วนที่เหลืออีก 3 คัน ยังหาไม่เจอคาดว่าต้องรอน้ำลดลงเสียก่อนถึงจะออกตามหาทรัพย์สิน และอุปกรณ์การเกษตร ที่ยังคงสูญหายได้ ซึ่งจากการสอบถามทางผู้ใหญ่บ้าน หมู่ 10 ตำบลวังโป่ง อำเภอวังโป่ง ได้กล่าวถึงเหตุการณ์วานนี้ว่า เมื่อประมาณ 02.40 น. ชาวบ้านกำลังนอนอยู่จึงไม่ทันระวังตัว ซึ่งชาวบ้านส่วนใหญ่ได้ยินเสียงดังคิดว่าเป็นเสียงลมพัดเเรง แต่พอเริ่มรู้สึกตัว กลับพบว่าเป็นกระแสน้ำ ที่กำลังเพิ่มสูงขึ้น โดยคาดว่าเป็นน้ำที่มาจากเทือกเขา ไหลลงมาจากทางซับเปิบ ทำให้ชาวบ้านบางส่วนที่นอนเฝ้าของอยู่ในไร่ในสวน ต้องพากันหนีเอาตัวรอด ต้องปล่อยทรัพย์สินทิ้งไว้ก่อน" นายกฤษณ์ฯ กล่าว
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเพิ่มเติมว่า ในช่วงขณะที่ฝนตกหนักชาวบ้าน ซึ่งใช้เวลาไม่นาน ประมาณ 30 นาที และเป็นช่วงที่ชาวบ้านกำลังหลับอยู่ จึงไม่มีใครออกมาขนย้ายอุปกรณ์ทางการเกษตร หนีน้ำได้ทัน จึงได้รับความเสียหายดังกล่าว ทั้งนี้ ในเบื้องต้นได้สั่งการให้สำนักงานป้องกันและบรรเทาสาธารณภัยจังหวัดเพชรบูรณ์ ร่วมกับอำเภอวังโป่ง เร่งประสานองค์กรปกครอง ส่วนท้องถิ่นในพื้นที่ และหน่วยงานที่เกี่ยวข้อง รวมถึงกำนัน ผู้ใหญ่บ้าน ในพื้นที่ ได้ออกสำรวจความเสียหายเพิ่มเติม และได้รายงานอำเภอ ช่วยเหลือตามระเบียบของทางราชการต่อไป พร้อมได้สั่งการให้เร่งประชาสัมพันธ์แจ้งเตือนประชาชนให้ประชาชน ในพื้นที่ให้เฝ้าระวังสถานการณ์ท่วมฉับพลัน และน้ำป่าไหลหลาก ทั้งนี้ สถานการณ์น้ำไหลหลากดังกล่าวได้คลี่คลายแล้วตั้งแต่ช่วงเช้าที่ผ่านมา ขอให้พี่น้องประชาชนติดตามข่าวสารจากทางราชการอย่างใกล้ชิด เเละหากเกิดภัยขอให้อยู่ห่างจากบริเวณเครื่องใช้ไฟฟ้า เพื่อป้องกันการถูกกระเเสไฟฟ้ารั่ว และหากพี่น้องประชาชนยังไม่ได้รับความช่วยเหลือขอให้เร่งเเจ้งนายอำเภอ กำนัน ผู้ใหญ่บ้าน ผู้ช่วยผู้ใหญ่บ้าน หรือ เจ้าหน้าที่ที่เกี่ยวข้อง หรือ โทรศัพท์มาที่สายด่วนศูนย์ดำรงธรรม 1567 ฟรีตลอด 24 ชั่วโมง

ที่มา : https://www.thaigov.go.th/news/contents/details/84872