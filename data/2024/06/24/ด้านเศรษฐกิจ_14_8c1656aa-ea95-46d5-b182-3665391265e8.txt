รัฐบาลไทย-ข่าวทำเนียบรัฐบาล-บสย. MOU “พีทีจี เอ็นเนอยี” หนุนค้ำประกันฯ แฟรนไชส์ “กาแฟพันธุ์ไทย” ขยายโอกาส SMEs เป็นเจ้าของธุรกิจ สร้างผู้ประกอบการใหม่


วันจันทร์ที่ 24 มิถุนายน 2567
24/06/2567
พิมพ์
บสย. MOU “พีทีจี เอ็นเนอยี” หนุนค้ำประกันฯ แฟรนไชส์ “กาแฟพันธุ์ไทย” ขยายโอกาส SMEs เป็นเจ้าของธุรกิจ สร้างผู้ประกอบการใหม่
บสย. ลงนามความร่วมมือ พีทีจี เอ็นเนอยี หรือ PTG หนุนค้ำประกันสินเชื่อ SMEs ที่ต้องการเป็นเจ้าของแฟรนไชส์ “ร้านกาแฟพันธุ์ไทย” ตั้งเป้าช่วย SMEs เข้าถึงสินเชื่อไม่น้อยกว่า 2,000 ราย และก่อให้เกิดสินเชื่อในระบบไม่น้อยกว่า 4,000 ล้านบาท
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และ นายพิทักษ์ รัชกิจประการ ประธานเจ้าหน้าที่บริหารและกรรมการผู้จัดการใหญ่ บริษัท พีทีจี เอ็นเนอยี จำกัด (มหาชน) หรือ PTG ลงนามบันทึกข้อตกลงความร่วมมือ (MOU) การส่งเสริมและสนับสนุนผู้ประกอบการ SMEs ระหว่าง บสย. และ PTG เพื่อร่วมกันส่งเสริมและสนับสนุนในการให้ความรู้ และพัฒนาศักยภาพด้านการดำเนินธุรกิจให้แก่กลุ่มผู้ประกอบการรายใหม่/New Gen ที่ต้องการเป็นเจ้าของแฟรนไชส์ร้านกาแฟพันธุ์ไทย รวมถึงแฟรนไชส์ อื่น ๆ ภายใต้เครือ พีทีจี  เอ็นเนอยี เมื่อวันที่ 24 มิถุนายน 2567 ณ อาคาร CW Tower บริษัท พีทีจี เอ็นเนอยี จำกัด (มหาชน)
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. เล็งเห็นความสำคัญของการขับเคลื่อนเศรษฐกิจผ่านกลไกการค้ำประกันสินเชื่อ สร้างผู้ประกอบการรายใหม่ สนับสนุนการสร้างงานสร้างอาชีพ ซึ่งจากความร่วมมือในครั้งนี้ บสย. จะให้ความช่วยเหลือผู้ประกอบการ SMEs ที่ต้องการลงทุนเป็นเจ้าของ “ร้านกาแฟพันธุ์ไทย” ผ่านรูปแบบแฟรนไชส์ ตลอดจนการลงทุนในธุรกิจแฟรนไชส์อื่นๆ ภายใต้ พีทีจี เอ็นเนอยี ให้สามารถเข้าถึงสินเชื่อได้ง่ายขึ้น ผ่านกลไกค้ำประกันจาก บสย.
จากความร่วมมือในครั้งนี้ บสย. มุ่งสร้างผู้ประกอบการใหม่ ผ่านการลงทุนในรูปแบบแฟรนไชส์ และต่อยอดธุรกิจให้กับผู้ประกอบการ SMEs ทั่วไป โดยจะเข้าไปช่วยเหลือผู้ประกอบการ SMEs ที่ต้องการเงินลงทุนเริ่มต้นธุรกิจผ่านรูปแบบแฟรนไชส์ ซึ่งปัจจุบันงบลงทุนร้านแฟรนไชส์กาแฟพันธุ์ไทยต่อสาขา เฉลี่ยอยู่ที่ประมาณ 1.5-2 ล้านบาท รวมถึงต่อยอดธุรกิจให้กับเจ้าของแฟรนไชส์รายเดิมที่ต้องการขยายสาขาเพิ่มเติม ผ่านโครงการค้ำประกันสินเชื่อ PGS ระยะที่ 11 (บสย. SMEs ยั่งยืน) ซึ่งที่ประชุมคณะรัฐมนตรีมีมติเห็นชอบเมื่อวันที่ 11 มิถุนายน 2567 ภายใต้กรอบวงเงิน 50,000 ล้านบาท โดยคาดว่าภายใต้ความร่วมมือในครั้งนี้ จะสามารถช่วยผู้ประกอบการ SMEs สามารถเข้าถึงสินเชื่อได้กว่า 2,000 ราย ก่อให้เกิดสินเชื่อในระบบไม่น้อยกว่า 4,000 ล้านบาท และยังเป็นการรักษาการจ้างงานกว่า 8,000 ตำแหน่ง
นอกจากนี้ บสย. และพีทีจี เอ็นเนอยี จะเดินหน้าแลกเปลี่ยนองค์ความรู้ต่าง ๆ เพื่อเสริมศักยภาพผู้ประกอบการ SMEs ในการดำเนินธุรกิจ และการเข้าถึงแหล่งเงินทุน โดย บสย.พร้อมให้คำปรึกษาเพื่อติดอาวุธให้ SMEs ก่อนที่จะเข้าสู่กระบวนการขอสินเชื่อกับสถาบันการเงิน ผ่านศูนย์ที่ปรึกษาทางการเงิน SMEs ของ บสย. เพื่อสร้างการเติบโตอย่างยั่งยืน นอกจากนี้ บสย. ยังเพิ่มความสะดวกให้ผู้ประกอบการ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA TCG First: @tcgfirst
สำหรับกาแฟพันธุ์ไทย เป็นหนึ่งในธุรกิจ Non-Oil ภายใต้การบริหารงานของ บริษัท พีทีจี เอ็นเนอยี จำกัด (มหาชน) หรือ PTG  ผู้ให้บริการสถานีน้ำมันพีที ที่มีจำนวนสาขากว่า 2,200 สาขาทั่วประเทศ ซึ่งปี 2567 บริษัทฯ มีเป้าหมายขยายสาขาร้านกาแฟพันธุ์ไทยเพิ่มอีก 400 สาขา และภายในสิ้นปีนี้คาดว่าจะมีจำนวนทั้งสิ้น 1,282 สาขา โดยตั้งเป้าในปี 2570 จะมีสาขากว่า 5,000 สาขาทั่วประเทศ

ที่มา : https://www.thaigov.go.th/news/contents/details/84910