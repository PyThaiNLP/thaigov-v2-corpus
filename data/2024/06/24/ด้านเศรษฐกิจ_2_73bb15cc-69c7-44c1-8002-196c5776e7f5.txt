รัฐบาลไทย-ข่าวทำเนียบรัฐบาล-" ดร.มนพร” ร่วมคณะนายกรัฐมนตรี ลงพื้นที่ติดตามความก้าวหน้าโครงการพัฒนาสนามบินอู่ตะเภาและท่าเรือแหลมฉบัง ระยะที่ 3


วันอาทิตย์ที่ 23 มิถุนายน 2567
" ดร.มนพร” ร่วมคณะนายกรัฐมนตรี ลงพื้นที่ติดตามความก้าวหน้าโครงการพัฒนาสนามบินอู่ตะเภาและท่าเรือแหลมฉบัง ระยะที่ 3
" ดร.มนพร” ร่วมคณะนายกรัฐมนตรี ลงพื้นที่ติดตามความก้าวหน้าโครงการพัฒนาสนามบินอู่ตะเภาและท่าเรือแหลมฉบัง ระยะที่ 3 รองรับการลงทุนในพื้นที่โครงการเขตพัฒนาพิเศษภาคตะวันออก (Eastern Economic Corridor : EEC) พร้อมผลักดันก้าวขึ้นเป็นท่าเรือระดับโลก
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ได้ร่วมคณะตรวจราชการของ นายเศรษฐา ทวีสิน นายกรัฐมนตรี ซึ่งประกอบด้วยนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม ลงพื้นที่จังหวัดชลบุรี ระยอง ติดตามความคืบหน้าการพัฒนาพื้นที่เชิงพานิชย์รองรับการลงทุนในพื้นที่โครงการเขตพัฒนาพิเศษภาคตะวันออก (Eastern Economic Corridor : EEC) และการดำเนินโครงการพัฒนาท่าเรือแหลมฉบัง ระยะที่ 3 ในวันที่ 23 มิถุนายน 2567 ณ สนามบินอู่ตะเภาและ ทลฉ.
ดร.มนพร กล่าวว่า นายกรัฐมนตรีและคณะได้หารือถึงการพัฒนาพื้นที่เชิงพาณิชย์เพื่อรองรับการลงทุนในพื้นที่ EEC ณ สนามบินอู่ตะเภา อำเภอบ้านฉาง จังหวัดระยอง โครงการพัฒนาสนามบินอู่ตะเภา มีความก้าวหน้ากว่า 80% โดยกระทรวงคมนาคมจะแจ้งให้เอกชนเริ่มดำเนินการก่อสร้างงานสำคัญเร่งด่วน เช่น อาคารผู้โดยสารหลังที่ 3  อาคารเทียบเครื่องบินรอง และศูนย์ธุรกิจการค้า ภายในเดือนกรกฏาคม 2567 และเร่งรัดโครงการเชื่อมต่อรถไฟความเร็วสูงกับ 3 สนามบินที่ยังมีความล่าช้าอยู่ ซึ่งคาดว่าภายในสิ้นเดือนกรกฎาคมนี้ จะมีความชัดเจนและคาดว่าโครงการพัฒนาสนามบินอู่ตะเภาจะสามารถเปิดให้บริการในปี 2572 พร้อมก้าวขึ้นสู่ศูนย์กลางการบินระดับภูมิภาค เป็นสนามบินนานาชาติที่ได้มาตรฐานโลก รองรับการเติบโตของอุตสาหกรรมการบิน เชื่อมโยงการท่องเที่ยว สู่ภาคธุรกิจ เป็นศูนย์กลางอุตสาหกรรมท่องเที่ยวและขนส่งทางอากาศแห่งภูมิภาค สร้างความมั่นใจและเป็นปัจจัยสำคัญดึงดูดให้นักลงทุนเข้าสู่พื้นที่ EEC
ดร.มนพร กล่าวต่อว่า นายกรัฐมนตรีและคณะได้ลงพื้นที่ติดตามความคืบหน้าโครงการพัฒนาท่าเรือแหลมฉบัง ระยะที่ 3 ซึ่งเป็นหนึ่งโครงการสำคัญในการพัฒนาพื้นที่โครงการเขตเศรษฐกิจพิเศษภาคตะวันออกที่รัฐบาลต้องการเร่งพัฒนาให้เสร็จโดยเร็วเพื่อเชื่อมต่อและขนส่งสินค้าไปยังกลุ่มประเทศ CLMV ( กัมพูชา ลาว พม่า เวียดนาม ) และประเทศจีนตอนใต้ ยกระดับเป็นจุดยุทธศาสตร์สำคัญในการขนส่งและกระจายสินค้าที่สำคัญของภูมิภาค โดยมุ่งพัฒนาและผลักดัน ทลฉ. ให้เป็นท่าเรือชั้นนำของโลกและเป็นศูนย์กลางด้านการขนส่งทางน้ำ เพิ่มขีดความสามารถของท่าเรือเพื่อรองรับความต้องการขนส่งสินค้าทางทะเลระหว่างประเทศที่เพิ่มขึ้นในอนาคต และเป็นท่าเรือที่ให้ความสำคัญกับสภาพแวดล้อม โดยโครงการพัฒนาท่าเรือแหลมฉบัง ระยะที่ 3 ได้ดำเนินการก่อสร้างท่าเทียบเรือสำหรับจอดเรือน้ำลึก พัฒนาศูนย์การขนส่งตู้สินค้าทางรถไฟที่ท่าเรือแหลมฉบัง (Single Rail TransferOperator, SRTO) ก่อสร้างท่าเทียบเรือชายฝั่ง (ท่าเทียบเรือ A) ปรับปรุงสิ่งอำนวยความสะดวกเพื่อแก้ไขปัญหาจราจรภายในท่าเรือตลอดจนโครงข่ายและระบบการขนส่งต่อเนื่องที่จำเป็นในเขตพื้นที่ ทลฉ. เชื่อมต่อกับภายนอกให้เพียงพอและพร้อมรองรับการขยายตัวของปริมาณเรือและสินค้าประเภทต่าง ๆ ในรูปแบบการให้เอกชนร่วมลงทุนในกิจการของรัฐ (Public Private Partnership: PPP)
สำหรับความก้าวหน้าโครงการพัฒนาท่าเรือแหลมฉบัง ระยะที่ 3 (ส่วนที่ 1) งานก่อสร้างงานทางทะเล ประกอบด้วยงานถมทะเลทั้งหมดประมาณ 2,846 ไร่ หรือ 4.5 ล้านตารางเมตร งานขุดลอกร่องน้ำและแอ่งจอดเรือให้มีระดับความลึก 18.5 เมตร และงานเขื่อนกันคลื่น โดยมั่นใจว่าการก่อสร้างงานทางทะเลจะดำเนินการแล้วเสร็จตามแผนภายในมิถุนายน 2569 ทั้งนี้ นายกรัฐมนตรีได้กำชับให้เร่งดำเนินการทุกโครงการให้แล้วเสร็จตามกรอบระยะเวลาที่กำหนดไว้เพื่อเพิ่มขีดความสามารถและความพร้อมของ ทลฉ. ในการรองรับความต้องการการขนส่งสินค้าทางทะเลระหว่างประเทศที่จะเพิ่มขึ้นในอนาคตและเพิ่มความเชื่อมั่นของนักลงทุนชาวต่างชาติ ซึ่งล้วนก่อให้เกิดประโชน์ต่อประชาชนและประเทศไทยในระยะยาว

ที่มา : https://www.thaigov.go.th/news/contents/details/84862