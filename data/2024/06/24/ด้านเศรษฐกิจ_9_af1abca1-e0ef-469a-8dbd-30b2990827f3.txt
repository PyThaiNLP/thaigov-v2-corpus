รัฐบาลไทย-ข่าวทำเนียบรัฐบาล-กรมทางหลวง ขยาย 8 ช่องจราจร ทล.3 สาย พัทยา - อำเภอสัตหีบ จังหวัดชลบุรี แล้วเสร็จ รองรับโครงข่ายคมนาคมขนส่งในอนาคต ยกระดับถนนปลอดภัยในพื้นที่เขตพัฒนาพิเศษภาคตะวันออก (EEC)


วันจันทร์ที่ 24 มิถุนายน 2567
กรมทางหลวง ขยาย 8 ช่องจราจร ทล.3 สาย พัทยา - อำเภอสัตหีบ จังหวัดชลบุรี แล้วเสร็จ รองรับโครงข่ายคมนาคมขนส่งในอนาคต ยกระดับถนนปลอดภัยในพื้นที่เขตพัฒนาพิเศษภาคตะวันออก (EEC)
...
กรมทางหลวง (ทล.) กระทรวงคมนาคม ดำเนินการก่อสร้างทางหลวงหมายเลข 3 สายพัทยา - อำเภอสัตหีบ จังหวัดชลบุรี ระยะทาง 22.242 กิโลเมตร แล้วเสร็จ เพื่อแก้ไขปัญหาจราจรสายหลัก เพิ่มประสิทธิภาพการคมนาคมโลจิสติกส์ภาคตะวันออก ตามแผนปฏิบัติการพัฒนาโครงสร้างพื้นฐานและสาธารณูปโภคในพื้นที่เขตพัฒนาพิเศษภาคตะวันออก (EEC)
นายสราวุธ ทรงศิวิไล อธิบดีกรมทางหลวง เปิดเผยว่า ทล. โดยสำนักก่อสร้างทางที่ 2 ได้ดำเนินการโครงการก่อสร้างทางหลวงหมายเลข 3 สายพัทยา - อำเภอสัตหีบ จังหวัดชลบุรี ระหว่าง กม.ที่ 153+200 - 175+442 แล้วเสร็จฃและเปิดให้บริการประชาชนเรียบร้อยแล้ว เพื่อแก้ปัญหาการจราจรที่เกิดขึ้นบนทางหลวง รองรับปริมาณการขนส่งสินค้าและการเดินทางของประชาชนที่เพิ่มสูงขึ้นอย่างต่อเนื่อง และเชื่อมโยงการสัญจรในพื้นที่เศรษฐกิจภาคตะวันออก ได้อย่างมีประสิทธิภาพ ปัจจุบันทางหลวงสายดังกล่าวมีปริมาณการจราจร 28,322 คัน/วัน เป็นเส้นทางสำคัญเชื่อมต่อระหว่างแหล่งท่องเที่ยว นิคมอุตสาหกรรม ชุมชนเมืองพักอาศัยตามแนวเลียบชายฝั่ง รวมทั้งรองรับการเปิดให้บริการของท่าอากาศยานอู่ตะเภา ส่งผลให้เกิดปัญหาการจราจรติดขัด จึงจำเป็นต้องพัฒนาโครงข่ายเพื่อเพิ่มประสิทธิภาพการให้บริการของทางหลวงเพื่อเพิ่มความคล่องตัวให้ประชาชนได้รับความสะดวก รวดเร็ว และปลอดภัยในการเดินทางอย่างสูงสุด สำหรับโครงการฯ มีลักษณะการก่อสร้างเป็นมาตรฐานทางชั้นพิเศษเดิม 4 ช่องจราจร (ไป - กลับ) เป็น 8 ช่องจราจร (ไป - กลับ ข้างละ 4 ช่องจราจร) ผิวจราจรคอนกรีตเสริมเหล็กช่องจราจรกว้างช่องละ 3.50 เมตร ไหล่ทางกว้าง 2.50 เมตร แบ่งทิศทางการจราจรด้วยแบริเออร์คอนกรีต ก่อสร้างสะพานคอนกรีตสะพาน Overpass รูปแบบ Segment ที่ กม. 169+169 (แยกเจ) มีความยาว 320 เมตร และที่ กม.172+055 (แยกเตาถ่าน) มีความยาว 360 เมตร พร้อมทั้งก่อสร้างสะพานกลับรถและสะพานลอย รวมงานติดตั้งไฟฟ้าแสงสว่าง ป้ายเตือน ป้ายจราจรต่าง ๆ วงเงินงบประมาณ 2,945,360,900 บาท
ทั้งนี้ ถนนสายดังกล่าวจะสามารถช่วยบรรเทาปัญหาการจราจรติดขัด ลดอัตราการเกิดอุบัติเหตุจากการตัดกระแสจราจร เพิ่มความคล่องตัวในการสัญจรได้อย่างมีประสิทธิภาพ ยกระดับถนนปลอดภัยและยกระดับคุณภาพชีวิตประชาชนให้ได้รับความสะดวก รวดเร็ว ปลอดภัย สนับสนุนระบบโลจิสติกส์และระบบขนส่งที่มีประสิทธิภาพ นับเป็นการขับเคลื่อนระบบเศรษฐกิจของประเทศในพื้นที่เขต EEC นำไปสู่การพัฒนาที่ยั่งยืนของประเทศไทยตามนโยบายของรัฐบาล

ที่มา : https://www.thaigov.go.th/news/contents/details/84896