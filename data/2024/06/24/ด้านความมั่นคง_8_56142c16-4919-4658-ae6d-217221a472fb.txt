รัฐบาลไทย-ข่าวทำเนียบรัฐบาล-“รมว. พิพัฒน์” แถลงผลปฏิบัติการ “เจอ จับ ปรับ ผลักดัน" แรงงานข้ามชาติผิดกฎหมาย 16 วัน ตรวจสอบ 5 หมื่นราย ดำเนินคดีกว่า 400 คน


วันจันทร์ที่ 24 มิถุนายน 2567
24/06/2567
พิมพ์
“รมว. พิพัฒน์” แถลงผลปฏิบัติการ “เจอ จับ ปรับ ผลักดัน" แรงงานข้ามชาติผิดกฎหมาย 16 วัน ตรวจสอบ 5 หมื่นราย ดำเนินคดีกว่า 400 คน
กระทรวงแรงงาน โดยกรมการจัดหางาน รับข้อสั่งการ “รมว. พิพัฒน์” ตรวจเข้มแรงงานข้ามชาติ ผิดกฎหมาย แจงผลปฏิบัติการตรวจสอบสถานประกอบการกว่า 4 พันแห่ง ดำเนินคดี 147 แห่ง
ตรวจสอบคนต่างชาติกว่า 5 หมื่น 5 พันคน ดำเนินคดี 405 คน ล่าสุดพลเมืองดีแจ้งเบาะแสไซต์ก่อสร้าง จังหวัดชลบุรี หลังตรวจพบ ผิดกฎหมาย 10 คน
นายสมชาย มรกตศรีวรรณ อธิบดีกรมการจัดหางาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน สั่งการกรมการจัดหางาน โดยกองทะเบียนจัดหางานกลางและคุ้มครองคนหางาน ปูพรมตรวจสอบการทำงานของแรงงานข้ามชาติ และนายจ้าง สถานประกอบการให้เป็นไปอย่างถูกต้องตามกฎหมาย หากพบผู้กระทำผิดให้บังคับใช้กฎหมายอย่างเข้มงวด โดยไม่มีข้อยกเว้น ล่าสุดเจ้าหน้าที่ชุดปฏิบัติการด้านการตรวจสอบการทำงานของแรงงานข้ามชาติ ได้ลงพื้นที่จังหวัดชลบุรีเพื่อตรวจสอบไซส์งานก่อสร้าง ภายในนิคมอุตสาหกรรม ยามาโตะอินดัสทรีส์ ตำบลหนองใหญ่ อำเภอหนองใหญ่ จังหวัดชลบุรี ตามที่ได้รับแจ้งจากพลเมืองดีว่าพบแรงงาน ข้ามชาติทำงานเป็นจำนวนมาก จากการตรวจสอบไซต์งานก่อสร้าง 2 แห่ง พบคนลักษณะคล้ายคนต่างชาติ จำนวน 53 ราย ทำงานกรรมกร ทำหน้าที่มัดเหล็กผูกเหล็ก ผสมปูน และเทปูนทับหลัง เจ้าหน้าที่จึงแสดงตัวขอตรวจสอบเอกสารประจำตัว พบมีใบอนุญาตทำงานถูกต้อง 43 ราย และไม่มีเอกสารใด ๆ มาแสดงต่อเจ้าหน้าที่ 10 ราย จึงแจ้ง ข้อกล่าวหาเป็นคนต่างด้าวทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต พร้อมควบคุมตัวส่งพนักงานสอบสวนสถานีตำรวจภูธรหนองใหญ่ดำเนินคดีตามกฎหมาย รวมทั้งร้องทุกข์กล่าวโทษนายจ้าง 1 ราย ในข้อหารับคนต่างด้าวทำงานโดยที่คนต่างด้าวไม่มีใบอนุญาตทำงาน
นายสมชาย กล่าวต่อว่า เจ้าหน้าที่ชุดดังกล่าวจะปฏิบัติการอย่างเข้มข้น “เจอ จับ ปรับ ผลักดัน” เป็นระยะเวลา 120 วัน โดยผลการดำเนินการระหว่างวันที่ 5 – 21 มิถุนายน 2567 รวม 16 วัน มีการเข้าตรวจสอบสถานประกอบการที่จ้างแรงงานข้ามชาติทั่วประเทศแล้ว 4,495 แห่ง ดำเนินคดี 147 แห่ง และตรวจสอบคนต่างชาติ จำนวน 55,954 คน แยกเป็นสัญชาติเมียนมา 41,815 คน กัมพูชา 8,500 คน ลาว 3,961 คน เวียดนาม 19 คน และสัญชาติอื่น ๆ 1,659 คน มีการดำเนินคดีทั้งสิ้น 405 คน แยกเป็นสัญชาติเมียนมา 266 คน กัมพูชา 30 คน ลาว 67 คน เวียดนาม 3 คน และสัญชาติอื่น ๆ 29 คน
“สำหรับคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/84874