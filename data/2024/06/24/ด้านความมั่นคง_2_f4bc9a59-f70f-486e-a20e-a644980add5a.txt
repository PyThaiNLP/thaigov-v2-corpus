รัฐบาลไทย-ข่าวทำเนียบรัฐบาล-ฝ่ายปกครองอำเภอพังโคน รวบตัวผู้สงสัยทิ้งกระเป๋าข้างถนน พบยาบ้ากว่า 2,400 เม็ด ผู้ว่าฯสกลนครเน้นย้ำ เดินหน้าจัดระเบียบสังคม พร้อม Re X-ray ปราบปรามยาเสพติดอย่างต่อเนื่อง 


วันอาทิตย์ที่ 23 มิถุนายน 2567
23/06/2567
พิมพ์
ฝ่ายปกครองอำเภอพังโคน รวบตัวผู้สงสัยทิ้งกระเป๋าข้างถนน พบยาบ้ากว่า 2,400 เม็ด ผู้ว่าฯสกลนครเน้นย้ำ เดินหน้าจัดระเบียบสังคม พร้อม Re X-ray ปราบปรามยาเสพติดอย่างต่อเนื่อง
ฝ่ายปกครองอำเภอพังโคน รวบตัวผู้สงสัยทิ้งกระเป๋าข้างถนน พบยาบ้ากว่า 2,400 เม็ด ผู้ว่าฯสกลนครเน้นย้ำ เดินหน้าจัดระเบียบสังคม พร้อม Re X-ray ปราบปรามยาเสพติดอย่างต่อเนื่อง เพื่อความปลอดภัยของประชาชนและความสงบเรียบร้อยของสังคม
วันนี้ (23 มิ.ย. 67) นายชูศักดิ์ รู้ยิ่ง ผู้ว่าราชการจังหวัดสกลนคร เปิดเผยว่า จังหวัดสกลนครได้ขับเคลื่อนภารกิจตามนโยบายเร่งด่วนของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดสกลนครได้บูรณาการทุกภาคส่วนกวดขันมาตรการป้องปราบยาเสพติดและสิ่งผิดกฎหมายทุกชนิดอย่างต่อเนื่อง เพื่อให้ประชาชนมีความปลอดภัยในชีวิตและทรัพย์สิน เกิดความมั่นคงและความสงบเรียบร้อยของสังคม
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวว่า เจ้าหน้าที่ฝ่ายปกครองจังหวัดสกลนครได้รับแจ้งเบาะแสยาเสพติดในพื้นที่อำเภอพังโคน จึงได้สั่งการให้ชุดปฏิบัติการพิเศษฝ่ายปกครอง อำเภอพังโคน นำโดยนายเสถียร ถวายชัย ปลัดอำเภอหัวหน้าฝ่ายความมั่นคง พร้อมสมาชิกอาสารักษาดินแดนจังหวัดสกลนคร ลงพื้นที่ตรวจสอบเป้าหมายบุคคลที่มีพฤติการยุ่งเกี่ยวกับยาเสพติด บริเวณเถียงนาหลังบ่อนไก่ลักกี้ บ้านนาเหมืองน้อย หมู่ที่ 3 ตำบลพังโคน อำเภอพังโคน จังหวัดสกลนคร
"จากการลงพื้นที่เข้าตรวจสอบของเจ้าหน้าที่ฝ่ายปกครองอำเภอพังโคน พบผู้ต้องสงสัยอยู่ระหว่างขับขี่พาหนะรถไถออกจากบ้านพัก ซึ่งมีพฤติการน่าสงสัย หลังจากที่บุคคลดังกล่าวรู้ตัวว่ามีการติดตาม จึงขับรถเร่งเครื่องหนีด้วยความเร็ว จากนั้นได้โยนกระเป๋าสีดำ ซึ่งเป็นวัตถุต้องสงสัย ทิ้งไว้ข้างทาง เจ้าหน้าที่จึงแสดงตน และทำการควบคุมตัวเพื่อทำการตรวจสอบทันที จากการตรวจสอบในกระเป๋ามียาเสพติดจำนวน 1 มัดและซองพลาสติกบรรจุยาเสพติดรวม ทั้งสิ้น 13 ถุง รวมยาบ้าทั้งหมด จำนวน 2,460 เม็ด เจ้าหน้าที่จึงได้นำตัวผู้กระทำความผิด มายังที่ทำการปกครองอำเภอพังโคน พร้อมทำบันทึกจับกุมเพื่อนำส่งพนักงานสอบสวนสถานีตำรวจภูธรพังโคน และดำเนินคดีตามกฎหมายต่อไป" นายชูศักดิ์ ฯ กล่าวเพิ่มเติม
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวในช่วงท้ายว่า จังหวัดสกลนคร มุ่งมั่นขับเคลื่อนนโยบายของกระทรวงมหาดไทย ในการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมบูรณาการทุกภาคส่วน เพื่อเพิ่มความเข้มข้นปราบปรามสิ่งผิดกฎหมายอย่างมีประสิทธิภาพ เพื่อความปลอดภัยในชีวิตและทรัพย์สินของพี่น้องประชาชน หากพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/84867