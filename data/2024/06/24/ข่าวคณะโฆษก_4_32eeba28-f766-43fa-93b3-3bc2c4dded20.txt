รัฐบาลไทย-ข่าวทำเนียบรัฐบาล-"รัดเกล้า" เผย รมว.วธ. ปลื้ม ชวนชาวไทยร่วมยินดี สถาปัตยกรรมไทยสวยที่สุดเป็นอันดับ 2 ของเอเชียประจำปี 2024 


วันจันทร์ที่ 24 มิถุนายน 2567
24/06/2567
พิมพ์
"รัดเกล้า" เผย รมว.วธ. ปลื้ม ชวนชาวไทยร่วมยินดี สถาปัตยกรรมไทยสวยที่สุดเป็นอันดับ 2 ของเอเชียประจำปี 2024
"รัดเกล้า" เผย รมว.วธ. ปลื้ม ชวนชาวไทยร่วมยินดี สถาปัตยกรรมไทยสวยที่สุดเป็นอันดับ 2 ของเอเชียประจำปี 2024
วันนี้ (24 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ปลื้ม ชวนชาวไทยร่วมยินดี สถาปัตยกรรมไทยสวยที่สุดเป็นอันดับ 2 ของเอเชียประจำปี 2024 เดินหน้าส่งเสริมการท่องเที่ยว ตลอดทั้งปีให้เหมาะสมกับทุกกลุ่ม
รองโฆษกประจำสำนักนายกรัฐมนตรี กล่าวว่า เว็บไซต์ Insider Monkey ของสหรัฐอเมริกาเปิดเผยการจัดอันดับ 10 ประเทศที่มีสถาปัตยกรรมสวยที่สุดในภูมิภาคเอเชีย โดย ประเทศไทย ได้รับการจัดอันดับที่ 2 รองจากสาธารณรัฐประชาชนจีน ทั้งนี้เว็บไซต์ระบุว่า ประเทศไทยในปี 2023 ต้อนรับนักท่องเที่ยวต่างชาติกว่า 28.15 ล้านคน และเป็นหนึ่งในประเทศในภูมิภาคเอเชียที่มีสถาปัตยกรรมที่ดีที่สุด นอกจากนี้ใน Trip Advisor ยังนำเสนอสถานที่ติดอันดับยอดนิยมหลายแห่งในประเทศ เช่น บ้านจิม ทอมป์สัน และปราสาทสัจธรรม อีกทั้งพัทยา ยังเป็นจุดหมายปลายทางยอดนิยมอันดับ 7 ของ Trip Advisor ในปี 2567 ด้วย
โดยในการจัดอันดับได้มีการเก็บรวบรวมข้อมูล งานวิจัย การจัดอันดับต่างๆ รวมถึงจำนวนนักท่องเที่ยวในปี 2023 เพื่อนำมาจัดอันดับดังกล่าว ด้วยสมมติฐานที่ว่าประเทศที่มีสถาปัตยกรรมที่ดีจะดึงดูดนักท่องเที่ยวได้จำนวนมาก
https://www.insidermonkey.com/blog/10-countries-with-the-best-architecture-in-asia-1307076/
“รัฐบาลยินดีและพร้อมต้อนรับนักท่องเที่ยวเข้ามาเยี่ยมชมความสวยงามของสถาปัตยกรรมในไทยนี้ โดยหน่วยงานที่เกี่ยวข้องเตรียมพร้อมอำนวยความสะดวก และเตรียม package การท่องเที่ยวให้ตอบโจทย์ของแต่ละกลุ่ม รวมทั้งสำรวจแหล่งท่องเที่ยว เพื่อส่งเสริมและปรับปรุงแหล่งท่องเที่ยวต่างๆ ในประเทศไทยให้สามารถรองรับนักท่องเที่ยวได้ตลอดเวลา ทั้ง high และ low season” รองโฆษกรัดเกล้าฯ กล่าว

ที่มา : https://www.thaigov.go.th/news/contents/details/84911