รัฐบาลไทย-ข่าวทำเนียบรัฐบาล-UNESCO เข้าพบ "ศุภมาส“ รมว.การอุดมศึกษาฯ หารือประเด็นการเปลี่ยนแปลงทางดิจิทัล จริยธรรมของ AI การศึกษาในระดับอุดมศึกษา และการวิจัยทางวิทยาศาสตร์


วันพฤหัสบดีที่ 27 มิถุนายน 2567
UNESCO เข้าพบ "ศุภมาส“ รมว.การอุดมศึกษาฯ หารือประเด็นการเปลี่ยนแปลงทางดิจิทัล จริยธรรมของ AI การศึกษาในระดับอุดมศึกษา และการวิจัยทางวิทยาศาสตร์
......
UNESCO เข้าพบ "ศุภมาส“ รมว.การอุดมศึกษาฯ หารือประเด็นการเปลี่ยนแปลงทางดิจิทัล จริยธรรมของ AI การศึกษาในระดับอุดมศึกษา และการวิจัยทางวิทยาศาสตร์
​เมื่อวันที่ 26 มิ.ย.67 นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.ศุภชัย ปทุมนากุล รองปลัดกระทรวง อว. และ ศ.ดร.ชูกิจ ลิมปิจำนงค์ ผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) ให้การต้อนรับและร่วมหารือกับนางซูฮยอน คิม (Soohyun Kim) ผู้อำนวยการสำนักงานยูเนสโกส่วนภูมิภาค ณ กรุงเทพมหานคร และผู้แทนยูเนสโกประจำประเทศไทย เมียนมา สาธารณรัฐประชาธิปไตยประชาชนลาว และสิงคโปร์ ณ ห้องประชุม 3B อาคารพระจอมเกล้า สำนักงานปลัด อว.
นางสาวศุภมาส กล่าวถึงความพยายามของกระทรวง อว. ในการยกระดับคุณภาพการศึกษาในระดับอุดมศึกษาโดยเฉพาะเรื่องการเรียนรู้ตลอดชีวิต (Life Long Learning)
และการใช้ AI เพื่อการพัฒนาประเทศ และได้กล่าวขอบคุณยูเนสโกและยูเนสโกประเทศไทย ที่ให้ความร่วมมือและการสนับสนุนกระทรวง อว. เป็นอย่างดีเสมอมา พร้อมให้คำมั่นที่จะสานต่อและขยายความร่วมมือกับยูเนสโกและยูเนสโกประเทศไทยให้ก้าวหน้ายิ่งขึ้น และยังเน้นย้ำถึงความสำคัญของการพัฒนาการศึกษาในระดับอุดมศึกษา การวิจัยทางวิทยาศาสตร์ และประเด็นจริยธรรมของปัญญาประดิษฐ์ (AI)
​
ด้าน นางซูฮยอน ได้กล่าวชื่นชมความมุ่งมั่นของประเทศไทยในการส่งเสริมความเป็นเลิศทางการศึกษาและวิทยาศาสตร์รวมถึงความร่วมมือกับยูเนสโก ยูเนสโกมุ่งมั่นที่จะสนับสนุนให้ประเทศไทยเป็นผู้นำทางด้านการศึกษา พร้อมทั้งแสดงความสนับสนุนสำหรับโครงการความร่วมมือในอนาคต นอกจากนี้ การหารือยังครอบคลุมถึงความร่วมมือในด้านการถ่ายทอดเทคโนโลยี การเสริมสร้างศักยภาพ และการส่งเสริมการศึกษาในสาขาวิทยาศาสตร์ เทคโนโลยี วิศวกรรมศาสตร์ และคณิตศาสตร์ (STEM) อีกด้วยการหารือสิ้นสุดลงด้วยการตกลงร่วมกันในการเสริมสร้างความร่วมมือระหว่างยูเนสโกและกระทรวงการอุดมศึกษา วิทยาศาสตร์ วิจัยและนวัตกรรม เพื่อขับเคลื่อนความก้าวหน้าและนวัตกรรมในภูมิภาคต่อไป
​
​
เรียบเรียงข่าวโดย
กลุ่มยุทธศาสตร์การต่างประเทศเชิงรุก กองการต่างประเทศ
สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
#กระทรวงการอุดมศึกษาวิทยาศาสตร์วิจัยและนวัตกรรม #MHESI #อว #อุดมศึกษา #วิจัยและนวัตกรรม

ที่มา : https://www.thaigov.go.th/news/contents/details/85045