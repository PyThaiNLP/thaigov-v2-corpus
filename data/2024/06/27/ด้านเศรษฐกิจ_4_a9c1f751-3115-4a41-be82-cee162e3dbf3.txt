รัฐบาลไทย-ข่าวทำเนียบรัฐบาล-“พิมพ์ภัทรา” พบ ผู้บริหาร JETRO และ JCC หารือปัญหาอุปสรรคทางธุรกิจ ยืนยัน กระทรวงอุตสาหกรรม พร้อมดูแลผู้ประกอบการญี่ปุ่น เพื่อประโยชน์ต่อเศรษฐกิจของสองประเทศ 


วันพุธที่ 26 มิถุนายน 2567
26/06/2567
พิมพ์
“พิมพ์ภัทรา” พบ ผู้บริหาร JETRO และ JCC หารือปัญหาอุปสรรคทางธุรกิจ ยืนยัน กระทรวงอุตสาหกรรม พร้อมดูแลผู้ประกอบการญี่ปุ่น เพื่อประโยชน์ต่อเศรษฐกิจของสองประเทศ
“พิมพ์ภัทรา” พบ ผู้บริหาร JETRO และ JCC หารือปัญหาอุปสรรคทางธุรกิจ ยืนยัน กระทรวงอุตสาหกรรม พร้อมดูแลผู้ประกอบการญี่ปุ่น เพื่อประโยชน์ต่อเศรษฐกิจของสองประเทศ
วันที่ 26 มิถุนายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย
นายดนัยณัฎฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายบรรจง สุกรีฑา รองปลัดกระทรวงกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นางสาวนลินี กาญจนามัย รองผู้ว่าการนิคมอุตสาหกรรมแห่งประเทศไทย และผู้บริหารกระทรวงอุตสาหกรรม ให้การต้อนรับ นายคุโรดะ จุน ประธานองค์การส่งเสริมการค้าต่างประเทศของญี่ปุ่น (JETRO Bangkok) ซึ่งได้นำกรรมาธิการวิจัยทางเศรษฐกิจของหอการค้าญี่ปุ่น (JCC) ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม โดยทางคณะฯเข้าพบเพื่อรายงานสรุปผลการสำรวจแนวโน้มความเชื่อมั่น โอกาส ปัญหาและอุปสรรคทางธุรกิจของบริษัทญี่ปุ่นในประเทศไทย ประจำครึ่งปีแรกของปี 2567 โดยสะท้อนถึงยอดการจำหน่ายรถยนต์เครื่องยนต์สันดาปลดลง จึงขอให้รัฐบาลไทยช่วยหามาตรการและเร่งรัดให้มีการกระตุ้นยอดขายของรถยนต์ ขณะเดียวกัน ผู้ประกอบการญี่ปุ่นเองก็พร้อมที่จะปรับตัวในการผลิตรถยนต์ให้สอดคล้องกับมาตรฐาน EURO 6 ที่จะมีประกาศใช้อนาคต
นางสาวพิมพ์ภัทรา กล่าวว่า รัฐบาลโดยนายกรัฐมนตรี นายเศรษฐา ทวีสิน พิมพ์ภัทรา มีนโยบายหลัก IGNITE Thailand ขับเคลื่อนเศรษฐกิจไทยสู่อนาคตที่ยั่งยืน ใน 8 วิสัยทัศน์ ได้แก่ ท่องเที่ยว การแพทย์และสุขภาพ อาหาร การบิน ขนส่ง ดิจิทัล การเงิน ยานยนต์แห่งอนาคต อย่างไรก็ตามแม้รัฐบาลจะมีนโยบายสนับสนุนอุตสาหกรรมอีวี เพื่อลดการปล่อยคาร์บอน แต่ก็พร้อมสนับสนุนเครื่องยนต์สันดาป ในช่วงเปลี่ยนผ่านไปสู่ยานยนต์ไฟฟ้า นอกจากนี้กระทรวงอุตสาหกรรมยังพร้อมดูแลอำนวยความสะดวกผู้ประกอบการญี่ปุ่น รวมทั้งการถ่ายทอดองค์ความรู้ด้านต่าง ๆ ที่เกี่ยวข้อง เพื่อให้เกิดประโยชน์กับเศรษฐกิจของทั้งสองประเทศ
“อย่างไรก็ตามขอบคุณท่านประธาน JETRO ที่ให้ความสนใจนโยบาย IGNITE Thailand ในวิสัยทัศน์ที่เกี่ยวข้องกับ logistic การผลิตยานยนต์แห่งอนาคต การท่องเที่ยว และการแพทย์และสุขภาพ ซึ่งเราก็หวังว่าจะมีความร่วมมือกันในโอกาสต่อไป” รมว.อุตสาหกรรม กล่าว

ที่มา : https://www.thaigov.go.th/news/contents/details/85033