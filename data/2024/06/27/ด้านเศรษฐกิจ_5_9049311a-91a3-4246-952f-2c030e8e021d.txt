รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ ลงพื้นที่สิงห์บุรี  อ่างทอง ตรวจราชการ รอบ 2 เน้นทำงานเชิงรุก การพิจารณาอนุมัติ อนุญาตผ่านระบบ e-License พร้อมลงพื้นที่สถานประกอบการ 


วันพุธที่ 26 มิถุนายน 2567
26/06/2567
พิมพ์
ผู้ตรวจราชการฯ ศุภกิจ ลงพื้นที่สิงห์บุรี  อ่างทอง ตรวจราชการ รอบ 2 เน้นทำงานเชิงรุก การพิจารณาอนุมัติ อนุญาตผ่านระบบ e-License พร้อมลงพื้นที่สถานประกอบการ
ผู้ตรวจราชการฯ ศุภกิจ ลงพื้นที่สิงห์บุรี  อ่างทอง ตรวจราชการ รอบ 2 เน้นทำงานเชิงรุก การพิจารณาอนุมัติ อนุญาตผ่านระบบ e-License พร้อมลงพื้นที่สถานประกอบการ แนะให้จัดทำแผนป้องกัน/บริหารความเสี่ยงที่อาจก่อให้เกิดอันตรายจากการประกอบกิจการ
วันที่ 25 มิถุนายน 2567 นายศุภกิจ บุญศิริ ผู้ตรวจราชการกระทรวงอุตสาหกรรม ลงพื้นที่ติดตามการดำเนินงานตามนโยบายการส่งเสริมและพัฒนาอุตสาหกรรมในพื้นที่ และการตรวจกำกับดูแลสถานประกอบกิจการให้ปฏิบัติตามกฎหมาย ณ สำนักงานอุตสาหกรรมจังหวัดสิงห์บุรี และสำนักงานอุตสาหกรรมจังหวัดอ่างทอง โดยอุตสาหกรรมจังหวัดและคณะได้รายงานผลการดำเนินงานภาพรวมการเบิกจ่ายงบประมาณ การขับเคลื่อนผู้ประกอบการฮาลาล ภายใต้โครงการเสริมสร้างศักยภาพผู้ประกอบการอุตสาหกรรมสู่การแข่งขันเศรษฐกิจวิถีใหม่ และมีข้อเสนอแนะในการผลักดันการแก้ไขผังเมืองรวมของจังหวัด ข้อกฎหมายที่ยังต้องสร้างความเข้าใจกับสถานประกอบการในพื้นที่
.
ผู้ตรวจราชการฯ ได้ให้ข้อเสนอแนะโดยให้ทำงานในเชิงรุกทั้งการพิจารณาอนุมัติ อนุญาตผ่านระบบ e-License พร้อมเน้นให้ความสำคัญการทำงานเชิงบูรณาการร่วมกับหน่วยงานอื่นที่มีบทบาทต่างกันในระดับพื้นที่เพื่อให้เกิดผลสัมฤทธิ์อย่างเป็นรูปธรรม ดึงภาคเอกชน ภาคอุตสาหกรรมและชุมชน ร่วมกันรับผิดชอบต่อสังคม (CSR) ให้เกิดอุตสาหกรรมรวมใจ เพื่อร่วมขับเคลื่อนภารกิจต่างๆ มุ่งเน้นการใช้ “หัว” และ “ใจ” ในการทำงานให้เป็นไปตามนโยบาย MIND
.
นอกจากนี้ ผู้ตรวจราชการฯ พร้อมคณะ ได้ลงพื้นที่ตรวจเยี่ยม บริษัท กสิสุรีย์ จำกัด ประกอบกิจการ สกัดน้ำมันจากพืช เช่น รำข้าว ตั้งอยู่เลขที่ 39 หมู่ที่ 5 ตำบลบ้านหม้อ อำเภอพรหมบุรี จังหวัดสิงห์บุรี และได้รับฟังกระบวนการผลิตเกี่ยวกับการใช้ยาอบมอดในกระบวนการผลิต ซึ่งอาจมีความเสี่ยงในการเกิดอัคคีภัยได้ ผู้ตรวจราชการฯ ได้เน้นย้ำมาตรการป้องกันการเกิดอัคคีภัยจากการประกอบกิจการ พร้อมแนะนำให้มีการวิเคราะห์ความเสี่ยงจากอันตรายที่เกิดจากการประกอบกิจการโรงงาน เพื่อจัดทำแผนป้องกันและการเตรียมรับมือได้อย่างทันท่วงที และได้ลงพื้นที่ตรวจเยี่ยมการประกอบกิจการของ บริษัท เบอร์ล่า คาร์บอน (ไทยแลนด์) จำกัด (มหาชน) ตั้งอยู่เลขที่ 44 ตำบลโพสะ อำเภอเมืองอ่างทอง จังหวัดอ่างทอง ประกอบกิจการผลิตคาร์บอนแบล็ค โดยผลิตภัณฑ์ภายใต้แบรนด์ของ “Birla Carbon” มีผลิตภัณฑ์ผงเขม่าดำที่หลากหลายสำหรับผลิตภัณฑ์ยาง พลาสติกสีและหมึกพิมพ์
ผู้ตรวจราชการฯ ได้ให้คำแนะนำด้านการป้องกันการเกิดอุบัติเหตุ เพื่อจัดทำแผนป้องกันและการเตรียมความพร้อมโดยบูรณาการร่วมกับหน่วยงานงานในพื้นที่ ทั้งนี้ ผู้ตรวจราชการได้เน้นย้ำการประกอบกิจการให้คำนึงถึงความปลอดภัยและสิ่งแวดล้อมเป็นสำคัญ เพื่อไม่ให้เกิดผลกระทบต่อประชาชน รวมถึงกิจกรรม CSR ต่าง ๆ ร่วมกับชุมชนโดยรอบโรงงาน โดยการนำนโยบาย MIND ของกระทรวงอุตสาหกรรมมาขับเคลื่อนในพื้นที่ เพื่อสร้างความเชื่อมั่นกับชุมชนให้อยู่ร่วมกับโรงงานได้อย่างยั่งยืนต่อไป

ที่มา : https://www.thaigov.go.th/news/contents/details/85034