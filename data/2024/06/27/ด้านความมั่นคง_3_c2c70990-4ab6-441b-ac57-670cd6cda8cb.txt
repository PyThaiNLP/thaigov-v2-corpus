รัฐบาลไทย-ข่าวทำเนียบรัฐบาล-ผู้ว่าฯ ชัยนาท นำผู้บริหารส่วนราชการ หน่วยงานรัฐวิสาหกิจ หน่วยงานภาคเอกชน และพี่น้องประชาชนชาวจังหวัดชัยนาท เคลื่อนขบวนกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติฯ


วันพฤหัสบดีที่ 27 มิถุนายน 2567
27/06/2567
พิมพ์
ผู้ว่าฯ ชัยนาท นำผู้บริหารส่วนราชการ หน่วยงานรัฐวิสาหกิจ หน่วยงานภาคเอกชน และพี่น้องประชาชนชาวจังหวัดชัยนาท เคลื่อนขบวนกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติฯ
ผู้ว่าฯ ชัยนาท นำผู้บริหารส่วนราชการ หน่วยงานรัฐวิสาหกิจ หน่วยงานภาคเอกชน และพี่น้องประชาชนชาวชัยนาท เคลื่อนขบวนกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
ผู้ว่าฯ ชัยนาท นำผู้บริหารส่วนราชการ หน่วยงานรัฐวิสาหกิจ หน่วยงานภาคเอกชน และพี่น้องประชาชนชาวจังหวัดชัยนาท เคลื่อนขบวนกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ส่งต่อจังหวัดสุพรรณบุรี
เมื่อวันที่ 26 มิ.ย. 67 นายนที มนตริวัต ผู้ว่าราชการจังหวัดชัยนาท เปิดเผยว่า ตนได้เป็นประธานในการเปิดกิจกรรมเดิน วิ่ง ปั่น ธงตราสัญลักษณ์ฯ โดยมี ทหาร ตำรวจ รองผู้ว่าราชการจังหวัดชัยนาท หัวหน้าส่วนราชการ เจ้าหน้าที่ และประชาชนทุกหมู่เหล่า ได้ร่วมกิจกรรมส่งมอบธงตราสัญลักษณ์งานเฉลิมพระเกียรติฯ ณ บริเวณเขื่อนเรียงหิน หน้าศาลากลางจังหวัดชัยนาท เพื่อนำธงตราสัญลักษณ์ฯ ให้กับจังหวัดสุพรรณบุรี โดยเคลื่อนขบวนไปตามเส้นทางที่กำหนดจากศาลากลางจังหวัดชัยนาท ไปยังจุดส่งมอบธง ณ บริเวณพิธี สำนักงานเทศบาลตำบลปากน้ำ อำเภอเดิมบางนางบวช จังหวัดสุพรรณบุรี
นายนที มนตริวัต ผู้ว่าราชการจังหวัดชัยนาท กล่าวว่า การจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ โดยแบ่งสายการจัดกิจกรรมเป็น 10 สาย จำนวนธงสายละ 72 คันธง รวมจำนวน 720 คันธง โดยจังหวัดชัยนาท อยู่สายเดียวกับจังหวัดนครสวรรค์ จังหวัดอุทัยธานี และจังหวัดสุพรรณบุรี ทั้งนี้ การจัดกิจกรรมได้เริ่มพร้อมกันที่จังหวัดต้นทางทั้ง 10 สาย เมื่อวันที่ 1 มิถุนายน 2567 ส่งต่อไปยังจังหวัดต่าง ๆ และมีกำหนดเคลื่อนขบวนเดิน วิ่ง ปั่น ธงตราสัญลักษณ์ฯ ไปยังกระทรวงมหาดไทยในวันที่ 10 กรกฎาคม 2567 เพื่อเข้าร่วมในขบวนเชิญน้ำพระพุทธมนต์ จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร ในวันที่ 25 กรกฎาคม 2567 ต่อไป
นายนที มนตริวัต ผู้ว่าราชการจังหวัดชัยนาท กล่าวเพิ่มเติมว่า ประชาชนชาวไทยทั่วประเทศต่างมีความปลาบปลื้มปีติเป็นล้นพ้น ที่ได้มาร่วมกันแสดงความจงรักภักดีและสำนึกในพระมหากรุณาธิคุณอย่างหาที่สุดมิได้ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสมหามงคลสมัยพิเศษยิ่งนี้ ทุกจังหวัดต่างพร้อมใจกันจัดกิจกรรมเดิน วิ่ง ปั่น ธงตราสัญลักษณ์ฯ พร้อมจัดกิจกรรมเฉลิมฉลอง ซึ่งประกอบไปด้วย การจัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติ และพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย กิจกรรมเฉลิมฉลองธงตราสัญลักษณ์ฯ โดยมีการแสดงศิลปวัฒนธรรมท้องถิ่น เพื่อเฉลิมพระเกียรติ พระบาทสมเด็จพระเจ้าอยู่หัว ถือเป็นการแสดงออกถึงความจงรักภักดี และสำนึกในพระมหากรุณาธิคุณของใต้ฝ่าละอองธุลีพระบาท ที่ทรงบำเพ็ญพระราชกรณียกิจนับเป็นอเนกประการด้วยพระราชวิริยอุตสาหะ เพื่อสืบสาน รักษา และต่อยอด ศาสตร์พระราชาแห่งพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงตั้งพระราชหฤทัยมั่นในการสร้างคุณภาพชีวิตที่ดีให้แก่อาณาประชาราษฎร์อย่างยั่งยืน
“ขอเชิญชวนพี่น้องประชาชนได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ กิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง” นายนทีฯ กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/85052