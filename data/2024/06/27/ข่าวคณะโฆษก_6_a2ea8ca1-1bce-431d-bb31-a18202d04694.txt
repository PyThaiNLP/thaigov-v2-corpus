รัฐบาลไทย-ข่าวทำเนียบรัฐบาล-โฆษกฯ เผยจากรายงานของสภาผู้ส่งออกแห่งประธานาธิบดีสหรัฐอเมริกาพบว่า สหรัฐฯ ให้ความสำคัญไทยในฐานะประเทศที่มีบทบาทต่อความมั่นคงทางเศรษฐกิจของสหรัฐฯ


วันพฤหัสบดีที่ 27 มิถุนายน 2567
27/06/2567
พิมพ์
โฆษกฯ เผยจากรายงานของสภาผู้ส่งออกแห่งประธานาธิบดีสหรัฐอเมริกาพบว่า สหรัฐฯ ให้ความสำคัญไทยในฐานะประเทศที่มีบทบาทต่อความมั่นคงทางเศรษฐกิจของสหรัฐฯ
พร้อมชื่นชมความสัมพันธ์ที่ใกล้ชิด และนโยบายของรัฐบาลในการดึงดูดการค้าและการลงทุน พร้อมให้ความสำคัญกับสภาพแวดล้อมที่เอื้อต่อการค้าและการลงทุน
วันที่ 27 มิถุนายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า สภาผู้ส่งออกแห่งประธานาธิบดีสหรัฐอเมริกา (The President’s Export Council: PEC) ซึ่งร่วมกับคณะของนางจีนา เอ็ม. เรมอนโด (The Honorable Gina M. Raimondo) รัฐมนตรีว่าการกระทรวงพาณิชย์สหรัฐอเมริกา ซึ่งได้เดินทางเยือนประเทศไทย ระหว่างวันที่ 13-15 มีนาคม 2567 ที่ผ่านมาเพื่อส่งเสริมโอกาสขยายการค้าและการลงทุนระหว่างกัน ได้เผยแพร่รายงานสรุปภาพรวมการเดินทางเยือนไทย (https://www.trade.gov/sites/default/files/2024-06/PEC%20Thailand%20Trip%20Report%20and%20Recommendations%206.11.24.pdf) ชื่นชมการต้อนรับที่อบอุ่นจากไทย ความสัมพันธ์ที่มีมายาวนานและใกล้ชิดระหว่างไทยและสหรัฐฯ รวมถึงความสัมพันธ์ในระดับประชาชนของทั้งสองประเทศ และศักยภาพในการเจริญเติบโตทางเศรษฐกิจระหว่างไทยและสหรัฐฯ
โฆษกประจำสำนักนายกรัฐมนตรีระบุว่า รายงานของสภาผู้ส่งออกแห่งประธานาธิบดีสหรัฐอเมริกา ในหัวข้อ “REPORT OF THE PRESIDENT’S EXPORT COUNCIL: Reflections on Commercial Engagement in the Indo-Pacific and Recommendations for Strengthening the U.S.-Thailand Commercial Relationship” ได้เผยแพร่เมื่อวันที่ 11 มิถุนายน 2567 บนเว็บไซต์ของ International Trade Administration (ITA) ซึ่งอยู่ภายใต้กระทรวงพาณิชย์สหรัฐอเมริกา มีหน้าที่หลักในการส่งเสริมและผลักดันการค้าและการลงทุน รวมไปถึงภาคการส่งออกของสหรัฐฯ ดังกล่าวได้สรุปภาพรวมการเดินทางเยือนไทย ชื่นชมการต้อนรับจากไทย รวมทั้งระบุการพบหารือที่เป็นประโยชน์กับนายเศรษฐา ทวีสิน นายกรัฐมนตรี รวมถึงหน่วยงานของไทย ทั้งกระทรวงพาณิชย์ กระทรวงดิจิทัลเพื่อเศรษฐกิจและสังคม กระทรวงการต่างประเทศ และผู้แทนการค้าไทย รวมถึงการพบปะภาคเอกชนของสหรัฐฯ ในไทย ซึ่งตลอดการเดินทางเยือนไทยได้รับทราบนโยบายของรัฐบาล รวมถึงรายละเอียดที่เกี่ยวข้องกับโอกาสทางการค้าและการลงทุนในไทยเป็นอย่างดี
รายงานของสภาผู้ส่งออกแห่งประธานาธิบดีสหรัฐอเมริกา (PEC) ยังกล่าวถึง ความสำคัญของไทยในฐานะประเทศในภูมิภาคเอเชียตะวันออกเฉียงใต้ที่สำคัญกับความมั่นคงทางเศรษฐกิจของสหรัฐฯ โดยไทยเป็นคู่ค้ารายใหญ่อันดับที่ 18 ของสหรัฐฯ และมูลค่าการค้าของทั้งสองฝ่ายในปี 2566 รวมประมาณ 7.21 หมื่นล้านเหรียญสหรัฐฯ และการลงทุนของไทยในสหรัฐฯ มูลค่า 2.5 พันล้านเหรียญสหรัฐฯ ยังช่วยสร้างงานในสหรัฐฯ นับหมื่นตำแหน่ง นอกจากนี้ รายงานของ PEC ยังให้ความสำคัญกับนโยบายของนายเศรษฐา ทวีสิน นายกรัฐมนตรี ซึ่งเน้นย้ำว่า “ประเทศไทยเปิดแล้ว” โดยมีนโยบายที่มุ่งดึงดูดการลงทุนจากต่างชาติ รวมถึงสหรัฐอเมริกา ซึ่งภายหลังดำรงตำแหน่งได้เดินทางเยือนสหรัฐอเมริกาถึงสองครั้ง และพบปะกับภาครัฐและภาคเอกชนชั้นนำหลากหลายบริษัท เพื่อส่งเสริมและนำเสนอโอกาสการลงทุนในประเทศไทย
“รายงานของสภาผู้ส่งออกแห่งประธานาธิบดีสหรัฐอเมริกา (PEC) สะท้อนถึงความสำคัญของประเทศไทยที่ยังคงเป็นหนึ่งในผู้ที่มีบทบาทสำคัญกับการเจริญเติบโตของเศรษฐกิจสหรัฐอเมริกา พร้อมยังรับรู้ถึงความพยายามของนายกรัฐมนตรีที่พร้อมกระชับความร่วมมือทางการค้าและการลงทุนระหว่างไทย-สหรัฐฯ ให้ใกล้ชิดยิ่งขึ้น ผ่านการเดินทางเยือนสหรัฐฯ และพบหารือหลากหลายภาคส่วน เพื่อเพิ่มพูนศักยภาพและโอกาสในการค้าและการลงทุนร่วมกัน รวมถึงเพื่อดึงดูดการลงทุนและขับเคลื่อนเศรษฐกิจให้มีประสิทธิภาพ นำผลประโยชน์มาสู่ประชาชนชาวไทย” นายชัย กล่าว

ที่มา : https://www.thaigov.go.th/news/contents/details/85064