รัฐบาลไทย-ข่าวทำเนียบรัฐบาล-"พ่อเมืองน่านนคร" เตรียมความพร้อมในการจัดทำน้ำพระพุทธมนต์ เพื่อนำไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพฤหัสบดีที่ 27 มิถุนายน 2567
27/06/2567
พิมพ์
"พ่อเมืองน่านนคร" เตรียมความพร้อมในการจัดทำน้ำพระพุทธมนต์ เพื่อนำไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"พ่อเมืองน่านนคร" เตรียมความพร้อมในการจัดทำน้ำพระพุทธมนต์ เพื่อนำไปประกอบพิธีเสกน้ำพระพุทธมนต์ศักดิ์สิทธิ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 26 มิ.ย. 67 นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า ได้เป็นประธานในการประชุมเตรียมความพร้อมในการจัดทำน้ำพระพุทธมนต์ของจังหวัดน่าน เพื่อนำไปประกอบพิธีเสกน้ำพระพุทธมนต์ศักดิ์สิทธิ์เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ ที่ห้องประชุมพระเจ้าสุริยพงษ์ผริตเดช ชั้น 3 ศาลากลางจังหวัดน่าน โดยได้รับเมตตาจาก พระราชนันทวัชรบัณฑิต เจ้าอาวาสวัดแช่แห้งพระอารามหลวง รองเจ้าคณะจังหวัดน่าน และ พระสุนทรมุนี เจ้าอาวาสวัดมิ่งเมือง รองเจ้าคณะจังหวัดน่าน หัวหน้าส่วนราชการจังหวัดน่าน นายอำเภอ ข้าราชการ พนักงาน เจ้าหน้าที่ที่เกี่ยวข้อง เข้าร่วมประชุม
นายชัยณรงค์ วงใหญ่ ผู้ว่าราชการจังหวัดน่าน กล่าวว่า เนื่องด้วยการประชุมคณะกรรมการอำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เมื่อวันพุธที่ 8 พฤศจิกายน 2566 ณ ตึกภักดีบดินทร์ ทำเนียบรัฐบาล โดยมีนายเศรษฐา ทวีสิน นายกรัฐมนตรี เป็นประธานที่ประชุมได้มีมติมอบหมายให้กระทรวงมหาดไทยรับผิดชอบเกี่ยวกับการจัดทำน้ำพระพุทธมนต์ เพื่อนำไปประกอบพิธีเสกน้ำพระพุทธมนต์ศักดิ์สิทธิ์ ในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยกระทรวงมหาดไทย ได้มอบหมายให้ทุกจังหวัดดำเนินการจัดทำน้ำพระพุทธมนต์ของจังหวัด ประกอบด้วย พิธีพลีกรรมตักน้ำ พิธีเสกน้ำพระพุทธมนต์ และพิธีเวียนเทียนสมโภชน้ำพระพุทธมนต์
นายชัยณรงค์ฯ กล่าวต่อไปว่า สำหรับจังหวัดน่าน ได้กำหนดประกอบพิธีพลีกรรมตักน้ำจากแหล่งน้ำศักดิ์สิทธิ์ของจังหวัดน่าน ในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันพฤหัสบดีที่ 4 กรกฎาคม 2567 ณ บ่อน้ำศักดิ์สิทธิ์ วัดสวนตาล อำเภอเมืองน่าน จังหวัดน่าน และกำหนดพิธีเสกน้ำพระพุทธมนต์ และพิธีเวียนเทียนสมโภชน้ำพระพุทธมนต์ ของจังหวัดน่าน ในวันอาทิตย์ที่ 7 กรกฎาคม 2567 และวันจันทร์ที่ 8 กรกฎาคม 2567 ตามลำดับ ณ วิหารหลวงวัดพระธาตุแช่แห้ง พระอารามหลวง อำเภอภูเพียง จังหวัดน่าน โดยทั้ง 3 วัน มีการกำหนดรายละเอียดของการจัดรัฐพิธี ดังนี้ วันที่ 4 กรกฎาคม 2567 พิธีพลีกรรมตักน้ำจากแหล่งน้ำศักดิ์สิทธิ์ของจังหวัดน่าน ณ บ่อน้ำศักดิ์สิทธิ์ วัดสวนตาล อำเภอเมืองน่าน จะเริ่มพิธีเวลาประมาณ 14.10 น. จากนั้นเวลาประมาณ 14.49 น. เจ้าหน้าที่เชิญขันสาครไปยังรถ ขบวนรถเคลื่อนไปยังวัดพระธาตุแช่แห้ง พระอารามหลวง เพื่อประกอบพิธีเสกน้ำพระพุทธมนต์ของจังหวัดน่าน การแต่งกายของผู้เข้าร่วมพิธี ข้าราชการ สวมเครื่องแบบปกติขาว ประชาชนทั่วไป ชุดสุภาพโทนสีเหลือง วันที่ 7 กรกฎาคม 2567 พิธีเสกน้ำพระพุทธมนต์ ณ ศาลาหลวง วัดพระธาตุแช่แห้ง พระอารามหลวง อ.ภูเพียง เริ่มพิธีเวลาประมาณ 15.10 น. การแต่งกายของผู้เข้าร่วมพิธี ข้าราชการ สวมเครื่องแบบเต็มยศ สายสะพายชั้นสูงสุด ประชาชนทั่วไป ชุดสุภาพโทนสีเหลือง และวันที่ 8 กรกฎาคม 2567 พิธีเวียนเทียนสมโภชน้ำพระพุทธมนต์ ณ ศาลาหลวง วัดพระธาตุแช่แห้ง พระอารามหลวง อ.ภูเพียง เริ่มพิธีเวลาประมาณ 09.10 น. การแต่งกายของผู้เข้าร่วมพิธี ข้าราชการ สวมเครื่องแบบเต็มยศ สายสะพายชั้นสูงสุด ประชาชนทั่วไป ชุดสุภาพโทนสีเหลือง
"เนื่องในโอกาสมหามงคลเฉลิมพระชนมพรรษา พระบาทสมเด็จพระเจ้าอยู่หัว ครบ 6 รอบ 28 กรกฎาคม 2567 นี้ ขอเชิญชวนพี่น้องพสกนิกรชาวจังหวัดน่านทุกหมู่เหล่า พร้อมใจกันปฏิบัติบูชา เข้าร่วมพิธีพลีกรรมตักน้ำ พิธีเสกน้ำพระพุทธมนต์ และพิธีเวียนเทียนสมโภชน้ำพระพุทธมนต์ โดยสามารถเข้าร่วมพิธีได้อย่างหลากหลายรูปแบบ ทั้งการเข้าร่วมพิธีในสถานที่ต่าง ๆ ที่ต่างจังหวัดได้จัดเตรียมเอาไว้ หรือ สามารถกดถูกใจ (Like) กดแชร์ (Share) ภาพการจัดกิจกรรม และการแสดงความคิดเห็น (Comment) ในเชิงสร้างสรรค์ว่ามีความประทับใจอย่างไร เพื่อแสดงให้เห็นถึงพลังแห่งความรักของคนไทยที่มีต่อพระบาทสมเด็จพระเจ้าอยู่หัว โดยพี่น้องประชาชนทุกท่านสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง" ผู้ว่าราชการจังหวัดน่าน กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #พิธีเสกน้ำพระพุทธมนต์ศักดิ์สิทธิ์ #กระทรวงมหาดไทย

ที่มา : https://www.thaigov.go.th/news/contents/details/85049