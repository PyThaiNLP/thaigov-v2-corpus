รัฐบาลไทย-ข่าวทำเนียบรัฐบาล-นายกฯ รับฟังรายงานปัญหายาเสพติด ให้กำลังใจข้าราชการตำรวจผู้ปฏิบัติหน้าที่ทั่วประเทศ ขอทุกคนทำงานระมัดระวัง ย้ำ รัฐบาลแก้ไขปัญหายาเสพติดต่อเนื่อง 


วันพฤหัสบดีที่ 27 มิถุนายน 2567
27/06/2567
พิมพ์
นายกฯ รับฟังรายงานปัญหายาเสพติด ให้กำลังใจข้าราชการตำรวจผู้ปฏิบัติหน้าที่ทั่วประเทศ ขอทุกคนทำงานระมัดระวัง ย้ำ รัฐบาลแก้ไขปัญหายาเสพติดต่อเนื่อง
นายกฯ รับฟังรายงานปัญหายาเสพติด ให้กำลังใจข้าราชการตำรวจผู้ปฏิบัติหน้าที่ทั่วประเทศ ขอทุกคนทำงานระมัดระวัง ย้ำ รัฐบาลแก้ไขปัญหายาเสพติดต่อเนื่อง ส่วนราชการต้องทำงานบูรณาการ เป็นน้ำหนึ่งใจเดียวกัน รัฐบาลพร้อมสนับสนุนเต็มที่
วันนี้ (27 มิถุนายน 2567) เวลา 10.00 น. ณ ห้องรับรอง ท่าอากาศยานทหาร 2 กองบิน 6 (บน.6) ดอนเมือง กรุงเทพฯ นายเศรษฐา ทวีสิน นายกรัฐมนตรี พร้อมด้วย พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลตำรวจตรี นพศิลป์ พูลสวัสดิ์ รองผู้บัญชาการตำรวจนครบาล นายชำนาญวิทย์ เตรัตน์ รองปลัดกระทรวงมหาดไทย นายกมลสิษฐ์ วงศ์บุตรน้อย รองเลขาธิการคณะกรรมการป้องกันและปราบปรามการฟอกเงิน พลเอก อุกฤษฎ์ บุญตานนท์ ผู้ช่วยผู้บัญชาการทหารบก ร่วมรับฟังการรายงานปัญหาเรื่องยาเสพติดพร้อมพูดคุยให้กำลังใจแก่ข้าราชการตำรวจผู้ปฏิบัติหน้าที่ทั่วประเทศผ่านระบบ Video Conference
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีกล่าวมอบนโยบายว่า วันนี้จะลงพื้นที่ติดตามการแก้ไขปัญหายาเสพติดในพื้นที่จังหวัดน่าน ได้เห็นถึงความมุ่งมั่น ความตั้งใจของเจ้าหน้าที่ทุกคน ปัญหายาเสพติดเป็นนโยบายเร่งด่วนของทุกคนไม่ใช่แค่ของรัฐบาล ทุกภาคส่วนต้องช่วยกัน
นายกฯ กล่าวขอบคุณและเป็นกำลังใจให้ผู้ปฏิบัติงานทุกคน ทั้งนี้ จากการนำเสนอ ตนเองรู้สึกตกใจ เพราะมีเรื่องอาวุธหนัก มีการจับกุมได้ ขอให้ระมัดระวังเรื่องความปลอดภัย ขอให้เจ้าหน้าที่ทุกคนทำงานด้วยความระมัดระวัง ถึงแม้ผลการจับกุมจะมียอดที่สูง แต่ปัญหานี้ยังไม่หมดสิ้น ขอให้พยายามมุ่งมั่นทำงานต่อไป ถ้าถึงตามเป้าประสงค์แล้ว ขอให้ยกเป้าสูงขึ้นอีก ให้เกิดความท้าทาย เกิดความพึงพอใจในสิ่งที่ทำอยู่ ขอให้ทำทุก ๆ วัน โดยเฉพาะตามแนวชายแดนที่เป็นจุดรั่วไหลของยาเสพติด
นายกฯ ย้ำรัฐบาลทำงานแก้ไขปัญหายาเสพติดอย่างต่อเนื่อง ได้พูดคุยกับหน่วยงานที่เกี่ยวข้องอยู่เป็นประจำ ขอให้ส่วนราชการร่วมกันทำงานอย่างบูรณาการ รวมกันเป็นน้ำหนึ่งใจเดียวกัน ขอให้พูดคุยหารือ แชร์ข้อมูลกัน ขออย่าต่างคนต่างทำ ถ้าเกิดติดปัญหา ขาดแคลนเรื่องใด ขอให้บอกมา รัฐบาลพร้อมสนับสนุนอย่างเต็มที่
“สำหรับผลปฏิบัติการปิดล้อมตรวจค้นเครือข่ายยาเสพติดทั่วประเทศ ประจำวันที่ 27 มิ.ย. 67 สามารถจับกุมเครือข่ายยาเสพติดได้ 846 เครือข่าย 2,523 เป้าหมาย จับกุมผู้ต้องหาจำนวน 1,617 ราย จับกุมตามหมายจับ จำนวน 131 ราย สามารถยึด/อายัดทรัพย์สินที่เกี่ยวข้อง มูลค่ารวม 327,785,225.00 บาท มีทรัพย์สินของกลาง มูลค่ารวม 6,921,023 บาท และมีทรัพย์สินเกี่ยวเนื่อง มูลค่ารวม 320,864,202 บาท ยึดยาเสพติดได้ ดังนี้ ยาบ้า จำนวน 4,784,018 เม็ด เฮโรอีน จำนวน 73.43 กิโลกรัม ยาไอซ์ จำนวน 590.83 กิโลกรัม เคตามีน จำนวน 1.22 กิโลกรัม ยาอี จำนวน 45,439 เม็ด และอาวุธปืน จำนวน 196 กระบอก” น.ส.เกณิกา กล่าว
จากนั้น นายกรัฐมนตรี พร้อมคณะเดินทางไปยังจังหวัดน่าน เพื่อตรวจราชการและศึกษาต้นแบบการบูรณาการจัดการปัญหายาเสพติดจังหวัดน่าน

ที่มา : https://www.thaigov.go.th/news/contents/details/85058