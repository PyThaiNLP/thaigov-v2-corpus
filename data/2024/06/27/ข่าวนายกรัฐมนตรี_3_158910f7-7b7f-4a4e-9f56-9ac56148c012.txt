รัฐบาลไทย-ข่าวทำเนียบรัฐบาล-​นายกฯ ตรวจเยี่ยมการบำบัดรักษา และฟื้นฟูผู้ติดสารเสพติด ณ มณฑลทหารบกที่ 38 ขอให้ผู้บำบัดเข้มแข็ง กลับไปใช้ชีวิตอย่างปกติ ไม่ยุ่งเกี่ยวกับยาเสพติด


วันพฤหัสบดีที่ 27 มิถุนายน 2567
27/06/2567
พิมพ์
​นายกฯ ตรวจเยี่ยมการบำบัดรักษา และฟื้นฟูผู้ติดสารเสพติด ณ มณฑลทหารบกที่ 38 ขอให้ผู้บำบัดเข้มแข็ง กลับไปใช้ชีวิตอย่างปกติ ไม่ยุ่งเกี่ยวกับยาเสพติด
​นายกฯ ตรวจเยี่ยมการบำบัดรักษา และฟื้นฟูผู้ติดสารเสพติด ณ มณฑลทหารบกที่ 38 ขอให้ผู้บำบัดเข้มแข็ง กลับไปใช้ชีวิตอย่างปกติ ไม่ยุ่งเกี่ยวกับยาเสพติด
วันนี้ (27 มิถุนายน 2567) เวลา 12.00 น. ณ มณฑลทหารบกที่ 38 (ค่ายสุริยพงษ์) ตำบลในเวียง อำเภอเมืองน่าน จังหวัดน่าน นายเศรษฐา ทวีสิน นายกรัฐมนตรี ตรวจเยี่ยมการบำบัดรักษาและฟื้นฟูผู้ติดสารเสพติด ณ มณฑลทหารบกที่ 38 (ค่ายสุริยพงษ์) โดยมี พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด นายชำนาญวิทย์ เตรัตน์ รองปลัดกระทรวงมหาดไทย นายกมลสิษฐ์ วงศ์บุตรน้อย รองเลขาธิการคณะกรรมการป้องกันและปราบปรามการฟอกเงิน พลตำรวจเอก ไกรบุญ ทรวดทรง จเรตํารวจแห่งชาติ พลเอก อุกฤษฎ์ บุญตานนท์ ผู้ช่วยผู้บัญชาการทหารบก พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลตรี วิทยา แก้วพรม รองแม่ทัพภาคที่ 3 และพลตำรวจตรี ดเรศ กัลยา ผู้บังคับการตำรวจภูธรจังหวัดน่าน ร่วมด้วย
นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกฯ รับฟังบรรยายสรุปจากพลตรี วิทยา แก้วพรม รองแม่ทัพภาคที่ 3 ถึงแผนฟื้นฟูบำบัดผู้ติดยาเสพติดของสถานฟื้นฟูสมรรถภาพพลเมืองกองทัพบก มณฑลทหารบกที่ 38 จังหวัดน่าน ตั้งแต่ปี 2549 จนถึงปัจจุบัน มีผู้ผ่านการบำบัดฟื้นฟูแล้วจำนวน 4,168 คน
จากนั้น นายกฯ ได้พบปะให้กำลังใจผู้บำบัดฟื้นฟูผู้ติดยาเสพติด โดยได้สอบถามความเป็นอยู่ การใช้ชีวิตประจำวันของผู้บำบัดว่ามีปัญหา อุปสรรคอะไรหรือไม่ พร้อมกับบอกให้ผู้บำบัดสู้ ขอให้เข้มแข็ง กลับไปใช้ชีวิตได้อย่างปกติ ไม่ยุ่งเกี่ยวกับยาเสพติด ใช้ชีวิตอยู่กับครอบครัวและสังคมต่อไป พร้อมกันนี้ นายกฯ ได้กล่าวชื่นชมศูนย์บำบัดรักษาและฟื้นฟูผู้ติดสารเสพติด ถือเป็นตัวอย่างที่แสดงให้เห็นว่ากระบวนการฟื้นฟูบำบัดประสบความสำเร็จ

ที่มา : https://www.thaigov.go.th/news/contents/details/85062