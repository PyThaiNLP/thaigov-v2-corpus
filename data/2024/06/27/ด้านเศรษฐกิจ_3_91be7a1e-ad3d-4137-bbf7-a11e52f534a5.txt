รัฐบาลไทย-ข่าวทำเนียบรัฐบาล-​“รมว.พิมพ์ภัทรา” ร่วมเป็นสักขีพยานลงนามความร่วมมือ ยกระดับมาตรฐานยานยนต์ไฟฟ้า ระหว่าง สอวช. และ สมอ. ขับเคลื่อนอุตสาหกรรมยานยนต์ไฟฟ้าของประเทศ 


วันพุธที่ 26 มิถุนายน 2567
26/06/2567
พิมพ์
​“รมว.พิมพ์ภัทรา” ร่วมเป็นสักขีพยานลงนามความร่วมมือ ยกระดับมาตรฐานยานยนต์ไฟฟ้า ระหว่าง สอวช. และ สมอ. ขับเคลื่อนอุตสาหกรรมยานยนต์ไฟฟ้าของประเทศ
​“รมว.พิมพ์ภัทรา” ร่วมเป็นสักขีพยานลงนามความร่วมมือ ยกระดับมาตรฐานยานยนต์ไฟฟ้า ระหว่าง สอวช. และ สมอ. ขับเคลื่อนอุตสาหกรรมยานยนต์ไฟฟ้าของประเทศ
วันที่ 26 มิถุนายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม (อก.)  ร่วมกับ นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัย และนวัตกรรม (อว.) ร่วมเป็นสักขีพยานในพิธีลงนามความร่วมมือ “โครงการพัฒนาการยกระดับมาตรฐานยานยนต์ไฟฟ้า” ระหว่าง กระทรวงการอุดมศึกษา วิทยาศาสตร์ วิจัย และนวัตกรรม โดยสำนักงานพัฒนาวิทยาศาสตร์และเทคโนโลยีแห่งชาติ (สวทช.) และกระทรวงอุตสาหกรรมโดยสำนักงานมาตรฐานผลิตภัณฑ์อุตสาหกรรม (สมอ.) โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ร่วมเป็นเกียรติ และมีนายวีรพงษ์ เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม เป็นผู้ลงนามฯ ณ ห้องแถลงข่าว กระทรวงการอุดมศึกษา วิทยาศาสตร์ วิจัย และนวัตกรรม เขตราชเทวี กรุงเทพฯ
นางสาวพิมพ์ภัทรา กล่าวว่า รู้สึกยินดีที่ได้ร่วมในพิธีลงนามบันทึกข้อตกลงความร่วมมือโครงการพัฒนายกระดับมาตรฐานยานยนต์ไฟฟ้าในครั้งนี้ ทั้งนี้ เป็นที่ทราบกันดีว่า ประเทศไทยอยู่ระหว่างการเปลี่ยนผ่านจากอุตสาหกรรมยานยนต์สันดาป ไปสู่อุตสาหกรรมยานยนต์สมัยใหม่ ซึ่งท่านนายกรัฐมนตรี นายเศรษฐา ทวีสิน ได้มีนโยบายให้ความสำคัญกับการผลักดันให้อุตสาหกรรมยานยนต์ไฟฟ้า (EV) ของไทย ก้าวสู่ความเป็นศูนย์กลางของอาเซียน และขับเคลื่อนนโยบายโดย  คณะกรรมการนโยบายยานยนต์ไฟฟ้าแห่งชาติ หรือ บอร์ด EV ที่มีท่านนายกรัฐมนตรี เป็นประธาน ซึ่งต้องอาศัย   ความร่วมมือจากทุกภาคส่วนทั้งภาครัฐและภาคเอกชนในการพัฒนาและยกระดับอุตสาหกรรม EV ของประเทศ
รมว.อุตสาหกรรม กล่าวด้วยว่า จากกการประชุมบอร์ด EV ที่ผ่านมาที่ประชุมได้เห็นชอบมาตรการสนับสนุนการใช้รถยนต์ไฟฟ้าเพื่อส่งเสริมให้อุตสาหกรรมยานยนต์ไฟฟ้าขยายตัวได้อย่างต่อเนื่อง ผ่านมาตรการ EV 3.0 และ EV 3.5 ซึ่งจะเห็นได้ว่า มาตรการดังกล่าว ตอกย้ำถึงความมุ่งมั่นของรัฐบาลที่ต้องการผลักดันให้ประเทศไทยเป็นศูนย์กลางยานยนต์ไฟฟ้าในภูมิภาคอาเซียน โดยการดึงนักลงทุนรายใหม่ให้เข้ามาตั้งฐานการผลิตในประเทศ กระตุ้นให้ผู้ประกอบการรายเดิมสามารถเปลี่ยนผ่านไปสู่อุตสาหกรรมยานยนต์ไฟฟ้า ซึ่งจะเป็นการสร้างความยั่งยืนให้กับฐานการผลิตยานยนต์ของประเทศไทย และทำให้ไทยสามารถรักษาความเป็นผู้นำด้านยานยนต์อันดับ  ในอาเซียน และ 1 ใน 10 ของโลก รวมทั้งสนับสนุนเป้าหมายของประเทศไทยในการลดก๊าซเรือนกระจก และก้าวสู่ความเป็นกลางทางคาร์บอนในปี ค.ศ. 2050 ด้วย
สำหรับกระทรวงอุตสาหกรรม รัฐบาลได้มอบหมายให้เป็นผู้ดำเนินโครงการจัดตั้งศูนย์ทดสอบยานยนต์และยางล้อแห่งชาติ (ATTRIC) โดยมีสำนักงานมาตรฐานผลิตภัณฑ์อุตสาหกรรม (สมอ.) เป็นผู้รับผิดชอบดำเนินการ โดยตั้งอยู่ในเขตพัฒนาพิเศษภาคตะวันออก (Eastern Economic Corridor : EEC) เพื่อเป็นโครงสร้างพื้นฐานที่รองรับการทดสอบคุณภาพยานยนต์และยางล้อระดับมาตรฐานสากล ศูนย์ทดสอบแห่งนี้ได้เปิดให้บริการแล้ว และพร้อมเปิดให้บริการอย่างเต็มรูปแบบและครบวงจรในปี 2569
“ความร่วมมือระหว่าง สมอ. กับ สวทช. ซึ่งถือเป็นหน่วยงานที่มีความเชี่ยวชาญเฉพาะทาง ด้านการมาตรฐาน และด้านเทคโนโลยีของประเทศ นับเป็นเรื่องที่น่ายินดีอย่างยิ่ง ที่จะเกิดความร่วมมือกันระหว่าง 2 กระทรวงอย่างเป็นรูปธรรม โดยทั้ง สมอ. และ สวทช.จะบูรณาการความร่วมมือเพื่อขับเคลื่อนและยกระดับมาตรฐานยานยนต์ไฟฟ้าของไทย ซึ่งจะทำให้เกิดประโยชน์แก่ภาคอุตสาหกรรมยานยนต์ไฟฟ้าของประเทศ” รมว.อุตสาหกรรม กล่าว

ที่มา : https://www.thaigov.go.th/news/contents/details/85032