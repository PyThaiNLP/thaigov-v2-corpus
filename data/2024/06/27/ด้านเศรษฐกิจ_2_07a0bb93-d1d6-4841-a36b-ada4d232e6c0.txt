รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ร่วมให้กำลังใจผู้ประกอบการในกิจกรรม“DIPROM Green fair 2024 : งานแฟร์สีเขียวของคนรักษ์โลก” 


วันพุธที่ 26 มิถุนายน 2567
26/06/2567
พิมพ์
รัฐมนตรีฯ พิมพ์ภัทรา ร่วมให้กำลังใจผู้ประกอบการในกิจกรรม“DIPROM Green fair 2024 : งานแฟร์สีเขียวของคนรักษ์โลก”
รัฐมนตรีฯ พิมพ์ภัทรา ร่วมให้กำลังใจผู้ประกอบการในกิจกรรม“DIPROM Green fair 2024 : งานแฟร์สีเขียวของคนรักษ์โลก” สร้างช่องทาง โอกาสในการจำหน่ายสินค้า และผลิตภัณฑ์อุตฯ รักษ์โลกสู่การผลิตที่ยั่งยืน
26 มิถุนายน 2567 – นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย  นายดนัยณัฎฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม ร่วมให้กำลังใจผู้ประกอบการในกิจกรรม“DIPROM Green fair 2024 : งานแฟร์สีเขียวของคนรักษ์โลก” ซึ่งจัดขึ้นระหว่างวันที่ 25-28 มิถุนายน 2567 ณ ห้องนิทรรศการ ชั้น 1 อาคารกรมส่งเสริมอุตสาหกรรม กิจกรรมดังกล่าวจัดขึ้นเพื่อสร้างช่องทางและโอกาสในการจำหน่ายสินค้า การทดสอบตลาด รวมถึงสร้างการรับรู้ในตราสินค้าและผลิตภัณฑ์อุตสาหกรรมรักษ์โลกให้กับผู้ประกอบการ SME ให้เกิดความตระหนักและเปลี่ยนแปลงพฤติกรรมการผลิตไปสู่การผลิตที่ยั่งยืน อีกทั้งเพื่อแสดงผลงานและศักยภาพของผู้ประกอบการที่ได้รับการพัฒนาและสนับสนุนจากกรมส่งเสริมอุตสาหกรรม โดยภายในงานได้คัดสรรสินค้าที่รักษ์โลก รวมถึงการรณรงค์และเน้นการใช้ภาชนะใส่อาหารและบรรจุภัณฑ์ ที่เป็นมิตรกับสิ่งแวดล้อม อาทิ ถุงกระดาษ ถุงผ้า แก้วกระดาษ หรือ การนำภาชนะมาใส่เอง เพื่อนำมาเป็นส่วนลดราคา พร้อมลดการปล่อยก๊าซคาร์บอนไดออกไซด์ควบคู่กัน โดยมีร้านค้ารวมจำนวนกว่า 90 บูธ และมีกลุ่มคลัสเตอร์ที่ได้รับการพัฒนาจากดีพร้อม ได้แก่ กลุ่มอาหารแปรรูป งานหัตถกรรม เครื่องสำอาง ผ้าและเครื่องแต่งกาย อาหารพร้อมทานนานาชนิด เป็นต้น

ที่มา : https://www.thaigov.go.th/news/contents/details/85031