รัฐบาลไทย-ข่าวทำเนียบรัฐบาล-มท.1 นำผู้บริหารและข้าราชการกระทรวงมหาดไทย ประกอบพิธีเจริญพระพุทธมนต์ เนื่องในโอกาสเข้าเฝ้าฯ รับพระราชทานเครื่องราชฯ ท.จ. และเหรียญ ว.ป.ร.3


วันพฤหัสบดีที่ 27 มิถุนายน 2567
27/06/2567
พิมพ์
มท.1 นำผู้บริหารและข้าราชการกระทรวงมหาดไทย ประกอบพิธีเจริญพระพุทธมนต์ เนื่องในโอกาสเข้าเฝ้าฯ รับพระราชทานเครื่องราชฯ ท.จ. และเหรียญ ว.ป.ร.3
มท.1 นำผู้บริหารและข้าราชการกระทรวงมหาดไทยประกอบพิธีเจริญพระพุทธมนต์ เนื่องในโอกาสเข้าเฝ้าฯ รับพระราชทานเครื่องราชอิสริยาภรณ์จุลจอมเกล้า ชั้นที่ 2 ทุติยจุลจอมเกล้า (ท.จ.) และเหรียญรัตนาภรณ์ รัชกาลที่ 10 ชั้นที่ 3 (ว.ป.ร.3)
วันนี้ (27 มิ.ย. 67) เวลา 09.00 น. ณ พระอุโบสถ วัดราชบพิธสถิตมหาสีมาราม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นางสาวธนนนท์ นิรามิษ ภริยา นายสุทธิพงษ์ จุลเจริญ ปลัดกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย ผู้บริหาร และ ข้าราชการกระทรวงมหาดไทย ประกอบพิธีทำบุญเจริญพระพุทธมนต์และถวายภัตตาหาร เนื่องในโอกาสที่พระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทาน เครื่องราชอิสริยาภรณ์จุลจอมเกล้า ชั้นทุติยจุลจอมเกล้า และเหรียญรัตนาภรณ์ ชั้นที่ 3
โดยก่อนเริ่มพิธีสงฆ์ นายอนุทิน พร้อมภริยา ได้จุดเครื่องทองน้อยและถวายมงคลเป็นราชสักการะพระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัว พระมหากษัตริย์รัชกาลที่ 5 แห่งพระบรมราชจักรีวงศ์ ผู้สถาปนาเครื่องราชอิสริยาภรณ์จุลจอมเกล้า เมื่อปี พ.ศ. 2416 จากนั้นได้รับเมตตาจากเจ้าประคุณสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาสวัดราชบพิธสถิตมหาสีมาราม เป็นประธานสงฆ์ นำคณะสงฆ์วัดราชบพิธสถิตมหาสีมาราม เจริญพระพุทธมนต์ และปะพรมน้ำพระพุทธมนต์เพื่อความเป็นสิริมงคล
ในเวลา 09.45 น. นายอนุทิน พร้อมภริยา และคณะผู้บริหารกระทรวงมหาดไทย เข้าเฝ้าถวายสักการะ เจ้าพระคุณสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ ตำหนักอรุณ วัดราชบพิธสถิตมหาสีมาราม
จากนั้น นายสุทธิพงษ์ จุลเจริญ ปลัดกระทรวงมหาดไทยได้เป็นตัวแทนข้าราชการ พนักงาน เจ้าหน้าที่ และภาคีเครือข่ายของกระทรวงมหาดไทยและสมาคมแม่บ้านมหาดไทย กล่าวแสดงความยินดี พร้อมมอบแจกันดอกไม้แสดงความยินดี เนื่องในโอกาสที่ นายอนุทิน เข้าเฝ้าทูลละอองธุลีพระบาท พระบาทสมเด็จพระเจ้าอยู่หัว เพื่อรับพระราชทานเครื่องราชอิสริยาภรณ์จุลจอมเกล้า ชั้นที่ 2 ทุติยจุลจอมเกล้า ฝ่ายหน้า และเหรียญรัตนาภรณ์ รัชกาลที่ 10 ชั้นที่ 3 เมื่อวันที่ 26 มิถุนายน 2567
สำหรับเครื่องราชอิสริยาภรณ์จุลจอมเกล้า ชั้นที่ 2 "ทุติยจุลจอมเกล้า" ฝ่ายหน้า นั้น มีลักษณะเป็นดวงตรา สำหรับประดับห้อยกับแพรแถบสีชมพู กว้าง 5 เซนติเมตร ใช้สำหรับสวมคอ ด้านหน้า มีลักษณะเป็นทองคำรัศมี 8 แฉก ลงยาสีชมพู มีรัศมีทองแทรกตามระหว่างแฉก มีใบชัยพฤกษ์สองข้าง ลงยาสีเขียว กลางดวงตรามีพระบรมฉายาสาทิสลักษณ์ พระบาทสมเด็จพระจุลจอมเกล้าเจ้าอยู่หัว ขอบลงยาสีขาบ มีอักษรทองเขียนว่า "เราจะบำรุงตระกูลวงศ์ให้เจริญ" เบื้องบนมี พระจุลมงกุฎเปล่งรัศมีลงยาสีเขียว สีแดง สีขาบ สีขาว ด้านหลัง มีลักษณะเหมือนด้านหน้า แต่ที่กลางดวงตราเป็นรูปช้างไอราพต ลงยาสีขาว บนหลังช้างเป็นรูปตรีศูล ลงยาสีขาว ที่ขอบมีอักษรทองว่า "ปีระกา เบญจศก ศักราช ๑๒๓๕" รอบขอบเป็นรูปจักร ลงยาสีขาวพื้นแดง"
ส่วน "เหรียญรัตนาภรณ์ รัชกาลที่ 10" สร้างขึ้นเมื่อ พ.ศ. 2562 สำหรับพระราชทานเป็นส่วนพระองค์พระบาทสมเด็จพระเจ้าอยู่หัว มีลักษณะเป็นวงกลม มีอักษรพระบรมนามาภิไธย ว.ป.ร. อยู่ในขอบวงกลมซึ่งมีรัศมีและมีหูสำหรับร้อยแพรแถบ โดยชั้นที่ 3 (ว.ป.ร.3) มีลักษณะเป็น อักษรพระปรมาภิไธย ว.ป.ร. กาไหล่ทองลงยาสีขาว ขอบสร่งทองคำ

ที่มา : https://www.thaigov.go.th/news/contents/details/85066