รัฐบาลไทย-ข่าวทำเนียบรัฐบาล-กรมสรรพากรเริ่มแลกเปลี่ยนข้อมูลบัญชีทางการเงินตามความตกลง FATCA กับประเทศสหรัฐอเมริกา


วันพฤหัสบดีที่ 27 มิถุนายน 2567
27/06/2567
พิมพ์
กรมสรรพากรเริ่มแลกเปลี่ยนข้อมูลบัญชีทางการเงินตามความตกลง FATCA กับประเทศสหรัฐอเมริกา
ตามที่ประเทศไทยลงนามความตกลงระหว่างรัฐบาลแห่งราชอาณาจักรไทยและประเทศสหรัฐอเมริกา เพื่อความร่วมมือในการปรับปรุงการปฏิบัติตามการภาษีอากรระหว่างประเทศ ซึ่งเป็นความตกลงเพื่อการแลกเปลี่ยนข้อมูลบัญชีทางการเงินแบบอัตโนมัติ
ตามที่ประเทศไทยได้ลงนามในความตกลงระหว่างรัฐบาลแห่งราชอาณาจักรไทยและรัฐบาลแห่งประเทศสหรัฐอเมริกาเพื่อความร่วมมือในการปรับปรุงการปฏิบัติตามการภาษีอากรระหว่างประเทศ (Agreement between the Government of the Kingdom of Thailand and the Government of the United States of America to Improve International Tax Compliance and to Implement FATCA) (ความตกลง FATCA) ซึ่งเป็นความตกลงเพื่อการแลกเปลี่ยนข้อมูลบัญชีทางการเงินแบบอัตโนมัติ โดยมีวัตถุประสงค์เพื่อป้องกันการหลีกเลี่ยงภาษีระหว่างประเทศ สร้างความโปร่งใสทางภาษีและเพิ่มประสิทธิภาพในการบริหารจัดเก็บภาษีของภาครัฐ
กรมสรรพากรขอเรียนว่า อธิบดีกรมสรรพากรในฐานะเจ้าหน้าที่ผู้มีอำนาจของประเทศไทย และเจ้าหน้าที่ผู้มีอำนาจของประเทศสหรัฐอเมริกาได้ลงนามในข้อตกลงระหว่างเจ้าหน้าที่ผู้มีอำนาจแห่งราชอาณาจักรไทยและประเทศสหรัฐอเมริกา (Competent Authority Arrangement: CAA) (ข้อตกลง CAA) เพื่อรองรับการปฏิบัติตามความตกลง FATCA เรียบร้อยแล้ว ส่งผลให้ประเทศไทยสามารถแลกเปลี่ยนข้อมูลตามความตกลง FATCA โดยผู้มีหน้าที่รายงานสามารถรายงานข้อมูลบัญชีทางการเงินตามความตกลง FATCA ผ่านระบบ International Data Exchange Service (IDES) ได้ตั้งแต่บัดนี้เป็นต้นไป
หากมีข้อสงสัยประการใด ท่านสามารถศึกษาข้อมูลเพิ่มเติมได้ที่เว็บไซต์กรมสรรพากร(https://www.rd.go.th/65656.html)

ที่มา : https://www.thaigov.go.th/news/contents/details/85078