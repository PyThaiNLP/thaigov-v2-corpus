รัฐบาลไทย-ข่าวทำเนียบรัฐบาล-‘จิราพร’ ย้ำเป้าหมาย ‘ซอฟต์พาวเวอร์’ ชูเสน่ห์ไทย ดึงเม็ดเงินเข้าประเทศครั้งใหญ่ ชวนร่วมงานซอฟต์พาวเวอร์ฟอรั่มครั้งแรกของโลก 28-30 มิ.ย. นี้


วันพฤหัสบดีที่ 27 มิถุนายน 2567
27/06/2567
พิมพ์
‘จิราพร’ ย้ำเป้าหมาย ‘ซอฟต์พาวเวอร์’ ชูเสน่ห์ไทย ดึงเม็ดเงินเข้าประเทศครั้งใหญ่ ชวนร่วมงานซอฟต์พาวเวอร์ฟอรั่มครั้งแรกของโลก 28-30 มิ.ย. นี้
‘จิราพร’ ย้ำเป้าหมาย ‘ซอฟต์พาวเวอร์’ ชูเสน่ห์ไทย ดึงเม็ดเงินเข้าประเทศครั้งใหญ่ ชวนร่วมงานซอฟต์พาวเวอร์ฟอรั่มครั้งแรกของโลก 28-30 มิ.ย. นี้
เมื่อเวลา 13.00 -16.00 น. วันที่ 27 มิถุนายน 2567 ณ ห้องสัมมนา อาคาร ดร.ศิโรจน์ ผลพันธิน มหาวิทยาลัยสวนดุสิต นางสาวจิราพร สินธุไพร รัฐมนตรีประจำสำนักนายกรัฐมนตรี เปิดงานสัมมนาพิเศษ "Soft Power The Key Success of Thailand" (ซอฟต์พาวเวอร์ สานพลังขับเคลื่อนประเทศไทย) เนื่องในวาระครบรอบ 74 ปี หนังสือพิมพ์สยามรัฐรายวัน
นางสาวจิราพร กล่าวปาฐกถาพิเศษตอนหนึ่ง ระบุถึงตัวอย่างความสำเร็จในการขับเคลื่อนซอฟต์พาวเวอร์ของประเทศเกาหลีใต้และญี่ปุ่น โดยมองว่า ไม่ใช่เรื่องบังเอิญแต่เกิดขึ้นได้ด้วยการส่งเสริมของหน่วยงานของรัฐบาล  ดังนั้นโจทย์สำคัญของรัฐบาลไทยในเวลานี้ คือ การหาหนทางทำให้ประเทศไทย มีพลังซอฟต์พาวเวอร์ที่แข็งแรง และได้รับการพัฒนาอย่างต่อเนื่อง สร้างเสน่ห์ดึงดูดของประเทศให้เกิดพลังที่ทรงอิทธิพลได้ในอนาคต
นางสาวจิราพร  ชี้ว่ารัฐบาลวางแผนสร้างระบบนิเวศน์ ที่เอื้อต่อการสร้างเสน่ห์ดึงดูดของไทย ไว้ 3 ยุทธศาสตร์ ประกอบด้วย 1) การพัฒนาศักยภาพคน  2) การพัฒนาอุตสาหกรรม และ 3) การต่างประเทศ  โดย 3 สิ่งที่กล่าวมาต้องเดินไปด้วยกัน
ในตอนหนึ่งนางสาวจิราพร ยังกล่าวถึงอีกหนึ่งในองค์ประกอบสำคัญของการขับเคลื่อนวัฒนธรรมและทิศทางการพัฒนาของแต่ละประเทศ นั่นคือ การยกระดับสื่อในกำกับดูแลของรัฐบาล ทั้งสื่อโทรทัศน์ วิทยุ ตลอดจนช่องทางออนไลน์ โดยยกตัวอย่าง ช่อง “Arirang TV” ของเกาหลีใต้ ที่สามารถผสมผสาน วัฒนธรรมดั้งเดิม กับ วัฒนธรรมร่วมสมัย ได้อย่างลงตัว นอกจากนี้ยังยกตัวอย่างกรณีของ สหราชอาณาจักรที่ประสบความสำเร็จอย่างมากในการพัฒนาช่อง BBC ให้กลายเป็นสถาบันทางวัฒนธรรม และสื่อมวลชนต้นแบบ
นางสาวจิราพร ระบุว่า ในฐานะรัฐมนตรีประจำสำนักนายกรัฐมนตรี การทำให้สื่อในมือของรัฐบาลเป็นประโยชน์กับการขับเคลื่อนนโนบายที่เป็นประโยชน์ต่อประเทศชาติ สร้างประโยชน์ให้กับพี่น้องประชาชนให้ได้มากที่สุดนับเป็นหนึ่งในภารกิจ
นางสาวจิราพร กล่าวว่า ในวันที่ 28-30 มิถุนายน 2567 นี้ ขอเชิญชวนประชาชนมาร่วมงาน “THACCA SPLASH : Soft Power Forum 2024” ที่ ศูนย์ประชุมแห่งชาติสิริกิต์ โดยรัฐบาลตั้งใจจัดงานนี้ขึ้นให้เป็นงานที่ทุกคนจะได้มาเปิดประสบการณ์ใหม่กับสุดยอดผู้เชี่ยวชาญระดับโลก ที่จะมาร่วมแบ่งปันวิสัยทัศน์ อัปเดตเทรนด์โลกด้านซอฟต์พาวเวอร์ โดยงานนี้ถือได้ว่าเป็น งานประชุมซอฟต์พาวเวอร์ระดับนานาชาติครั้งแรกของโลก
“นโยบายซอฟต์พาวเวอร์เป็นนโยบายเรือธงของรัฐบาลที่ต้องใช้เวลา ผลลัพธ์จากนโยบายนี้อาจจะผลิดอกออกผลอย่างเต็มที่ในอีก 10 ปีข้างหน้า แต่ในวันนี้เราเริ่มแล้ว และทำอย่างจริงจังที่สุด เท่าที่รัฐบาลไทยเคยทำมา”  รัฐมนตรีประจำสำนักนายกรัฐมนตรีกล่าวทิ้งท้าย

ที่มา : https://www.thaigov.go.th/news/contents/details/85074