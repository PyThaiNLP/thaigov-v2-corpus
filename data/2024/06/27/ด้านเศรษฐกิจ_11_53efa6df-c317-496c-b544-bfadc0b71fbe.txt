รัฐบาลไทย-ข่าวทำเนียบรัฐบาล-กรมการขนส่งทางบก เผยสถิติการจองหมายเลขทะเบียนรถยนต์ผ่านระบบอินเทอร์เน็ต ระหว่างวันที่ 1 มิถุนายน 2566 - 31 พฤษภาคม 2567 ย้ำต้องยืนยันตัวตนผ่านแอปพลิเคชัน ThaID ก่อนจองทะเบียนรถ


วันพฤหัสบดีที่ 27 มิถุนายน 2567
กรมการขนส่งทางบก เผยสถิติการจองหมายเลขทะเบียนรถยนต์ผ่านระบบอินเทอร์เน็ต ระหว่างวันที่ 1 มิถุนายน 2566 - 31 พฤษภาคม 2567 ย้ำต้องยืนยันตัวตนผ่านแอปพลิเคชัน ThaID ก่อนจองทะเบียนรถ
กรมการขนส่งทางบก เผยสถิติการจองหมายเลขทะเบียนรถยนต์ผ่านระบบอินเทอร์เน็ต ระหว่างวันที่ 1 มิถุนายน 2566 - 31 พฤษภาคม 2567 ย้ำต้องยืนยันตัวตนผ่านแอปพลิเคชัน ThaID ก่อนจองทะเบียนรถเพื่อความปลอดภัยของข้อมูลส่วนบุคคล
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ปัจจุบันกรมการขนส่งทางบกได้พัฒนาระบบการจองหมายเลขทะเบียนรถยนต์    ผ่านระบอินเทอร์เน็ตที่เว็บไซต์ https://reserve.dlt.go.th/reserve/ โดยเปิดระบบให้มีการยืนยันตัวตนผ่านแอปพลิเคชัน ThaID ซึ่งได้รับความนิยมจากประชาชนเพิ่มมากขึ้นอย่างต่อเนื่อง เพราะสะดวก รวดเร็ว และมีความปลอดภัยทางด้านข้อมูลส่วนบุคคลมากขึ้น โดยระหว่างวันที่ 1 มิถุนายน 2566 - 31 พฤษภาคม 2567 มีสถิติการดำเนินการจองหมายเลขทะเบียนรถยนต์ผ่านระบบการยืนยันตัวตนผ่านแอปฯ ThaID สำเร็จทั้งหมด 122,691 หมายเลข แบ่งเป็นประเภทบุคคลทั่วไป 113,464 ราย นิติบุคล/ชาวต่างชาติ 9,227 ราย ประเภทรถยนต์นั่งส่วนบุคคลไม่เกิน 7 คน (รถเก๋ง หรือ รถกระบะ 4 ประตู) 115,720 คัน รถยนต์นั่งส่วนบุคคลเกิน 7 คน (รถตู้) 2,287 คัน และรถยนต์บรรทุกส่วนบุคคล (รถกระบะบรรทุก หรือ รถกระบะ 2 ประตู) 4,684 คัน
รองอธิบดีกรมการขนส่งทางบก กล่าวต่อไปว่า สำหรับผู้ที่สนใจจองหมายเลขทะเบียนรถผ่านระบบอินเทอร์เน็ต สามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้าผ่านแอปฯ ThaID ในโทรศัพท์มือถือของตนเอง กรณีนิติบุคคล/ชาวต่างชาติ สามารถให้ผู้แทนนิติบุคคลหรือผู้แทนชาวต่างชาติลงทะเบียนผ่านแอปฯ ThaID ได้เช่นกัน หลังจากนั้นให้เข้าเว็บไซต์ https://reserve.dlt.go.th/reserve/ เลือกเมนู “จองหมายเลขทะเบียน” ระบบจะเข้าสู่หน้ายืนยันตัวตน ให้ทำการยืนยันตัวตนโดยสแกน QR Code ผ่านแอปฯ ThaID เมื่อยืนยันตัวตนแล้วก็สามารถจองทะเบียนรถได้ตามปกติ โดยรถ 1 คัน สามารถจองได้1 หมายเลขทะเบียนเท่านั้น เมื่อจองหมายเลขทะเบียนรถยนต์ได้แล้ว จะสามารถจองหมายเลขทะเบียนได้ใหม่อีกครั้งหลังจาก 3 เดือน นับจากวันที่จองเลขทะเบียน โดยอ้างอิงจากเลขบัตรประจำตัวประชาชน และรายละเอียดของรถที่จองหมายเลขทะเบียนได้

ที่มา : https://www.thaigov.go.th/news/contents/details/85055