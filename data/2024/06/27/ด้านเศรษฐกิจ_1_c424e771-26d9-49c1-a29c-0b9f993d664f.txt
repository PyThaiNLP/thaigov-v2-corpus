รัฐบาลไทย-ข่าวทำเนียบรัฐบาล-เริ่มแล้ว! งาน “เกษตรพากิน พาเที่ยว @ลานคนเมือง” ตั้งแต่วันนี้ ถึง 30 มิ.ย. พบกับกิจกรรม ช็อป ชิม ใช้ สินค้าเกษตรปลอดภัย พร้อมลุ้นรางวัลใหญ่ แจกหนักแจกจริง ตลอด 5 วันเต็ม 


วันพฤหัสบดีที่ 27 มิถุนายน 2567
เริ่มแล้ว! งาน “เกษตรพากิน พาเที่ยว @ลานคนเมือง” ตั้งแต่วันนี้ ถึง 30 มิ.ย. พบกับกิจกรรม ช็อป ชิม ใช้ สินค้าเกษตรปลอดภัย พร้อมลุ้นรางวัลใหญ่ แจกหนักแจกจริง ตลอด 5 วันเต็ม
เริ่มแล้ว! งาน “เกษตรพากิน พาเที่ยว @ลานคนเมือง” ตั้งแต่วันนี้ ถึง 30 มิ.ย. พบกับกิจกรรม ช็อป ชิม ใช้ สินค้าเกษตรปลอดภัย พร้อมลุ้นรางวัลใหญ่ แจกหนักแจกจริง ตลอด 5 วันเต็ม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดงานมหกรรมสินค้าเกษตร “เกษตรพากิน พาเที่ยว @ลานคนเมือง” โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นางวันทนีย์ วัฒนะ ปลัดกรุงเทพมหานคร ผู้บริหารหน่วยงานในสังกัดกระทรวงเกษตรและสหกรณ์ และภาคีเครือข่าย ร่วมเป็นเกียรติภายในงาน ณ ลานคนเมือง ศาลาว่าการกรุงเทพมหานคร เขตพระนคร โดยงานมหกรรมสินค้าเกษตร “เกษตรพากิน พาเที่ยว @ลานคนเมือง” จัดขึ้นระหว่างวันที่ 26 - 30 มิถุนายน 2567 เวลา 10.00 – 21.00 น. ณ ลานคนเมือง ศาลาว่าการกรุงเทพมหานคร เพื่อเป็นการขยายโอกาสทางการตลาดของสินค้าเกษตรปลอดภัย เกษตรอินทรีย์ รวมถึงสินค้าอัตลักษณ์ท้องถิ่น สร้างความเชื่อมั่นในสินค้าเกษตรไทยให้กับผู้บริโภค อีกทั้งยังเป็นการสร้างโอกาสอันดีที่เกษตรกรจะได้แลกเปลี่ยนเรียนรู้แนวโน้มการตลาด เพื่อเป็นแนวทางในการบริหารจัดการในการวางแผนการพัฒนาการผลิตสินค้าเกษตรให้ตรงกับความต้องการของตลาดและผู้บริโภคในอนาคต ซึ่งกิจกรรมภายในงาน จัดเต็มทั้งการจัดแสดงนิทรรศการและจำหน่ายสินค้าเกษตรจากเกษตรกรให้เลือกช็อปกันอย่างจุใจ กิจกรรมการสาธิต และกิจกรรมฝึกอาชีพอื่น ๆ มากมายที่สามารถนำองค์ความรู้ไปต่อยอดและประกอบอาชีพ รวมถึงจัดหนักรางวัลพิเศษ แจกใหญ่ แจกจริง ตลอด 5 วันเต็ม อาทิ ทองคำ Smart Watch เครื่องฟอกอากาศ และรางวัลอื่น ๆ อีกมากมาย นอกจากนี้ ยังมีการแสดงดนตรีในสวน บุฟเฟต์ผลไม้ เพื่อสร้างความบันเทิงและสีสันภายในงานอีกด้วย รมว.ธรรมนัส กล่าวว่า กระทรวงเกษตรและสหกรณ์บูรณาการร่วมกับหน่วยงานภาครัฐและภาคเอกชน ในการขับเคลื่อนภารกิจสำคัญในการพัฒนาศักยภาพของเกษตรกรในทุกมิติ เพื่อสร้างภูมิคุ้มกันและความยั่งยืนแก่เกษตรกร และยกระดับสินค้าเกษตรสู่การเพิ่มรายได้เกษตร ทั้งการสนับสนุนความรู้ การนำเทคโนโลยีสมัยใหม่มาปรับใช้ในการพัฒนาและเพิ่มประสิทธิภาพการผลิตที่จะนำพาภาคการเกษตรไทยไปสู่การเป็น “ศูนย์กลางการเกษตรและอาหารของโลก” ควบคู่ไปกับการพัฒนาคุณภาพชีวิตเกษตรกรไทย รวมถึงการขยายโอกาสด้านการตลาดทั้งในและต่างประเทศ โดยมุ่งเน้นนโยบายสร้างสมดุลระหว่างปริมาณการผลิตกับความต้องการใช้ การสร้างมูลค่าเพิ่ม การสร้างตลาดใหม่ ตามนโยบายภาคการเกษตรตลาดนำ นวัตกรรมเสริม เพิ่มรายได้ โดยมีเป้าหมายสร้างรายได้ให้เกษตรกรเพิ่มขึ้น 3 เท่า ใน 4 ปี ตลอดจนความเข้มแข็งของภาคการเกษตรไทยอย่างยั่งยืน
”งานวันนี้เป็นส่วนหนึ่งของการส่งเสริมกิจกรรมทางการตลาดภายในประเทศ จัดโดยกระทรวงเกษตรและสหกรณ์ ซึ่งเป็นการนำสินค้าคุณภาพระดับท้องถิ่น ทั้งจากวิสาหกิจชุมชน เกษตรแปลงใหญ่ และสหกรณ์ มาจัดเป็นมหกรรมสินค้าเกษตรจากทุกภาคของประเทศไทย ซึ่งต่อไปจะจัดกิจกรรมต่อที่ภาคใต้ จึงขอเชิญชวนพี่น้องเกษตรกรที่มีสินค้าคุณภาพและสนใจเข้าร่วมโครงการสามารถติดต่อได้ที่ศูนย์บริการเกษตรพิรุณราชทั่วประเทศ“ รมว.ธรรมนัส กล่าวเพิ่มเติม
ปลัดเกษตรฯ กล่าวเสริมว่า การจัดงานมหกรรมสินค้าเกษตร “เกษตรพากิน พาเที่ยว @ลานคนเมือง” ถือเป็นโอกาสดีในการกระจายผลผลิตจากเกษตรกรสู่ตลาดผู้บริโภคที่หลากหลาย ซึ่งกระทรวงเกษตรฯ มุ่งหวังว่าการจัดงานในครั้งนี้จะเป็นการสร้างภาพลักษณ์ที่ดีให้กับสินค้าเกษตรคุณภาพสูงของไทยให้เป็นที่รู้จัก และยอมรับในตลาดทั้งในประเทศและต่างประเทศ ส่งผลดีต่อภาคการเกษตรไทยในภาพรวมต่อไป
ทั้งนี้ กระทรวงเกษตรและสหกรณ์ ขอเชิญชวนผู้ที่สนใจร่วมเที่ยวชมงานมหกรรมสินค้าเกษตร “เกษตรพากิน พาเที่ยว @ลานคนเมือง” ระหว่างวันที่ 26 - 30 มิถุนายนนี้ ตั้งแต่เวลา 10.00 – 21.00 น. ณ ลานคนเมือง ศาลาว่าการกรุงเทพมหานคร สิทธิพิเศษสำหรับผู้ร่วมงานที่ซื้อสินค้าในร้านค้าที่ร่วมรายการครบ 300 บาทขึ้นไป สามารถนำคูปองมาร่วมเล่นเกมส์หมุนวงล้อพาโชค ที่บูธ C76 - C77 โดยจับรางวัลและประกาศผลผู้โชคดีเวลา 17.30 น. ของทุกวัน และตรวจสอบรายชื่อผู้โชคดีผ่านเพจ Facebook กรมส่งเสริมการเกษตร และ Facebook กระทรวงเกษตรและสหกรณ์ ในวันถัดไปเวลา 10.00 น. เป็นต้นไป

ที่มา : https://www.thaigov.go.th/news/contents/details/85030