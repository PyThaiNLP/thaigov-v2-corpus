รัฐบาลไทย-ข่าวทำเนียบรัฐบาล-“เกณิกา” เผย กระทรวงทรัพยากรธรรมชาติและสิ่งแวดล้อม เตรียมเสนอโครงการพัฒนากลุ่มจังหวัด ภาคตะวันออกเฉียงเหนือตอนล่าง 1 รับ ครม.สัญจรโคราช เน้นประโยชน์ยกระดับคุณภาพชีวิตประชาชน 


วันพฤหัสบดีที่ 27 มิถุนายน 2567
27/06/2567
พิมพ์
“เกณิกา” เผย กระทรวงทรัพยากรธรรมชาติและสิ่งแวดล้อม เตรียมเสนอโครงการพัฒนากลุ่มจังหวัด ภาคตะวันออกเฉียงเหนือตอนล่าง 1 รับ ครม.สัญจรโคราช เน้นประโยชน์ยกระดับคุณภาพชีวิตประชาชน
“เกณิกา” เผย กระทรวงทรัพยากรธรรมชาติและสิ่งแวดล้อม เตรียมเสนอโครงการพัฒนากลุ่มจังหวัดภาคตะวันออกเฉียงเหนือตอนล่าง 1 รับ ครม.สัญจรโคราช เน้นประโยชน์ยกระดับคุณภาพชีวิตประชาชน
วันที่ 27 มิ.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า พล.ต.อ.พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม ได้มอบหมายให้ข้าราชการกระทรวงฯ เข้าร่วมการประชุมบูรณาการร่วมกับนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รวมถึงภาครัฐและเอกชนเพื่อพัฒนากลุ่มจังหวัดภาคตะวันออกเฉียงเหนือตอนล่าง 1 เพื่อเตรียมการนำเสนอโครงการพัฒนาที่ก่อให้เกิดประโยชน์และยกระดับคุณภาพชีวิตของประชาชนในพื้นที่จังหวัดนครราชสีมา ชัยภูมิ บุรีรัมย์ และสุรินทร์ ในการประชุมคณะรัฐมนตรีอย่างเป็นทางการนอกสถานที่ (ครม.สัญจร) ในวันที่ 1 - 2 กรกฎาคม 2567 ณ จังหวัดนครราชสีมา
น.ส.เกณิกา กล่าวต่อว่า การนำเสนอโครงการพัฒนาต่าง ๆ ที่ประชุมฯ ได้เน้นย้ำให้เน้นอัตลักษณ์ของท้องถิ่น ตามเส้นทาง 3 มรดกโลก เชื่อมโยงการท่องเที่ยวนครชัยบุรินทร์ และเชื่อมโยงการคมนาคมขนส่งของประเทศ เพื่อส่งเสริมเศรษฐกิจในภาคอีสาน โดยให้หน่วยงานที่จะเสนอโครงการดำเนินการตามขั้นตอนของกฎหมาย และระเบียบที่เกี่ยวข้องอย่างเคร่งคัด และจัดทำข้อเสนอโครงการโดยให้ความสำคัญกับความคุ้มค่า ผลประโยชน์ และยกระดับคุณภาพชีวิตของประชาชน รวมทั้งให้จังหวัดและกลุ่มจังหวัด นำโครงการบรรจุไว้ในแผนจังหวัด และแผนพัฒนากลุ่มจังหวัดตามขั้นตอนเพื่อให้เห็นภาพการพัฒนาอย่างเป็นระบบต่อไป
“การจัดทำโครงการของกลุ่มจังหวัดมีจุดเน้นใน 4 ประเด็น คือ 1) ยกระดับการท่องเที่ยวสู่การเป็นจุดหมายในระดับสากล (World Class Tourism) 2) พัฒนาอุตสาหกรรมอาหารแห่งอนาคตและเศรษฐกิจชีวภาพ (Future Food & Bioeconomy) 3) พัฒนาคุณภาพชีวิตและแก้ปัญหาความยากจน และ 4) เชื่อมโยงพื้นที่เศรษฐกิจชุมชนกับโครงข่ายคมนาคมหลัก (Logistics Hub) โดยมีโครงการที่เกี่ยวข้องกับ ทส. อาทิ โครงการพัฒนาพื้นที่เขาใหญ่เพื่อได้รับการรับรองเป็น Blue Zone และโครงการปรับสภาพแวดล้อมและสิ่งอำนวยความสะดวกตามหลักอารยสถาปัตย์ในแหล่งท่องเที่ยวเขตห้ามล่าสัตว์ป่าภูเขาไฟกระโดง” น.ส.เกณิกา กล่าว

ที่มา : https://www.thaigov.go.th/news/contents/details/85039