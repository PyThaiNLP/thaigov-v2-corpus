รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ปฏิบัติภารกิจต่อเนื่อง เตรียมไปศึกษาต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด 28 มิ.ย. นี้  


วันพฤหัสบดีที่ 27 มิถุนายน 2567
27/06/2567
พิมพ์
โฆษกรัฐบาลเผย นายกฯ ปฏิบัติภารกิจต่อเนื่อง เตรียมไปศึกษาต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด 28 มิ.ย. นี้
โฆษกรัฐบาลเผย นายกฯ ปฏิบัติภารกิจต่อเนื่อง เตรียมไปศึกษาต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด 28 มิ.ย. นี้
วันที่ 27 มิถุนายน 2567 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรี มีกำหนดการเดินทางไปศึกษาต้นแบบการบูรณาการจัดการปัญหายาเสพติดในพื้นที่จังหวัดร้อยเอ็ด ในวันศุกร์ที่ 28 มิถุนายน 2567 โดยมีนายพรหมินทร์ เลิศสุริย์เดช เลขาธิการนายกรัฐมนตรี พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด นายณณัฏฐ์ หงษ์ชูเวช รองเลขาธิการนายกรัฐมนตรีฝ่ายการเมือง นายชำนาญวิทย์ เตรัตน์ รองปลัดกระทรวงมหาดไทย นายกมลสิษฐ์ วงศ์บุตรน้อย รองเลขาธิการคณะกรรมการป้องกันและปราบปรามการฟอกเงิน พลตำรวจเอก ไกรบุญ ทรวดทรง จเรตำรวจแห่งชาติ พลเอก อุกฤษฎ์ บุญตานนท์ ผู้ช่วยผู้บัญชาการทหารบก พลตำรวจโท สำราญ นวลมา ผู้ช่วยผู้บัญชาการตำรวจแห่งชาติ พลโท อดุลย์ บุญธรรมเจริญ แม่ทัพภาคที่ 2 และพลโท กิตติศักดิ์ บุญพระธรรมชัย แม่ทัพน้อยที่ 2 ร่วมคณะเดินทาง ซึ่งมีกำหนดการดังนี้
เวลา 12.15 น. นายกรัฐมนตรี ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานร้อยเอ็ด ตำบลมะอึ อำเภอธวัชบุรี จังหวัดร้อยเอ็ด จากนั้น ในเวลา 13.15 น. นายกรัฐมนตรีศึกษาต้นแบบการบูรณาการจัดการปัญหายาเสพติดในพื้นที่จังหวัดร้อยเอ็ด ณ วัดโกศลรังสฤษฏ์ ตำบลอุ่มเม้า อำเภอธวัชบุรี จังหวัดร้อยเอ็ด โดยเมื่อเสร็จสิ้นภารกิจ นายกรัฐมนตรีจะเดินทางจากท่าอากาศยานร้อยเอ็ด ไปยังท่าอากาศยานทหารกองบิน 21 ตำบลในเมือง อำเภอเมืองอุบลราชธานี จังหวัดอุบลราชธานี เพื่อปฏิบัติภารกิจที่จังหวัดอุบลราชธานีต่อไป
ทั้งนี้ จังหวัดร้อยเอ็ด ได้กำหนดพื้นที่อำเภอธวัชบุรี จังหวัดร้อยเอ็ด เป็นพื้นที่ต้นแบบในการบูรณาการจัดการปัญหายาเสพติดในพื้นที่จังหวัดร้อยเอ็ด ซึ่งอำเภอธวัชบุรีได้ดำเนินการลงพื้นที่ประชาคมเพื่อค้นหา และนำผู้เสพ/ผู้ติดในพื้นที่ดังกล่าว และได้มีผู้ผ่านการคัดกรอง เพื่อเข้าสู่กระบวนการบำบัดฟื้นฟูแล้ว โดยได้แบ่งการดำเนินการออกเป็น 3 ระยะ ได้แก่ ระยะที่ 1 ขั้นเตรียมการ ห้วงระหว่างวันที่ 5 - 14 มิถุนายน 2567 ระยะที่ 2 ขั้นปฏิบัติการ ห้วงระหว่างวันที่ 15 มิถุนายน - วันที่ 31 กรกฎาคม 2567 ระยะที่ 3 ขั้นสร้างความยั่งยืน ห้วงระหว่างวันที่ 1 - 31 สิงหาคม 2567 โดยกิจกรรมขณะนี้การดำเนินการอยู่ในระยะที่ 2 ขั้นปฏิบัติการ

ที่มา : https://www.thaigov.go.th/news/contents/details/85068