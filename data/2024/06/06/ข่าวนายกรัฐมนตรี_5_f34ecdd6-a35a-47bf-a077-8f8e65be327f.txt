รัฐบาลไทย-ข่าวทำเนียบรัฐบาล-​นายกฯ หารือนายกรัฐมนตรีสาธารณรัฐอินเดีย นายนเรนทร โมที ในโอกาสเข้ารับตำแหน่งอีกครั้ง พร้อมร่วมมือความสัมพันธ์ไทย-อินเดียให้แน่นแฟ้น


วันพฤหัสบดีที่ 6 มิถุนายน 2567
06/06/2567
พิมพ์
​นายกฯ หารือนายกรัฐมนตรีสาธารณรัฐอินเดีย นายนเรนทร โมที ในโอกาสเข้ารับตำแหน่งอีกครั้ง พร้อมร่วมมือความสัมพันธ์ไทย-อินเดียให้แน่นแฟ้น
​นายกฯ หารือนายกรัฐมนตรีสาธารณรัฐอินเดีย นายนเรนทร โมที ในโอกาสเข้ารับตำแหน่งอีกครั้ง พร้อมร่วมมือความสัมพันธ์ไทย-อินเดียให้แน่นแฟ้น เชื่อมั่นการเดินทางเยือนอินเดียของนายกรัฐมนตรีปีนี้ จะเป็นโอกาสยกระดับความสัมพันธ์ทวิภาคีสู่ประเทศหุ้นส่วนยุทธศาสตร์
วันนี้ (6 มิถุนายน 2567) เวลา 14.00 น. ณ ห้องทำงานนายกรัฐมนตรี ชั้น 2 ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีหารือทางโทรศัพท์กับ นายนเรนทร โมที H.E. Mr. Narendra Modi นายกรัฐมนตรีสาธารณรัฐอินเดีย ในโอกาสนี้ นายชัย วัชรงค์ โฆษกประจำสำนักนายกรัฐมนตรีเปิดเผยสาระสำคัญจากการหารือ ดังนี้
นายกรัฐมนตรีแสดงความยินดีกับการเข้ารับตำแหน่งของนายกรัฐมนตรีอินเดีย ซึ่งถือเป็นการชนะการเลือกตั้ง เข้าดำรงตำแหน่งนายกรัฐมนตรี เป็นครั้งที่ 3 ติดต่อกัน แสดงถึงความชื่นชม การทำงานของนายกรัฐมนตรีอินเดียเป็นที่ชื่นชอบของประชาชนชาวอินเดีย พร้อมยืนยันการทำงานร่วมกันเพื่อความสัมพันธ์ระหว่างกัน
นายกรัฐมนตรีอินเดียกล่าวว่าครั้งนี้ถือเป็นการหารือกับนายกรัฐมนตรีไทยครั้งแรก จึงขอแสดงความยินดีกับการรับตำแหน่งของนายกรัฐมนตรีเช่นกัน เชื่อมั่นว่าไทยและอินเดียจะคงความสัมพันธ์ที่แน่นแฟ้นระหว่างกัน
พร้อมกันนี้ นายกรัฐมนตรีกล่าวถึงการเดินทางเยือนอินเดียอย่างเป็นทางการภายในปีนี้เพื่อเป็นโอกาสหารือกระชับความร่วมมือระหว่างกัน ตลอดจนความร่วมมือระหว่างภูมิภาค และความร่วมมือในกรอบ BIMSTEC รวมทั้ง หวังว่าจะเป็นโอกาสให้ไทยและอินเดียได้ยกระดับความเป็นหุ้นส่วนทางยุทธศาสตร์ระหว่างกัน
ในโอกาสนี้ นายกรัฐมนตรีอินเดียพร้อมให้การต้อนรับนายกรัฐมนตรีในการเยือนอินเดียในช่วงเวลาเร็วที่สุดที่ทั้งสองฝ่ายเห็นสมควร และยินดีที่จะเข้าร่วมการประชุม BIMSTEC ในเดือนกันยายน 2567 ที่ประเทศไทย โดยเชื่อว่าจะเป็นโอกาสพัฒนาความร่วมมือระหว่างกัน รวมถึงเพิ่มพูนความสัมพันธ์ทางเศรษฐกิจระหว่างกันด้วย

ที่มา : https://www.thaigov.go.th/news/contents/details/84030