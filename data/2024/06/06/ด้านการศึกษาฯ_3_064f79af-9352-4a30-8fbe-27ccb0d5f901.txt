รัฐบาลไทย-ข่าวทำเนียบรัฐบาล-รมช.ศธ.สุรศักดิ์ ชื่นชมพลัง “Youth Wildlife Guardians” เป็นกระบอกเสียงร่วมรักษาสิ่งแวดล้อมโลก


วันพฤหัสบดีที่ 6 มิถุนายน 2567
06/06/2567
พิมพ์
รมช.ศธ.สุรศักดิ์ ชื่นชมพลัง “Youth Wildlife Guardians” เป็นกระบอกเสียงร่วมรักษาสิ่งแวดล้อมโลก
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) ได้รับมอบหมายจาก นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เป็นประธานพิธีเปิดงานวันสิ่งแวดล้อมโลก World Environment Day ณ โรงแรมอมารี วอเตอร์เกท
รมช.ศธ. กล่าวแสดงความยินดีที่ได้มามีส่วนร่วม ในการเปิดงานวันสิ่งแวดล้อมโลกในวันนี้ ซึ่งจัดขึ้นเพื่อสนับสนุนให้เยาวชนไทย Youth Wildlife Guardians เผยแพร่ความรู้ด้านการอนุรักษ์ สร้างโอกาสการรับรู้ถึงสถานการณ์ของสัตว์ป่า และสัตว์ทะเลหายาก รวมถึงรณรงค์การมีส่วนร่วมในการอนุรักษ์สัตว์ป่าและถิ่นที่อยู่อาศัย ที่จะช่วยหยุดยั้งปัญหาการเปลี่ยนแปลงสภาวะภูมิอากาศโลก โดยเป็นที่น่าภาคภูมิใจกับนักเรียนที่จะได้เผยแพร่ผลงานในระดับสากลและได้รับรางวัลจำนวนมาก เช่น รางวัลจาก "เทศกาลภาพยนตร์"
อย่างที่ทราบกันดีว่า สถานการณ์การเปลี่ยนแปลงสภาวะภูมิอากาศโลก ไม่ใช่ปัญหาที่ไกลตัวอีกต่อไป แต่เป็นปัญหาที่ต้องการการแก้ไขอย่างทันท่วงที ดังเช่น สถานการณ์ "ปะการังฟอกขาว" ที่เกิดจากการเปลี่ยนแปลงของสภาวะภูมิอากาศโลก ส่งผลต่อการท่องเที่ยวหลายแห่งและเศรษฐกิจในระดับท้องถิ่นของไทยด้วย โดยการแก้ปัญหาสิ่งแวดล้อมนั้น ไม่ใช่เรื่องของภาคส่วนใดเป็นการเฉพาะ แต่เป็นเรื่องของทุกคน โดยภาครัฐต้องจริงจังกับการบังคับใช้กฎและกติกา ภาคเอกชนที่ต้องจริงใจกับการดำเนินธุรกิจด้วยความรับผิดชอบต่อสิ่งแวดล้อม และภาคประชาสังคมต้องร่วมแรงร่วมใจกันรณรงค์เพื่ออนาคตที่ดีขึ้น
“พลังของเยาวชนคนรุ่นใหม่ จึงมีส่วนสำคัญในการเป็น "กระบอกเสียง" สร้างความตระหนักต่อการรักษาสิ่งแวดล้อมต่อไปในอนาคต และเป็นหน้าที่ของผู้ใหญ่อย่างเรา ที่จะต้องส่งเสริมพลังของพวกเขาต่อไป และในฐานะที่กำกับดูแลกระทรวงศึกษาธิการ เห็นถึงความสำคัญในการปลูกฝังเยาวชนในการอนุรักษ์สิ่งแวดล้อมโลก โดยจะดำเนินการและพัฒนาต่อไป” รมช.สุรศักดิ์ กล่าว

ที่มา : https://www.thaigov.go.th/news/contents/details/84022