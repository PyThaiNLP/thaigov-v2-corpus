รัฐบาลไทย-ข่าวทำเนียบรัฐบาล-กรมทางหลวงชนบท ซ่อมบำรุงถนนสาย สก.5022 จ.สระแก้ว แล้วเสร็จ


วันพฤหัสบดีที่ 6 มิถุนายน 2567
กรมทางหลวงชนบท ซ่อมบำรุงถนนสาย สก.5022 จ.สระแก้ว แล้วเสร็จ
....
กรมทางหลวงชนบท (ทช.) กระทรวงคมนาคม โดยสำนักบำรุงทาง ดำเนินโครงการก่อสร้าง   งานบำรุงถนนทางหลวงชนบทสาย สก.5022 แยกทางหลวงชนบท สก.2017 - บ้านตุ่น อำเภอวัฒนานคร และอรัญประเทศ จังหวัดสระแก้ว โดยดำเนินการซ่อมบำรุงผิวจราจรแอสฟัลต์คอนกรีต (โดยวิธี Pavement In - Place Recycling) ช่วงที่ 1 บริเวณ กม. ที่ 8+300 - 10+450 ความกว้าง 8 เมตร และช่วงที่ 2 บริเวณ กม. ที่ 10+450 - 10+550 กว้าง 8 - 11 เมตร รวมระยะทาง 2.250 กิโลเมตร โดยใช้งบประมาณ 9.6 ล้านบาท ปัจจุบันก่อสร้างแล้วเสร็จ พร้อมเปิดให้ประชาชนใช้สัญจรแล้ว
เนื่องจากเดิมถนนสายดังกล่าวมีสภาพชำรุดตามระยะเวลาการใช้งาน ส่งผลให้ประชาชนในพื้นที่ไม่ได้รับความสะดวกในการเดินทาง ทช. จึงได้ดำเนินงานบำรุงถนนสายดังกล่าวให้เป็นไปตามมาตรฐานของ ทช. เพื่อรองรับการเดินทางของประชาชน และสนับสนุนการขนส่งผลผลิตทางการเกษตรในพื้นที่ ซึ่งเป็นเส้นทางเชื่อมระหว่างอำเภอวัฒนานคร และอรัญประเทศ ให้สามารถสัญจรได้อย่างสะดวกรวดเร็ว ปลอดภัยมากยิ่งขึ้น ทั้งนี้ ก่อนเริ่มดำเนินโครงการ ทช. ได้จัดประชุมการมีส่วนร่วมภาคประชาชนเพื่อสร้างความเข้าใจในการดำเนินงานให้กับประชาชนในพื้นที่ และให้การดำเนินโครงการเป็นไปตามความต้องการของประชาชนให้มากที่สุด

ที่มา : https://www.thaigov.go.th/news/contents/details/84009