รัฐบาลไทย-ข่าวทำเนียบรัฐบาล-ผู้ว่าฯ กระบี่ เผย ขบวนธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ถึงศาลากลางจังหวัดกระบี่พร้อมเฉลิมฉลองโอกาสมหามงคลด้วยความสุขและสำนึกในพระมหากรุณาธิคุณ


วันพฤหัสบดีที่ 6 มิถุนายน 2567
06/06/2567
พิมพ์
ผู้ว่าฯ กระบี่ เผย ขบวนธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ถึงศาลากลางจังหวัดกระบี่พร้อมเฉลิมฉลองโอกาสมหามงคลด้วยความสุขและสำนึกในพระมหากรุณาธิคุณ
ผู้ว่าฯ กระบี่ เผย ขบวนธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ถึงศาลากลางจังหวัดกระบี่พร้อมเฉลิมฉลองโอกาสมหามงคลด้วยความสุขและสำนึกในพระมหากรุณาธิคุณ พร้อมเตรียมส่งมอบธงตราสัญลักษณ์ให้กับจังหวัดภูเก็ต ในวันนี้
วันนี้ (6 มิ.ย. 67) นายสมชาย หาญภักดีปฏิมา ผู้ว่าราชการจังหวัดกระบี่ เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทย ร่วมกับภาคส่วนต่าง ๆ จัดกิจกรรมเดิน วิ่ง ปั่น ธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยในส่วนของจังหวัดกระบี่นั้น เมื่อวานนี้ (5 มิ.ย. 67) ตนพร้อมด้วยหัวหน้าส่วนราชการ ทหาร ตำรวจ และพสกนิกรชาวจังหวัดกระบี่ ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดตรัง โดยมี นายทรงกลด สว่างวงศ์ ผู้ว่าราชการจังหวัดตรัง เป็นผู้ส่งมอบบริเวณโรงเรียนบ้านพรุพี จุดเขตรอยต่อระหว่างจังหวัดตรัง อำเภอคลองท่อม จังหวัดกระบี่
นายสมชาย หาญภักดีปฏิมา ผู้ว่าราชการจังหวัดกระบี่ กล่าวว่า การจัดโครงการเดิน วิ่ง ปั่น ธงตราสัญลักษณ์ฯ ในครั้งนี้ เป็นอีกหนึ่งความภาคภูมิใจของประชาชนและทุกภาคส่วนในพื้นที่จังหวัดกระบี่ ที่ได้มีส่วนร่วมในการจัดกิจกรรมเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ทำให้ทุกคนได้มีโอกาสแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งภายหลังจากตนได้รับธงจากผู้ว่าราชการจังหวัดตรังแล้ว ได้นำขบวนวิ่งไปตามเส้นทางถนนสายเพชรเกษม ผ่านอำเภอเหนือคลอง เข้าสู่อำเภอเมืองกระบี่ ไปยังศาลากลางจังหวัดกระบี่ โดยถึงบริเวณศาลากลางจังหวัด ในเวลาประมาณ 17.00 น. และต่อมาในเวลา 18.30 น. จังหวัดกระบี่ได้จัดกิจกรรมเฉลิมฉลองธงตราสัญลักษณ์ฯ โดยการจัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจและการฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย ณ บริเวณลานด้านหน้าศาลากลางจังหวัดกระบี่ ซึ่งมีพี่น้องประชาชนชาวกระบี่ต่างสวมใส่เสื้อสีเหลือง มาร่วมกิจกรรมเป็นจำนวนมาก
"กิจกรรมครั้งนี้ เป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัด และเคลื่อนขบวนธงตราสัญลักษณ์ฯ จากจังหวัดชายแดนที่พระบาทสมเด็จพระเจ้าอยู่หัว ได้เสด็จไปประกอบพระราชกรณียกิจในอดีตทุกภูมิภาคและเดินทางผ่านจังหวัดต่าง ๆ เข้ามายังกระทรวงมหาดไทย เขตพระนคร กรุงเทพมหานคร เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยในวันนี้ (6 มิ.ย. 67) เวลา 8.30 น. ขบวน เดิน วิ่ง ปั่น ธงตราสัญลักษณ์งานเฉลิมพระเกียรติฯ จังหวัดกระบี่ จะออกวิ่งไปตามเส้นทางจากศาลากลางจังหวัดกระบี่ไปยังท่าเรือองค์การบริหารส่วนจังหวัดกระบี่ และจัดขบวนเรือทางน้ำ เพื่อส่งมอบธงตราสัญลักษณ์ฯ ให้กับนายโสภณ สุวรรณรัตน์ ผู้ว่าราชการจังหวัดภูเก็ต ณ บริเวณพิธีท่าเรือวิสิษฐ์พันวา ตำบลวิชิต อำเภอเมืองภูเก็ต จังหวัดภูเก็ต ต่อไป" นายสมชาย กล่าวในช่วงท้าย

ที่มา : https://www.thaigov.go.th/news/contents/details/84042