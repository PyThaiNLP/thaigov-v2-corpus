รัฐบาลไทย-ข่าวทำเนียบรัฐบาล-​นายกฯ เยี่ยมชมสำนักงานบริษัท Agoda ชื่นชมไทยมีศักยภาพเป็น Silicon Valley of Asia พร้อมร่วมผลักดันไทยให้ปี 2568 เป็นปีแห่งการท่องเที่ยวที่ใหญ่ที่สุดของไทย 


วันพฤหัสบดีที่ 6 มิถุนายน 2567
​นายกฯ เยี่ยมชมสำนักงานบริษัท Agoda ชื่นชมไทยมีศักยภาพเป็น Silicon Valley of Asia พร้อมร่วมผลักดันไทยให้ปี 2568 เป็นปีแห่งการท่องเที่ยวที่ใหญ่ที่สุดของไทย
​นายกฯ เยี่ยมชมสำนักงานบริษัท Agoda ชื่นชมไทยมีศักยภาพเป็น Silicon Valley of Asia พร้อมร่วมผลักดันไทยให้ปี 2568 เป็นปีแห่งการท่องเที่ยวที่ใหญ่ที่สุดของไทย
วันนี้ (6 มิถุนายน 2567) เวลา 10.00 น. ณ สำนักงานบริษัท อโกด้า เซอร์วิสเซส จำกัด ชั้น 8 อาคาร The Offices at Central World นายเศรษฐา ทวีสิน นายกรัฐมนตรีกล่าวปาฐกถาพิเศษและเยี่ยมชมสำนักงานบริษัทอโกด้า โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรียินดีที่ได้มีโอกาสเยี่ยมชมการทำงานของบริษัทอโกด้าในครั้งนี้ ซึ่งได้เห็นว่าบริษัทอโกด้า ได้พัฒนาไปสู่บริษัทตัวแทนท่องเที่ยวออนไลน์ชั้นนำทั่วภูมิภาคเอเชียแปซิฟิก และยังได้พบกับบุคลากรที่มีความรู้ความสามารถจากทั่วทุกมุมโลกที่ปฏิบัติงานร่วมกันกับบุคลากรไทยที่กรุงเทพฯ โดยนายกรัฐมนตรีชัดเจนมาตลอดว่า “ประเทศไทยเปิดกว้างสำหรับธุรกิจ และไม่มีเวลาใดที่จะเหมาะต่อการลงทุนในไทยได้เท่าช่วงเวลานี้” โดยรัฐบาลพยายามดึงดูดการลงทุน อำนวยความสะดวกเพื่อทำให้การดำเนินธุรกิจง่ายขึ้น ใช้กระบวนการที่มีประสิทธิภาพ การปรับปรุงกฎระเบียบต่าง ๆ และการให้บริการภาครัฐดิจิทัล และการจัดตั้งสำนักงานของบริษัทอโกด้าถือเป็นข้อพิสูจน์ถึงขีดความสามารถที่มีของประเทศไทย
นายกรัฐมนตรีกล่าวย้ำถึงปีหน้า 2568 ว่าจะเป็นปีที่สำคัญด้านการท่องเที่ยวของไทย โดยรัฐบาลพร้อมดำเนินการทุกอย่างเพื่อให้ประสบความสำเร็จ ทั้งการจัด Festivals Concerts Events โดยเริ่มจากเชียงใหม่ ไตรมาส 4 เชียงใหม่จะเริ่มมีกิจกรรมที่จัดขึ้นทุกสัปดาห์ Michelin Food Festival ลอยกระทง Halloween การแข่งขันด้านกาแฟ นายกรัฐมนตรีจึงห่วงว่าจะมีเที่ยวบินพอหรือไม่ และกำลังดำเนินการแก้ไขปัญหาในส่วนของรายละเอียดเหล่านี้ โดยนายกรัฐมนตรีกล่าวว่า ขอรับฟัง และช่วยแก้ไขปัญหาที่มีของอโกด้าร่วมกัน เพราะเชื่อมั่นว่าหากไม่รับฟังก็จะไม่ได้แก้ไขจุดบกพร่อง โดยในตอนท้าย นายกรัฐมนตรีกล่าวว่าขอให้ช่วยกันทำงานสู้กับความท้าทาย ทำให้ปีหน้าเป็นปีแห่งการท่องเที่ยวที่ใหญ่ที่สุดของไทย
ด้านคณะผู้บริหารอโกด้า กล่าวว่า ปัจจุบันอโกด้ามีบุคลากรจำนวนมากที่เข้ามาทำงานในประเทศไทย ทั้งชาวไทยและชาวต่างชาติ ซึ่งล้วนรักในการทำงานในไทย โดยยืนยันว่า อโกด้าพร้อมเป็นพันธมิตรที่ดี พร้อมช่วยเหลือ แลกเปลี่ยนด้านเทคโนโลยีและนวัตกรรมร่วมกับไทย ชื่นชมความสามารถของบุคลากรไทยจำนวนมากในด้านเทคโนโลยี รวมทั้งขอบคุณความร่วมมือจากหน่วยงานจากภาครัฐ ที่ร่วมกันทำงานอย่างต่อเนื่อง ทำให้เกิดกิจกรรมต่าง ๆ มากมาย ซึ่งเป็นผลดีกับการพัฒนาทักษะของบุคลากร โดยเชื่อมั่นเป็นอย่างยิ่งว่า ประเทศไทยมีศักยภาพที่จะเป็น Silicon Valley of Asia ได้อย่างแน่นอน

ที่มา : https://www.thaigov.go.th/news/contents/details/84011