รัฐบาลไทย-ข่าวทำเนียบรัฐบาล-ออมสิน เตือนภัยอย่าหลงเชื่อมิจฉาชีพส่งจดหมายปลอมแอบอ้างชื่อธนาคาร ให้สแกนใบหน้ายืนยันตัวตน ประกอบการอนุมัติสินเชื่อ


วันพฤหัสบดีที่ 6 มิถุนายน 2567
06/06/2567
พิมพ์
ออมสิน เตือนภัยอย่าหลงเชื่อมิจฉาชีพส่งจดหมายปลอมแอบอ้างชื่อธนาคาร ให้สแกนใบหน้ายืนยันตัวตน ประกอบการอนุมัติสินเชื่อ
ธ.ออมสินไม่มีนโยบายอนุมัติสินเชื่อผ่านการสแกนใบหน้า SMS หรือ LINE และไม่มีส่วนเกี่ยวข้องกับการดำเนินการต่างๆ ตามที่ระบุในจดหมายแอบอ้างดังกล่าว รวมถึงไม่มีนโยบายให้พนักงานโทรศัพท์สอบถามข้อมูลทางการเงิน และข้อมูลส่วนบุคคล
รายงานข่าวจากธนาคารออมสินแจ้งว่า ตามที่มีการเผยแพร่จดหมายปลอม แอบอ้างใช้โลโก้ และชื่อธนาคาร ส่งไปยังลูกค้าโดยระบุว่า ผู้กู้มีวงเงินที่ขอสินเชื่อค่อนข้างสูง อีกทั้งไม่เคยมีประวัติในการชำระกับทางธนาคาร และอ้างว่าข้อมูลผู้กู้เข้าข่ายบุคคลต้องสงสัย จึงต้องการให้ทำการยืนยันตัวตนด้วยการสแกนใบหน้า เพื่อประกอบการพิจารณาสินเชื่อ ธนาคารขอยืนยันว่า “ไม่มีนโยบายอนุมัติสินเชื่อผ่านการสแกนใบหน้า , SMS หรือ LINE และไม่มีส่วนเกี่ยวข้องกับการดำเนินการต่าง ๆ ตามที่ระบุในจดหมายแอบอ้างดังกล่าว รวมถึงไม่มีนโยบายให้พนักงานโทรศัพท์สอบถามข้อมูลทางการเงิน และข้อมูลส่วนบุคคล เช่น เลขที่สมุดบัญชีเงินฝาก เลขที่บัตรประจำตัวประชาชน รหัสผ่าน MyMo หรือแม้แต่รหัส ATM รหัสผ่าน OTP รวมถึงการขอให้มอบอำนาจทำธุรกรรมผ่านทางโทรศัพท์ LINE หรือ Social Media ทุกกรณี” โดยขณะนี้ ธนาคารอยู่ในระหว่างการติดตามสถานการณ์ และดำเนินการทางกฎหมายกับกลุ่มมิจฉาชีพที่แอบอ้างและกระทำการข้างต้น
ธนาคารออมสิน จึงขอแจ้งเตือนลูกค้าและประชาชน ที่ได้รับจดหมายในลักษณะดังกล่าวนี้ หรือได้รับการติดต่อจากบุคคลที่แอบอ้างเป็นพนักงานของธนาคาร อย่าหลงเชื่อให้ข้อมูล ไม่ต้องดำเนินการใด ๆ ตามที่มิจฉาชีพแจ้ง และขอให้ประชาชนติดตามข่าวสารที่ถูกต้องผ่านช่องทางต่าง ๆ ของธนาคารออมสิน อาทิ เว็บไซต์ธนาคารออมสิน www.gsb.or.th , แอปพลิเคชัน MyMo , Social Media ช่องทาง GSB Society , GSB NOW หากผู้ใดพบเห็นพฤติกรรมเป็นที่น่าสงสัย เข้าข่ายแอบอ้างหรือทุจริตหลอกลวง ให้รีบแจ้งธนาคารที่ GSB Contact Center 1115 ได้ตลอด 24 ชั่วโมง หรือแจ้งความร้องทุกข์ต่อเจ้าหน้าที่ตำรวจท้องที่ทันที

ที่มา : https://www.thaigov.go.th/news/contents/details/84017