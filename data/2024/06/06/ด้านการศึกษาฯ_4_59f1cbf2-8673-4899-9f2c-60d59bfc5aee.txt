รัฐบาลไทย-ข่าวทำเนียบรัฐบาล-รมว.เพิ่มพูน ชื่นชมฝีมือศิลปะ “เด็กไทย” สวยงาม-เต็มไปด้วยจินตนาการ ฝากฝึกฝนตนเองต่อเนื่อง


วันพฤหัสบดีที่ 6 มิถุนายน 2567
06/06/2567
พิมพ์
รมว.เพิ่มพูน ชื่นชมฝีมือศิลปะ “เด็กไทย” สวยงาม-เต็มไปด้วยจินตนาการ ฝากฝึกฝนตนเองต่อเนื่อง
พลตำรวจเอก เพิ่มพูน ชิดชอบ รมว.ศธ. เป็นประธานในพิธีมอบรางวัลโครงการประกวดภาพวาดระบายสี โตโยต้ารถยนต์ในฝัน 2024 “Toyota Dream Car Art contest” ชิงถ้วยพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ โตโยต้า อะไลฟ์
รมว.ศธ. กล่าวตอนหนึ่งว่า กระทรวงศึกษาธิการ เป็นหน่วยงานหลักในการจัดการศึกษาเพื่อพัฒนาคุณภาพคนของประเทศ โดยให้ความสำคัญกับการบูรณาการการทำงานร่วมกับทุกภาคส่วน ซึ่งถือเป็นกระบวนการสำคัญในการพัฒนาคนให้มีคุณภาพ มีทักษะในทุกมิติ เช่นเดียวกับโครงการประกวดวาดภาพระบายสี "โตโยต้ารถยนต์ในฝัน 2024" (TOYOTA Dream Car Art Contest 2024) ภายใต้แนวคิด "รถยนต์ในฝัน” ถือเป็นโครงการหนึ่ง ที่มีส่วนในการพัฒนาเด็กและเยาวชน ด้านความคิดสร้างสรรค์และทักษะทางด้านศิลปะ ผ่านผลงานการประกวดวาดภาพ ในระดับประเทศและเป็นตัวแทนไปแข่งขันในระดับนานาชาติต่อไป
“ผมขอแสดงความยินดีกับน้อง ๆ ที่เป็นผู้สร้างสรรค์ผลงานที่ได้รับรางวัล ทั้ง 9 ผลงาน ไม่ว่าจะรุ่นอายุต่ำกว่า 8 ปี อายุ 8-11 ปี และอายุ 12-15 ปี และขอเป็นกำลังใจให้กับน้อง ๆ ที่ส่งผลงานเข้ามาประกวดทุกคน ขอให้ภูมิใจในผลงานของตัวเอง มีความสุขและหมั่นฝึกฝนวาดภาพต่อไป เพราะเชื่อว่า ภาพวาดทุกภาพมีคุณค่าในตัวเองและสร้างคุณค่าทางศิลปะแก่ผู้ที่ได้รับชมเสมอ ไม่ว่าจะในวันนี้หรือวันหน้าก็ตาม และจากการได้ดูภาพวาดที่ชนะการประกวดทุกรุ่น ต้องขอชื่นชมและรู้สึกภูมิใจในฝีมือเด็กไทย ที่สามารถวาดภาพออกมาได้อย่างสวยงาม และเต็มเปี่ยมไปด้วยจินตนาการ ขอชื่นชมครับ" รมว.ศธ.กล่าว

ที่มา : https://www.thaigov.go.th/news/contents/details/84033