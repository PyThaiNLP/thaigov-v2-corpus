รัฐบาลไทย-ข่าวทำเนียบรัฐบาล-นายกฯ ส่งมอบความสุขให้แฟนฟุตบอล ร่วมมือภาคเอกชนถ่ายทอดสดฟุตบอลยูโร 2024 ให้ได้รับชมแบบถูกลิขสิทธิ์ผ่านฟรีทีวี


วันพฤหัสบดีที่ 6 มิถุนายน 2567
นายกฯ ส่งมอบความสุขให้แฟนฟุตบอล ร่วมมือภาคเอกชนถ่ายทอดสดฟุตบอลยูโร 2024 ให้ได้รับชมแบบถูกลิขสิทธิ์ผ่านฟรีทีวี
นายกฯ ส่งมอบความสุขให้แฟนฟุตบอล ร่วมมือภาคเอกชนถ่ายทอดสดฟุตบอลยูโร 2024 ให้ได้รับชมแบบถูกลิขสิทธิ์ผ่านฟรีทีวี
วันนี้ (6 มิถุนายน 2567) เวลา 11.30 น. ณ ตึกสันติไมตรี (หลังใน) ทำเนียบรัฐบาล นายเศรษฐา ทวีสิน นายกรัฐมนตรี เป็นประธานการแถลงข่าวการถ่ายทอดสดการแข่งขันฟุตบอลชิงแชมป์แห่งชาติยุโรป 2024 (EURO 2024) โดยมีนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นางสาวจิราพร สินธุไพร รัฐมนตรีประจำสำนักนายกรัฐมนตรี นายก้องศักด ยอดมณี ผู้ว่าการการกีฬาแห่งประเทศไทย พร้อมด้วยนายโกมล จึงรุ่งเรืองกิจ ประธานกรรมการ บริษัท ซัมมิทฟุตแวร์ จำกัด ในฐานะผู้ได้รับลิขสิทธิ์ในการถ่ายทอดสด และผู้บริหารภาคเอกชนที่สนับสนุนการถ่ายถอดสดการแข่งขันฯ จากบริษัท ปตท. จำกัด (มหาชน) บริษัท ไทยเบฟเวอเรจ จำกัด (มหาชน) บริษัท การท่าอากาศยานไทย จำกัด บริษัท การบินกรุงเทพ จำกัด (บางกอกแอร์เวย์ส) ร่วมแถลงข่าวด้วย โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวว่า วันนี้นับเป็นนิมิตหมายอันดี โดยกีฬาฟุตบอลเป็นกีฬาที่คนไทยให้ความนิยมชมชอบเป็นอันดับหนึ่ง โดยการแข่งขันฟุตบอลยูโร 2024 ในครั้งนี้ นับเป็นอีกหนึ่งรายการแข่งขันฟุตบอลที่คนทั้งโลกให้ความสนใจอย่างมาก เป็นรองเพียงแค่การแข่งขันฟุตบอลโลก
ทั้งนี้ นอกจากการส่งเสริมและพัฒนาด้านกีฬาของรัฐบาลแล้ว การแข่งขันกีฬาทั้งในระดับประเทศ และมหกรรมกีฬาระดับโลก ประชาชนคนไทยก็ควรได้รับชมด้วย รัฐบาลจึงให้ความสำคัญกับการถ่ายทอดกีฬาในต่างประเทศเพื่อให้ประชาชนได้รับชม
สำหรับเรื่องการถ่ายทอดสดการแข่งขันฯ รัฐบาลประสานความร่วมมือกับภาคเอกชน เพื่อถ่ายทอดสดการแข่งขันฟุตบอลยูโร 2024 ผ่านทางฟรีทีวี ประกอบด้วย บริษัท ซัมมิท ฟุตแวร์ จำกัด (แอโร่ซอฟ), บริษัท ปตท. จำกัด (มหาชน), บริษัท ไทยเบฟเวอเรจ จำกัด (มหาชน), บริษัท ท่าอากาศยานไทย จำกัด (มหาชน), และบริษัท การบินกรุงเทพ จำกัด (บางกอกแอร์เวย์) ซึ่งร่วมกันสนับสนุนการถ่ายทอดสดการแข่งขันฟุตบอลยูโร 2024 ครั้งนี้ ให้แฟนบอลชาวไทยได้รับชมตลอดการแข่งขัน
โอกาสนี้ นายกรัฐมนตรียังได้กล่าวขอบคุณภาคเอกชนที่ร่วมให้การสนับสนุนการถ่ายทอดสดการแข่งขันฟุตบอลยูโร 2024 ครั้งนี้ เพื่อให้แฟนฟุตบอลชาวไทยได้รับชมกันตลอดการแข่งขันฯ อย่างถูกลิขสิทธิ์
ทั้งนี้ การแข่งขันฟุตบอลชิงแชมป์แห่งชาติยุโรป 2024 หรือยูโร 2024 นับเป็นการแข่งขันครั้งที่ 17 จัดขึ้นระหว่างวันที่ 15 มิถุนายน ถึง 15 กรกฎาคม 2567 โดยมีเยอรมนีจะเป็นเจ้าภาพจัดการแข่งขันฯ ซึ่งมีสนามการแข่งขันกระจายตัวทั่วประเทศ ทั้งในกรุงเบอร์ลิน เมือง Cologne Munich Frankfurt Hamburg Dortmund และ Leipzig เป็นต้น โดยมีทีมฟุตบอลที่ผ่านเข้ารอบทั้งหมด 24 ทีม ร่วมเข้าแข่งขันฯ
คนไทยจะได้รับชมการถ่ายทอดสดการแข่งขันทุกแมทช์ตั้งแต่รอบแรกจนถึงรองชิงชนะเลิศผ่านทางช่องฟรีทีวี (NBT, MCOT, PPTV) ส่วนแมทช์ไหนจะถ่ายทอดสดทางช่องใด จะมีการประกาศให้ทราบอีกครั้งก่อนที่ทัวร์นาเม้นท์นี้จะเริ่มต้นขึ้น

ที่มา : https://www.thaigov.go.th/news/contents/details/84012