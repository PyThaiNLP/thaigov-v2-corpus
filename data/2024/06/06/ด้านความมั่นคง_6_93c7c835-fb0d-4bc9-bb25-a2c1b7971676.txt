รัฐบาลไทย-ข่าวทำเนียบรัฐบาล-ปลัด มท. พร้อมด้วยผู้ว่าฯ อุดรธานี และภาคีเครือข่าย จัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเ


วันพุธที่ 5 มิถุนายน 2567
05/06/2567
พิมพ์
ปลัด มท. พร้อมด้วยผู้ว่าฯ อุดรธานี และภาคีเครือข่าย จัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเ
ปลัด มท. พร้อมด้วยผู้ว่าฯ อุดรธานี และภาคีเครือข่าย จัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยความจงรักภักดี และน้อมสำนึก
ปลัด มท. พร้อมด้วยผู้ว่าฯ อุดรธานี และภาคีเครือข่าย จัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยความจงรักภักดี และสำนึกในพระมหากรุณาธิคุณอันหาที่สุดมิได้
วันนี้ (5 มิ.ย. 67) เวลา 13.30 น. ที่บริเวณลานชั้น 5 ศูนย์การค้าเซ็นทรัล อุดร ต.หมากแข้ง อ.เมืองอุดรธานี จ.อุดรธานี นายสุทธิพงษ์ จุลเจริญ ปลัดกระทรวงมหาดไทย ร่วมกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดอุดรธานี โดยมี นายวันชัย คงเกษม ผู้ว่าราชการจังหวัดอุดรธานี พร้อมด้วยรองผู้ว่าราชการจังหวัดอุดรธานี ดร.ยงยุทธ สุวรรณบุตร ที่ปรึกษานายกเทศมนตรีตำบลแพรกษา หัวหน้าส่วนราชการ ผู้บริหารองค์กรปกครองส่วนท้องถิ่น ข้าราชการ พนักงาน เจ้าหน้าที่ ผู้บริหารสถานศึกษา ครู นักเรียน ผู้ปกครอง และภาคีเครือข่าย ร่วมกิจกรรมเป็นจำนวนมาก
โอกาสนี้ นายวันชัย คงเกษม ผู้ว่าราชการจังหวัดอุดรธานี ถวายธูปเทียนแพ และกล่าวถวายอศิรวาทราชสดุดี เบื้องหน้าพระบรมฉายาลักษณ์พระบาทสมเด็จพระเจ้าอยู่หัว จากนั้น นายสุทธิพงษ์ จุลเจริญ ปลัดกระทรวงมหาดไทย และคณะ ร่วมรับชมการแสดงจินตลีลาประกอบเพลงพระราชนิพนธ์ โดยโรงเรียนเทศบาล 3 (บ้านเหล่า) เทศบาลนครอุดรธานี การแสดงชุด "เทโวโรหณะ" โดยมหาวิทยาลัยราชภัฏอุดรธานี และรับชมการแสดงโขนชุด "พระรามราชจักรีคืนทาณีศรีอโยธยา" จากมหาวิทยาลัยราชภัฏอุดรธานี และเยี่ยมชมนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายสุทธิพงษ์ จุลเจริญ ปลัดกระทรวงมหาดไทย กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทยและสมาคมแม่บ้านมหาดไทยน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว พระผู้ทรงพระคุณอันประเสริฐ ผู้ทรงปฏิบัติบำเพ็ญพระราชกรณียกิจนานัปการ ด้วยพระวิริยอุตสาหะโดยไม่ทรงคำนึงถึงความเหน็ดเหนื่อย พระองค์ทรงเป็นหลักชัยของ ข้าราชการกระทรวงมหาดไทยและข้าราชการทุกประเภททั้งฝ่ายตุลาการ ทหาร ตำรวจ ในการทำหน้าที่เพื่อบำบัดทุกข์ บำรุงสุข ดูแลพี่น้องประชาชนคนไทยทุกหมู่เหล่า ทุกชาติพันธุ์ ทุกศาสนา ให้มีคุณภาพชีวิตที่ดีอย่างยั่งยืน นับเนื่องแต่ทรงดำรงพระราชอิสริยยศที่สมเด็จพระบรมโอรสาธิราชฯ สยามมกุฎราชกุมาร เจริญรอยตามเบื้องพระยุคลบาทพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ก่อเกิดประโยชน์อันไพศาลแก่ผืนแผ่นดินไทย
"เพื่อเป็นการร่วมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 และแสดงความจงรักภักดี และสำนึกในพระมหากรุณาธิคุณ กระทรวงมหาดไทย ได้จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 เพื่อให้หน่วยงานภาครัฐ ภาคเอกชน และประชาชนทั่วไปได้มีส่วนร่วม ในการแสดงความจงรักภักดี และสำนึกในพระมหากรุณาธิคุณ และสร้างความปรองดองสมานฉันท์ เป็นอันหนึ่งอันเดียวกัน รวมทั้ง ส่งเสริมและสนับสนุนการออกกำลังกาย เพื่อสุขภาพ" นายสุทธิพงษ์ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า การจัดกิจกรรมในครั้งนี้ ประกอบด้วย การจัดนิทรรศการเฉลิมพระเกียรติ พระบาทสมเด็จพระเจ้าอยู่หัว การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย รวมทั้ง การแสดง และการละเล่นต่าง ๆ เพื่อเป็นการเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีพี่น้องประชาชนตลอดจนภาคีเครือข่ายจากทุกภาคส่วน มาร่วมกันจัดกิจกรรมเพื่อแสดงออกซึ่งความจงรักภักดีกันเป็นจำนวนมาก เพราะทุกคนต่างมีหัวใจเดียวกันคือ "หัวใจของพสกนิกรผู้มีความรักความปรารถนาดีต่อพระบาทสมเด็จพระเจ้าอยู่หัว" และในโอกาสอันเป็นมงคลยิ่งนี้ ขอเชิญชวนพี่น้องประชาชนคนไทยทั่วทั้งประเทศและทั่วโลก ได้ร่วมการแสดงออกซึ่งความจงรักภักดีต่อพระบาทสมเด็จพระเจ้าอยู่หัว ด้วยการร่วมกันสวมใส่เสื้อตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเสื้อผ้าไทยสีเหลือง ประดับเข็มตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยประดับเข็มตราสัญลักษณ์ตั้งแต่วันที่ 1 กรกฎาคม 2567 เป็นต้นไป และร่วมกันน้อมนำพระราชจริยวัตร ด้วยการมุ่งมั่นตั้งใจทำความดี ทำกิจกรรมจิตอาสา เพื่อเป็นการปฏิบัติบูชาน้อมถวายเป็นพระราชกุศลและเฉลิมพระเกียรติในโอกาสมหามงคลดังกล่าวโดยพร้อมเพรียงกันตลอดทั้งปี 2567
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83989