รัฐบาลไทย-ข่าวทำเนียบรัฐบาล-ปลัดกระทรวงคมนาคมหารือแลกเปลี่ยนประเด็นสำคัญด้านการรักษาความปลอดภัยการบินพลเรือนร่วมกับสำนักงานรักษาความปลอดภัยด้านการขนส่งของสหรัฐอเมริกา


วันพฤหัสบดีที่ 6 มิถุนายน 2567
ปลัดกระทรวงคมนาคมหารือแลกเปลี่ยนประเด็นสำคัญด้านการรักษาความปลอดภัยการบินพลเรือนร่วมกับสำนักงานรักษาความปลอดภัยด้านการขนส่งของสหรัฐอเมริกา
....
นายชยธรรม์ พรหมศร ปลัดกระทรวงคมนาคม ให้การต้อนรับ Mr. David P. Pekoske ผู้บริหารระดับสูงของสำนักงานรักษาความปลอดภัยด้านการขนส่งของสหรัฐอเมริกา (Transportation Security Administration : TSA) ในโอกาสขอเข้าพบ เพื่อหารือแลกเปลี่ยนประเด็นสำคัญด้านการรักษาความปลอดภัยการบินพลเรือน โดยมี นายสุทธิพงษ์ คงพูล ผู้อำนวยการสำนักงานการบินพลเรือนแห่งประเทศไทย (กพท.) เข้าร่วมหารือ เมื่อวันที่ 4 มิถุนายน 2567 ณ ห้องประชุมกระทรวงคมนาคม
นายชยธรรม์ พรหมศร กล่าวว่า ตามนโยบายของรัฐบาลและกระทรวงคมนาคม ที่มุ่งยกระดับการดำเนินงานด้านการรักษาความปลอดภัยและนโยบายเกี่ยวกับด้านการบิน เพื่อเดินหน้าประเทศสู่เป้าหมายการเป็นศูนย์กลางการบินในภูมิภาคของรัฐบาล การหารือร่วมกับ TSA ในครั้งนี้ถือเป็นทิศทางอันดีที่จะได้แลกเปลี่ยนประเด็นสำคัญ ด้านการรักษาความปลอดภัยเกี่ยวกับการบินพลเรือนที่จะดำเนินการร่วมกัน รวมถึงโครงการให้ความช่วยเหลือในอนาคต ซึ่งจะช่วยยกระดับความมั่นคงทางการบินในประเทศไทย และในระดับภูมิภาคต่อไป
ทั้งนี้ MR. David P. Pekoske ได้หยิบยกประเด็นเสนอที่ประชุมเพิ่มเติม ได้แก่ การนำแนวคิดระบบ One-Stop Security มาประยุกต์ใช้กับท่าอากาศยานไทย เพื่อเพิ่มประสิทธิภาพในการคัดกรองผู้โดยสารจากในและนอกประเทศ ควบคู่ไปกับการลดขั้นตอนความยุ่งยาก การขออนุญาตให้ Air Marshal สามารถประจำเที่ยวบินจากสหรัฐอเมริกา-ไทย และ ไทย-สหรัฐอเมริกา เพื่อระงับเหตุการณ์ไม่ปกติที่อาจเกิดขึ้นบนเครื่องบิน และให้คำมั่นที่จะสนับสนุนการพัฒนาท่าอากาศยานไทยในการยกระดับด้านความปลอดภัยผ่านคณะทำงานที่มีอยู่ในปัจจุบันและคณะทำงานอื่นที่จะเกิดขึ้นในอนาคต
TSA เป็นหน่วยงานภายใต้กระทรวงความมั่นคงแห่งมาตุภูมิสหรัฐอเมริกา ก่อตั้งขึ้นเพื่อตอบสนองต่อเหตุการณ์ก่อการร้าย 9/11 เพื่อปรับปรุงขั้นตอนการรักษาความปลอดภัยของท่าอากาศยาน และการเดินทางทางอากาศ โดยปฏิบัติงานภายใต้รัฐบาลกลางโดยเฉพาะ รับผิดชอบควบคุมดูแลความปลอดภัยในระบบขนส่งทางอากาศในประเทศ รวมถึงการป้องกันอันตรายที่เกี่ยวข้องกับการขนส่งทางอากาศ เช่น การค้นหาและป้องกันอาวุธ วัตถุระเบิด หรือสารเคมีที่อาจเป็นอันตราย สร้างความปลอดภัยและความมั่นใจให้กับผู้โดยสารและสาธารณชนที่ใช้บริการขนส่งทางอากาศในประเทศสหรัฐอเมริกา
นายชยธรรม์ กล่าวว่า จากที่ได้รับทราบถึงมาตรการที่ TSA กำลังดำเนินการในการยกระดับมาตรการความปลอดภัยในระบบการบินก็เป็นเรื่องที่น่าสนใจ แต่เรื่องนี้มีความละเอียดอ่อนในทางปฏิบัติ เนื่องจากระเบียบกฎหมายของแต่ละประเทศมีความแตกต่างกัน จึงเห็นถึงความจำเป็นที่จะต้องพิจารณาอย่างรอบคอบร่วมกันกับองค์การการบินพลเรือนระหว่างประเทศ เช่น ICAO และควรมีการตั้งคณะทำงานร่วมกันทั้ง 3 ฝ่าย โดยมีวัตถุประสงค์เพื่อพิจารณายกระดับมาตรการความปลอดภัยในภาคอุตสาหกรรมการบิน ให้เป็นรูปธรรมในอนาคตต่อไป

ที่มา : https://www.thaigov.go.th/news/contents/details/84043