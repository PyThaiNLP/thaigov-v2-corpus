รัฐบาลไทย-ข่าวทำเนียบรัฐบาล-​นายกฯ ขับเคลื่อนอุตสาหกรรมการท่องเที่ยวไทยต่อเนื่อง ยกระดับศักยภาพบุคลากรท่องเที่ยวไทยให้สนับสนุนวิสัยทัศน์ผลักดันไทยเป็น Tourism Hub ของภูมิภาค 


วันพฤหัสบดีที่ 6 มิถุนายน 2567
06/06/2567
พิมพ์
​นายกฯ ขับเคลื่อนอุตสาหกรรมการท่องเที่ยวไทยต่อเนื่อง ยกระดับศักยภาพบุคลากรท่องเที่ยวไทยให้สนับสนุนวิสัยทัศน์ผลักดันไทยเป็น Tourism Hub ของภูมิภาค
​นายกฯ ขับเคลื่อนอุตสาหกรรมการท่องเที่ยวไทยต่อเนื่อง ยกระดับศักยภาพบุคลากรท่องเที่ยวไทยให้สนับสนุนวิสัยทัศน์ผลักดันไทยเป็น Tourism Hub ของภูมิภาค ยินดี 5 เดือนแรกของปี 2567 ต่างชาติท่องเที่ยวไทย 14.76 ล้านคน สร้างรายได้ 7 แสนล้านบาทเข้าประเทศ
6 มิถุนายน 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีให้ความสำคัญกับการขับเคลื่อนอุตสาหกรรมการท่องเที่ยวที่เป็นฟันเฟืองสำคัญในการกระตุ้นเศรษฐกิจและสร้างรายได้เข้าประเทศ พร้อมพัฒนาศักยภาพบุคลากรในอุตสาหกรรมการท่องเที่ยวเพื่อยกระดับอุตสาหกรรมการท่องเที่ยวต่อเนื่อง ต่อยอดการผลักดันไทยตามวิสัยทัศน์ IGNITE Thailand ให้เป็นศูนย์กลางเมืองท่องเที่ยว (Tourism Hub) ของภูมิภาค และเป็นจุดหมายปลายทางของนักท่องเที่ยวทั่วโลก ยืนยันด้วยสถิติ 5 เดือน 1 มกราคม – 31 พฤษภาคม 2567 ชาวต่างชาติเดินทางมาไทยแล้ว กว่า 14 ล้าน 7 แสนคน
โฆษกประจำสำนักนายกรัฐมนตรี กล่าวว่า ในส่วนของการพัฒนาแรงงานด้านการท่องเที่ยว หน่วยงานที่เกี่ยวข้อง ได้แก่ กระทรวงการท่องเที่ยวและกีฬา ร่วมกับกระทรวงแรงงาน และสภาอุตสาหกรรมท่องเที่ยวแห่งประเทศไทย ร่วมกันจัดกิจกรรมการพัฒนาบุคลากรในอุตสาหกรรมท่องเที่ยวเพื่อสร้างความประทับใจแก่นักท่องเที่ยวและเพิ่มมูลค่าการท่องเที่ยวไทย หรือ IGNITE TOURISM THAILAND: TAT Skill Factory ในวันที่ 15 – 16 มิถุนายน 2567 ครอบคลุมเนื้อหาด้านการให้บริการด้วยความเป็นไทย (Service with Thainess) การใช้ภาษาอังกฤษในงานบริการ (English Skill for Service Business) และการจัดการความปลอดภัยให้แก่นักท่องเที่ยว (Tourism Safety Management) ให้แก่บุคลากรในอุตสาหกรรมท่องเที่ยว 3 กลุ่มเป้าหมายหลัก ได้แก่ แรงงานด้านการให้บริการในภาคการท่องเที่ยว ผู้ประกอบการด้านการท่องเที่ยว รวมถึงหน่วยงานภาครัฐและภาคเอกชนที่เกี่ยวข้อง เพื่อเสริมสร้างศักยภาพ และทักษะด้านความเป็นเลิศในการบริการให้ได้มาตรฐานระดับสากล
โดยโฆษกประจำสำนักนายกรัฐมนตรีได้กล่าวถึง สถิตินักท่องเที่ยวต่างชาติที่เดินทางเข้าประเทศไทยในช่วง 5 เดือนแรก ระหว่าง 1 มกราคม – 31 พฤษภาคม 2567 พบว่า 5 เดือนแรกของปีมีจำนวนนักท่องเที่ยวต่างชาติ 14,760,911 คน สร้างรายได้ 701,429 ล้านบาท หรือเมื่อคำนวณเปรียบเทียบกับช่วงเดียวกันของปีที่ผ่านมา (2566) เท่ากับมีจำนวนเพิ่มขึ้นร้อยละ 38 โดยจำนวนนักท่องเที่ยวต่างชาติสูงสุด 5 อันดับแรก ได้แก่ อันดับ 1 จีน 2,911,370 คน อันดับ 2 มาเลเซีย 2,012,406 คน อันดับ 3 รัสเซีย 848,473 คน อันดับ 4 อินเดีย 842,580 คน และอันดับ 5 เกาหลีใต้ 803,574 คน ทั้งนี้ คาดการณ์ว่าจะเป็นไปตามเป้าหมายที่ตั้งไว้ คือตลอดทั้งปี 2567 จะมีจำนวนนักท่องเที่ยวสะสมรวมกว่า 35 ล้านคน
“นายกรัฐมนตรีเชื่อมั่นว่ารัฐบาลสามารถดึงศักยภาพด้านการท่องเที่ยวขอไทยได้เพิ่มอีก ทั้งจากการประเมินสถานการณ์ การทำงาน และกำหนด พัฒนาแผนการทำงานที่ดีขึ้น รวมทั้ง การร่วมกันจัดอบรมพัฒนาบุคลากร ซึ่งล้วนเป็นความมุ่งมั่น ตั้งใจ ของทุกหน่วยงานที่เกี่ยวข้องที่พร้อมขับเคลื่อนไทยให้เป็น Tourism Hub และจุดหมายปลายทางของนักท่องเที่ยวทั่วโลก โดยนายกรัฐมนตรียืนยันว่า ไทยยังมีแผนจะจัดกิจกรรมสนับสนุนการท่องเที่ยวอย่างต่อเนื่องตลอดทั้งปีนี้และปีหน้าเพื่อเพิ่มมูลค่าการท่องเที่ยว” นายชัย กล่าว

ที่มา : https://www.thaigov.go.th/news/contents/details/83995