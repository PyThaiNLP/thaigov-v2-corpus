รัฐบาลไทย-ข่าวทำเนียบรัฐบาล-ศธ. ประชุมขับเคลื่อนโยบาย ครั้งที่ 6/2567 


วันพฤหัสบดีที่ 6 มิถุนายน 2567
06/06/2567
พิมพ์
ศธ. ประชุมขับเคลื่อนโยบาย ครั้งที่ 6/2567
วานนี้ (5 มิถุนายน 2567) พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ (รมว.ศธ.) เป็นประธานในการประชุมคณะกรรมการขับเคลื่อนนโยบายการศึกษาของกระทรวงศึกษาธิการ ครั้งที่ 6/2567 ณ ห้องประชุมราชวัลลภ ชั้น 2 อาคารราชวัลลภ กระทรวงศึกษาธิการ
ที่ประชุมฯ รับทราบการดำเนินงานขับเคลื่อนนโยบายการศึกษาของ ศธ. ดังนี้
⁃ คณะกรรมการขับเคลื่อนนโยบายการแก้ไขปัญหาหนี้สินครู และบุคลากรทางการศึกษา ได้รายงานการดำเนินงานในช่วงเดือนพฤษภาคมที่ผ่านมา ว่า สำนักงานคณะกรรมการ สกสค. จัดอบรมโครงการสร้างวินัยทางการเงินตามหลักปรัชญาของเศรษฐกิจพอเพียง รูปแบบออนไซต์ จำนวน 500 คน และออนไลน์ จำนวน 7,500 คน ในส่วนของ สป. เตรียมลงนามบันทึกข้อตกลงความร่วมมือ (MOU) ระหว่าง ศธ. กับหน่วยงานและสถาบันการเงิน ในวันที่ 6 มิถุนายน 2567 นอกจากนี้ สป. ร่วมกับสำนักงานคณะกรรมการการศึกษาขั้นพื้นฐาน (สพฐ.) จัดทำ “ระบบแก้หนี้ครูและบุคลากรทางการศึกษา กระทรวงศึกษาธิการ” เพื่อให้ผู้ที่สนใจสามารถลงทะเบียนได้ ทั้งนี้ ภายในเดือนพฤษภาคม 2567 สามารถแก้ไขหนี้สินสำเร็จไปแล้วกว่า 680 ราย รวมมูลค่า 2,040 ล้านบาท
⁃ คณะอนุกรรมการพัฒนาระบบการศึกษา "เรียนได้ทุกที่ทุกเวลา" (Anywhere Anytime) จัดทำแพลตฟอร์ม และพัฒนาระบบแนะแนวการเรียน (Coaching) และเป้าหมายชีวิต ซึ่งขณะนี้อยู่ระหว่างการประชุมพิจารณากลั่นกรองและคัดเลือกสื่อเทคโนโลยีดิจิทัลเพื่อรองรับแพลตฟอร์มการจัดการเรียนรู้แห่งชาติ (NDLP) โดยตั้งเป้าว่าจะนำแพลตฟอร์มมาใช้ ให้ทันเปิดภาคเรียนที่ 1 ปีการศึกษา 2568 นอกจากนี้ คณะทำงานขับเคลื่อนนโยบายสุขภาพ ของ ศธ. ได้มีการจัดกิจกรรมประกวด MOE Content Creator Awards พร้อมส่งเสริมการจัดทำ Infographic “สุขภาพจิตดีเริ่มที่เรา Hello Good day" และได้เตรียม (ร่าง) ประกาศกระทรวงศึกษาธิการ เรื่อง มาตรการป้องกันและเสริมสร้างความรู้อันตราย และผลกระทบของการเสพติดบุหรี่ บุหรี่ไฟฟ้า บารากู่ บารากู่ไฟฟ้า และยาเสพติดทุกประเภท
⁃ คณะอนุกรรมการจัดทำระบบวัดผลรับรองมาตรฐานวิชาชีพ (Skill Certificate) และส่งเสริมการมีรายได้ระหว่างเรียน (Learn to Earn) โดยในเดือนพฤษภาคม 2567 สพฐ. อยู่ระหว่างการติดตามการรับนักเรียนในโครงการ (ทวิศึกษาแนวใหม่) ปีการศึกษา 2567 (ผ่านระบบ DMC) ทั้งนี้ ในเดือนมิถุนายน 2567 จะมีการประชุมเชิงปฏิบัติการเพื่อจัดทำแนวทางการบริหารจัดการร่วมหลักสูตรประกาศนียบัตร พุทธศักราช 2567 และหลักสูตรแกนกลางการศึกษาขั้นพื้นฐาน พุทธศักราช 2551 (ทวิศึกษาแนวใหม่) ระดับมัธยมศึกษาตอนปลาย
⁃ คณะอนุกรรมการจัดทำระบบการวัดผล เทียบระดับการศึกษา ประเมินผลการศึกษา และธนาคารเครดิตแห่งชาติ ในเดือนพฤษภาคม 2567 ได้มีการแถลงข่าว “ธนาคารหน่วยกิตโอกาสทางการศึกษาสำหรับทุกคน” เกี่ยวกับการออกประกาศแนวทาง การดำเนินธนาคารหน่วยกิต ระดับการศึกษาขั้นพื้นฐานและการอาชีวศึกษา พ.ศ. 2567 เพื่อเป็นการสร้างการรับรู้แก่นักเรียน บุคลากรทางการศึกษาและผู้ที่เกี่ยวข้อง
⁃ คณะอนุกรรมการขับเคลื่อนการจัดการศึกษาเพื่อรองรับวิสัยทัศน์ การพัฒนา ประเทศ "IGNITE THAILAND" ของกระทรวงศึกษาธิการ ได้มีการวิเคราะห์อุปทานด้านการผลิตและพัฒนากำลังคนด้านอาชีวศึกษา เพื่อสนับสนุน IGNITE THAILAND โดยคณะกรรมการขับเคลื่อนฯ ได้ให้แต่ละองค์กรหลักและหน่วยงานทบทวนและพัฒนาหลักสูตร ระดับการศึกษาขั้นพื้นฐาน ให้พิจารณาสาระการเรียนรู้เชื่อมโยงกับพื้นฐานสาขาอาชีพทั้ง 8 ด้าน ให้มีความสอดคล้องกัน โดยพิจารณาถึงความต้องการของเอกชน ตลาดแรงงานเพื่อให้สอดคล้องกับสภาพเศรษฐกิจสังคมในปัจจุบัน
ซึ่งเมื่อวันที่ 31 พฤษภาคม 2567 ที่ผ่านมา รมว.ศธ. ได้มอบหมาย นายนพ ชีวานันท์ เลขานุการรัฐมนตรีว่าการกระทรวงศึกษาธิการ (เลขานุการ รมว.ศธ.) ร่วมงาน Ignite Thailand: Agriculture Hub เรื่อง ปลุกพลังเกษตรไทย ปลูกความยิ่งใหญ่ระดับโลก ณ ตึกสันติไมตรี ทำเนียบรัฐบาล โดยมี นายเศรษฐา ทวีสิน นายกรัฐมนตรี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และผู้ที่เกี่ยวข้องเข้าร่วมงาน ซึ่งมีวัตถุประสงค์เพื่อแถลงแนวทางยุทธศาสตร์เพื่อเปลี่ยนแปลงการเกษตรไทยให้เป็นศูนย์กลางเกษตรและอาหารของโลก พร้อมสถานการณ์และความท้าทายของภาคเกษตร

ที่มา : https://www.thaigov.go.th/news/contents/details/84018