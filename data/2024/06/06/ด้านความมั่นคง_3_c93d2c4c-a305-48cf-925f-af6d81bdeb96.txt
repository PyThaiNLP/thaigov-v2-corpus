รัฐบาลไทย-ข่าวทำเนียบรัฐบาล-ผู้ว่าฯ พาตีเมาะ เผย คนปัตตานีและภาคีเครือข่ายตื้นตันใจที่ได้มีส่วนร่วม ในการรับมอบธงตราสัญลักษณ์ฯ จากจังหวัดนราธิวาส เพื่อแสดงความจงรักภักดี เนื่องในโอกาสพระราชพิธีมหามงคล


วันพุธที่ 5 มิถุนายน 2567
05/06/2567
พิมพ์
ผู้ว่าฯ พาตีเมาะ เผย คนปัตตานีและภาคีเครือข่ายตื้นตันใจที่ได้มีส่วนร่วม ในการรับมอบธงตราสัญลักษณ์ฯ จากจังหวัดนราธิวาส เพื่อแสดงความจงรักภักดี เนื่องในโอกาสพระราชพิธีมหามงคล
ผู้ว่าฯ พาตีเมาะ เผย คนปัตตานีและภาคีเครือข่ายตื้นตันใจที่ได้มีส่วนร่วม ในการรับมอบธงตราสัญลักษณ์ฯ จากจังหวัดนราธิวาส เพื่อแสดงความจงรักภักดี เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (5 มิ.ย. 67) นางพาตีเมาะ สะดียามู ผู้ว่าราชการจังหวัดปัตตานี เปิดเผยว่า ตนได้เป็นประธานในพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิม พระชนมพรรษา 6 รอบ 28 กรกฎาคม 2566 จาก ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส ณ จุดรอยต่อ จังหวัดนราธิวาส - จังหวัดปัตตานี บริเวณสนามฟุตซอล องค์การบริหารส่วนตำบลละหาร อำเภอสายบุรี จังหวัดปัตตานี โดยมี รองผู้ว่าราชการจังหวัดปัตตานี หัวหน้าส่วนราชการ ประชาชนจิตอาสา และพสกนิกรชาวปัตตานีทุกหมู่เหล่าในพื้นที่ต่างพร้อมใจกันเข้าร่วมกิจกรรมจำนวนมาก
นางพาตีเมาะ สะดียามู ผู้ว่าราชการจังหวัดปัตตานี กล่าวว่า จังหวัดปัตตานี ได้รับธงตราสัญลักษณ์มาเป็นจังหวัดในลำดับที่ 3 ในสายที่ 8 ต่อจากจังหวัดยะลา และจังหวัดนราธิวาส ซึ่งจะนำธงตราสัญลักษณ์มาจัดกิจกรรมโครงการเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
“โดยขบวนของจังหวัดปัตตานี จะเคลื่อนไปตามเส้นทางที่กำหนด บริเวณถนนสาย 42 เคลื่อนขบวนผ่านจุดตรวจมะนังดาลำ ไปจนถึงหน้าโรงพยาบาลส่งเสริมสุขภาพตำบลเตราะบอน ต่อด้วยบริเวณหน้าวัดเตราะปลิง ตามด้วยบริเวณจุดกลับรถหน้าฝั่งตรงข้ามสถานีบริการน้ำมัน ปตท.ปาลัสขาลงนราธิวาส มาจนถึงมัสยิดตันหยงดาลอ , มัสยิดกรือเซะ เลี้ยวเข้าถนนสาย 4356 แยกบานา ข้ามสะพานเฉลิมพระเกียรติฯ (แม่น้ำปัตตานี) ผ่านหน้าสถานสงเคราะห์ฯ มุ่งหน้าสู่ ม.อ.ปัตตานี ลานพระบิดา มอ.ปัตตานี จากนั้นเข้าสู่ถนนเจริญประดิษฐ์ มุ่งหน้าสู่วงเวียนหอนาฬิกา และเข้าสู่ ถนนหนองจิก และถนนเดชา ท้ายที่สุด เวลา 16.30 น. ขบวนธงตราสัญลักษณ์ฯ จะเคลื่อนถึงศาลากลางจังหวัดปัตตานี และนำธงตราสัญลักษณ์ฯ มาเก็บรักษาไว้ ณ ศาลากลางจังหวัดปัตตานี โดยในวันพรุ่งนี้ วันที่ 6 มิถุนายน จังหวัดปัตตานีจะจัดกิจกรรม เดิน วิ่ง ปั่นฯ ในพื้นที่ และกิจกรรมเฉลิมฉลองธงตราสัญลักษณ์ฯ ก่อนที่ในวันที่ 7 มิถุนายน จะมีกิจกรรม เดิน วิ่ง ปั่นฯ และพิธีส่งมอบธงตราสัญลักษณ์ฯ ไปยัง จังหวัดสงขลา ต่อไป” นางพาตีเมาะฯ กล่าวเพิ่มเติม
นางพาตีเมาะ สะดียามู ผู้ว่าราชการจังหวัดปัตตานี กล่าวเน้นย้ำว่า พระบาทสมเด็จพระเจ้าอยู่หัว ทรงมีพระมหากรุณาธิคุณอย่างล้นเกล้าล้นกระหม่อม แก่พสกนิกรชาวจังหวัดปัตตานี ซึ่งพระองค์ได้เสด็จพระราชดำเนินมาปฏิบัติพระราชกรณียกิจที่จังหวัดปัตตานีอย่างต่อเนื่อง พระองค์ทรงเป็นพระมิ่งขวัญปกเกล้าปกกระหม่อม ทรงเป็นกำลังใจในทุกด้านแก่พสกนิกรชาวปัตตานีนับเนื่องแต่ดำรงพระอิสริยศักดิ์ที่สมเด็จพระบรมโอรสาธิราชฯ สยามมกุฎราชกุมาร เป็นที่ประจักษ์ชัดผ่านภาพถ่ายที่ทำให้คนไทยทุกคนได้เห็นว่า ทุกครั้งที่พระองค์ท่านเสด็จพระราชดำเนิน จะทรงมีพระราชปฏิสันถารอย่างใกล้ชิดกับผู้นำศาสนาอิสลามและพสกนิกรไทยทุกคน การจัดกิจกรรมเดิน วิ่ง ปั่น ธงตราสัญลักษณ์เฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของจังหวัดปัตตานีในครั้งนี้ จึงนับเป็นความภาคภูมิใจของคนปัตตานี ที่ได้มีส่วนร่วมในการจัดกิจกรรมเพื่อแสดงออกซึ่งความจงรักภักดี เพราะพวกเราคือคนไทยผู้ซึ่งมีความจงรักภักดีอย่างเต็มเปี่ยมทุกดวงใจ และจะเทิดทูนน้อมนำพระราชดำริทั้งปวงสู่การปฏิบัติ และเทิดทูนพระองค์ท่านไว้เหนือเกล้าเหนือกระหม่อมเป็นสรรพสิริมงคลแก่ชีวิตตลอดไป
นางพาตีเมาะ สะดียามู ผู้ว่าราชการจังหวัดปัตตานี กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ พร้อมใจกันใส่เสื้อสีเหลือง ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83985