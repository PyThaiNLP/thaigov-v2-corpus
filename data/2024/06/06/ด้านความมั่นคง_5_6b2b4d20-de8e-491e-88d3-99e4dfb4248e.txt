รัฐบาลไทย-ข่าวทำเนียบรัฐบาล-เดินหน้าอย่างต่อเนื่อง การจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” หลอมรวมความหลากหลายของพสกนิกรคนไทย และความงดงามในอัตลักษณ์ของพื้นถิ่นทั่วทุกภูมิภาค


วันพุธที่ 5 มิถุนายน 2567
05/06/2567
พิมพ์
เดินหน้าอย่างต่อเนื่อง การจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” หลอมรวมความหลากหลายของพสกนิกรคนไทย และความงดงามในอัตลักษณ์ของพื้นถิ่นทั่วทุกภูมิภาค
เดินหน้าอย่างต่อเนื่อง การจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” หลอมรวมความหลากหลายของพสกนิกรคนไทย และความงดงามในอัตลักษณ์ของพื้นถิ่นทั่วทุกภูมิภาค ทั่วประเทศ สู่การเป็นสายใยใจหนึ่งเดียวกัน ร่วมกันน้อมสำนึกในพระมหากรุณาธิคุณ
เดินหน้าอย่างต่อเนื่อง การจัดกิจกรรม "เดิน วิ่ง ปั่น ธงตราสัญลักษณ์เฉลิมพระเกียรติฯ” หลอมรวมความหลากหลายของพสกนิกรคนไทย และความงดงามในอัตลักษณ์ของพื้นถิ่นทั่วทุกภูมิภาค ทั่วประเทศ สู่การเป็นสายใยใจหนึ่งเดียวกัน ร่วมกันน้อมสำนึกในพระมหากรุณาธิคุณ และถวายความจงรักภักดีแด่พระบาทสมเด็จพระเจ้าอยู่หัว
วันนี้ (5 มิ.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งกระทรวงมหาดไทยและจังหวัดต่าง ๆ ทั่วประเทศ ได้ร่วมกันริเริ่มจัดขึ้น โดยเริ่มต้นการจัดกิจกรรมพร้อมกันทั่วประเทศ เมื่อวันที่ 1 มิถุนายน 2567 ซึ่งที่ผ่านมาทุกจังหวัดได้ดำเนินกิจกรรม เดิน วิ่ง ปั่น ธงตราสัญลักษณ์ฯ และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงเข้ามาสู่กระทรวงมหาดไทย ในช่วงเดือนกรกฎาคม
"ตลอดช่วงเวลาแห่งความปลื้มปีติ ทั้ง 5 วันที่ผ่านมา การจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติ ฯ ทั่วทั้งประเทศ ถือว่าประสบความสำเร็จในหลายด้าน ทั้ง “ด้านความจงรักภักดี” ที่พี่น้องพสกนิกรคนไทยทุกคนได้ออกมาร่วมกันน้อมสำนึกในพระมหากรุณาธิคุณ เทิดพระเกียรติแด่พระบาทสมเด็จพระเจ้าอยู่หัว “ด้านความเป็นหนึ่งเดียวกัน” โดยมี ทุกเพศ ทุกวัย ทุกสาขาอาชีพ ทุกกลุ่มชาติพันธุ์ เข้ามาร่วมกิจกรรม และที่มากไปกว่านั้น คือ ในการเดิน วิ่ง ปั่น ของแต่ละจังหวัดซึ่งถึงแม้ว่าบางพื้นที่จะมีสายฝนโปรยปราย มีแสงแดด และสายหมอก ที่สาดส่องลงมาในทุกเส้นทางแต่ก็ไม่ได้เป็นอุปสรรคให้กับผู้เข้าร่วมกิจกรรมทุกคนที่ล้วนมีจุดหมายปลายทาง คือ การหลอมรวมดวงใจคนไทยทุกคนให้เป็นหนึ่งเดียว เพื่อเดิน วิ่ง ปั่น ธงตราสัญลักษณ์เฉลิมพระเกียรติฯ แสดงออกถึงความรักอันบริสุทธิ์ต่อสถาบันพระมหากษัตริย์ และ “ด้านความร่วมมือร่วมใจ” อันจะเห็นได้จากในทุกพื้นที่จะมีท่านผู้ว่าราชการจังหวัดทุกจังหวัด นำหัวหน้าส่วนราชการ ภาคเอกชน ภาคีเครือข่าย และพี่น้องประชาชน ร่วมแรงร่วมใจ จัดกิจกรรมนี้ขึ้นอย่างยิ่งใหญ่สมพระเกียรติฯ รวมทั้งได้จัดนิทรรศการ และพิธีเฉลิมฉลองอย่างงดงาม ผสมผสานถึงความเป็นอัตลักษณ์ของท้องถิ่นทุกภูมิภาคได้อย่างลงตัว อาทิ จังหวัดเชียงรายและจังหวัดพะเยาที่ได้มีการจัดแสดงสินค้าและจำหน่ายผลิตภัณฑ์และสินค้าวิสาหกิจชุมชน โดยพ่อค้าแม่ขายในพื้นที่ จังหวัดหนองคาย ที่ได้มีการนำกิจกรรมการนวดกดจุดออฟฟิศซินโดรมแผนไทย มาบริการให้แก่พี่น้องประชาชนผู้เข้าร่วมกิจกรรม จังหวัดสกลนคร ที่มีการจัดแสดงกิจกรรมโครงการถังขยะเปียกลดโลกร้อน ธนาคารขยะรีไซเคิล โดยองค์กรปกครองส่วนท้องถิ่นทุกแห่งของจังหวัดสกลนคร จังหวัดอุบลราชธานี ที่ได้นำการแสดงพื้นบ้าน การแสดงศิลปวัฒนธรรมท้องถิ่น ของเด็กนักเรียนโรงเรียนพิบูลมังสาหาร กว่า 40 คน ซึ่งชุดการแสดงมีทั้ง ลายบรรเลง และ ลายร้อง ประกอบด้วย โปงลางลมพัดพร้าว มโหรีอีสาน ศรีโคตรบูรณ์ ข้าวต้องลม แมลงภู่ตอมดอกไม้ เอ้ดอกคูณ แพรวากาฬสินธุ์ ตังหวายเต้ยลา ภูไทสามเผ่า หมอลำกลอนสาวกาฬสินธุ์ลำเพลิน และ บายศรีหลวง เป็นต้น จังหวัดกาญจนบุรี ที่มีการจัดแสดงพื้นบ้าน การประกวดร้องเพลงพระราชนิพนธ์ และการแสดงศิลปวัฒนธรรมท้องถิ่น จังหวัดสตูล ที่ได้จัดกิจกรรมเฉลิมพระเกียรติ โดยการฉายสารคดีเฉลิมพระเกียรติพระบาทสมเด็จพระเจ้าอยู่หัว “ตอนฉัตรแก้วคุ้มเกล้าชาวประชา” และกิจกรรมเฉลิมฉลองตราสัญลักษณ์ ได้แก่ การแสดงรำถวายพระพรชัยมงคล การแสดงลิเกฮูลู การแสดงรำดาระ การขับร้องเพลงพระราชนิพนธ์ และรวมไปถึงจังหวัดอื่น ๆ ที่ไม่ได้กล่าวถึง ซึ่งก็มีการจัดกิจกรรมที่สื่อถือความหลากหลาย ผสมผสานความเป็นอัตลักษณ์ท้องถิ่นไว้ในงานด้วยเช่นกัน" นายสุทธิพงษ์ ฯ กล่าวในช่วงต้น
นายสุทธิพงษ์ ฯ กล่าวต่ออีกว่า ในการจัดกิจกรรมเดิน วิ่ง ปั่น ของทุกจังหวัดได้มีการจัดพิธีรับมอบธงตราสัญลักษณ์ฯ และมีการจัดนิทรรศการเฉลิมพระเกียรติพระบาทสมเด็จพระเจ้าอยู่หัว การฉายภาพยนตร์เฉลิมพระเกียรติเกี่ยวกับพระราชประวัติและพระราชกรณียกิจ รวมไปถึงประวัติศาสตร์ชาติไทย เพื่อให้ประชาชนทุกคนได้รับรู้รับทราบและสำนึกในพระมหากรุณาธิคุณที่ทรงอุทิศพระวรกาย เพื่อปวงชนชาวไทยมาโดยตลอด พร้อมทั้งได้มีการจัดกิจกรรมจิตอาสาบำเพ็ญสาธารณประโยชน์ เป็นการปฏิบัติบูชา โดยการทำกิจกรรมแห่งความดีให้กับประชาชนทุกคนได้มีจิตอาสาทำความดีเพื่อสังคม และมีการเฉลิมฉลองธงตราสัญลักษณ์ฯ พร้อมส่งต่อธงตราสัญลักษณ์ฯ ให้กับอำเภอ หรือ จังหวัด ข้างเคียงที่เป็นจังหวัดเป้าหมายลำดับถัดไป ณ บริเวณรอยต่อของแต่ละเส้นทางเดิน วิ่ง ปั่น ทั้ง 10 เส้นทาง โดยแต่ละจังหวัดทั้งจังหวัดต้นทาง และจังหวัดรอยต่อต่าง ๆ รวม 10 สาย จะนำธงตราสัญลักษณ์ฯ ที่ได้รับมอบส่งต่อให้กับจังหวัดถัดไป อันได้แก่ สาย 1 จังหวัดแม่ฮ่องสอน วิ่งจากอำเภอปาย ส่งมอบให้ จังหวัดเชียงใหม่ : สถานที่ส่งมอบธง อุทยานแห่งชาติห้วยน้ำดัง ตำบลกึ๊ดช้าง อำเภอแม่แตง จังหวัดเชียงใหม่ สาย 2 จังหวัดพะเยา วิ่งจากอำเภอเมืองพะเยาไปอำเภอเชียงคำ (จัดกิจกรรมเฉลิมฉลองฯ ณ ลานข่วงวัฒนธรรมอำเภอเชียงคำ) สาย 3 จังหวัดอุดรธานี : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ หอประชุมทองใหญ่ ศาลากลางจังหวัดอุดรธานี สาย 4 จังหวัดมุกดาหาร : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ หอประชุม 250 ปี มุกดาหาร อำเภอเมืองมุกดาหาร จังหวัดมุกดาหาร สาย 5 จังหวัดอำนาจเจริญ วิ่งจากอำเภอเมืองอำนาจเจริญ ส่งมอบให้ จังหวัดยโสธร : สถานที่ส่งมอบธง จุดเขตแดนรอยต่อจังหวัดอำนาจเจริญกับอำเภอป่าติ้ว จังหวัดยโสธร สาย 6 จังหวัดปราจีนบุรี วิ่งจากอำเภอเมืองปราจีนบุรีส่งมอบให้ จังหวัดนครนายก : สถานที่ส่งมอบธง โรงเรียนปากพลีวิทยาคาร อำเภอปากพลี จังหวัดนครนายก สาย 7 จังหวัดระยอง : จัดกิจกรรมเดิน วิ่ง ปั่น เชิญธงฯ จาก องค์การบริหารส่วนตำบลวังหว้า อำเภอแกลง จังหวัดระยอง ไปยังศาลากลางจังหวัดระยอง สาย 8 จังหวัดนราธิวาส วิ่งจากอำเภอเมืองนราธิวาส ส่งมอบให้ จังหวัดปัตตานี : สถานที่ส่งมอบธง จุดตรวจมะนังดาลำ อำเภอสายบุรี จังหวัดปัตตานี สาย 9 จังหวัดตรัง วิ่งจากอำเภอเมือง ส่งมอบให้ จังหวัดกระบี่ : สถานที่ส่งมอบธง บริเวณพิธี โรงเรียนบ้านพรุพี อำเภอคลองท่อม จังหวัดกระบี่ สาย 10 จังหวัดนครปฐม : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ องค์พระปฐมเจดีย์ จังหวัดนครปฐม ทั้งนี้ ทุกจังหวัดที่ได้รับช่วงต่อ ขณะนี้ได้เตรียมความพร้อมในการจัดงาน พร้อมต้อนรับพี่น้องประชาชนทุกคนที่จะได้เข้ามาร่วมกิจกรรมเป็นที่เรียบร้อยแล้ว
"การจัดโครงการในครั้งนี้จึงเป็นความตั้งใจของชาวมหาดไทย และภาคีเครือข่ายทุกภาคส่วน ตลอดจนพี่น้องประชาชนทั่วประเทศที่ร่วมส่งกำลังใจผ่านช่องทางต่าง ๆ ทั้งมาให้กำลังใจตลอดเส้นทาง และการรับชมผ่านช่องทางออนไลน์ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมอีกด้วย ตนจึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงแข็งขัน ร้อยรวมใจกันเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา โดยลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุทธิพงษ์ ฯ กล่าวเชิญชวนในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/83988