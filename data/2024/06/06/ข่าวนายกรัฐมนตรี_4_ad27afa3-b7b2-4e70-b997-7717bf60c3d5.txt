รัฐบาลไทย-ข่าวทำเนียบรัฐบาล-​นายกฯ ร่วมเชียร์ฟุตบอลยูโร 2024 ฝากถึงแฟนบอลยูโร เรื่องการพนันและทะเลาะวิวาทอย่าให้เกิดขึ้น พร้อมส่งกำลังใจให้นักฟุตบอลไทยในการแข่งขันรอบคัดเลือกฟุตบอลโลก 2026 คืนนี้


วันพฤหัสบดีที่ 6 มิถุนายน 2567
06/06/2567
พิมพ์
​นายกฯ ร่วมเชียร์ฟุตบอลยูโร 2024 ฝากถึงแฟนบอลยูโร เรื่องการพนันและทะเลาะวิวาทอย่าให้เกิดขึ้น พร้อมส่งกำลังใจให้นักฟุตบอลไทยในการแข่งขันรอบคัดเลือกฟุตบอลโลก 2026 คืนนี้
​นายกฯ ร่วมเชียร์ฟุตบอลยูโร 2024 ฝากถึงแฟนบอลยูโร เรื่องการพนันและทะเลาะวิวาทอย่าให้เกิดขึ้น พร้อมส่งกำลังใจให้นักฟุตบอลไทยในการแข่งขันรอบคัดเลือกฟุตบอลโลก 2026 คืนนี้
วันนี้ (6 มิถุนายน 2567) เวลา 11.40 น. ณ ทางเชื่อมตึกไทยคู่ฟ้าและตึกสันติไมตรี ทำเนียบรัฐบาล นายเศรษฐา ทวีสิน นายกรัฐมนตรี ให้สัมภาษณ์สื่อมวลชนภายหลังงานแถลงข่าวการถ่ายทอดสดการแข่งขันฟุตบอลยูโร 2024 ว่า ดีใจที่มีสปอนเซอร์มาร่วมสนับสนุน ทำให้เกิดการถ่ายทอดสดการแข่งขันฟุตบอลยูโร 2024 ในครั้งนี้ โดยขอฝากในเรื่องการพนันอย่าให้มี อย่าให้มีการทะเลาะวิวาทเกิดขึ้น ทั้งนี้ ระยะเวลาระหว่างไทยกับยุโรปมีความแตกต่างกัน อาจจะทำให้มีการถ่ายทอดการแข่งขันฟุตบอลในตอนดึกมาก ขอให้ประชาชนอย่าลืมตื่นเช้ามาทำงาน  ในส่วนการเล่นพนันออนไลน์ ตนไม่สนับสนุนให้มีการเล่นพนันออนไลน์เกิดขึ้น ซึ่งการถ่ายทอดสดการแข่งขันฟุตบอลยูโร 2024 จะผ่านช่อง MCOT HD และ ช่อง NBT2HD ครบทุกแมตซ์ โดยไม่ใช้งบประมาณของรัฐบาลแต่อย่างใด ซึ่งมูลค่าของลิขสิทธิ์นั้น ตนไม่ทราบเพราะเป็นความลับ โดยทีมที่ตนเชียร์ เป็นทีมอังกฤษและเป็นทีมเต็งหนึ่งในตอนนี้
ผู้สื่อข่าวถามว่าในการถ่ายทอดสดฟุตบอลในครั้งนี้ เป็นการคืนความสุขให้ประชาชนหรือไม่  นายกฯ กล่าวว่าไม่อยากเรียกว่าเป็นการคืนความสุขให้ประชาชน อยากให้เรียกว่าเพิ่มความสุขให้ประชาชนจะดีกว่า และในวันนี้ก็ได้มีการพูดคุยกับทางทีมงานจะมีการวิดีโอคอลหาให้กำลังใจนักเตะไทย เพราะส่วนตัวก็รู้จักนักฟุตบอลไทยเป็นการส่วนตัวอยู่แล้ว ทั้ง นายชนาธิป สรงกระสินธ์ (เจ) สิบตำรวจตรีสารัช อยู่เย็น (ตังค์) ทั้งนี้ นายกฯ อยากให้การแข่งขันในวันที่ 11 มิถุนายน 2567 ที่จะจัดขึ้น ณ สนามราชมังคลากีฬาสถาน เป็นแมตช์ที่มีความหมาย เพราะถ้าหากทีมไทยชนะการแข่งขันในวันนี้ แมตช์การแข่งขันในวันที่ 11 มิถุนายน 2567 จะเป็นแมตช์ที่มีความหมายมาก จะเป็นวันที่ยิ่งใหญ่อีกวันหนึ่งของฟุตบอลไทย
ผู้สื่อข่าวถามต่อไปว่า ในการถ่ายทอดสดฟุตบอลครั้งนี้จะเป็นการทำให้การท่องเที่ยวคึกคักหรือไม่ นายกฯ กล่าวว่า ตนมองว่าไม่น่าจะทำให้การท่องเที่ยวคึกคัก แต่จะทำให้ร้านอาหารและสปอร์ตบาร์ หลาย ๆ แห่ง คึกคักมากกว่า

ที่มา : https://www.thaigov.go.th/news/contents/details/84019