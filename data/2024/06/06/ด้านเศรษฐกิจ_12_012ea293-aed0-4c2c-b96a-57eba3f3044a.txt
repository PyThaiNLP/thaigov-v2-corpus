รัฐบาลไทย-ข่าวทำเนียบรัฐบาล-รมช.อรรถกร เปิดการประชุมระดับรัฐมนตรีสภาปกครองศูนย์พัฒนาชนบทบูรณาการสำหรับเอเชียและแปซิฟิก สมัยที่ 24 


วันพฤหัสบดีที่ 6 มิถุนายน 2567
รมช.อรรถกร เปิดการประชุมระดับรัฐมนตรีสภาปกครองศูนย์พัฒนาชนบทบูรณาการสำหรับเอเชียและแปซิฟิก สมัยที่ 24
รมช.อรรถกร เปิดการประชุมระดับรัฐมนตรีสภาปกครองศูนย์พัฒนาชนบทบูรณาการสำหรับเอเชียและแปซิฟิก สมัยที่ 24 พร้อมมอบเหรียญรางวัลการพัฒนาชนบท Aziz-Ul Haq แก่บุคลากรและองค์กร
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดการประชุมสภาปกครองศูนย์พัฒนาชนบทบูรณาการสำหรับเอเชียและแปซิฟิก สมัยที่ 24 พร้อมมอบเหรียญรางวัลการพัฒนาชนบท Aziz-Ul Haq ให้แก่บุคลากร โดยมี รัฐมนตรีว่าการและรัฐมนตรีช่วยว่าการ จาก 5 ประเทศ เข้าร่วม ได้แก่ ฟิจิ อินโดนีเซีย บังคลาเทศ อิหร่าน และเมียนมาร์ และมีผู้แทนระดับเจ้าหน้าที่อาวุโสเข้าร่วมอีก จำนวน 8 ประเทศ ได้แก่ เวียดนาม อินเดีย ลาว มาเลเซีย ปากีสถาน ศรีลังกา เนปาล และฟิลิปปินส์ ณ ห้องอัลฟ่า โรงแรมโนโวเทล กรุงเทพ สยามสแควร์ กรุงเทพฯ
สำหรับศูนย์พัฒนาชนบทบูรณาการสำหรับเอเชียและแปซิฟิก (Centre on Integrated Rural Development for Asia and the Pacific : CIRDAP) ได้ก่อตั้งขึ้นในปี 1979 ซึ่งเป็นองค์กรระหว่างรัฐบาลที่มีพลวัตในภูมิภาคเอเชียและแปซิฟิก โดยมีประเทศสมาชิก 15 ประเทศ เพื่อส่งเสริมการพัฒนาชนบทแบบบูรณาการและการบรรเทาความยากจนสำหรับผู้คนและชุมชนในชนบท รวมถึงส่งเสริมความร่วมมือระหว่างประเทศในสมาชิก CIRDAP ที่เกิดขึ้นผ่านการประชุมร่างนโยบายและการแสดงเจตจำนงของ CIRDAP ที่สามารถเอาชนะความท้าทายต่าง ๆ ในภูมิภาคผ่านความร่วมมือร่วมกันมาเป็นเวลา 45 ปี
นายอรรถกร ศิริลัทธยากร  กล่าวว่า กระทรวงเกษตรและสหกรณ์ ร่วมกับ CIRDAP ได้มีการทำงานร่วมกันเพื่อหารือถึงแนวทางแก้ไขปัญหาที่ปฏิบัติได้จริงและยั่งยืนเพื่อรับมือกับสิ่งที่ท้าทายทในปัจจุบันและอนาคต โดยเฉพาะอย่างยิ่ง ข้อริเริ่มเสนอการประกาศ วันที่ 6 กรกฎาคม เป็น "วันพัฒนาชนบทโลก" ต่อที่ประชุมสมัชชาแห่งสหประชาชาติ เพื่อแสดงให้เห็นถึงความมุ่งมั่นร่วมกันโดยไม่ทิ้งใครไว้ข้างหลังในพื้นที่ชนบท ซึ่งประเทศไทยหวังว่าข้อริเริ่มนี้จะประสบความสำเร็จได้ในปี 2567 พร้อมเชื่อมั่นว่า ประเทศไทย และ CIRDAP ยังคงเสริมสร้างความร่วมมือและนโยบายร่วมกัน ต่อไป
ในโอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบเหรียญรางวัลการพัฒนาชนบท Aziz-Ul Haq จำนวน 3 รางวัล และมอบเหรียญรางวัล Aziz-UI Haq Rural Development Medals จำนวน 9 รางวัล ให้แก่บุคลากรและองค์กร ที่มีผลงานเป็นที่ประจักษ์ในด้านการพัฒนาชนบท เพื่อการยกระดับคุณภาพชีวิตที่ดี ลดความยากจน และเพิ่มความมั่นคงทางอาหารของชาวชนบทในภูมิภาคเอเชียและแปซิฟิก ในระดับโลก หรือมีส่วนสนับสนุนการดำเนินงานขององค์การ CIRDAP สำหรับเหรียญพัฒนาชนบท Aziz-Ul Haq เป็นเหรียญที่ CIRDAP จัดทำขึ้น เพื่อรำลึกถึงนายอะซิซ-อุล ฮัก (Mr. Aziz-Ul Haq) ผู้ล่วงลับ ซึ่งเป็นผู้อำนวยการคนแรกของ CIRDAP และอดีตรัฐมนตรีกระทรวงเกษตรและป่าไม้ของบังคลาเทศอีกด้วย

ที่มา : https://www.thaigov.go.th/news/contents/details/84023