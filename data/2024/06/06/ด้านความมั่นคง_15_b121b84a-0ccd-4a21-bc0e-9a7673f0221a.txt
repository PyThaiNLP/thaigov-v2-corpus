รัฐบาลไทย-ข่าวทำเนียบรัฐบาล-พ่อเมืองสงขลา เดินหน้าจัดระเบียบสังคม ปราบปรามสิ่งมอมเมาเยาวชน สั่งการนายอำเภอหาดใหญ่ บูรณาการฝ่ายปกครองบุกจับร้านบุหรี่ไฟฟ้า เพื่อสร้างพื้นที่แห่งความปลอดภัย และพื้นที่แห่งความสุข


วันพฤหัสบดีที่ 6 มิถุนายน 2567
06/06/2567
พิมพ์
พ่อเมืองสงขลา เดินหน้าจัดระเบียบสังคม ปราบปรามสิ่งมอมเมาเยาวชน สั่งการนายอำเภอหาดใหญ่ บูรณาการฝ่ายปกครองบุกจับร้านบุหรี่ไฟฟ้า เพื่อสร้างพื้นที่แห่งความปลอดภัย และพื้นที่แห่งความสุข
พ่อเมืองสงขลา เดินหน้าจัดระเบียบสังคม ปราบปรามสิ่งมอมเมาเยาวชน สั่งการนายอำเภอหาดใหญ่ บูรณาการฝ่ายปกครองบุกจับร้านบุหรี่ไฟฟ้า เพื่อสร้างพื้นที่แห่งความปลอดภัย พื้นที่แห่งความสุขที่ยั่งยืน
วันนี้ (6 มิ.ย. 67) นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลาได้นำแนวนโยบายเน้นหนักของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เดินหน้าจัดระเบียบสังคม เพื่อสร้างสังคมให้สงบสุข บ้านเมืองเป็นระเบียบเรียบร้อย ปลอดอบายมุข ประชาชนมีความมั่นคงปลอดภัย สิ่งใดที่ขัดกับความมุ่งหมายนี้ ก็คือสิ่งที่เราต้องใช้กลไกของรัฐในการกำจัดให้สิ้นไป โดยมี "นายอำเภอ" ในฐานะผู้นำผู้เปรียบเสมือนนายกรัฐมนตรีของพื้นที่อำเภอ ทำหน้าที่บูรณาการหน่วยงานที่เกี่ยวข้อง ดำเนินการเอาผิดกับผู้กระทำความผิดกฎหมายประเภทต่าง ๆ
"ล่าสุด อำเภอหาดใหญ่ ภายใต้การนำของ นายเอก ยังอภัย ณ สงขลา นายอำเภอหาดใหญ่ บูรณาการร่วมกับชุดปฏิบัติการฝ่ายปกครองจังหวัดสงขลา โดยนายเอกรัฐ ชูหวาน ป้องกันจังหวัดสงขลา นายอภิวัฒน์ รัตนมณี ผู้ช่วยป้องกันจังหวัดสงขลา นายศุภวิทย์ สุวรรณรัตน์ ผบ.ร้อย.อส.จ.สงขลาที่ 1 นายธีรเดช จันมณี ปลัดอำเภอหัวหน้าฝ่ายความมั่นคง นายกิตติพงศ์ ชุมมิ่ง ปลัดอำเภอ (งานป้องกัน) สมาชิกกองอาสารักษาดินแดนอำเภอหาดใหญ่ ที่ 4 และเจ้าหน้าที่ที่เกี่ยว ร่วมจับกุมร้านจำหน่ายบุหรี่ไฟฟ้า จำนวน 2 ร้าน พร้อมผู้ต้องหา 2 ราย ดังนี้ 1. ร้านไม่มีชื่อ เลขที่ 117/4 ใกล้ตลาดสันติสุข ถนนนิพัทธ์อุทิศ 3 ตำบลหาดใหญ่ อำเภอหาดใหญ่ จังหวัดสงขลา โดยควบคุมตัวผู้ต้องหา น.ส.ประภาทิพย์ (สงวนนามสกุล) พร้อมด้วยของกลาง บุหรี่ไฟฟ้า 163 ตัว น้ำยาบุหรี่ไฟฟ้า 1,057 ขวด หัวพอร์ต 33 อัน 2. ร้านไม่มีชื่อ เลขที่ 111 ใกล้ตลาดสันติสุข ถนนนิพัทธ์อุทิศ 3 ตำบลหาดใหญ่ อำเภอหาดใหญ่ จังหวัดสงขลา โดยควบคุมตัวผู้ต้องหา นางสมจิต (สงวนนามสกุล) พร้อมด้วยของกลาง บุหรี่ไฟฟ้า 347 ตัว น้ำยาบุหรี่ไฟฟ้า 747 ขวด หัวพอร์ต 343 อัน และเจ้าหน้าที่ได้ทำการแจ้งข้อหาในการกระทำผิดฐานผู้ใดขายหรือให้บริการบุหรี่ไฟฟ้า น้ำยาเติม มีความผิดตาม พ.ร.บ.คุ้มครองผู้บริโภค (ฉบับที่ 4) พ.ศ.2562 และมีความผิดฐานช่วยซ่อนเร้น ช่วยจำหน่าย ช่วยพาเอาไปเสีย ซื้อ หรือรับไว้โดยประการใด ซึ่งของอันตนรู้ว่าเป็นของที่เข้ามาในราชอาณาจักร โดยยังมิได้ผ่านพิธีการศุลากรโดยถูกต้อง ตามมตรา 246 วรรคหนึ่ง ของพ.ร.บ.ศุลกากร พ.ศ.2560 จากนั้นได้นำตัวผู้ต้องหาพร้อมของกลางกลับมาทำบันทึกจับกุมที่ว่าการอำเภอหาดใหญ่ เพื่อส่งให้พนักงานสอบสวนสภ.หาดใหญ่ ดำเนินการตามกฎหมายต่อไป" นายสมนึก กล่าวเพิ่มเติม
นายสมนึก ได้กล่าวอีกว่า จังหวัดสงขลา เดินหน้าปราบปรามบุหรี่ไฟฟ้าอย่างเต็มกำลัง เพื่อแก้ไขสถานการณ์แพร่ระบาดของบุหรี่ไฟฟ้า โดยเฉพาะอย่างยิ่งในกลุ่มนักเรียน นักศึกษา ที่พบว่าระบาดอย่างรุนแรง ส่งผลให้เกิดความเดือดร้อนทั้งต่อตัวเด็ก เยาวชน และพ่อ แม่ ผู้ปกครอง เพราะบุหรี่ไฟฟ้าเป็นสิ่งที่มอมเมาเด็กเยาวชน และด้วยมีรูปร่างลักษณะสวยงาม เช่น เป็นรูปการ์ตูน หรือพกพาได้ง่าย มีอุปกรณ์เติมแต่งรสชาติ มีเทคโนโลยีทันสมัยในการใช้งาน มีรสและกลิ่นหลากหลาย จึงทำให้เป็นที่สนใจของเด็กและเยาวชน นำมาซึ่งการมอมเมาลุ่มหลง และหากใครสูบบุหรี่ไฟฟ้าจนติด ก็จะเกิดโทษอย่างร้ายแรงต่อร่างกาย ต่อสมอง ส่งผลกระทบในระยะยาว ซึ่งเป็นสิ่งที่เราไม่สามารถปล่อยให้มันเกิดขึ้นได้ ต้องเดินหน้าปราบปรามให้หมดสิ้นไป
"จังหวัดสงขลาได้เน้นย้ำให้เจ้าหน้าที่ฝ่ายปกครอง ฝ่ายความมั่นคง และตำรวจทุกท่าน บังคับใช้กฎหมายอย่างเข้มข้นต่อเนื่องในการปราบปรามผู้กระทำความผิดฐานลักลอบจำหน่ายบุหรี่ไฟฟ้า เพราะเป็นสิ่งผิดกฎหมาย และส่งผลต่อสุขภาพร่างกายของประชาชน ขณะเดียวกันได้ร่วมกับหน่วยงานในสังกัดกระทรวงศึกษาธิการ และสถาบันอุดมศึกษา ได้ร่วมกันประชาสัมพันธ์ตั้งการรับรู้ความเข้าใจ ทั้งต่อตัวเด็กควบคู่การขอความร่วมมือพ่อแม่พี่น้องประชาชนทุกคน ได้กำชับดูแลบุตรหลานไม่ให้เข้าไปยุ่งเกี่ยวกับสิ่งผิดกฎหมาบ ห่างไกลจากบุหรี่ สุรา ยาเสพติด ซึ่งเป็นอบายมุขและเป็นภัยต่อสุขภาพรวมทั้งอนาคตของลูกหลาน เพื่อทำให้จังหวัดสงขลาเป็นเมืองแห่งความสุขที่ยั่งยืนตลอดไป" นายสมนึก กล่าวในช่วงท้าย

ที่มา : https://www.thaigov.go.th/news/contents/details/84046