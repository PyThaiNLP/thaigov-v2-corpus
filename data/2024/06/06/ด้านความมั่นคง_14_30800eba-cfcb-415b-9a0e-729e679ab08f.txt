รัฐบาลไทย-ข่าวทำเนียบรัฐบาล-จังหวัดนครนายก จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันพฤหัสบดีที่ 6 มิถุนายน 2567
06/06/2567
พิมพ์
จังหวัดนครนายก จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดนครนายก จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ผู้ว่าฯ นครนายก เชิญชวนพี่น้องประชาชนและภาคีเครือข่ายทุกภาคส่วน เข้ามามีส่วนร่วม
จังหวัดนครนายก จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านผู้ว่าฯ นครนายก เชิญชวนพี่น้องประชาชนและภาคีเครือข่ายทุกภาคส่วน เข้ามามีส่วนร่วมแสดงออกถึงความจงรักภักดีแด่พระบาทสมเด็จพระเจ้าอยู่หัว โดยพร้อมเพรียงกัน
วันนี้ (6 มิ.ย. 67) นายสุภกิณห์ แวงชิน ผู้ว่าราชการจังหวัดนครนายก เปิดเผยว่า ตนได้เป็นประธานนำขบวน เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคล เฉลิมพระชนมพรรษา 6 รอบ 72 พรรษา 28 กรกฎาคม 2567 โดยมีหัวหน้าส่วนราชการ ประชาชนจิตอาสา และพสกนิกรชาวนครนายกทุกหมู่เหล่าในพื้นที่ต่างพร้อมใจกันเข้าร่วมกิจกรรมจำนวนมาก
นายสุภกิณห์ แวงชิน ผู้ว่าราชการจังหวัดนครนายก กล่าวว่า จังหวัดนครนายกได้รับธงตราสัญลักษณ์มาเป็นจังหวัดในลำดับที่ 3 ในสายที่ 6 ต่อจากจังหวัดสระแก้ว และจังหวัดปราจีนบุรี ซึ่งจะนำธงตราสัญลักษณ์มาจัดกิจกรรมโครงการเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำพระพุทธมนต์ศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
“โดยขบวนเคลื่อนธงตราสัญลักษณ์ของจังหวัดนครนายก ได้เคลื่อนผ่านมายังจุดต่างๆ ของจังหวัด ทั้งหมด 4 จุด ประกอบด้วย จุดที่ 1 เวลา 09.00 น. จุดรับธงจากนายรณรงค์ นครจินดา ผู้ว่าราชการจังหวัดจังหวัดปราจีนบุรี ส่งต่อให้ ผู้ว่าราชการจังหวัดนครนายก ณ บริเวณ โรงเรียนปากพลีวิทยาคาร ตำบลปากพลี อำเภอปากพลี จังหวัดนครนายก จากนั้นจะเคลื่อนที่ไปยังจุดที่ 2 เวลา 09.30 น. ณ จุดรับส่งธง ระหว่างผู้ว่าราชการจังหวัดนครนายก ส่งต่อให้ นายอำเภอปากพลี ณ บริเวณ โรงพยาบาลปากพลี ตำบลปากพลี อำเภอปากพลี จังหวัดนครนายก จุดที่ 3 เวลา 10.15 น. จุดรับส่งธง ระหว่างนายอำเภอปากพลี ส่งต่อให้ นายอำเภอเมืองนครนายก ณ บริเวณ โรงเรียนวันครู 2504 ตำบลปากพลี อำเภอปากพลี จังหวัดนครนายก ก่อนที่จะปิดท้ายที่จุดที่ 4 เวลา 11.30 น. ณ จุดทำพิธีเฉลิมฉลองธงตราสัญลักษณ์เฉลิมพระเกียรติ (จุดเก็บธงของจังหวัดนครนายก) ณ บริเวณ หอประชุมสุพรรณิการ์ ชั้น 2 อาคารศูนย์อาหารปลอดภัยและนันทนาการบริการประชาชน ศาลากลางจังหวัดนครนายก อำเภอเมืองนครนายก จังหวัดนครนายก ซึ่งวันนี้จะมีกิจกรรมพิธีเฉลิมฉลองธงตราสัญลักษณ์ฯ ก่อนที่จะส่งต่อธงไปให้กับจังหวัดปทุมธานี ที่มหาวิทยาลัยการกีฬาแห่งชาติ วิทยาเขตกรุงเทพฯ ตำบลบึงน้ำรักษ์ อำเภอธัญบุรี ต่อไป” นายสุภกิณห์ฯ กล่าวเพิ่มเติม
นายสุภกิณห์ แวงชิน ผู้ว่าราชการจังหวัดนครนายก กล่าวต่ออีกว่า พระบาทสมเด็จพระเจ้าอยู่หัว ทรงมีพระมหากรุณาธิคุณอย่างล้นเกล้าล้นกระหม่อม แก่พสกนิกรชาวจังหวัดนครนายก ซึ่งพระองค์ทรงเป็นพระมิ่งขวัญปกเกล้าปกกระหม่อม ทรงเป็นกำลังใจในทุกด้านแก่พสกนิกรชาวนครนายก นับเนื่องแต่ครั้งดำรงพระอิสริยศักดิ์สมเด็จพระบรมโอรสาธิราชฯ สยามมกุฎราชกุมาร ที่พระองค์ทรงประกอบพระราชกรณียกิจเป็นที่ประจักษ์ชัดผ่านภาพถ่ายที่ทำให้คนไทยทุกคนได้เห็นว่า ทุกครั้งที่พระองค์ท่านเสด็จพระราชดำเนิน จะทรงมีพระราชปฏิสันถารอย่างใกล้ชิดกับพสกนิกรไทยทุกคน การจัดกิจกรรมเดิน วิ่ง ปั่น ธงตราสัญลักษณ์เฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของจังหวัดนครนายกในครั้งนี้ จึงนับเป็นความภาคภูมิใจของคนนครนายก ที่ได้มีส่วนร่วมในการจัดกิจกรรมเพื่อแสดงออกซึ่งความจงรักภักดี เพราะพวกเราคือคนไทยผู้ซึ่งมีความจงรักภักดีอย่างเต็มเปี่ยมทุกดวงใจ และจะเทิดทูนน้อมนำพระราชดำริทั้งปวงสู่การปฏิบัติ และเทิดทูนพระองค์ท่านไว้เหนือเกล้าเหนือกระหม่อมเป็นสรรพสิริมงคลแก่ชีวิตตลอดไป
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ พร้อมใจกันใส่เสื้อสีเหลือง ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุภกิณห์ฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84045