รัฐบาลไทย-ข่าวทำเนียบรัฐบาล-ผู้ว่าฯ ยโสธร รับมอบธงตราสัญลักษณ์งานเฉลิมพระเกียรติฯ จาก จ.อำนาจเจริญ พร้อมนำพี่น้องชาวยโสธรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว


วันพฤหัสบดีที่ 6 มิถุนายน 2567
06/06/2567
พิมพ์
ผู้ว่าฯ ยโสธร รับมอบธงตราสัญลักษณ์งานเฉลิมพระเกียรติฯ จาก จ.อำนาจเจริญ พร้อมนำพี่น้องชาวยโสธรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว
ผู้ว่าฯ ยโสธร รับมอบธงตราสัญลักษณ์งานเฉลิมพระเกียรติฯ จากจังหวัดอำนาจเจริญ พร้อมนำพี่น้องชาวยโสธรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (6 มิ.ย. 67) นายชรินทร์ ทองสุข ผู้ว่าราชการจังหวัดยโสธร เปิดเผยว่า จังหวัดยโสธรได้จัดพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 (สายที่ 5) โดยได้รับมอบธงตราสัญลักษณ์ฯ จากว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ ซึ่งมีในการจัดพิธีการรับมอบธงตราสัญลักษณ์เป็นไปอย่างเรียบง่าย และสมพระเกียรติ โดยมีพี่น้องประชาชนในพื้นที่จังหวัดยโสธรและจังหวัดอำนาจเจริญเข้าร่วมกิจกรรมเป็นจำนวนมาก ณ หอประชุมอำเภอป่าติ้ว จังหวัดยโสธร โดยมี รองผู้ว่าราชการจังหวัดยโสธร นายอำเภอป่าติ้ว หัวหน้าส่วนราชการภาครัฐ ภาคเอกชน ภาคประชาชน จิตอาสา และพสกนิกรทุกหมู่เหล่า เข้าร่วมพิธีรับมอบธงตราสัญลักษณ์ฯ
นายชรินทร์ ทองสุข ผู้ว่าราชการจังหวัดยโสธร กล่าวว่า ภายหลังจากเสร็จสิ้นพิธีการรับมอบธงตราสัญลักษณ์ฯ จากจังหวัดอำนาจเจริญ ริ้วขบวนกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้เคลื่อนขบวน จากที่ว่าการอำเภอป่าติ้ว ไปตามถนนอรุณประเสริฐ ไปยังจุดส่งต่อธงตราสัญลักษณ์งานเฉลิมพระเกียรติฯ โรงเรียนบ้านนิคม องค์การบริหารส่วนตำบลหนองคู เข้าสู่สวนสาธารณะพญาแถน อำเภอเมืองยโสธร และเคลื่อนขบวนไปตามจุดแลนด์มาร์คที่สำคัญของจังหวัดยโสธร ได้แก่ วิมานพญาแถน วัดศรีธรรมาราม (พระอารามหลวง) อนุสาวรีย์พระสุนทรราชวงศา (สิงห์) วัดมหาธาตุ (พระอารามหลวง) พระธาตุพระอานนท์ ไปยังโรงแรมเจพีเอมเมอรัลด์ และเข้าสู่ศาลากลางจังหวัดยโสธร เพื่อนำธงตราสัญลักษณ์งานเฉลิมพระเกียรติฯ มาจัดกิจกรรมเฉลิมฉลอง ณ หอประชุมจังหวัดยโสธร เพื่อให้พี่น้องประชาชน มีโอกาสได้ร่วมแสดงความจงรักภักดีส่งเสริมให้ออกกำลังกายสร้างสุขอนามัยที่ดี โดยมีพสกนิกรชาวจังหวัดยโสธรทุกหมู่เหล่าพร้อมใจกันเข้าร่วมกิจกรรมเป็นจำนวนมาก
นายชรินทร์ ทองสุข ผู้ว่าราชการจังหวัดยโสธร กล่าวต่อว่า การจัดโครงการ เดิน วิ่ง ปั่น ธงตราสัญลักษณ์เฉลิมพระเกียรติฯ ในครั้งนี้ มีวัตถุประสงค์เพื่อให้พี่น้องประชาชนคนไทยทั่วทั้งประเทศ ได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะมีการเดิน วิ่ง ปั่น ธงตราสัญลักษณ์งานเฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดมายังกระทรวงมหาดไทย เพื่อเข้าร่วมประกอบพิธีขบวนอัญเชิญน้ำพระพุทธมนต์ศักดิ์สิทธิ์ ณ วัดพระเชตุพนวิมลมังคลาราม ในวันพฤหัสบดีที่ 25 กรกฎาคม 2567 และจะมีพิธีเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ไปยังพระบรมมหาราชวัง ในวันอาทิตย์ที่ 28 กรกฎาคม 2567
นายชรินทร์ ทองสุข ผู้ว่าราชการจังหวัดยโสธร กล่าวทิ้งท้ายว่า จังหวัดยโสธรได้รับมอบธงตราสัญลักษณ์ เป็นจังหวัดที่ 3 ในสายที่ 5 ต่อจากจังหวัดอุบลราชธานี และจังหวัดอำนาจเจริญ ตามลำดับ ซึ่งภายในกิจกรรมวันที่ 5 มิถุนายน 2567 ได้นำธงตราสัญลักษณ์ จากจุดรับธงที่หอประชุมอำเภอป่าติ้ว เคลื่อนขบวนไปตามถนนหมายเลข 202 (ถนนอรุณประเสริฐ) ผ่านจุดส่งต่อธงตราสัญลักษณ์เฉลิมพระเกียรติฯ ระหว่างทาง 4 จุด ไปยังหอประชุมจังหวัดยโสธร เพื่อจัดกิจกรรมเฉลิมฉลองธงตราสัญลักษณ์เฉลิมพระเกียรติฯ ในวันที่ 6 มิถุนายน 2567 ได้แก่ กิจกรรมทำบุญตักบาตรถวายเป็นพระราชกุศล กิจกรรมจิตอาสาพัฒนา การจัดนิทรรศการเฉลิมพระเกียรติ พระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติ เกี่ยวกับประวัติศาสตร์ชาติไทย การรำถวายพระพร การแสดงศิลปวัฒนธรรมพื้นบ้าน การอ่านเรียงความของนักเรียน และการแปรอักษรเป็นเลข 10 พร้อมจุดเทียนถวายพระพร โดยในวันที่ 7 มิถุนายน 2567 จะได้เคลื่อนขบวนออกจากหอประชุมจังหวัดยโสธร ไปตามถนนแจ้งสนิท จากอำเภอเมืองยโสธร ไปอำเภอคำเขื่อนแก้ว อำเภอมหาชะนะชัย ไปส่งมอบธงตราสัญลักษณ์เฉลิมพระเกียรติฯ ให้นายอนุพงศ์ สุขสมนิตย์ ผู้ว่าราชการจังหวัดศรีสะเกษ ณ โรงเรียนกระเดาอุ่มแสง อำเภอราศีไศล จังหวัดศรีสะเกษ ต่อไป เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงห่วงใยพสกนิกรชาวไทยทุกหมู่เหล่า และขอเชิญชวนพี่น้องประชาชน และนักท่องเที่ยวเข้าร่วม กิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมร่วมกิจกรรมเดิน วิ่ง ปั่น ธงตราสัญลักษณ์ฯ ที่จะจัดขึ้นในวันนี้ (6 มิ.ย. 67) ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/84044