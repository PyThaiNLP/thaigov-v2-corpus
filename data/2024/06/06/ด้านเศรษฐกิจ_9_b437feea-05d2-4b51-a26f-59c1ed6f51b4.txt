รัฐบาลไทย-ข่าวทำเนียบรัฐบาล-กรุงไทยเสนอขาย DR และ DRx เพิ่ม 6 หลักทรัพย์ รับกระแสลงทุนหุ้นนอก เปิดตลาดใหม่ โตเกียว นิวยอร์ก  เปิดให้เทรดในตลาดหลักทรัพย์ไทยพร้อมกัน 17 มิ.ย. นี้


วันพฤหัสบดีที่ 6 มิถุนายน 2567
06/06/2567
พิมพ์
กรุงไทยเสนอขาย DR และ DRx เพิ่ม 6 หลักทรัพย์ รับกระแสลงทุนหุ้นนอก เปิดตลาดใหม่ โตเกียว นิวยอร์ก  เปิดให้เทรดในตลาดหลักทรัพย์ไทยพร้อมกัน 17 มิ.ย. นี้
กรุงไทยเตรียมเสนอขาย DR และ DRx เพิ่ม 6 หลักทรัพย์ อ้างอิงหุ้นบริษัทชั้นนำของญี่ปุ่น เปิดให้เทรดพร้อมกัน 17 มิ.ย. นี้
ธนาคารกรุงไทย เตรียมเสนอขาย DR และ DRx เพิ่ม 6 หลักทรัพย์ อ้างอิงหุ้นบริษัทชั้นนำของญี่ปุ่น อย่าง Toyota Uniqlo และ Sony หุ้นเครื่องดื่มแบรนด์ดังปันผลเด่นทั้ง Coca Cola และ Pepsi รวมถึงหุ้นบริษัท Berkshire Hathaway ที่ก่อตั้งและบริหารโดยนักลงทุนคุณค่าระดับตำนาน วอร์เรน บัฟเฟตต์ เปิดให้เทรดพร้อมกัน 17 มิ.ย. นี้
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผย ว่า จากความสำเร็จของการเสนอขายตราสารแสดงสิทธิในหลักทรัพย์ต่างประเทศ (DR / DRx) ที่ผ่านมา สะท้อนให้เห็นถึงศักยภาพของนักลงทุนไทยที่มีความสนใจในหลักทรัพย์ต่างประเทศ ซึ่งปัจจุบันมีจำนวนผู้ลงทุนถือครอง DR และ DRx ที่ออกโดยธนาคารกรุงไทย มูลค่าหลักทรัพย์ตามราคาตลาด (มาร์เก็ตแคป) สูงกว่า 9,100 ล้านบาท (ข้อมูลจาก www.set.or.th ณ วันที่ 5 มิถุนายน 2567)
ธนาคารกรุงไทย พร้อมมุ่งมั่นพัฒนาผลิตภัณฑ์และบริการจัดการทางการเงินอย่างต่อเนื่อง เพื่อตอบโจทย์ความต้องการของลูกค้า ล่าสุด เตรียมเสนอขาย DR อ้างอิงหุ้นบริษัทผู้ผลิตและจำหน่ายสินค้าคุณภาพระดับโลกจากญี่ปุ่น จำนวน 3 หลักทรัพย์ และ DRx อ้างอิงหุ้นที่มีศักยภาพในการเติบโตในระยะยาวจากสหรัฐอเมริกา จำนวน 3 หลักทรัพย์ ซึ่งครั้งนี้นับเป็นการขยายการลงทุนในหุ้นชั้นนำใน 2 ตลาดใหม่ ได้แก่ ตลาดหลักทรัพย์โตเกียว และตลาดหลักทรัพย์นิวยอร์ก เพื่อเปิดโอกาสให้นักลงทุนเข้าถึงหุ้นต่างประเทศได้มากขึ้น และตอบโจทย์ในการสร้างผลตอบแทนจากการลงทุนที่หลากหลาย
DRx อ้างอิงหุ้นสหรัฐฯ ได้แก่
● BERKSHIRE HATHAWAY INC. (รหัสหลักทรัพย์ BRKB80X) บริษัทโฮลดิ้ง ที่มีนักลงทุนอย่าง วอร์เรน บัฟเฟตต์ ที่เป็นตำนานด้านการลงทุนแบบเน้นคุณค่า โดยเข้าไปถือหุ้นของบริษัทในหลายประเทศทั่วโลก และยังเข้าไปบริหารจัดการในบางบริษัทอีกด้วย
● THE COCA-COLA COMPANY (รหัสหลักทรัพย์ KO80X) บริษัทผู้ผลิตและจำหน่ายเครื่องดื่มขนาดใหญ่ที่เป็นที่รู้จักไปทั่วโลก ด้วยน้ำอัดลมแบรนด์ โค้ก สไปรท์ และแฟนต้า และเครื่องดื่มอื่นๆ อีกหลากหลายประเภท เช่น ชา น้ำดื่ม และน้ำผลไม้ และเป็นหนึ่งในบริษัทที่บัฟเฟตต์เลือกลงทุน
● PEPSICO, INC. (รหัสหลักทรัพย์ PEP80X) บริษัทอาหารและเครื่องดื่มชั้นนำของโลก เจ้าของแบรนด์สินค้าเป็นที่รู้จักมากมาย ด้วยน้ำอัดลมแบรนด์ เป๊ปซี่ เซเว่นอัพ มิรินด้า และ ขนมขบเคี้ยวแบรนด์ เลย์
DR อ้างอิงหุ้นญี่ปุ่น ได้แก่
● FAST RETAILING CO., LTD. (รหัสหลักทรัพย์ UNIQLO80) บริษัทผู้ผลิตและจำหน่ายเครื่องแต่งกายที่มียอดขายอันดับต้น ๆ ของโลกที่กำลังมาแรงด้วยแนวคิดแบบญี่ปุ่นที่ถูกถ่ายทอดออกมาสู่สินค้าคุณภาพ ดีและแบบที่เรียบง่ายในราคาที่เข้าถึงได้อย่างแบรนด์ UNIQLO และ GU
● SONY GROUP CORPORATION (รหัสหลักทรัพย์ SONY80) บริษัทผู้นำด้านนวัตกรรมในหลายยุคสมัย  ผลิตและจำหน่ายอุปกรณ์อิเล็กทรอนิกส์ด้านภาพ เสียง และเกมชื่อดังอย่าง PlayStation และยังเป็นผู้นำ ด้านชิปเซนเซอร์รูปภาพที่ใช้ในกล้อง รถยนต์ และโทรศัพท์มือถือ
● TOYOTA MOTOR CORPORATION (รหัสหลักทรัพย์ TOYOTA80) บริษัทญี่ปุ่นที่เป็นผู้นำด้านยานยนต์ ของโลก ด้วยแบรนด์ที่เป็นที่รู้จักเรื่องคุณภาพ ราคาที่จับต้องได้ และบริการหลังการขายที่ดี ใช้กลยุทธ์  Multi-Pathway มีโมเดลรถที่หลากหลายจนครองตลาดในญี่ปุ่นและหลายทวีปทั่วโลกทั้ง เอเชีย อเมริกาเหนือ และ ยุโรป
ทั้งนี้ การเสนอขาย DR และ DRx ทั้ง 6 หลักทรัพย์ พร้อมเปิดให้นักลงทุนซื้อขาย ในวันที่ 17 มิถุนายน 2567 ผ่านตลาดหลักทรัพย์แห่งประเทศไทย โดยไม่ต้องจองซื้อ
ผู้ที่สนใจสามารถลงทุนใน DR และ DRx ได้ง่าย ๆ เป็นสกุลเงินบาท บนแอปพลิเคชันสตรีมมิ่ง (Streaming) สอบถามรายละเอียดเพิ่มเติมได้ที่บริษัทหลักทรัพย์ที่ให้บริการ ธนาคารกรุงไทยทุกสาขา หรือ Krungthai Contact Center โทร. 02-111-1111 หรือ www.krungthai.com

ที่มา : https://www.thaigov.go.th/news/contents/details/84016