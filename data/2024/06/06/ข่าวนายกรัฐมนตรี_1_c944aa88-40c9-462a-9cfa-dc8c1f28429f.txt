รัฐบาลไทย-ข่าวทำเนียบรัฐบาล-นายกฯ ให้สัมภาษณ์สื่อมวลชนภายหลังเยี่ยมชมสำนักงานอโกด้า ณ สำนักงานบริษัท อโกด้า เซอร์วิสเซส จำกัด


วันพฤหัสบดีที่ 6 มิถุนายน 2567
06/06/2567
พิมพ์
นายกฯ ให้สัมภาษณ์สื่อมวลชนภายหลังเยี่ยมชมสำนักงานอโกด้า ณ สำนักงานบริษัท อโกด้า เซอร์วิสเซส จำกัด
นายกฯ ให้สัมภาษณ์สื่อมวลชนภายหลังเยี่ยมชมสำนักงานอโกด้า ณ สำนักงานบริษัท อโกด้า เซอร์วิสเซส จำกัด
วันนี้ (6 มิถุนายน 2567) เวลา 10.15 น. ณ อาคาร The Offices at Central World นายเศรษฐา ทวีสิน นายกรัฐมนตรีให้สัมภาษณ์สื่อมวลชนภายหลังเยี่ยมชมสำนักงานอโกด้า ณ สำนักงานบริษัท อโกด้า เซอร์วิสเซส จำกัด โดยสรุปสาระสำคัญดังนี้
นายกรัฐมนตรีกล่าวว่า วันนี้ได้มีโอกาสเยี่ยมชมอโกด้า ซึ่งถือเป็น Booking ออนไลน์ที่ใหญ่ที่สุดแห่งหนึ่งของโลก และสิ่งที่น่ายินดีคือ มีพนักงานกว่า 3,000 คน โดยมีพนักงานคนไทยครึ่งนึง และอีกครึ่งหนึ่งเป็นชาวต่างประเทศ อายุเฉลี่ย 26 - 27 ปี รวมทั้งยังมีวิศวกรจำนวนมาก ถือว่าเป็นชุมชน (community) ที่ทำงานร่วมกันอย่างมีความสุข อีกทั้งผู้บริหารของอโกด้ายังกล่าวว่า ประเทศไทยมีศักยภาพเป็น Silicon Valley of Asia และชอบชีวิตความเป็นอยู่ที่ไทย ไม่ว่าจะเป็นการทำธุรกิจ หรือชีวิตความเป็นอยู่ในประเทศก็ตาม โดยวันนี้ได้เยี่ยมชม ดูธุรกิจ และพูดคุยว่า ในปี 2568 จะเป็นปีที่ยิ่งใหญ่ของการท่องเที่ยวไทย ซึ่งอโกด้าในฐานะที่เป็น 1 ใน Booking Online ที่ใหญ่ที่สุดจะสามารถช่วยอะไรไทยได้บ้าง และมารับฟังปัญหา โดยจะให้เจ้าหน้าที่มาพูดคุยว่าอยากให้รัฐบาลช่วยอะไรบ้าง เพื่อไปพัฒนาการเดินทางท่องเที่ยวในประเทศไทยให้เป็นไปด้วยดีสำหรับนักท่องเที่ยวทุกคน
สำหรับกรณีการเพิ่มเที่ยวบินโดยสารเพื่อรองรับนักท่องเที่ยว นายกฯ ได้ประชุมร่วมกับท่าอากาศยานไทย (AOT) การบินไทย และ Vietjet Air พูดคุยเกี่ยวกับการเพิ่มเที่ยวบิน ซึ่งอย่างที่ทราบกันดีว่า ราคาบัตรโดยสารเครื่องบินแพง แต่ได้รับการยืนยันว่า จะมีเครื่องบินเข้ามาเพิ่มในช่วงไตรมาส 4 ซึ่งนายกฯ ไม่ห่วงเรื่องกิจกรรมที่จะมีในประเทศ เพราะเชื่อมั่นว่ามีนักท่องเที่ยวอยากเดินทางเข้ามาเยอะ แต่ถ้าเข้ามาเยอะแล้วค่าท่องเที่ยว ค่าเดินทางแพง ก็จะมีเงินเข้ามาใช้จ่ายในประเทศน้อย ซึ่งเป็นประเด็นที่รัฐบาลให้ความสำคัญและอยู่ระหว่างการแก้ไข
นอกจากนี้จะมีกำหนดการเดินทางไปตรวจราชการในภาคเหนือ วันที่ 7-9  มิถุนายน 2567 นี้ ซึ่งนายกฯ จะไปดูเรื่องการท่องเที่ยวและระบบการบริหารจัดการน้ำ จำนวน 3 - 4 เรื่อง โดยจะเดินทางไปทั้งเชียงใหม่ ลำพูน และลำปาง

ที่มา : https://www.thaigov.go.th/news/contents/details/84007