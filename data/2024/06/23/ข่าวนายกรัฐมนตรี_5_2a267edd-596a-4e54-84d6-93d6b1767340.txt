รัฐบาลไทย-ข่าวทำเนียบรัฐบาล-นายกฯ ยันแก้ กม.ให้ชาวต่างชาติเช่าที่ดิน-ถือครองคอนโดได้ถึง 75% เป็นนโยบายกระตุ้นเศรษฐกิจ ไม่ได้เอื้อต่างชาติและนายทุน ชี้ส่วนที่ถือครองคอนโดเกิน 49 % ไม่มีสิทธิ์โหวต


วันอาทิตย์ที่ 23 มิถุนายน 2567
23/06/2567
พิมพ์
นายกฯ ยันแก้ กม.ให้ชาวต่างชาติเช่าที่ดิน-ถือครองคอนโดได้ถึง 75% เป็นนโยบายกระตุ้นเศรษฐกิจ ไม่ได้เอื้อต่างชาติและนายทุน ชี้ส่วนที่ถือครองคอนโดเกิน 49 % ไม่มีสิทธิ์โหวต
นายกฯ ยันแก้ กม.ให้ชาวต่างชาติเช่าที่ดิน-ถือครองคอนโดได้ถึง 75% เป็นนโยบายกระตุ้นเศรษฐกิจ ไม่ได้เอื้อต่างชาติและนายทุน ชี้ส่วนที่ถือครองคอนโดเกิน 49 % ไม่มีสิทธิ์โหวต
วันนี้ (23 มิถุนายน 2567) เวลา 14.30 น. ณ ท่าเรือแหลมฉบัง อำเภอศรีราชา จังหวัดชลบุรี นายเศรษฐา ทวีสิน นายกรัฐมนตรี กล่าวถึงกรณีที่มอบหมายให้กระทรวงมหาดไทยเร่งแก้กฎหมายให้ชาวต่างด้าวเช่าที่ดินเพิ่มเป็น 99 ปี-ซื้อคอนโดเพิ่มเป็น 75% ว่า เป็นข้อเสนอแนะจากกระทรวงการคลังขึ้นมาเพื่อเป็นนโยบายกระตุ้นเศรษฐกิจส่วนหนึ่ง คือการให้ชาวต่างชาติเช่าระยะยาว ซึ่งปัจจุบันมีกฎหมายอยู่แล้วประมาณ 30 ปี หรือ 50 + 50 แต่เราคิดว่าถ้าเกิดจะให้เป็นธรรมไป 99 ปีจะดีกว่า ซึ่งไม่ได้เป็นการขายขาด หรือให้กับใครและในทุกๆ ประเทศก็มีลักษณะเช่นนี้อยู่แล้ว ที่ให้ชาวต่างชาติเช่า 150 ปี แต่เราคิดว่า 99 ปีก็เหมาะสม
ส่วนเรื่องการถือครองคอนโดที่ให้ชาวต่างชาติถือครอง จากร้อยละ 49 เป็นร้อย 75 ตรงนี้มีรายละเอียด ว่าคนที่มีสิทธิ์โหวตได้อยู่ที่ร้อยละ 49 เท่ากับคนไทยก็ยังเป็นใหญ่อยู่คือร้อยละ 51 ซึ่งในส่วนที่ปรับขึ้นจากร้อยละ 49 ไปเป็น 75 นั้นตรงนี้ ไม่มีสิทธิ์โหวต หรือออกเสียงใดๆ เพียงแต่เข้ามาอยู่อาศัยได้เท่านั้น
สำหรับกรณีที่มองว่าร่างกฎหมายนี้เอื้อนายทุนนั้น นายกฯ กล่าวว่าตรงนี้เป็นวิธีการกระตุ้นเศรษฐกิจ คิดว่าคงไม่กระทบอะไร เพราะเรื่องการเช่าระยะยาว เช่นนี้มีอยู่แล้ว
ผู้สื่อข่าวถามย้ำว่าเคยพับแผนไปแล้วใช่หรือไม่ นายกรัฐมนตรี กล่าวว่า เข้าใจว่าเรื่องที่ถูกพับโครงการไปคือเรื่องการขายที่ดิน ซึ่งอันนี้เป็นประเด็นใหญ่มากกว่าและเราไม่ได้เสนอตรงนี้เข้ามา

ที่มา : https://www.thaigov.go.th/news/contents/details/84855