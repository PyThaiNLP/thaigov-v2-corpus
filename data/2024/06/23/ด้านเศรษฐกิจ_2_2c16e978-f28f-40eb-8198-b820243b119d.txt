รัฐบาลไทย-ข่าวทำเนียบรัฐบาล-รมว.เกษตรฯ ติดตามโครงการก่อสร้างอ่างเก็บน้ำห้วยหมู จ.ลำปาง เพิ่มศักยภาพเก็บกักน้ำในแหล่งน้ำ กำชับระบบส่งน้ำต้องทั่วถึง ช่วยพื้นที่เพาะปลูกของเกษตรกร


วันอาทิตย์ที่ 23 มิถุนายน 2567
รมว.เกษตรฯ ติดตามโครงการก่อสร้างอ่างเก็บน้ำห้วยหมู จ.ลำปาง เพิ่มศักยภาพเก็บกักน้ำในแหล่งน้ำ กำชับระบบส่งน้ำต้องทั่วถึง ช่วยพื้นที่เพาะปลูกของเกษตรกร
รมว.เกษตรฯ ติดตามโครงการก่อสร้างอ่างเก็บน้ำห้วยหมู จ.ลำปาง เพิ่มศักยภาพเก็บกักน้ำในแหล่งน้ำ กำชับระบบส่งน้ำต้องทั่วถึง ช่วยพื้นที่เพาะปลูกของเกษตรกร
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจติดตามความก้าวหน้าโครงการอ่างเก็บน้ำห้วยหมูพร้อมระบบส่งน้ำ หมู่ที่ 7 บ้านแห่น ต.นายาง อ.สบปราบ จ.ลำปาง พร้อมพบปะผู้นำท้องถิ่น ราษฎรผู้ได้รับประโยชน์จากโครงการก่อสร้างอ่างเก็บน้ำห้วยหมู ตลอดจนตรวจพื้นที่ก่อสร้างบริเวณทำนบดินอ่างเก็บน้ำ
สำหรับโครงการอ่างเก็บน้ำห้วยหมูพร้อมระบบส่งน้ำ เป็นอ่างเก็บน้ำขนาดเล็ก ลักษณะโครงการ ประเภทเขื่อนดินแบบแบ่งโซน พื้นที่รับน้ำ 1.50 ตารางกิโลเมตร ความจุที่ระดับน้ำสูงสุด 225,500 ลบ.ม. ความจุที่ระดับน้ำเก็บกัก 163,700 ลบ.ม. ปริมาณน้ำไหลลงอ่างตลอดปี 283,107 ล้าน ลบ.ม. ซึ่งประโยชน์ของโคางการหากแล้วเสร็จ จะช่วยเหลือพื้นที่เกษตรกรรม การอุปโภคบริโภค ของราษฎร หมู่ที่ 7 บ้านแก่น ต.นายาง อ.สบปราบ จ.ลำปาง จำนวน 236 ครัวเรือน พื้นที่รับประโยชน์กว่า 200 ไร่ ระยะเวลาโครงการ 1 ปี (พ.ศ.2568 - 2569) อยู่ในขั้นตอนดำเนินการขอนุญาตใช้พื้นที่ป่าสงวน และเขตปฏิรูปที่ดินเพื่อเกษตรกรรม (ส.ป.ก.) ต่อไป ทั้งนี้ รมว.เกษตรฯ ได้กำชับให้มีระบบกระจายน้ำ ส่งน้ำจากอ่างเก็บน้ำไปยังพื้นที่ต่างๆ เพื่อการเพาะปลูกอย่างทั่วถึง และให้มีน้ำใช้อย่างเพียงพอ
ทั้งนี้ สถานการณ์น้ำในเขตจังหวัดลำปาง อ่างเก็บน้ำขนาดใหญ่ ขนาดกลาง และขนาดเล็ก รวมทั้งหมด 87 แห่ง มีความจุระดับเก็บกักรวม 482.563 ล้าน ลบ.ม. ปัจจุบันมีปริมาณน้ำ 266.555 ล้าน ลบ.ม. หรือคิดเป็นร้อยละ 55.24 ของความจุอ่างเก็บน้ำรวมกันทั้งหมด เป็นปริมาณน้ำที่สามารถนำมาใช้การได้ จำนวนทั้งสิ้น 237 ล้าน ลบ.ม. หรือคิดเป็นร้อยละ 49.26 ของความจุรวมกันทั้งหมด (ณ วันที่ 18 มิถุนายน 2567)

ที่มา : https://www.thaigov.go.th/news/contents/details/84858