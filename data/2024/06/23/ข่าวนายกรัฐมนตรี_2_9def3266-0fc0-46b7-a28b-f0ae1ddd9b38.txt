รัฐบาลไทย-ข่าวทำเนียบรัฐบาล-นายกฯ เผย สำรวจเส้นทางแข่ง F1 หาดจอมเทียนพัทยา เตรียมเสนอเป็นตัวเลือกให้ผู้บริหาร F1  พิจารณา


วันอาทิตย์ที่ 23 มิถุนายน 2567
23/06/2567
พิมพ์
นายกฯ เผย สำรวจเส้นทางแข่ง F1 หาดจอมเทียนพัทยา เตรียมเสนอเป็นตัวเลือกให้ผู้บริหาร F1  พิจารณา
นายกรัฐมนตรี เผย สำรวจเส้นทางแข่ง F1 หาดจอมเทียนพัทยา เตรียมเสนอเป็นตัวเลือกให้ผู้บริหาร F1  พิจารณา
วันนี้ (23 มิถุนายน 2567) เวลา 14.30  น. ณ ท่าเรือแหลมฉบัง อำเภอศรีราชา จังหวัดชลบุรี ภายหลังติดตามและเร่งรัดการก่อสร้างโครงการพัฒนาท่าเรือแหลมฉบัง ระยะที่ 3 นายเศรษฐา ทวีสิน นายกรัฐมนตรี  กล่าวถึงการลงพื้นที่ในวันนี้ รวมทั้งการติดตามความคืบหน้าการก่อสร้างสนามบินอู่ตะเภาว่า สนามบินอู่ตะเภาจะต้องมีการเชื่อมต่อรถไฟความเร็วสูงเชื่อม 3 สนามบิน ซึ่งมีความล่าช้า นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคมยืนยันว่าภายในสิ้นเดือนกรกฎาคมนี้ จะมีความชัดเจนในเรื่องของแผนงานที่จะดำเนินการสร้างโดยเฉพาะรถไฟความเร็วสูง เนื่องจากมีความจำเป็นถ้ารถไฟความเร็วสูงไม่สามารถดำเนินการก่อสร้างได้สนามบินอู่ตะเภาก็อาจจะมีปัญหาได้เพราะมีการเชื่อมโยงการขนส่ง
ส่วนในวันนี้ที่ตนเองลงพื้นที่หาดจอมเทียนได้ไปสำรวจพื้นที่ เส้นทางการแข่งขัน F1 โดยพื้นที่หนึ่งในนั้นคือพัทยา ซึ่งมีการสำรวจถึง 3-4 พื้นที่ โดยกลางอาทิตย์หน้า ทางเจ้าหน้าที่ F1 ก็จะเดินทางมาประเทศไทย ในขณะเดียวกันพื้นที่สนามบินอู่ตะเภาก็เป็นอีกพื้นที่หนึ่ง ที่เป็นตัวเลือกในการจัดการแข่งขัน ซึ่งหลังจากนี้อีกประมาณหนึ่งเดือนครึ่งก็จะมีความชัดเจนมากยิ่งขึ้น
นายกฯ เปิดเผยว่า ตนเองไม่มีสิทธิ์เลือกว่าจะเลือกพื้นที่ใดในการจัดการการแข่งขันแต่ต้องทำงานร่วมกับ F1 โดยหน้าที่ของรัฐบาลคือหาทำเลที่ตั้งในหลายที่เพื่อให้ผู้บริหารเอฟวันเลือกสถานที่ที่ดีที่สุด ซึ่งพื้นที่พัทยาและอู่ตะเภาก็มีศักยภาพที่ดี

ที่มา : https://www.thaigov.go.th/news/contents/details/84852