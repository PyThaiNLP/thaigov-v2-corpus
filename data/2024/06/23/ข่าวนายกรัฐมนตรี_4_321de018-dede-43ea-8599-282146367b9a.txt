รัฐบาลไทย-ข่าวทำเนียบรัฐบาล-นายกฯ กำชับเรื่องขยะ น้ำประปา ความปลอดภัยในพื้นที่เกาะล้าน  เผยมี นทท.เดินทางเข้ามาท่องเที่ยวจำนวนมาก


วันอาทิตย์ที่ 23 มิถุนายน 2567
23/06/2567
พิมพ์
นายกฯ กำชับเรื่องขยะ น้ำประปา ความปลอดภัยในพื้นที่เกาะล้าน  เผยมี นทท.เดินทางเข้ามาท่องเที่ยวจำนวนมาก
นายกฯ กำชับเรื่องขยะ น้ำประปา ความปลอดภัยในพื้นที่เกาะล้าน  เผยมี นทท.เดินทางเข้ามาท่องเที่ยวจำนวนมาก
วันนี้ (23 มิถุนายน 2567) เวลา 14.30 น. ณ ท่าเรือแหลมฉบัง อำเภอศรีราชา จังหวัดชลบุรี นายเศรษฐา ทวีสิน นายกรัฐมนตรีให้สัมภาษณ์ว่า เมื่อวานนี้ (22 มิถุนายน) ในช่วงเช้าได้นั่งเรือไปที่เกาะล้านหลังจากผ่านวิกฤตโควิด พฤติกรรมในการท่องเที่ยวของนักท่องเที่ยวเปลี่ยนไปเยอะมาก จำนวนคนมาเที่ยวในเกาะล้านเยอะขึ้นมาก หนึ่งปีหลังจากสถานการณ์โควิด-19 มีนักท่องเที่ยวกว่า 1 แสนคน พบปัญหาใหญ่ที่เกิดขึ้นในเกาะคือปัญหาเรื่องขยะ น้ำประปา ความปลอดภัย และระบบสาธารณสุข อย่างเช่นปัจจุบันนี้ยังไม่มีโรงพักที่เกาะล้าน ยังไม่ยกระดับโรงพักขึ้นมาเป็นเพียงหน่วยรักษาความปลอดภัยของตำรวจที่มาจากพัทยา มีตำรวจประจำประมาณ 12 คน ซึ่งจำนวนนักท่องเที่ยวที่เข้ามาปีละ 500,000 คน แล้วก็เพิ่มขึ้นเรื่อย ๆ  ซึ่งได้แจ้งไปยังผู้บัญชาการตำรวจภูธรภาค 2 แล้วว่าต้องมีการยกระดับส่วนนี้ให้เป็นโรงพักโดยเร็ว แต่ระหว่างนี้ก่อนที่จะยกระดับก็ต้องหาจำนวนตำรวจมาให้เยอะขึ้นเพื่อรองรับนักท่องเที่ยวที่เพิ่มมากขึ้น
นายกฯ กล่าวว่า เรื่องขยะก็มีปัญหาตอนนี้เริ่มมีขยะสะสมอยู่แล้ว ปัจจุบันเตาเผาน่าจะเสร็จภายในสิ้นปีนี้ หากเสร็จแล้วขยะก็จะถูกกำจัดไป ปัญหาเรื่องน้ำประปามีการทำ Reverse Osmosis  คือเปลี่ยนจากน้ำทะเลไปเป็นน้ำจืด ขณะนี้ก็มีการพยายามเพิ่มกำลังผลิตน้ำจืดให้มากยิ่งขึ้น ในส่วนของระบบสาธารณสุขก็ยังไม่มีโรงพยาบาลประจำที่เกาะล้านต้องให้ไปศึกษาดูว่าจะสามารถขยับขยายเรื่องสาธารณสุขได้หรือเปล่าเพราะเรื่องนี้เป็นเรื่องสำคัญ
นายกฯ กล่าวต่อไปว่า ช่วงบ่ายของวันเดียวกัน ได้เดินทางไปยังสนามกีฬาที่พัทยา อำเภอหนองปรือ เป็นสนามกีฬาที่ใช้เวลาสร้างนานที่สุด กว่า 10 ปี ยังไม่เสร็จ แต่ว่าปัจจุบันนี้ได้มีการทำและให้เสร็จสิ้นภายในสิ้นปีหน้า 2568 ถือเป็นเรื่องน่ายินดีสามารถบรรจุคนได้กว่า 20,000 คน สามารถรองรับการแสดง คอนเสิร์ตต่าง ๆ ได้เช่นกัน โดยได้กำชับไปว่าถนนทางเข้าต้องขยายให้กว้าง ให้รถขนาดใหญ่สามารถขนอุปกรณ์การแสดงเข้ามาได้ด้วย ไม่อย่างนั้นถ้าเกิดมีแล้วไม่สามารถจัดคอนเสิร์ตได้ ทั้งระบบไฟ ลำโพง เครื่องเสียงที่ต้องใช้ไฟต้องมีความพร้อม

ที่มา : https://www.thaigov.go.th/news/contents/details/84854