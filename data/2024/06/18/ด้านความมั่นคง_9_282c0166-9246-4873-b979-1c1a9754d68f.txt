รัฐบาลไทย-ข่าวทำเนียบรัฐบาล-พ่อเมืองลพบุรีนำพี่น้องประชาชนรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากผู้ว่าราชการ


วันอังคารที่ 18 มิถุนายน 2567
18/06/2567
พิมพ์
พ่อเมืองลพบุรีนำพี่น้องประชาชนรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากผู้ว่าราชการ
พ่อเมืองลพบุรีนำพี่น้องประชาชนรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากผู้ว่าราชการจังหวัดชัยภูมิ เพื่อนำไปจัดกิจกรรมเดิน วิ่ง ปั่น ธงตราสัญลักษณ์ฯ
พ่อเมืองลพบุรีนำพี่น้องประชาชนรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากผู้ว่าราชการจังหวัดชัยภูมิ เพื่อนำไปจัดกิจกรรมเดิน วิ่ง ปั่น ธงตราสัญลักษณ์ฯ ให้พี่น้องชาวจังหวัดลพบุรีได้ร่วมแสดงพลังแห่งความจงรักภักดีเนื่องในโอกาสมหามงคลนี้
วันนี้ (18 มิ.ย.67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า วานนี้ ตนพร้อมด้วยคณะหัวหน้าส่วนราชการ นายอำเภอ ข้าราชการ จิตอาสา เข้าร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ จุดรับมอบธงที่ว่าการอำเภอลำสนธิ จังหวัดลพบุรี จากนายอนันต์ นาคนิยม ผู้ว่าราชการจังหวัดชัยภูมิ โดยมีพี่น้องประชาชนในพื้นที่พร้อมใจกันสวมใส่เสื้อสีเหลืองเข้าร่วมกิจกรรมอันเนื่องในโอกาสมหามงคลนี้เป็นจำนวนมาก
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จังหวัดลพบุรีได้จัดพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ จุดรับมอบธงที่ว่าการอำเภอลำสนธิ จังหวัดลพบุรี จากนายอนันต์ นาคนิยม ผู้ว่าราชการจังหวัดชัยภูมิ พร้อมด้วยคณะหัวหน้าส่วนราชการ และประชาชนที่เข้าร่วมกิจกรรมเดิน วิ่ง ปั่นธงตราสัญลักษณ์ฯ โดยตนพร้อมคณะหัวหน้าส่วนราชการ ข้าราชการ และประชาชนที่เข้าร่วมกิจกรรม ได้เคลื่อนขบวนธงตราสัญลักษณ์ฯ ไปตามเส้นทางที่กำหนดบนถนนทางหลวง หมายเลข 205 ไปยังบริเวณพิธีพุทธสถานลพบุรีศรีสุวรรณภูมิ ตำบลห้วยโป่ง อำเภอโคกสำโรง จังหวัดลพบุรี โดยเส้นทางดังกล่าวจะผ่าน โรงเรียนชัยบาดาลวิทยา ตำบลนารายณ์ อำเภอชัยบาดาล ,วัดอัมพวันวนาราม ตำบลม่วงค่อม อำเภอชัยบาดาล ,โรงเรียนโคกสำโรงวิทยา ตำบลคลองเกตุ อำเภอโคกสำโรง และมายังบริเวณพิธีพุทธสถานลพบุรีศรีสุวรรณภูมิ ตำบลห้วยโป่ง อำเภอโคกสำโรง จังหวัดลพบุรี ซึ่งในเย็นวันนี้จะมีการจัดกิจกรรมเฉลิมพระเกียรติ แด่พระบาทสมเด็จพระเจ้าอยู่หัว โดยมีพิธีสวดเจริญพระพุทธมนต์ถวายพระพรชัยมงคล แด่องค์พระบาทสมเด็จพระเจ้าอยู่หัว ณ ลานพิธีพุทธสถานลพบุรีศรีสุวรรณภูมิ พร้อมทั้งเก็บรักษาธงตราสัญลักษณ์ฯ ไว้เป็นจำนวน 1 คืน เพื่อใช้จัดกิจกรรมเดิน วิ่ง ปั่นธงตราสัญลักษณ์ฯ ต่อไป
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า ในวันนี้ตนจะนำขบวนเดิน วิ่ง ปั่นธงตราสัญลักษณ์ฯ พร้อมด้วยหัวหน้าส่วนราชการ ข้าราชการ ประชาชนจิตอาสา และประชาชนทุกหมู่เหล่า เคลื่อนขบวนไปตามเส้นทางที่กำหนดบนถนนทางหลวง หมายเลข 205 ไปยังศาลากลางจังหวัดลพบุรี ณ ลานพิธีหน้าพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ตำบลทะเลชุบศร อำเภอเมืองลพบุรี จังหวัดลพบุรี และเคลื่อนขบวนต่อไปยังพระนารายณ์ราชนิเวช ตำบลท่าหิน อำเภอเมือง จังหวัดลพบุรี เพื่อจัดกิจกรรมเฉลิมฉลองธงตราสัญลักษณ์ฯ โดยภายในงานจะมีการจัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย และการทำจิตอาสาบำเพ็ญสาธารณประโยชน์และบำเพ็ญสาธารณกุศลร่วมกัน และในเช้าวันที่ 19 มิ.ย. 67 ตนพร้อมคณะหัวหน้าส่วนราชการจะนำขบวนเดิน วิ่ง ปั่นธงตราสัญลักษณ์ฯ เคลื่อนขบวนไปทำพิธีส่งมอบธงตราสัญลักษณ์ให้แก่จังหวัดสิงห์บุรี ณ เทวาลัยพระพรหม ตำบลม่วงหมู่ อำเภอพรหมบุรี จังหวัดสิงห์บุรี เพื่อให้ผู้ว่าราชการจังหวัดสิงห์บุรีได้รับมอบธงตราสัญลักษณ์และนำไปจัดกิจกรรมอันเนื่องในโอกาสมหามงคลนี้แก่ประชาชนชาวจังหวัดสิงห์บุรีต่อไป
นายอำพล อังคภากรณ์กุล ผู้ว่าราชการจังหวัดลพบุรี กล่าวในช่วงท้ายว่า ตนพร้อมด้วยคณะหัวหน้าส่วนราชการ ข้าราชการและชาวจังหวัดลพบุรี ต่างมีความปลาบปลื้มปิติเป็นล้นพ้น ที่ได้ร่วมเป็นส่วนหนึ่งในการจัดกิจกรรมเฉลิมฉลองกิจกรรมเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ แด่พระบาทสมเด็จพระเจ้าอยู่หัวและสำนึกในพระมหากรุณาธิคุณ อย่างหาที่สุดมิได้ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสมหามงคลสมัยพิเศษยิ่งนี้ จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชาในการร่วมเดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84624