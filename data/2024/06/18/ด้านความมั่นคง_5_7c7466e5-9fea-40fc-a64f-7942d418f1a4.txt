รัฐบาลไทย-ข่าวทำเนียบรัฐบาล-พ่อเมืองเพชรบูรณ์ ชี้แจงกรณีพบการลักลอบทิ้งกากอุตสาหกรรมในพื้นที่ อ.ศรีเทพ เผยบูรณาการภาคส่วนที่เกี่ยวข้องลงพื้นที่ตรวจสอบแล้ว ขณะนี้อยู่ระหว่างการตรวจสอบสารเคมี และหาหลักฐานเพิ่ม


วันอังคารที่ 18 มิถุนายน 2567
18/06/2567
พิมพ์
พ่อเมืองเพชรบูรณ์ ชี้แจงกรณีพบการลักลอบทิ้งกากอุตสาหกรรมในพื้นที่ อ.ศรีเทพ เผยบูรณาการภาคส่วนที่เกี่ยวข้องลงพื้นที่ตรวจสอบแล้ว ขณะนี้อยู่ระหว่างการตรวจสอบสารเคมี และหาหลักฐานเพิ่ม
พ่อเมืองเพชรบูรณ์ ชี้แจงกรณีพบการลักลอบทิ้งกากอุตสาหกรรมในพื้นที่ อ.ศรีเทพ เผยบูรณาการภาคส่วนที่เกี่ยวข้องลงพื้นที่ตรวจสอบแล้ว ขณะนี้อยู่ระหว่างการตรวจสอบสารเคมี และหาหลักฐานเพิ่มเติม ย้ำพร้อมดำเนินคดีกับผู้ที่เกี่ยวข้องอย่างถึงที่สุด
เมื่อวันที่ 17 มิ.ย. 67 นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า สืบเนื่องจากจังหวัดเพชรบูรณ์ได้รับแจ้งเบาะแสการร้องเรียนว่ามีการลักลอบทิ้งกากอุตสาหกรรมในพื้นที่ตำบลคลองกระจัง อำเภอศรีเทพ จังหวัดเพชรบูรณ์ ส่งผลกระทบต่อการดำรงชีวิตของชาวบ้านในบริเวณใกล้เคียง เนื่องจากส่งกลิ่นเหม็นรุนแรงจนทนไม่ไหว บางรายถึงกับล้มป่วยเข้าโรงพยาบาลซึ่งจังหวัดเพชรบูรณ์ได้ประสานหน่วยงานที่เกี่ยวข้องลงพื้นที่ตรวจสอบหาข้อเท็จจริงแล้ว
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า จากกรณีดังกล่าว จังหวัดเพชรบูรณ์ได้ประสานข้อเท็จจริงร่วมกับหน่วยงานที่เกี่ยวข้อง และได้สั่งการให้เร่งลงพื้นที่เพื่อตรวจสอบข้อเท็จจริง โดยได้สั่งการให้หัวหน้าส่วนราชการจังหวัดเพชรบูรณ์ พร้อมด้วย เจ้าหน้าที่ฝ่ายปกครองอำเภอศรีเทพ และผู้บริหารองค์กรปกครองส่วนท้องถิ่นในพื้นที่ ร่วมกับ นายจุลพงษ์ ทวีศรี อธิบดีกรมโรงงานอุตสาหกรรม พร้อมด้วยคณะเจ้าหน้าที่กรมโรงงานฯ โดยมี นายพสุ สุครีวก อุตสาหกรรมจังหวัดเพชรบูรณ์ พร้อมด้วยเจ้าหน้าที่กรมควบคุมมลพิษ เจ้าหน้าที่กรมทรัพยากรน้ำบาดาล และพลตำรวจโท อิทธิพล อัจฉริยะประดิษฐ์ ผู้ช่วยผู้บัญชาการตำรวจแห่งชาติ เข้าทำการตรวจสอบพบว่ามีการลักลอบทิ้งกากอุตสาหกรรมจริง ภายในบริเวณพื้นที่ของ บริษัท เอกอุทัย จำกัด (สาขาศรีเทพ) ซึ่งประกอบกิจการการคัดแยกและฝังกลบสิ่งปฏิกูล หรือ วัสดุที่ไม่ใช้แล้ว ตั้งอยู่ที่ ตำบลคลองกระจัง อำเภอศรีเทพ จังหวัดเพชรบูรณ์
"ผลจากการตรวจสอบในเบื้องต้น พบเอกสารหลักฐานสำคัญที่มีการเชื่อมโยงกับบริษัทฯ หนึ่งตั้งอยู่ที่จังหวัดระยอง และเอกสารหลักฐานประกอบสำนวนคดี โดยได้ทำการยึดเอกสารหลักฐาน เพื่อส่งให้กรมโรงงานอุตสาหกรรมนำไปตรวจสอบและ ใช้ประกอบหลักฐานทางคดี ซึ่งการลักลอบกระทำการดังกล่าวมีความผิดฐานครอบครองวัตถุอันตรายโดยไม่ได้รับอนุญาต ตาม พ.ร.บ.วัตถุอันตราย พ.ศ. 2535 และอาจถึงขั้นมีคำสั่งปิดโรงงานตามมาตรา 39 วรรคสาม แห่งกฎหมายโรงงาน ซึ่งมีผลเป็นการเพิกถอนใบอนุญาตประกอบกิจการโรงงานด้วย" นายกฤษณ์ คงเมือง ผู้ว่าราชการจังหวัดเพชรบูรณ์ กล่าวในช่วงต้น
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวอีกว่า นอกจากนี้ คณะเจ้าหน้าที่ได้ตรวจสอบพื้นที่ โดยได้นำรถแบคโฮทำการขุดสำรวจค้นหาพยานหลักฐานการลักลอบฝังกลบของเสียอันตราย ผลปรากฏว่า ขุดพบกากสารเคมีอันตรายบริเวณบ่อฝังกลบที่ 2 และหลังอาคารสำนักงาน รวมจำนวน 5 จุด โดยได้ขุดค้นจุดที่มีเบาะแสว่ามีการลักลอบฝังกลบ กากเคมีอันตราย จากการขุด ได้พบดินปนเปื้อน ถังสารเคมี สารเคมีสีดำกลิ่นเหม็นฉุนรุนแรงฝังอยู่ใต้ดิน โดยทางกรมโรงงานอุตสาหกรรม ได้ดำเนินการเก็บตัวอย่างเพื่อนำกลับไปวิเคราะห์ และใช้ประกอบเป็นหลักฐานในการดำเนินการตามกฎหมาย ทั้งนี้ ได้มีการลงบันทึกประจำวันกับพนักงานสอบสวนสถานีตำรวจภูธรศรีเทพ เพื่อไว้เป็นหลักฐานประกอบในการดำเนินคดีอาญาและคดีแพ่งกับผู้ที่เกี่ยวข้องทั้งหมดตามขั้นตอนของกฎหมายจนถึงที่สุดแล้ว
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเพิ่มเติมว่า จังหวัดเพชรบูรณ์ไม่ได้นิ่งนอนใจกับปัญหาที่เกิดขึ้น ซึ่งทุกภาคส่วนตระหนักถึงความสำคัญของความปลอดภัยของพี่น้องประชาชน จึงได้เน้นย้ำกับเจ้าหน้าที่ฝ่ายความมั่นคง ตลอดจนเจ้าหน้าที่ที่เกี่ยวข้องเร่งรัดดำเนินการโดยเร็ว ทั้งการนำตัวผู้กระทำผิดและผู้เกี่ยวข้องมาดำเนินคดีตามกฎหมายอย่างถึงที่สุด พร้อมทั้งการหาแนวทางในการป้องกันแก้ไขไม่ให้สารเคมีดังกล่าว รั่วไหล หรือ ส่งมลภาวะในพื้นที่บริเวณโดยรอบ รวมถึงให้หน่วยงานสาธารณสุขมาดูแลตรวจสุขภาพ เพื่อเยียวยาฟื้นฟูจากผลกระทบที่เกิดกับประชาชน ทั้งนี้ การป้องกันไม่ให้เหตุการณ์ดังกล่าวเช่นนี้เกิดขึ้น นอกจากเจ้าหน้าที่รัฐต้องทำงานอย่างเคร่งครัดและเข้มงวดแล้ว ยังต้องอาศัยทุกภาคส่วนช่วยกันสอดส่องดูแล โดยไม่เพิกเฉยต่อหน้าที่และต่อส่วนรวม ดังนั้น หากพบเบาะแสการกระทำที่อาจฝ่าฝืนกฎหมาย สามารถแจ้งเบาะแส ทางโทรสายด่วน 1567 ศูนย์ดำรงธรรม กระทรวงมหาดไทย ได้ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/84612