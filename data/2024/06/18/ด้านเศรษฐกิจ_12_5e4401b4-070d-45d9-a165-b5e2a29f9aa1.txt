รัฐบาลไทย-ข่าวทำเนียบรัฐบาล-รมว.ธรรมนัส เคาะมาตรการช่วยเหลือลูกหนี้กองทุนจัดรูปที่ดิน ครั้งที่ 3 อีกทั้งเตรียมประกาศแนวเขตสำรวจการจัดระบบน้ำเพื่อเกษตรกรรมและการจัดรูปที่ดินเพิ่ม 33 พื้นที่ มุ่งพัฒนาพื้นที่ต่อ


วันอังคารที่ 18 มิถุนายน 2567
รมว.ธรรมนัส เคาะมาตรการช่วยเหลือลูกหนี้กองทุนจัดรูปที่ดิน ครั้งที่ 3 อีกทั้งเตรียมประกาศแนวเขตสำรวจการจัดระบบน้ำเพื่อเกษตรกรรมและการจัดรูปที่ดินเพิ่ม 33 พื้นที่ มุ่งพัฒนาพื้นที่ต่อ
รมว.ธรรมนัส เคาะมาตรการช่วยเหลือลูกหนี้กองทุนจัดรูปที่ดิน ครั้งที่ 3 อีกทั้งเตรียมประกาศแนวเขตสำรวจการจัดระบบน้ำเพื่อเกษตรกรรมและการจัดรูปที่ดินเพิ่ม 33 พื้นที่ มุ่งพัฒนาพื้นที่ต่อยอดสู่การขยายพื้นที่ชลประทานในประเท
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการจัดรูปที่ดินกลาง ครั้งที่ 1/2567 ณ ห้องประชุมกระทรวงเกษตรและสหกรณ์ (134-135) ว่า ที่ประชุมมีมติเห็นชอบมาตรการช่วยเหลือลูกหนี้กองทุนจัดรูปที่ดิน ครั้งที่ 3 โดยมีหลักเกณฑ์การช่วยเหลือ ดังนี้ กรณีที่ 1 พักชำระหนี้ ลูกหนี้จะได้รับการยกเว้นดอกเบี้ยผิดนัด อัตราร้อยละ 3 ต่อปี ตั้งแต่ปีงบประมาณ 2567 – 2569 กรณีที่ 2 ชำระเงินต้นบางส่วน โดยการยกเว้นดอกเบี้ยผิดนัด อัตราร้อยละ 3 ต่อปี ตั้งแต่ปีงบประมาณ 2567 – 2569 ตัดลดยอดเงินต้นตามจำนวนที่ชำระ รวมถึงได้รับการปรับลดดอกเบี้ยคงค้าง ตามสัดส่วนเงินต้นที่ชำระ และกรณีที่ 3 ชำระเงินต้นคืนครบถ้วน โดยการยกเว้นดอกเบี้ยผิดนัด อัตราร้อยละ 3 ต่อปี ตั้งแต่ปีงบประมาณ 2567 – 2569 อีกทั้งได้รับการยกเว้นดอกเบี้ยผิดนัดค้างชำระทั้งหมด เพื่อแก้ไขปัญหาลูกหนี้กองทุนจัดรูปที่ดิน และลดภาระดอกเบี้ยค้างชำระ ประมาณ 3.3 ล้านบาท
กระทรวงเกษตรฯ โดย สำนักงานจัดรูปที่ดินกลาง กรมชลประทาน เตรียมดำเนินการโครงการจัดรูปที่ดิน ในพื้นที่จังหวัดสุพรรณบุรี จำนวน 12,400 ไร่ เพื่อการพัฒนาพื้นที่ในการจัดระบบชลประทาน และระบบสาธารณูปโภคต่าง ๆ ภายในพื้นที่ อีกทั้งเตรียมประกาศกำหนดแนวเขตสำรวจการจัดระบบน้ำเพื่อเกษตรกรรม และแนวเขตสำรวจการจัดรูปที่ดินเพิ่มเติม แบ่งออกเป็น 1) แนวเขตสำรวจการจัดระบบน้ำเพื่อเกษตรกรรม จำนวน 29 พื้นที่ ได้แก่ พื้นที่จังหวัดเพชรบุรี พัทลุง สุราษฎร์ธานี  ตรัง บุรีรัมย์ นครราชสีมา เลย น่าน นครสวรรค์ ระยอง และชัยนาท เพื่อสำรวจการจัดระบบน้ำพื้นที่ 2) แนวเขตสำรวจการจัดรูปที่ดิน จำนวน 4 พื้นที่ ได้แก่ พื้นที่จังหวัดกาฬสินธุ์ ร้อยเอ็ด สุพรรณบุรี และอ่างทอง
ทั้งนี้ รมว.ธรรมนัส ได้มอบหมายหน่วยงานที่เกี่ยวข้องให้มีการดำเนินงานรูปแบบเชิงรุก ในด้านการศึกษาและสำรวจพื้นที่เพิ่มเติม  เพื่อเร่งขยายการพัฒนาระบบน้ำเพื่อเกษตรกรรมในเขตนอกพื้นที่ชลประทาน และต่อยอดสู่การขยายพื้นที่ชลประทานในประเทศไทย ต่อไป

ที่มา : https://www.thaigov.go.th/news/contents/details/84657