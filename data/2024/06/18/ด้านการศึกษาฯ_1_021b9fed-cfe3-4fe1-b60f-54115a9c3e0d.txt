รัฐบาลไทย-ข่าวทำเนียบรัฐบาล-พิธีปิดงานแข่งขันหุ่นยนต์อาชีวะระดับชาติ 


วันอังคารที่ 18 มิถุนายน 2567
18/06/2567
พิมพ์
พิธีปิดงานแข่งขันหุ่นยนต์อาชีวะระดับชาติ
พลตำรวจเอก เพิ่มพูน ชิดชอบ รมว.ศธ. เป็นประธานพิธีปิดงาน “มหกรรมหุ่นยนต์อาชีวศึกษา” การแข่งขันหุ่นยนต์อาชีวศึกษา ระดับชาติ ชิงถ้วยรางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ประจำปี พ.ศ. 2567
​รมว.ศธ. กล่าวน้อมสำนึกในพระมหากรุณาธิคุณฯ ความว่า สำนักงานคณะกรรมการการอาชีวศึกษา กระทรวงศึกษาธิการ น้อมสำนึกในพระมหากรุณาธิคุณอย่างหาที่สุดมิได้ ในโอกาสที่ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมาณี ทรงพระกรุณาโปรดเกล้าฯ พระราชทานถ้วยรางวัลชนะเลิศ การแข่งขันหุ่นยนต์อาชีวศึกษา ระดับชาติ ประจำปีพุทธศักราช 2567 จำนวน 4 ถ้วยรางวัล ประกอบด้วย หุ่นยนต์ยุวชนอาชีวศึกษา หุ่นยนต์ ABU อาชีวศึกษา หุ่นยนต์บริการอัจฉริยะอาชีวศึกษา และหุ่นยนต์อัตโนมัติในงานอุตสาหกรรมอาชีวศึกษา อันเป็นเกียรติประวัติและขวัญกำลังใจแก่นักเรียน นักศึกษา ครูที่ปรึกษา ผู้บริหารสถานศึกษา และบุคลากรทางการศึกษา
ขอพระองค์ทรงพระเจริญยิ่งยืนนาน
ด้วยเกล้าด้วยกระหม่อมขอเดชะ
ข้าพระพุทธเจ้า พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ
พร้อมด้วยคณะผู้บริหาร ครู บุคลากรทางการศึกษา นักเรียน นักศึกษา
สำนักงานคณะกรรมการการอาชีวศึกษา กระทรวงศึกษาธิการ
นอกจากนี้ รมว.ศธ.ได้กล่าวในพิธีปิดตอนหนึ่งว่า ปัจจุบันเทคโนโลยีหุ่นยนต์ ได้เป็นตัวชี้วัดการพัฒนาเทคโนโลยีและนวัตกรรมของประเทศ ที่แสดงถึงขีดความรู้ ความสามารถของคนในชาติ เพื่อนำไปสู่การพัฒนาประเทศให้เจริญก้าวหน้าสู่ระดับสากล จะเห็นว่า นักเรียน นักศึกษา อาชีวศึกษา ได้นำนวัตกรรมและเทคโนโลยีหลากหลายสาขาวิชาชีพ มาพัฒนา ประดิษฐ์และคิดค้นหุ่นยนต์ที่เหมาะสมกับการพัฒนาประเทศ ทดแทนการนำเข้าจากต่างประเทศ เป็นการส่งเสริมพึ่งพาตนเอง ตามหลักปรัชญาของเศรษฐกิจพอเพียง
ขอแสดงความชื่นชมและยินดีกับทีมหุ่นยนต์อาชีวศึกษาที่ประสบความสำเร็จ ได้รับรางวัลจากการแข่งขั้นทั้ง 4 ประเภท รวม 24 รางวัล คือ การแข่งขันหุ่นยนต์ยุวชนอาชีวศึกษา การแข่งขันหุ่นยนต์ ABU อาชีวศึกษา การแข่งขันหุ่นยนต์บริการอัจฉริยะอาชีวศึกษา และการแข่งขันหุ่นยนต์อัตโนมัติในงานอุตสาหกรรมอาชีวศึกษา และขอเป็นกำลังใจให้กับทีมที่ไม่ได้รับรางวัล พร้อมขออวยพรให้ทุกท่านจงมีแต่ความสุข เจริญก้าวหน้าในหน้าที่การงาน การศึกษา และครอบครัวตลอดไป
#เรียนดีมีความสุข #หุ่นยนต์ #ระดับชาติ #สร. #ศธ.

ที่มา : https://www.thaigov.go.th/news/contents/details/84621