รัฐบาลไทย-ข่าวทำเนียบรัฐบาล-“ทปษ.บุญสิงห์” เร่งหาแนวทางแก้ปัญหาหนี้สินของเครือข่ายเกษตรกรช่วยชาติ


วันอังคารที่ 18 มิถุนายน 2567
“ทปษ.บุญสิงห์” เร่งหาแนวทางแก้ปัญหาหนี้สินของเครือข่ายเกษตรกรช่วยชาติ
“ทปษ.บุญสิงห์” เร่งหาแนวทางแก้ปัญหาหนี้สินของเครือข่ายเกษตรกรช่วยชาติ
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ เป็นประธานการประชุมคณะอนุกรรมการแก้ไขปัญหาหนี้สิน ครั้งที่ 1/2567 ณ ห้องประชุม 123 กระทรวงเกษตรและสหกรณ์ และผ่านระบบประชุมออนไลน์ Zoom Meeting โดยมีวัตถุประสงค์ เพื่อพิจารณาหาแนวทางแก้ไขปัญหาหนี้สินของสมาชิกเครือข่ายเกษตรกรช่วยชาติ รวมทั้งกำหนดแนวทางและมาตรการเพื่อเสนอคณะกรรมการแก้ไขปัญหาของเครือข่ายเกษตรกรช่วยชาติช่วยพิจารณา และบูรณาการแก้ไขปัญหาร่วมกันกับส่วนราชการที่เกี่ยวข้อง เพื่อให้การขับเคลื่อนการแก้ไขปัญหาความเดือดร้อนของเครือข่ายเกษตรกรช่วยชาติ เป็นไปอย่างมีประสิทธิภาพ
ทั้งนี้ คณะกรรมการแก้ไขปัญหาของเครือข่ายเกษตรกรช่วยชาติ ได้มีคำสั่ง ลงวันที่ 1 เมษายน 2567 เรื่อง แต่งตั้งคณะอนุกรรมการแก้ไขปัญหาของเครือข่ายเกษตรกร จำนวน 3 คณะ ประกอบด้วย 1) คณะอนุกรรมการแก้ไขปัญหาที่ดินทำกิน 2) คณะอนุกรรมการแก้ไขปัญหาหนี้สิน และ 3) คณะอนุกรรมการส่งเสริมและฟื้นฟูอาชีพภาคเกษตร เพื่อขับเคลื่อนการแก้ไขปัญหาความเดือดร้อนของเครือข่ายเกษตรกรช่วยชาติ ให้เป็นไปอย่างมีประสิทธิภาพและประสิทธิผล

ที่มา : https://www.thaigov.go.th/news/contents/details/84654