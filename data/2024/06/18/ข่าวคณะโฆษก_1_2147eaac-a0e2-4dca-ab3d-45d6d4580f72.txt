รัฐบาลไทย-ข่าวทำเนียบรัฐบาล-นายกฯ เชื่อมั่นส่งออก “ทุเรียนไทย” ไม่ได้รับผลกระทบ กรณีจีนระงับนำเข้าทุเรียนปนเปื้อนสารแคดเมียม มั่นใจไทยจะยังคงครองส่วนแบ่งการตลาด


วันอังคารที่ 18 มิถุนายน 2567
18/06/2567
พิมพ์
นายกฯ เชื่อมั่นส่งออก “ทุเรียนไทย” ไม่ได้รับผลกระทบ กรณีจีนระงับนำเข้าทุเรียนปนเปื้อนสารแคดเมียม มั่นใจไทยจะยังคงครองส่วนแบ่งการตลาด
ส่งออกทุเรียนไปจีนเป็นอันดับหนึ่งต่อเนื่องไปอีกหลายปี หวังว่ายอดส่งออกทุเรียนไทยจะทะลุ 200,000 ล้านบาทในอนาคตอันใกล้นี้ พร้อมสั่งการหน่วยงานที่เกี่ยวข้องเพิ่มความเข้มงวด ตรวจสอบคุณภาพและมาตรฐานทุเรียนไทย รักษาชื่อเสียง สร้างความเชื่อมั่นแก่ผู้บริโภค
วันนี้ (18 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เผยถึงกรณีจีนระงับการนำเข้าทุเรียนที่ตรวจพบสารแคดเมียมเกินกำหนด ตั้งแต่วันที่ 12 มิถุนายน 2567 นั้น โดยนายเศรษฐา ทวีสิน นายกรัฐมนตรี เชื่อมั่นว่ากรณีดังกล่าวจะไม่ส่งผลกระทบต่อการส่งออกทุเรียนไทยไปจีน เนื่องจากรัฐบาลมีมาตรการบริหารจัดการผลไม้ ปี 2567 ที่มีประสิทธิภาพ โดยเฉพาะทุเรียน ซึ่งมีการดูแลตั้งแต่สวนผลไม้จนถึงการส่งออก เพื่อควบคุมคุณภาพและป้องกันสารตกค้างในทุเรียน พร้อมกันนี้ นายกรัฐมนตรีได้สั่งการหน่วยงานที่เกี่ยวข้องเพิ่มความเข้มงวดในการตรวจสอบคุณภาพทุเรียนไทย เพื่อสร้างความเชื่อมั่นแก่ผู้บริโภค และเพิ่มโอกาสส่งออกทุเรียนไทยไปตลาดจีนมากขึ้น
โฆษกประจำสำนักนายกรัฐมนตรี กล่าวว่า รัฐบาล โดยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ กำชับให้หน่วยงานของกระทรวงพาณิชย์ ประสานงานกับหน่วยงานที่เกี่ยวข้อง เพิ่มความเข้มงวดในการตรวจสอบ เพื่อรักษาคุณภาพและมาตรฐานของทุเรียนไทย สร้างความเชื่อมั่นให้กับผู้บริโภคทั้งในและต่างประเทศมากขึ้น โดยเฉพาะในตลาดจีน ซึ่งถือเป็นตลาดหลักในการส่งออกทุเรียนไทย และยังมีศักยภาพในการเติบโตได้อีกมาก
โดยที่ผ่านมา กระทรวงพาณิชย์ดำเนินมาตรการบริหารจัดการผลไม้ ปี 2567 ตั้งแต่สวนผลไม้จนถึงการส่งออก และมีแผนการบริหารจัดการเรื่องทุเรียน ตั้งแต่ต้นฤดูก่อนการเก็บเกี่ยว โดยควบคุมคุณภาพ ป้องกันสารตกค้าง และระยะเวลาในการเก็บเกี่ยวทุเรียนอย่างเข้มงวด พร้อมทั้งมีการลงพื้นที่ติดตามการเตรียมความพร้อมและการแก้ไขปัญหาด่านขนส่งสินค้าไปยังประเทศจีนอย่างใกล้ชิด เพื่ออำนวยความสะดวกการส่งออกผลไม้ของไทย ทำให้มั่นใจได้ว่าทุเรียนไทยมีคุณภาพและผ่านข้อบังคับ กฎระเบียบต่าง ๆ ของจีน สะท้อนความเชื่อมั่นได้จากตัวเลขการส่งออกทุเรียนสดจากไทยไปจีนในช่วง 4 เดือนแรกของปี (มกราคม - เมษายน 2567) ซึ่งไทยส่งออกไปแล้วถึง 225,204 ตัน และข้อมูลจาก Global Trade Atlas (GTA) ระบุว่าไทยส่งออกทุเรียนสดไปยังจีนมากที่สุดเป็นอันดับ 1
“นายกรัฐมนตรีให้ความสำคัญต่อการส่งออกทุเรียน และพี่น้องชาวสวนทุเรียน มั่นใจไทยจะยังคงครองส่วนแบ่งการตลาดส่งออกทุเรียนไปจีนเป็นอันดับหนึ่งต่อเนื่องไปอีกหลายปี ในฐานะพืชเศรษฐกิจสำคัญของประเทศ โดยเน้นย้ำให้หน่วยงานที่เกี่ยวข้องทำงานเชิงรุก เน้นคุณภาพ มาตรฐาน หาตลาด สนับสนุนการส่งออกที่ยังคงคุณภาพสินค้าที่ดี เพื่อสร้างความได้เปรียบทางการแข่งขันให้กับทุเรียนไทยในตลาดต่างประเทศ โดยเฉพาะการเข้มงวดมาตรฐานการส่งออก เพื่อให้ประเทศปลายทางได้รับทุเรียนคุณภาพ ซึ่งทำให้ทุเรียนไทยมีชื่อเสียงที่ดีตลอดมา โดยเชื่อมั่นว่า ด้วยคุณภาพและมาตรฐานของทุเรียนไทยที่เป็นที่ยอมรับนี้ จะเป็นโอกาสในการส่งออกทุเรียนไทยไปตลาดจีน และตลาดอื่น ๆ ที่มีศักยภาพมากขึ้น และหวังว่ายอดส่งออกทุเรียนไทยจะทะลุ 200,000 ล้านบาทในอนาคตอันใกล้นี้” นายชัย กล่าว

ที่มา : https://www.thaigov.go.th/news/contents/details/84616