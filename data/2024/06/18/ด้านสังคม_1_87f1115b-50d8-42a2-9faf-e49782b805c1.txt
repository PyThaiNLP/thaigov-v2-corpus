รัฐบาลไทย-ข่าวทำเนียบรัฐบาล-“วราวุธ” ยัน พ.ร.บ.งบฯ ปี 68 พม. มุ่งดูแลเด็ก-ผู้สูงอายุ เน้นคุณภาพ


วันอังคารที่ 18 มิถุนายน 2567
“วราวุธ” ยัน พ.ร.บ.งบฯ ปี 68 พม. มุ่งดูแลเด็ก-ผู้สูงอายุ เน้นคุณภาพ
“วราวุธ” ยัน พ.ร.บ.งบฯ ปี 68 พม. มุ่งดูแลเด็ก-ผู้สูงอายุ เน้นคุณภาพ
วันที่ 18 มิถุนายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า การประชุมสภาสมัยวิสามัญเพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2568 ซึ่งวาระหนึ่งจะเริ่มในวันที่ 19 มิ.ย. พรรคชาติไทยพัฒนาในฐานะพรรคร่วมรัฐบาลจะได้โควตา 30 นาที ซึ่งได้เตรียมสมาชิกสภาผู้แทนราษฎร (สส.) เพื่ออภิปรายสนับสนุนร่าง พ.ร.บ.งบประมาณ ปี 2568 เรียบร้อยแล้ว โดยภาพรวมถือว่าเป็นไปตามแนวนโยบายที่ทางนายกรัฐมนตรีได้ประกาศไว้ตั้งแต่การตั้งรัฐบาลเมื่อเดือนกันยายนปีที่แล้ว และหวังเป็นอย่างยิ่งว่างบประมาณ ปี 2568 จะเป็นการต่อยอดการทำงานของ ปี 2567 และทำให้นโยบายหลายๆ เรื่องที่ทางรัฐบาล โดยเฉพาะอย่างยิ่งในส่วนของกระทรวง พม. จะได้รับการต่อยอดแล้วดำเนินการอย่างไร้รอยต่อ
นายวราวุธ กล่าวเพิ่มเติมว่า ตนมั่นใจว่าในส่วนของกระทรวง พม. ที่ดูแลอยู่ ไม่น่าจะมีปัญหา เพราะว่างบประมาณของเราจริงๆ ถ้าได้เพิ่มกว่านี้ จะเป็นการดี แต่ทั้งนี้ทุกครั้งที่ตนพูดจะเห็นใจทางสำนักงบประมาณว่ารายรับกับรายจ่ายของประเทศไทยของเราไม่ค่อยจะสัมพันธ์กันกับภารกิจของหลายกระทรวงซึ่งมีความจำเป็นไม่ยิ่งหย่อนไปกว่ากัน คงจะต้องแบ่งกันไปตามสัดส่วนที่เท่าที่เรามี ตนคิดว่า เรามีประชากรสูงอายุเพิ่มขึ้นและประชากรเด็กที่น้อยลงจำเป็นอย่างยิ่งที่จะต้องดูแลเด็กที่เรามีอยู่จำนวนน้อยลงนั้น ให้มีสุขภาพทั้งกายและใจที่สมบูรณ์มากขึ้น ประชากรเด็กที่น้อยลง เราต้องทำให้มีคุณภาพที่เพิ่มมากขึ้น และในขณะเดียวกัน เราต้องดูแลไม่ใช่ตั้งแต่เกิด แต่ต้องดูแลตั้งแต่ตอนอยู่ในครรภ์และคงจะต้องของบประมาณเพิ่มต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #งบประมาณ #ประชุมสภา

ที่มา : https://www.thaigov.go.th/news/contents/details/84628