รัฐบาลไทย-ข่าวทำเนียบรัฐบาล-ปลัดฯณัฐพล รับฟังความคืบหน้าการขนย้ายกากตะกอนแคดเมียม ในการประชุมคณะทำงานแก้ไขปัญหาและการขนย้ายกากตะกอนแคดเมียมเพื่อไม่ให้ส่งผลกระทบต่อประชาชน ครั้งที่ 3/2567 


วันอังคารที่ 18 มิถุนายน 2567
18/06/2567
พิมพ์
ปลัดฯณัฐพล รับฟังความคืบหน้าการขนย้ายกากตะกอนแคดเมียม ในการประชุมคณะทำงานแก้ไขปัญหาและการขนย้ายกากตะกอนแคดเมียมเพื่อไม่ให้ส่งผลกระทบต่อประชาชน ครั้งที่ 3/2567
ปลัดฯณัฐพล รับฟังความคืบหน้าการขนย้ายกากตะกอนแคดเมียม ในการประชุมคณะทำงานแก้ไขปัญหาและการขนย้ายกากตะกอนแคดเมียมเพื่อไม่ให้ส่งผลกระทบต่อประชาชน ครั้งที่ 3/2567 ชี้ขนย้ายไปไปยังพื้นที่ปลายทางที่แล้ว 10,042 ตัน หรือกว่า 77 %
เมื่อวันที่ 14 มิถุนายน 2567 นายณัฐพล รังสิตพล ปลัดกระทรวงอุตสาหกรรม ในฐานะประธานคณะทำงานแก้ไขปัญหา และการขนย้ายกากตะกอนแคดเมียม เพื่อไม่ให้ส่งผลกระทบต่อประชาชน เป็นประธานการประชุมคณะทำงานแก้ไขปัญหา และการขนย้ายกากตะกอนแคดเมียมเพื่อไม่ให้ส่งผลกระทบต่อประชาชน ครั้งที่ 3/2567 โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ ผู้แทนจากกองบังคับการปราบปรามการกระทำความผิดเกี่ยวกับทรัพยากรธรรมชาติและสิ่งแวดล้อม (บก.ปทส.) กรุงเทพมหานคร กรมควบคุมมลพิษ บริษัทที่เกี่ยวข้อง เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม และมี นายสมชัย กิจเจริญรุ่งโรจน์  ผู้ว่าราชการจังหวัดตาก และคณะทำงานแก้ไขปัญหา เข้าร่วมการประชุมฯ ผ่านระบบอิเล็กทรอนิกส์ผ่านโปรแกรม ZOOM
ที่ประชุมได้มีการรายงานความคืบหน้าการขนย้ายกากตะกอนแคดเมียมจากพื้นที่ต้นทางคือ กรุงเทพมหานคร สมุทรสาคร และ ชลบุรี ไปยังพื้นที่ปลายทางที่โรงงานในจังหวัดตากแล้ว 10,042 ตัน หรือคิดเป็นสัดส่วนร้อยละ 77 โดยคาดว่าจะสามารถขนกากตะกอนแคดเมียมทั้งหมดไปยังจังหวัดตากได้ภายในสิ้นเดือนมิถุนายน พร้อมเร่งตรวจสอบและเตรียมการซ่อมแซมบ่อกักเก็บกากตะกอนที่ถูกเปิดออกต่อไป
โดยปัจจุบัน ในการขนย้ายได้ใช้รถตู้คอนเทนเนอร์ที่ได้รับอนุญาตถูกต้องจำนวนประมาณ 10 – 13 คันต่อวัน มีรถตำรวจนำขบวนจากพื้นที่ต้นทางจนถึงพื้นที่ปลายทางที่จังหวัดตาก มีการจัดทำแผนเผชิญเหตุ และได้ประสานกับอุตสาหกรรมจังหวัดทุกพื้นที่ตลอดเส้นทางการขนส่ง เพื่อสร้างความมั่นใจให้กับสาธารณชนว่าการขนส่งดังกล่าว คำนึงถึงความปลอดภัยสูงสุด เพื่อไม่ส่งผลกระทบต่อสิ่งแวดล้อมและสุขภาพของประชาชน โดยสามารถติดตามความคืบหน้าปริมาณการขนย้ายกากตะกอนแคดเมียมได้จากเว็บไซต์ https://cadmium.industry.go.th/ ที่มีการอัพเดตข้อมูลรายวัน

ที่มา : https://www.thaigov.go.th/news/contents/details/84619