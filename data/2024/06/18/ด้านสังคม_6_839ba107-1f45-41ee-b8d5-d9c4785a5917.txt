รัฐบาลไทย-ข่าวทำเนียบรัฐบาล-รมว.สธ. ชวน 7 กลุ่มเสี่ยงฉีดวัคซีนไข้หวัดใหญ่ ลดความรุนแรงของโรค ลดภาวะแทรกซ้อนและการเสียชีวิต


วันอังคารที่ 18 มิถุนายน 2567
รมว.สธ. ชวน 7 กลุ่มเสี่ยงฉีดวัคซีนไข้หวัดใหญ่ ลดความรุนแรงของโรค ลดภาวะแทรกซ้อนและการเสียชีวิต
รัฐมนตรีว่าการกระทรวงสาธารณสุข เผย ปี 2567 พบผู้ป่วยไข้หวัดใหญ่กว่า 1.6 แสนราย เสียชีวิต 11 ราย แนะประชาชน 7 กลุ่มเสี่ยง เข้ารับการฉีดวัคซีนไข้หวัดใหญ่ในช่วงเข้าฤดูฝน เพื่อกระตุ้นภูมิคุ้มกัน ช่วยลดความรุนแรงของโรค
ลดภาวะแทรกซ้อนและลดความเสี่ยงการเสียชีวิต โดยเตรียมวัคซีนไว้บริการกว่า 4.5 ล้านโดส เริ่มตั้งแต่เดือนพฤษภาคม - เดือนสิงหาคม 2567 นี้
วันนี้ (18 มิถุนายน 2567) ที่ทำเนียบรัฐบาล กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข ได้กล่าวถึงสถานการณ์ไข้หวัดใหญ่ว่า ในปี 2567 ตั้งแต่วันที่ 1 มกราคม  - 18 มิถุนายน มีรายงานผู้ป่วยแล้ว 164,020 ราย เสียชีวิต 11 ราย ส่วนใหญ่พบการแพร่ระบาดในสถานที่ที่มีคนจำนวนมาก เช่น เรือนจำ โรงเรียน วัด ค่ายทหาร และโรงงานอุตสาหกรรม ซึ่งการฉีดวัคซีนป้องกันไข้หวัดใหญ่ ถือเป็นมาตรการสำคัญที่จะช่วยลดอัตราการป่วยและเสียชีวิตจากโรคไข้หวัดใหญ่ได้ โดยเฉพาะในผู้ที่เป็นกลุ่มเสี่ยง ได้แก่ 1.หญิงมีครรภ์ อายุครรภ์ 4 เดือนขึ้นไป 2.เด็กอายุ 6 เดือน - 2 ปี 3.ผู้สูงอายุ 65 ปีขึ้นไป 4.ผู้ป่วยโรคเรื้อรัง ปอดอุดกั้นเรื้อรัง หอบหืด หัวใจ ไต หลอดเลือดสมอง ผู้ป่วยมะเร็ง ที่อยู่ระหว่างได้รับยาเคมีบำบัด และเบาหวาน 5.ผู้พิการทางสมองที่ช่วยเหลือตนเองไม่ได้ 6.โรคธาลัสซีเมียและผู้ที่มีภูมิคุ้มกันบกพร่อง และ 7.โรคอ้วน กระทรวงสาธารณสุขจึงมีการรณรงค์ให้ผู้ที่เป็นกลุ่มเสี่ยงเข้ารับการฉีดวัคซีนไข้หวัดใหญ่ในช่วงฤดูฝนของทุกปี เพื่อกระตุ้นภูมิคุ้มกัน ช่วยลดความรุนแรงของโรค ลดภาวะแทรกซ้อนและลดความเสี่ยงการเสียชีวิต
นายสมศักดิ์กล่าวต่อว่า สำหรับการฉีดวัคซีนป้องกันไข้หวัดใหญ่ในปี 2567 นี้ ดำเนินการช่วงเดือนพฤษภาคม - เดือนสิงหาคม ซึ่งได้จัดเตรียมวัคซีนไข้หวัดใหญ่ชนิด 4 สายพันธุ์ ไว้กว่า 4.5 ล้านโดส สำหรับประชาชน 7 กลุ่มเสี่ยง สามารถเข้ารับบริการได้โดยไม่ต้องเสียค่าใช้จ่ายที่สถานบริการสาธารณสุขของรัฐ และสถานพยาบาลเอกชนใกล้บ้าน โดยในวันนี้ ก่อนการประชุมคณะรัฐมนตรี กรมควบคุมโรค โดยสถาบันราชประชาสมาสัย และสถาบันบำราศนราดูร ได้มีการจัดกิจกรรมรณรงค์ฉีดวัคซีนไข้หวัดใหญ่ให้กับคณะรัฐมนตรี และผู้เข้าร่วมประชุมคณะรัฐมนตรี พร้อมทั้งให้ความรู้ในการป้องกันโรคไข้หวัดใหญ่ด้วย
**********************************18 มิถุนายน 2567

ที่มา : https://www.thaigov.go.th/news/contents/details/84651