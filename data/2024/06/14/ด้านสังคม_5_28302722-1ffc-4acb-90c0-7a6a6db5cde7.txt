รัฐบาลไทย-ข่าวทำเนียบรัฐบาล-ดีอี เตือน เผยแพร่ข้อมูลส่วนบุคคล ข้อมูลบัตรประชาชน เข้าข่ายผิดกฎหมาย ประชาชนพบเห็นแจ้ง สายด่วน 1111 ได้ทันที หยุดแชร์ต่อ-เสี่ยงโทษหนัก


วันศุกร์ที่ 14 มิถุนายน 2567
ดีอี เตือน เผยแพร่ข้อมูลส่วนบุคคล ข้อมูลบัตรประชาชน เข้าข่ายผิดกฎหมาย ประชาชนพบเห็นแจ้ง สายด่วน 1111 ได้ทันที หยุดแชร์ต่อ-เสี่ยงโทษหนัก
ดีอี เตือน เผยแพร่ข้อมูลส่วนบุคคล ข้อมูลบัตรประชาชน เข้าข่ายผิดกฎหมาย ประชาชนพบเห็นแจ้ง สายด่วน 1111 ได้ทันที หยุดแชร์ต่อ-เสี่ยงโทษหนัก
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า ได้กำชับให้ สำนักงานคณะกรรมการคุ้มครองข้อมูลส่วนบุคคล (สคส.) เร่งดำเนินการ ในกรณีข้อมูลรายชื่อและเลขบัตรประจำตัวประชาชนของผู้ผ่านการคัดเลือก สว. ระดับอำเภอ จำนวนกว่า 20,000 ราย เกิดการรั่วไหลบนเครือข่ายอินเทอร์เน็ต ตามที่เป็นข่าว
ทั้งนี้ขอเตือนประชาชนว่า อย่าเผยแพร่ หรือ แชร์ข้อมูลส่วนบุคคล เช่น ข้อมูลบัตรประชาชน หรือข้อมูลสุขภาพ เพราะอาจจะเข้าข่ายผิดกฎหมายคุ้มครองข้อมูลส่วนบุคคล มีโทษทั้งจำทั้งปรับ และมีโทษจำคุกสูงสุด 1 ปี ขึ้นกับพฤติกรรมและลักษณะข้อมูล และอาจเข้าข่ายผิดกฎหมายอื่นด้วย
ด้าน นายศิวรักษ์ ศิวโมกษธรรม เลขาธิการ สคส. ได้กล่าวว่าในกรณีนี้ สคส. ได้มีการหารือกับ สำนักงานคณะกรรมการการเลือกตั้ง (กกต.) เพื่อทำการตรวจสอบ หาข้อเท็จจริง ในเบื้องต้น สคส. ได้ขอให้สำนักงาน กกต. ประสานเว็บไชต์ต่าง ๆ ระงับการเผยแพร่ข้อมูลดังกล่าวแล้ว พร้อมให้ปรับปรุงมาตรการป้องกันไม่ให้ข้อมูลส่วนบุคคลของผู้รับสมัครการเลือกตั้ง รวมถึงผู้มาใช้สิทธิการเลือกตั้ง เกิดการรั่วไหลหรือเผยแพร่โดยไม่ได้รับอนุญาต
นอกจากนี้ สคส. ยังทำงานกับสำนักงาน กกต. อย่างต่อเนื่อง โดยมุ่งเน้นสร้างมาตรการที่รัดกุม เพื่อไม่ให้มีการเผยแพร่ข้อมูลอย่างไม่เหมาะสม เช่น งดเว้นการเปิดเผยข้อมูลส่วนบุคคลที่อาจเกินความจำเป็นต่อภารกิจที่เกี่ยวข้อง การจำกัดสิทธิในการเข้าถึงข้อมูลส่วนบุคคลของเจ้าหน้าที่ที่เกี่ยวข้องและวางขั้นตอนการตรวจสอบข้อมูลส่วนบุคคลที่รัดกุมก่อนการเผยแพร่ รวมถึงให้เจ้าหน้าที่จากสำนักตรวจสอบและกำกับดูแล ของ PDPC เข้าตรวจสอบการทำงานเป็นระยะ เพื่อสร้างมาตรฐานที่ปลอดภัยและลดความเสี่ยงข้อมูลรั่วไหล
และ เลขาธิการ สคส. กล่าวเพิ่มว่า รัฐมนตรีประเสริฐ ได้มอบนโยบายให้ สคส. โดย ศูนย์ PDPC Eagle Eye ทำการติดตาม เฝ้าระวัง และตรวจสอบการรั่วไหลข้อมูลส่วนบุคคล อย่างต่อเนื่อง และหากพบการรั่วไหลของข้อมูล PDPC Eagle Eye จะเร่งประสานงานกับหน่วยงานที่เกี่ยวข้องให้ลบและแก้ไขในทันที
แจ้งเบาะแสการเผยแพร่ข้อมูล ข่าวปลอม โซเชียลมีเดีย สื่อลามก อนาจาร เว็บไซต์พนัน รวมทั้งข้อมูลอาชญากรรมออนไลน์ในทุกรูปแบบ (ตลอด 24 ชม.) ได้ที่ GCC โทรสายด่วน 1111 ช่องทาง Line Official Account แอดไลน์ ID : @antifakenewscenter ช่องทาง E-mail : csoc@mdes.go.th
-------------------------------------------------------------------------

ที่มา : https://www.thaigov.go.th/news/contents/details/84491