รัฐบาลไทย-ข่าวทำเนียบรัฐบาล-นายกฯ ชื่นชมการจัดงาน “JOB EXPO THAILAND 2024” ส่งเสริมการมีงานทำ สร้างงาน สร้างอาชีพ สร้างรายได้ที่มั่นคง เชื่อมั่นรัฐบาลพร้อมยกระดับเศรษฐกิจเพิ่มการลงทุนเพิ่มงานเพิ่มอาชีพ 


วันศุกร์ที่ 14 มิถุนายน 2567
14/06/2567
พิมพ์
นายกฯ ชื่นชมการจัดงาน “JOB EXPO THAILAND 2024” ส่งเสริมการมีงานทำ สร้างงาน สร้างอาชีพ สร้างรายได้ที่มั่นคง เชื่อมั่นรัฐบาลพร้อมยกระดับเศรษฐกิจเพิ่มการลงทุนเพิ่มงานเพิ่มอาชีพ
นายกฯ ชื่นชมการจัดงาน “JOB EXPO THAILAND 2024” ส่งเสริมการมีงานทำ สร้างงาน สร้างอาชีพ สร้างรายได้ที่มั่นคง เชื่อมั่นรัฐบาลพร้อมยกระดับเศรษฐกิจเพิ่มการลงทุนเพิ่มงานเพิ่มอาชีพ รวมทั้งพัฒนาทักษะให้มีรายได้ที่ดีขึ้น
วันนี้ (14 มิถุนายน 2567) นายคารม   พลพรกลาง  รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ส่งเสริมและดำเนินมาตรการเพื่อสร้างงาน สร้างอาชีพ รวมทั้งพัฒนาอาชีพคนไทยที่ทำอยู่ให้มีรายได้เพิ่มขึ้นอย่างมั่นคง ยกระดับชีวิตคนไทยอย่างต่อเนื่อง โดยนายกรัฐมนตรีชื่นชมการทำงานของหน่วยงานที่เกี่ยวข้องร่วมกันจัดงาน JOB EXPO THAILAND 2024  มหกรรมหางานสร้างรายได้ ระหว่างวันที่ 28 – 30 มิถุนายน 2567 เวลา 11.00 – 21.00 น. ณ ศูนย์ประชุมแห่งชาติสิริกิติ์ ฮอลล์ 6 – 7 มีอัตรางานรองรับถึงกว่า 6 แสน อัตรา แบ่งเป็น ในประเทศ กว่า 500,000 อัตรา และงานต่างประเทศกว่า 100,000 อัตรา
รองโฆษกประจำสำนักนายกรัฐมนตรี กล่าวว่า รัฐบาลโดยหน่วยงานที่เกี่ยวข้องได้ร่วมกันจัดงาน JOB EXPO THAILAND 2024 “มหกรรมหางานสร้างรายได้ที่สนุกที่สุดของประเทศไทย” ระหว่างวันที่ 28 – 30 มิถุนายน 2567 เวลา 11.00 – 21.00 น. ณ ศูนย์ประชุมแห่งชาติสิริกิติ์ ฮอลล์ 6-7 โดยภายในงานจะมีผู้ประกอบการ และโรงงานจากหลากหลายบริษัทชั้นนำ เข้าร่วมกิจกรรมในครั้งนี้มากกว่า 200 แห่ง เพื่อเปิดรับสมัครงานในตำแหน่งต่างๆ สำหรับตำแหน่งงานในประเทศ 500,000 อัตรา และ ตำแหน่งงานต่างประเทศ 100,000อัตรา
นอกจากนี้ รัฐบาลจัดพื้นที่สำหรับผู้สูงอายุและผู้พิการเพื่อแจ้งความประสงค์ในการทำงาน และค้นหาตำแหน่งงานที่เหมาะสม กลุ่มอาชีพอิสระที่แรงงานอิสระสามารถทดลองฝึกทักษะ กิจกรรมเวิร์กชอปจำนวน 30 อาชีพมาไว้ภายในงาน และสามารถพบผู้ประกอบการแฟรนไชส์ชั้นนำ จำนวน 20 ราย และกลุ่มประกอบอาชีพรับงานไปทำที่บ้าน จำนวน 12 กลุ่ม ทั้งนี้ สำหรับผู้ที่ยังไม่รู้ว่าตนเองเหมาะกับอาชีพอะไร ก็สามารถค้นหาตนเองได้ที่คลินิกให้คำปรึกษาทางอาชีพ และพื้นที่ทดสอบความพร้อมในอาชีพ และพลาดไม่ได้กับ UPSKILL ZONE จากกรมพัฒนาฝีมือแรงงาน ที่เชิญผู้ประกอบการด้านการพัฒนาทักษะแรงงานชั้นนำของประเทศไทย จำนวน 25 ราย ให้ความรู้ความเข้าใจถึงความสำคัญในการพัฒนาคุณภาพฝีมือแรงงานเพื่อการประกอบอาชีพ และสร้างรายได้ที่สูงยิ่งขึ้น
“นายกรัฐมนตรีขอบคุณหน่วยงานที่เกี่ยวข้องที่ร่วมดำเนินตามนโยบายของรัฐบาล การส่งเสริมให้ประชาชนมีงาน มีรายได้ที่มั่นคง เพื่อพัฒนาคุณภาพชีวิตตนเอง ครอบครัว เป็นเป้าหมายสำคัญที่รัฐบาลเร่งดำเนินงานมาโดยตลอด รวมทั้ง รัฐบาลตั้งมั่นที่จะต่อยอด เพิ่มโอกาสให้ประชาชนได้พัฒนาทักษะที่จำเป็นในการทำงาน โดยเฉพาะอย่างยิ่ง ทักษะที่เหมาะสมกับการทำงานด้านนวัตกรรม เทคโนโลยี และอุตสาหกรรมอนาคต เพื่อเพิ่มรายได้มีการงานที่มั่นคงมากขึ้นในอนาคต ซึ่งปัจจัยในการพัฒนาทักษะแรงงานไทยเป็นหนึ่งในประเด็นที่นายกรัฐมนตรีหยิบยกเพื่อความร่วมมือกับบริษัทขนาดใหญ่ระดับโลกอย่างต่อเนื่อง” นายคารม  กล่าว

ที่มา : https://www.thaigov.go.th/news/contents/details/84447