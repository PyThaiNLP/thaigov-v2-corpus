รัฐบาลไทย-ข่าวทำเนียบรัฐบาล-พ่อเมืองขอนแก่น มุ่งจัดระเบียบสังคมและปราบปรามผู้มีอิทธิพลอย่างต่อเนื่อง “เปิดยุทธการพิทักษ์ขอนแก่น และปฏิบัติการไล่ล่า เด็ดปีก นักค้าอีสานเหนือ252 ครั้งที่ 3” ใช้การจู่โจมพร้อมกัน


วันศุกร์ที่ 14 มิถุนายน 2567
14/06/2567
พิมพ์
พ่อเมืองขอนแก่น มุ่งจัดระเบียบสังคมและปราบปรามผู้มีอิทธิพลอย่างต่อเนื่อง “เปิดยุทธการพิทักษ์ขอนแก่น และปฏิบัติการไล่ล่า เด็ดปีก นักค้าอีสานเหนือ252 ครั้งที่ 3” ใช้การจู่โจมพร้อมกัน
พ่อเมืองขอนแก่น มุ่งจัดระเบียบสังคมและปราบปรามผู้มีอิทธิพลอย่างต่อเนื่อง “เปิดยุทธการพิทักษ์ขอนแก่น และปฏิบัติการไล่ล่า เด็ดปีก นักค้าอีสานเหนือ 252 ครั้งที่ 3” ใช้การจู่โจมพร้อมกันในเช้ามืด 211 จุด ได้ผู้ต้องหา 164 ราย พร้อมเชิญชวนพี่น้องประชาชนร่วม
เมื่อวันที่ 13 มิ.ย. 67 นายไกรสร กองฉลาด ผู้ว่าราชการจังหวัดขอนแก่น เปิดเผยถึง การแถลงผลการปฏิบัติการป้องกันปราบปรามยาเสพติด ครั้งที่ 3 ของหน่วยปฏิบัติการพิเศษจังหวัดขอนแก่น และทุกอำเภอ โดยเป็นการบูรณาการร่วมกันกับเจ้าหน้าที่ตำรวจ ซึ่งได้มีการเข้าจู่โจมมิให้กลุ่มเป้าหมายได้ทันระวังตั้งตัวโดยอาศัยช่วงเช้ามืดเข้าจู่โจมจำนวน 211 จุด ได้ผู้ต้องหา 164 ราย โดยมีพล.ต.ต.อนุวัตร สุวรรณภูมิ ผู้บังคับการตํารวจภูธรจังหวัด ร่วมกันแถลงข่าวผลการป้องกันปราบปราม บำบัดรักษาและแก้ไขปัญหายาเสพติดภายใต้  "ยุทธการพิทักษ์ขอนแก่น และปฏิบัติการไล่ล่า เด็ดปีก นักค้าอีสานเหนือ 252"
นายไกรสร กองฉลาด ผู้ว่าราชการจังหวัดขอนแก่น กล่าวว่า จังหวัดขอนแก่น ได้ดำเนินการจัดระเบียบสังคม ปราบปรามผู้มีอิทธิพลและแก้ไขปัญหายาเสพติดและสิ่งผิดกฎหมาย ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อความสงบเรียบร้อยของสังคมอย่างต่อเนื่อง ด้วยการจัดระเบียบสังคม ปราบปรามผู้มีอิทธิพล มุ่งขจัดยาเสพติดให้หมดไป โดยเฉพาะการมุ่งเป้า Re X-Ray พื้นที่เป้าหมาย เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวน ซึ่งจังหวัดขอนแก่นได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่
"ตนพร้อมด้วย พล.ต.ต.อนุวัตร สุวรรณภูมิ ผบก.ภ.จว.ขอนแก่น ได้ร่วมกันแถลงข่าวผลการป้องกันปราบปราม บำบัดรักษาและแก้ไขปัญหายาเสพติด ภายใต้ยุทธการพิทักษ์ขอนแก่น ซึ่งเป็นการปฏิบัติการเร่งรัดการป้องกันปราบปรามแก้ไขปัญหายาเสพติดระยะเร่งด่วน 3 เดือน ซึ่งวันนี้เป็นครั้งที่ 3 ในการปฏิบัติการเปิดปฏิบัติการทำพร้อมกันทุกอำเภอ ทั้งจังหวัด 211 จุด โดยสามารถจับกุมผู้ต้องหาได้รวม  164 ราย แบ่งเป็นผู้เสพ 147 ราย, ผู้ค้า 17 ราย พร้อมของกลางยาบ้า 8,005 เม็ด อาวุธปืน 11 กระบอก กระสุนปืน 26 นัด  พร้อมยึดทรัพย์ รวมมูลค่าประมาณ 1,887,000 บาท" นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า จังหวัดขอนแก่นดำเนินการปราบปรามนักค้ายาเสพติดและเครือข่ายยาเสพติด  CI ของทุกอำเภอ ซึ่งที่ผ่านมาผลงานเป็นที่น่าพึงพอใจ ตนจึงได้สั่งการให้ทุกอำเภอจัดตั้งศูนย์บัญชาการเหตุการณ์วอลรูม ติดตามเร่งรัดการดำเนินงานป้องกันปราบปรามและแก้ไขปัญหายาเสพติดระยะเร่งด่วน 3 เดือน 1 มิ.ย. - 31 ส.ค. 67 เพื่อรับแจ้งเบาะแสผู้มีพฤติกรรมเกี่ยวข้องกับยาเสพติดทั้งผู้ค้า ผู้เสพ ผู้มีปัญหาทางจิต อันมีสาเหตุจากการใช้ยาเสพติด ทั้ง 26 อำเภอ ของจังหวัดขอนแก่น นอกจากนี้จังหวัดขอนแก่นจะกำหนดจัดกิจกรรม kick off จัดตั้งด่านชุมชนทุกหมู่บ้าน เพื่อคุมเข้ม ผู้มีพฤติกรรมเกี่ยวข้องกับยาเสพติด สร้างการมีส่วนร่วมของประชาชนในการแก้ไขปัญหายาเสพติดร่วมกันซึ่งต้องช่วยกันเน้นหนักไปเรื่อง การให้ผู้เสพเข้าสู่ระบบการบำบัดรักษา คืนคนดีสู่สังคม การจัดเวรยามหมู่บ้าน เรื่องครัวเรือนสีขาวและจะขยายต่อเป็นหมู่บ้านสีขาว
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นมุ่งมั่นในการกวาดล้างสิ่งผิดกฎหมายทุกรูปแบบที่ก่อให้เกิดความไม่สงบในบ้านเมือง โดยขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน และร่วมเป็นกำลังสำคัญในการสร้างสรรค์ให้บ้านเมืองของเรามีแต่สิ่งที่ดี ด้วยการช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคม
#MOI #กระทรวงมหาดไทย #บำบัดทุกข์บำรุงสุข #ChangeforGood

ที่มา : https://www.thaigov.go.th/news/contents/details/84441