รัฐบาลไทย-ข่าวทำเนียบรัฐบาล-พ่อเมืองสงขลาเดินหน้าขับเคลื่อนการเรียนรู้ประวัติศาสตร์ชาติไทย ประวัติศาสตร์ท้องถิ่น 


วันศุกร์ที่ 14 มิถุนายน 2567
14/06/2567
พิมพ์
พ่อเมืองสงขลาเดินหน้าขับเคลื่อนการเรียนรู้ประวัติศาสตร์ชาติไทย ประวัติศาสตร์ท้องถิ่น
ผู้ว่าฯ สงขลา นำทีมผู้บริหารผนึกกำลังทีมจิตอาสา ขับเคลื่อนส่งเสริมการเรียนรู้ "ประวัติศาสตร์ชาติไทย" และ "ประวัติศาสตร์ท้องถิ่น" เสริมสร้างความภาคภูมิใจในความเป็นไทย ควบคู่การเป็นหัวเมืองปักษ์ใต้ ดินแดนประวัติศาสตร์หลายร้อยปี ถ่ายทอดสู่ลูกหลาน
ผู้ว่าฯ สงขลา นำทีมผู้บริหารผนึกกำลังทีมจิตอาสา ขับเคลื่อนส่งเสริมการเรียนรู้ "ประวัติศาสตร์ชาติไทย" และ "ประวัติศาสตร์ท้องถิ่น" เสริมสร้างความภาคภูมิใจในความเป็นไทย ควบคู่การเป็นหัวเมืองปักษ์ใต้ ดินแดนประวัติศาสตร์หลายร้อยปี ถ่ายทอดสู่ลูกหลานและประชาชนทุกช่วงวัย เสริมสร้างสำนึกรักเมืองไทยรักบ้านเกิด เพื่อประเทศชาติมั่นคง ประชาชนมีความสุขอย่างยั่งยืน
เมื่อวันที่ 13 มิ.ย. 67 นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลา ได้นำนโยบายของกระทรวงมหาดไทยที่มุ่งหนุนเสริมบทบาทของภาคราชการร่วมกับจิตอาสาทั้ง 7 ภาคีเครือข่าย ขยายผลการทำหน้าที่วิทยากรผู้ถ่ายทอดองค์ความรู้เกี่ยวกับประวัติศาสตร์ชาติไทยประจำถิ่น ซึ่งในวันนี้ได้มีการประชุมขับเคลื่อนงานการขยายผลวิทยากร เพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่นระดับอำเภอ และระดับองค์กรปกครองส่วนท้องถิ่น โดยมีนางสาวดุษฎี พฤกษเศรษฐ หัวหน้าสำนักงานจังหวัดสงขลา นายวิญญู สิงหเสม ท้องถิ่นจังหวัดสงขลา พร้อมด้วยส่วนราชการ องค์กรปกครองส่วนท้องถิ่น จิตอาสาพระราชทาน บุคลากรทางการศึกษา ข้าราชการบำนาญ และเจ้าหน้าที่ที่เกี่ยวข้องเข้าร่วมการประชุมฯ ณ ห้องประชุมเฟื่องฟ้า ชั้น 4 ศาลากลางจังหวัดสงขลา
นายสมนึก พรหมเขียว ผู้ว่าราชการจังหวัดสงขลา กล่าวว่า ในการขับเคลื่อนนโยบายดังกล่าว จังหวัดสงขลา ได้ส่งตัวแทนจังหวัดสงขลา เพื่อทำหน้าที่เป็น ครู ก. หรือ ผู้เล่าเรื่องประวัติศาสตร์ จำนวน 24 ราย โดยได้ผ่านฝึกอบรมเป็นวิทยากร เพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยฯ จากกระทรวงมหาดไทย ในรุ่นที่ 16 ระหว่างวันที่ 2 - 6 พฤษภาคม 2567 จำนวน 12 คน และรุ่นที่ 17 ระหว่างวันที่ 7 - 11 พฤษภาคม 2567 จำนวน 12 คน เพื่อให้สามารถนำไปขยายผลวิทยากร ทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่นระดับอำเภอและระดับองค์กรปกครองส่วนท้องถิ่นที่จะทำหน้าที่เป็นครู ข. ต่อไป
นายสมนึก กล่าวอีกว่า การจัดกิจกรรมครู ก. มีวัตถุประสงค์สำคัญ คือ การถ่ายทอดความรู้ ปลูกฝังความรักชาติ ศาสนา และพระมหากษัตริย์ ให้กับบุคลากรของภาครัฐ และจิตอาสา เพื่อได้รับรู้ถึงประวัติศาสตร์อันยาวนานของชาติไทย รวมทั้งได้สำนึกในพระมหากรุณาธิคุณของสถาบันพระมหากษัตริย์ พระบรมราชจักรีวงศ์ทุกพระองค์ ที่ทรงปฏิบัติพระราชกรณียกิจเพื่อปวงชนชาวไทยตลอดมา โดยครู ก. ได้บอกเล่าเรื่องราว ในช่วงก่อนประวัติศาสตร์ ยุคสุโขทัย และยุคกรุงศรีอยุธยา ซึ่งเป็นจุดเริ่มต้นของการหลอมรวมดินแดน เพื่อเป็นสยามประเทศ ตั้งแต่ยุคอาณาจักรโบราณ ที่มีความงดงามของศิลปะและประวัติศาสตร์อันยาวนาน มาจนถึง ยุคสุโขทัย ราชธานีแห่งใหม่ซึ่งเป็นดินแดนที่ก่อกำเนิด “ลายสือไทย” ต้นฉบับของภาษาไทยของทุกวันนี้ในรัชสมัยพ่อขุนรามคำแหงมหาราช ตลอดจนถึงการดูแลพสกนิกร ด้วยระบบการปกครองแบบพ่อปกครองลูก ซึ่งช่วยสร้างความร่มเย็น ดับทุกข์ร้อนของปวงประชามาจนถึง ยุคกรุงศรีอยุธยา ราชธานีอันเรืองรองและคงอยู่ยาวนานถึง 417 ปี ที่มีประวัติในการปกครอง การกอบกู้เอกราช วีรกรรมและด้านขนบธรรมเนียมประเพณีงดงามมากมาย เป็นเมืองที่อุดมสมบูรณ์ด้วยพืชพันธ์ุธัญญาหารดังคำกล่าวว่า "ในน้ำมีปลา ในนามีข้าว" และมีพระมหากษัตริย์ปกครองอาณาจักรสืบต่อกันมา 33 พระองค์ มีราชวงศ์ผลัดเปลี่ยนกันครองอาณาจักรรวม 5 ราชวงศ์ อันได้แก่ ราชวงศ์อู่ทอง ราชวงศ์สุพรรณภูมิ ราชวงศ์สุโขทัย ราชวงศ์ปราสาททอง และราชวงศ์บ้านพลูหลวง จวบจนเข้าสู่ยุคกรุงธนบุรี และกรุงรัตนโกสินทร์ ที่มีบูรพมหากษัตริย์ไทย และราชจักรีวงศ์ ที่ทุกพระองค์ทรงประกอบพระราชกรณียกิจนานับประการ เพื่อประโยชน์สุขแห่งอาณาราษฎรของไทยจวบจนถึงปัจจุบัน นอกจากนี้ ในส่วนของจังหวัดสงขลา ก็เป็นเมืองเก่าที่มีความเป็นมายาวนานนับเนื่องกว่า 400 ปี ตั้งแต่ชื่อเมืองซิงกอรา เมืองสะทิงพระ และเป็น "สงขลา" ในปัจจุบัน สะท้อนความเป็นมาที่อยู่คู่กับประวัติศาสตร์ชาติไทย ในฐานะเป็นหัวเมืองใหญ่ของปักษ์ใต้ดูแลทุกข์สุขของอาณาประชาราษฎร ให้ได้รับการบำบัดทุกข์ บำรุงสุข เสมอมา
"การประชุมในวันนี้ได้หารือแบ่งมอบภารกิจรับผิดชอบพื้นที่โซน/อำเภอ ให้วิทยากร ครู ก. ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น และจิตอาสา 904 ครู ก. เป็นพี่เลี้ยงและช่วยเหลือสนับสนุน ครู ข. ในการทำกิจกรรมในระดับพื้นที่ ซึ่งแบ่งพื้นที่ออกเป็น 5 โซน ประกอบด้วย โซนที่ 1 อำเภอจะนะ เทพา นาทวี และอำเภอสะบ้าย้อย, โซนที่ 2 อำเภอสทิงพระ กระแสสินธุ์ และอำเภอระโนด, โซนที่ 3 อำเภอควนเนียง บางกล่ำ และอำเภอรัตภูมิ, โซนที่ 4 อำเภอสะเดา คลองหอยโข่ง และอำเภอนาหม่อม และโซนที่ 5 อำเภอเมืองสงขลา หาดใหญ่ และอำเภอสิงหนคร" นายสมนึก กล่าวเน้นย้ำ
นายสมนึก กล่าวเพิ่มเติมว่า โดยในส่วนของการจัดอบรมครู ข. นั้น จะจัดขึ้นพร้อมกันทั่วประเทศ โดยจะเชิญครู ก. ระดับจังหวัดที่ผ่านการฝึกอบรมมาแล้วเข้าร่วมเป็นครูผู้สอน เพื่อถ่ายทอดองค์ความรู้เกี่ยวกับประวัติศาสตร์ชาติไทยประจำท้องถิ่น และการถ่ายทอดให้ความรู้ “10 อัญมณี” ในระหว่างวันที่ 2 - 4 กรกฎาคม 2567 โดยเรียนเชิญนายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดผ่านระบบวิดีทัศน์ทางไกล (Video Conference) ในวันที่ 2 กรกฎาคม 2567

ที่มา : https://www.thaigov.go.th/news/contents/details/84449