รัฐบาลไทย-ข่าวทำเนียบรัฐบาล-รมว.แรงงาน “พิพัฒน์” มอบเลขาฯ “อารี” มอบโอวาท 298 แรงงานไทย เตรียมส่งทำงานญี่ปุ่น ไต้หวัน เผยปี 67 ส่งทำงานต่างประเทศแล้ว 6.4 หมื่นคน


วันศุกร์ที่ 14 มิถุนายน 2567
14/06/2567
พิมพ์
รมว.แรงงาน “พิพัฒน์” มอบเลขาฯ “อารี” มอบโอวาท 298 แรงงานไทย เตรียมส่งทำงานญี่ปุ่น ไต้หวัน เผยปี 67 ส่งทำงานต่างประเทศแล้ว 6.4 หมื่นคน
วันที่ 14 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายนายอารี ไกรนรา เลขานุการรัฐมนตรีว่าการกระทรวงแรงงาน ตรวจเยี่ยมให้กำลังใจพร้อมมอบโอวาทแก่แรงงานไทย 305 คน
ที่เข้ารับการอบรมก่อนเดินทางไปทำงานไต้หวัน และญี่ปุ่น โดยมีนายสิบหมื่นชัย โพธิสินธุ์ รองอธิบดีกรมการจัดหางาน กล่าวรายงาน ผู้บริหารกระทรวงแรงงาน และผู้เข้ารับการอบรม ร่วมพิธี ณ ห้องประชุมชั้น 5 อาคารกระทรวงแรงงาน
นายอารี ไกรนรา เลขานุการรัฐมนตรีว่าการกระทรวงแรงงาน กล่าวว่า การไปทำงานต่างประเทศอย่างถูกต้องตามกฎหมาย สร้างโอกาสให้แรงงานไทยเพิ่มพูนประสบการณ์ มีรายได้มั่นคง และยกระดับคุณภาพชีวิตให้ดีขึ้น โดยก่อนเดินทางไปทำงานต่างประเทศ จะต้องมีการอบรมคนหางาน เพื่อเตรียมความพร้อมให้แรงงานไทยมีความรู้เข้าใจ ทราบเงื่อนไขตามสัญญาจ้างงาน สภาพการจ้าง และขนบธรรมเนียม วัฒนธรรม ประเพณี รวมทั้งรู้ช่องทางขอความช่วยเหลือ ทราบสิทธิประโยชน์ และการคุ้มครองคนหางานตามกฎหมาย สามารถไปทำงานด้วยความมั่นใจ และมีความพร้อมในการทำงาน โดยในวันนี้มีแรงงานไทยเข้ารับการอบรม จำนวน 298 คน เพื่อเตรียมเดินทางไปทำงานไต้หวัน จำนวน 291 คน ในตำแหน่งคนงานก่อสร้าง และพนักงานผลิตชิ้นโลหะ ญี่ปุ่น จำนวน 7 คน ในตำแหน่งพนักงานการเกษตร พนักงานผลิตชิ้นส่วนเครื่องจักร ซึ่งทั้งหมดเดินทางโดยบริษัทจัดหางานเป็นผู้จัดส่ง และกรมการจัดหางานกำลังทยอยจัดส่งแรงงานไทยไปทำงานรัฐอิสราเอลประมาณ 3,000 คน
“ผมขอให้ทุกทคนตั้งใจทำงาน ไม่ยุ่งเกี่ยวกับยาเสพติด สิ่งมึนเมา และการพนันทุกชนิด ที่สำคัญต้องวางแผนการออมเงิน เพื่อให้มีเงินเก็บ กลับมาต่อยอดหลังจากเสร็จสิ้นสัญญาจ้าง สุดท้ายขอชื่นชมทุกคนในความพยายามและความอดทน ฝึกฝนทักษะด้านภาษา ทักษะการทำงานจนผ่านการคัดเลือกไปทำงานต่างประเทศ”
ด้านนายสิบหมื่นชัย โพธิสินธุ์ รองอธิบดีกรมการจัดหางาน กล่าวว่า ในปัจจุบันมีแรงงานไทยทำงานอยู่ทั่วโลกใน 139 ประเทศ ซึ่ง 5 อันดับแรกที่คนไทยไปทำงานมากที่สุด ได้แก่ ไต้หวัน สาธารณรัฐเกาหลี ญี่ปุ่น รัฐอิสราเอล และมาเลเซียตามลำดับ โดยปีงบประมาณ พ.ศ. 2567 มีการจัดส่งคนหางานไปทำงานต่างประเทศแล้ว 64,943 คน ประมาณการรายได้เฉพาะปีงบประมาณ พ.ศ. 2567 ที่คนหางานในต่างประเทศส่งกลับประเทศไทยผ่านระบบธนาคารแห่งประเทศไทย รวม 181,492 ล้านบาท
สำหรับผู้ที่สนใจเดินทางไปทำงานต่างประเทศ สามารถติดตามข่าวสารการประกาศรับสมัครได้ที่เว็บไซต์ doe.go.th/overseas และสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/84472