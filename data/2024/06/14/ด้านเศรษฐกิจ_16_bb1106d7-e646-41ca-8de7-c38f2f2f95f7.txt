รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ยกระดับการค้าสินค้าเกษตรผ่านการตลาดสินค้าเกษตรดิจิทัล


วันศุกร์ที่ 14 มิถุนายน 2567
รองปลัดเศรษฐเกียรติฯ ยกระดับการค้าสินค้าเกษตรผ่านการตลาดสินค้าเกษตรดิจิทัล
รองปลัดเศรษฐเกียรติฯ ยกระดับการค้าสินค้าเกษตรผ่านการตลาดสินค้าเกษตรดิจิทัล
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะกรรมการส่งเสริมการค้า ตลาด การตลาดสินค้าเกษตรดิจิทัล เพื่อเชื่อมโยงระบบการค้าสินค้าเกษตรและผลิตภัณฑ์ของไทยกับต่างประเทศ ครั้งที่ 1/2567 โดยมีนางอัญชลี สุวจิตตานนท์ ผู้ตรวจราชการกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร นายปณิธาน มีไชยโย ผู้อำนวยการองค์การตลาดเพื่อเกษตรกร นายอานนท์ นนทรีย์ รองอธิบดีกรมการข้าว นางสาวอาทินันท์ อินทรพิมพ์ อัครราชทูตที่ปรึกษา (ฝ่ายเกษตร) ประจำกรุงปักกิ่ง นายปรัตถกร แท่นมณี กงสุล (ฝ่ายเกษตร) ประจำสถานกงสุลใหญ่ ณ นครกว่างโจว นางสาวปุณฑริกา ฉายากุล กงสุล (ฝ่ายเกษตร) ประจำสถานกงสุลใหญ่ ณ นครเซี่ยงไฮ้ และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ และผ่านสื่ออิเล็กทรอนิกส์
รองปลัดกระทรวงเกษตรและสหกรณ์ กล่าวว่า ปัจจุบันเทคโนโลยีดิจิทัลมีความสำคัญต่อการพัฒนาประเทศเป็นอย่างมาก และในภาคการเกษตรได้มีการใช้เทคโนโลยีดิจิทัลเพิ่มขึ้น ทั้งในภาคการผลิตและการค้าขายสินค้า แต่ส่วนใหญ่จะเป็นการค้าในประเทศ อย่างไรก็ตาม เพื่อเป็นการเร่งผลักดันให้เกิดการใช้เทคโนโลยีดิจิทัลมาเชื่อมโยงระบบการค้ากับต่างประเทศ และเล็งเห็นว่าสาธารณรัฐประชาชนจีนเป็นประเทศคู่ค้าของไทยที่มีศักยภาพในการใช้เทคโนโลยีดิจิทัลมาใช้ในระบบการค้าสินค้าเกษตรได้ จึงเร่งผลักดันการพัฒนาแนวทางการเปิดตลาดสินค้าเกษตรและผลิตภัณฑ์ของไทยไปยังสาธารณรัฐประชาชนจีน โดยมีกระบวนการคือ ต้องคัดเลือกและรวบรวมสินค้าเกษตรของไทยที่มีศักยภาพและเป็นที่ต้องการของจีน และผ่านการรับรองคุณภาพจากฝ่ายไทย และส่งให้กับผู้ประกอบการจีนผ่านระบบออนไลน์เพื่อกระจายสินค้าสู่ตลาดของจีน โดยมีสำนักงานที่ปรึกษาการเกษตรต่างประเทศ ประจำกรุงปักกิ่ง ฝ่ายเกษตร ประจำสถานกงสุลใหญ่ ณ นครกว่างโจว และฝ่ายเกษตร ประจำสถานกงสุลใหญ่ ณ นครเซี่ยงไฮ้ เป็นผู้อำนวยความสะดวกและดำเนินการคัดเลือกผู้ประกอบการที่มีศักยภาพเข้าร่วมการดำเนินการดังกล่าว
ด้านอธิบดีกรมส่งเสริมการเกษตร กล่าวเพิ่มเติมว่า การดำเนินการดังกล่าว จะส่งผลให้ประเทศไทยเป็นส่วนหนึ่งของระบบห่วงโซ่คุณค่าของโลก ตลอดจนเพิ่มโอกาสทางอาชีพให้กับเกษตรกรและผู้ประกอบการของไทย นอกจากนี้ การสินค้าเกษตรและผลิตภัณฑ์ของชุมชนผ่านเทคโนโลยีดิจิทัล เป็นการดำเนินการร่วมกันระหว่างภาครัฐ ภาคเอกชน และภาคประชาชน ดังนั้น จึงเป็นจังหวะโอกาสของกระทรวงเกษตรและสหกรณ์ที่จะขับเคลื่อนองค์กรตามแผนพัฒนาดิจิทัลเพื่อเศรษฐกิจและสังคมกระทรวงเทคโนโลยีสารสนเทศและการสื่อสารต่อไป

ที่มา : https://www.thaigov.go.th/news/contents/details/84474