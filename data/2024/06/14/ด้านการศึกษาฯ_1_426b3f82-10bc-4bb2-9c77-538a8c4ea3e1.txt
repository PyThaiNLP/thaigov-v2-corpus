รัฐบาลไทย-ข่าวทำเนียบรัฐบาล-ผลการประชุมประสานภารกิจ 22/2567


วันศุกร์ที่ 14 มิถุนายน 2567
14/06/2567
พิมพ์
ผลการประชุมประสานภารกิจ 22/2567
พลตำรวจเอก เพิ่มพูน ชิดชอบ รมว.ศธ. เปิดเผยภายหลังการประชุมประสานภารกิจกระทรวงศึกษาธิการ ครั้งที่ 22/2567 เมื่อเร็ว ๆ นี้ ณ ห้องประชุมราชวัลลภ และออนไลน์ผ่านระบบ Zoom meeting
โดยที่ประชุมได้รับทราบการขับเคลื่อนเพื่อยกระดับคุณภาพการศึกษา PISA โดย สสวท. ได้นำเสนอผลการประชุมคณะกรรมการ PISA แห่งชาติ ซึ่งมีความก้าวหน้าในการนำเอกสารชุด "พัฒนาความฉลาดรู้" ด้านการอ่าน คณิตศาสตร์ และวิทยาศาสตร์ รวม 17 เล่ม ไปขยายผลในสถานศึกษาสังกัดต่าง ๆ โดยบูรณาการการเรียนการสอนร่วมกับรายวิชาพื้นฐาน พร้อมแผนการขับเคลื่อนเพื่อยกระดับผลการประเมิน PISA ระยะที่ 2 ปีการศึกษา 2568 อาทิ กิจกรรมอบรมครู เพื่อสร้างนักสร้างข้อสอบตามแนว PISA การสร้างแบบฝึกตามกรอบการประเมิน PISA 2025 ให้โรงเรียนนำไปใช้ฝึกผู้เรียนกลุ่มเป้าหมาย การจัดประชุมชี้แจงครูแกนนำ ผู้บริหารสถานศึกษาและครูผู้สอน เพื่อเตรียมความพร้อม โดยมีครูแกนนำและครูกลุ่มโรงเรียนจุฬาภรณราชวิทยาลัย เป็นวิทยากร
ในส่วนของงบประมาณ ได้เน้นย้ำการใช้งบประมาณในโครงการสุขาดี มีความสุข ด้วยความประหยัดและคุ้มค่า ส่วนบ้านพักครู มอบให้ทุกหน่วยสำรวจความต้องการในแต่ละพื้นที่ พร้อมแสวงหาความร่วมมือกับเครือข่ายทุกภาคส่วนเพื่อพัฒนาสถานศึกษา รวมทั้งการสำรวจทรัพยากร อาคารสถานที่ และอุปกรณ์ เพื่อร่วมกันแชร์และใช้ทรัพยากรร่วมกันให้เกิดประโยชน์สูงสุดต่อการดำเนินงานด้านการศึกษาด้วย
นอกจากนี้ ที่ประชุมยังรับทราบมติคณะรัฐมนตรี ที่มีมติเห็นชอบการกำหนดให้ “การไหว้” เป็นเอกลักษณ์ประจำชาติ ประเภทการทักทายและการแสดงความเคารพแบบไทย จึงขอให้ทุกหน่วยงานในสังกัด ศธ.ได้ร่วมกันอนุรักษ์เอกลักษณ์ประจำชาติไทย โดยเฉพาะการถ่ายทอดสื่อสารให้เด็กและเยาวชนรุ่นหลังได้รับรู้และสืบสานต่อไป
ทั้งนี้ ที่ประชุมได้ชื่นชมการบริหารจัดการ การแก้ไขปัญหาเฉพาะหน้ากรณีจำเป็นเร่งด่วน ในการให้การช่วยเหลือผู้เข้าสอบที่ตั้งครรภ์และมีภาวะใกล้คลอด ของสนามสอบ 3 แห่ง ได้แก่ สพป.อุบลราชธานี เขต 3 สพป.อุทัยธานี เขต 2 และ สพป.ตาก เขต 2
#เรียนดีมีความสุข #PISA2025 #สอบครูผู้ช่วย #สร.ศธ.

ที่มา : https://www.thaigov.go.th/news/contents/details/84487