รัฐบาลไทย-ข่าวทำเนียบรัฐบาล-นายกฯ พบ นายเอมานูว์แอล เปอตี อดีตนักฟุตบอลทีมชาติฝรั่งเศส ชื่นชมวงการฟุตบอลไทยมีการพัฒนาอย่างต่อเนื่อง พร้อมพูดคุยแลกเปลี่ยนแนวทางการพัฒนากีฬาฟุตบอลของไทย 


วันศุกร์ที่ 14 มิถุนายน 2567
14/06/2567
พิมพ์
นายกฯ พบ นายเอมานูว์แอล เปอตี อดีตนักฟุตบอลทีมชาติฝรั่งเศส ชื่นชมวงการฟุตบอลไทยมีการพัฒนาอย่างต่อเนื่อง พร้อมพูดคุยแลกเปลี่ยนแนวทางการพัฒนากีฬาฟุตบอลของไทย
นายกฯ พบ นายเอมานูว์แอล เปอตี อดีตนักฟุตบอลทีมชาติฝรั่งเศส ชื่นชมวงการฟุตบอลไทยมีการพัฒนาอย่างต่อเนื่อง พร้อมพูดคุยแลกเปลี่ยนแนวทางการพัฒนากีฬาฟุตบอลของไทย
วันนี้ (14 มิถุนายน 2567) เวลา 11.30 น. ณ ห้องโดมทอง ตึกไทยคู่ฟ้า ทำเนียบรัฐบาล นาย Jean-Claude Poimboeuf เอกอัครราชทูตสาธารณรัฐฝรั่งเศสประจำประเทศไทย นำนายเอมานูว์แอล เปอตี (Mr. Emmanuel Petit) อดีตนักฟุตบอลทีมชาติฝรั่งเศส (ชุดแชมป์โลกปี 2541 และแชมป์ยุโรปปี 2543) เข้าเยี่ยมคารวะ นายเศรษฐา ทวีสิน นายกรัฐมนตรี ในโอกาสเยือนไทยเพื่อเข้าร่วมกิจกรรมเดิน-วิ่ง Olympic Day 2024 โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญจากการหารือ ดังนี้
นายกรัฐมนตรีกล่าวต้อนรับนายเปอตี ในโอกาสเยือนไทยเพื่อเข้าร่วมกิจกรรมเดิน-วิ่ง Olympic Day 2024 ซึ่งจัดขึ้นเพื่อสร้างการมีส่วนร่วมในมหกรรมโอลิมปิกปารีส 2024 (Olympic Paris 2024) ในวันที่ 15 - 16 มิถุนายน 2567 ณ สวนเบญจกิติ กรุงเทพฯ โดยนายกรัฐมนตรีเคยติดตาม และชื่นชมในทักษะฝีมือการเล่นฟุตบอลของนายเปอตี เชื่อมั่นว่าการเยือนไทยของนายเปอตี จะช่วยสนับสนุนความร่วมมือระหว่างไทยกับฝรั่งเศสในด้านการกีฬา และถือเป็นโอกาสให้เกิดแลกเปลี่ยนทางวัฒนธรรมให้แน่นแฟ้นยิ่งขึ้น รวมถึงเชื่อว่าจะเป็นการสร้างแรงบันดาลใจให้กับเยาวชนไทย
นายเปอตี ขอบคุณนายกรัฐมนตรีที่ให้เข้าเยี่ยมคารวะในวันนี้ ยินดีอย่างยิ่งที่ได้เดินทางมายังประเทศไทยในครั้งนี้ ชื่นชอบประเทศไทยมาก มีโอกาสเดินทางมาท่องเที่ยวในประเทศไทยหลายครั้ง และหากมีโอกาสอยากมาอยู่ประเทศไทย ซึ่งนายกรัฐมนตรีได้กล่าวว่า รัฐบาลพยายามพัฒนา Immigration System และมาตรการต่าง ๆ สำหรับชาวต่างชาติที่ต้องการเข้ามาทำงานและอยู่อาศัย ซึ่งมีชาวฝรั่งเศสเข้ามาอาศัยอยู่ในประเทศไทยจำนวนมาก นอกจากนี้ ไทยและฝรั่งเศสยังมีความสัมพันธ์ที่ดีระหว่างกัน รวมถึงมีความร่วมมือในการจัดกิจกรรมร่วมกันอย่างสม่ำเสมอ
โอกาสนี้ ทั้งสองฝ่ายได้แลกเปลี่ยนความคิดเห็นเกี่ยวกับกีฬาฟุตบอล รวมถึงแนวทางการพัฒนากีฬาฟุตบอลในประเทศไทย ซึ่งนายเปอตีกล่าวว่าประเทศในภูมิภาคเอเชียมีการพัฒนาด้านกีฬาฟุตบอลอย่างมาก โดยเฉพาะสาธารณรัฐเกาหลี และญี่ปุ่น พร้อมกล่าวว่าได้มีโอกาสชมการแข่งขันของทีมชาติไทย ชื่นชมพัฒนาของทีมไทยที่มีอย่างต่อเนื่อง โดยนายกรัฐมนตรีเน้นย้ำว่า รัฐบาลให้ความสำคัญกับการพัฒนากีฬาไทย ซึ่งรวมถึงกีฬาฟุตบอล มีหลายหน่วยงานที่เกี่ยวข้องทั้งภาครัฐและภาคเอกชนที่พยายามผลักดันศักยภาพกีฬาฟุตบอลไทย โดยนายกรัฐมนตรีเห็นว่าการพัฒนาต้องเริ่มตั้งแต่ในระดับโครงสร้าง และพัฒนาในระยะยาว เช่น การพัฒนาด้านการศึกษา และ Food science รวมไปถึงการพัฒนาทางด้านเศรษฐกิจ เพราะประชาชนต้องมีความกินดีอยู่ดี มีสุขภาพที่แข็งแรงก่อน โดยเฉพาะในเยาวชน ซึ่งนายกรัฐมนตรีพยายามพัฒนาความเติบโตทางเศรษฐกิจไทยให้ดีเพื่อพัฒนาวิถีชีวิตประชาชนไทย
อนึ่ง นายเปอตีจะร่วมกิจกรรมเดิน-วิ่ง Olympic Day 2024 ซึ่งจะจัดขึ้นในวันที่ 15 - 16 มิถุนายน 2567 ณ สวนเบญจกิติ กรุงเทพฯ เพื่อเฉลิมฉลองเนื่องในโอกาสวันโอลิมปิกสากล (23 มิถุนายนของทุกปี) ส่งเสริมให้ประชาชนออกกำลังกาย ตามนโยบายโอลิมปิกสากล และสร้างการมีส่วนร่วมของประชาชนเพื่อเป็นส่วนหนึ่งในมหกรรมโอลิมปิกปารีส 2024 ซึ่งสาธารณรัฐฝรั่งเศสจะเป็นเจ้าภาพ รวมถึงเป็นการเน้นย้ำความพร้อมของไทยในการเสนอตัวเป็นเจ้าภาพจัด Youth Olympic 2030

ที่มา : https://www.thaigov.go.th/news/contents/details/84461