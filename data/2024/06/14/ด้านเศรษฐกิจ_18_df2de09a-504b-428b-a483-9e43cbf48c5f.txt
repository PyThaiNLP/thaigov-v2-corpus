รัฐบาลไทย-ข่าวทำเนียบรัฐบาล-จิตอาสา ก.อุตฯ นำร่องช่วยเหลือชาวไร่อ้อยเมืองกาญจน์ เติมความรู้พัฒนาดิน เพิ่มผลผลิตอ้อย หนุนตัดอ้อยสดคุณภาพดีลดฝุ่น PM 2.5 เพื่อเฉลิมพระเกียรติสมเด็จพระนางเจ้าฯ พระบรมราชินี


วันศุกร์ที่ 14 มิถุนายน 2567
14/06/2567
พิมพ์
จิตอาสา ก.อุตฯ นำร่องช่วยเหลือชาวไร่อ้อยเมืองกาญจน์ เติมความรู้พัฒนาดิน เพิ่มผลผลิตอ้อย หนุนตัดอ้อยสดคุณภาพดีลดฝุ่น PM 2.5 เพื่อเฉลิมพระเกียรติสมเด็จพระนางเจ้าฯ พระบรมราชินี
จิตอาสา ก.อุตฯ นำร่องช่วยเหลือชาวไร่อ้อยเมืองกาญจน์ เติมความรู้พัฒนาดิน เพิ่มผลผลิตอ้อย
หนุนตัดอ้อยสดคุณภาพดีลดฝุ่น PM 2.5 เพื่อเฉลิมพระเกียรติสมเด็จพระนางเจ้าฯ พระบรมราชินี
เนื่องในโอกาสวันเฉลิมพระชนมพรรษา 3 มิ.ย. 67
จังหวัดกาญจนบุรี - นายณัฐพล รังสิตพล ปลัดกระทรวงอุตสาหกรรม กล่าวว่า กระทรวงอุตสาหกรรม (อก.) ได้จัดกิจกรรมจิตอาสา "พัฒนาที่ดินเพิ่มผลผลิตอ้อยในการผลิตน้ำตาล" เพื่อเฉลิมพระเกียรติสมเด็จพระนางเจ้าฯ พระบรมราชินี เนื่องในโอกาสวันเฉลิมพระชนมพรรษา 3 มิถุนายน 2567 ภายใต้โครงการจิตอาสา "อุตสาหกรรมรวมใจ ดูแลสิ่งแวดล้อม ดิน น้ำ ลม ไฟ" เมื่อวันที่ 12 มิถุนายน 2567 ที่ผ่านมา โดย อก. ได้เล็งเห็นถึงความสำคัญของการช่วยเหลือชาวไร่อ้อยในการเพิ่มคุณภาพให้กับผลผลิต พร้อมสนับสนุนและส่งเสริมให้ตัดอ้อยสดคุณภาพดีเพื่อลดฝุ่น PM 2.5 ควบคุมฝุ่นและควันไฟจากภาคเกษตร ซึ่งจะเป็นการรักษาดินและอากาศเพื่อให้เกิดความยั่งยืนของเกษตรอุตสาหกรรม โดยสาเหตุสำคัญประการหนึ่งที่ทำให้ปริมาณระดับความหวานของอ้อยต่ำลง ส่งผลให้ผลิตน้ำตาลได้น้อยลง คือ สภาพดินที่ใช้ในการเพาะปลูกมีความเสื่อมโทรมจากการปลูกพืชชนิดเดียวกันเป็นระยะเวลานาน ทำให้ขาดสารอาหารและแร่ธาตุ กระทรวงฯ จึงร่วมกับภาคเครือข่ายจัดกิจกรรมจิตอาสาส่งเสริมให้ความรู้แก่เกษตรกรชาวไร่อ้อยในการปรับสภาพและการฟื้นฟูพื้นดินให้มีความอุดมสมบูรณ์ สามารถเก็บเกี่ยวอ้อยให้ได้ปริมาณและคุณภาพที่ดียิ่งขึ้นอีกครั้ง อาทิ การเตรียมดิน การใส่กากตะกอน ตลอดจนการใช้ปุ๋ยน้ำหมักชีวภาพด้วยการนำเศษพืช สิ่งที่เหลือใช้จากการทำไร่หรือการหีบอ้อยมาหมักรวมกันจนถูกย่อยสลายโดยจุลินทรีย์ ซึ่งเป็นวิธีบำรุงดินที่ช่วยเร่งอัตราการเจริญเติบโตของพืชไร่ เพิ่มคุณภาพของผลผลิตให้ดีขึ้น และสามารถไล่แมลงศัตรูพืช อีกทั้ง ยังช่วยลดต้นทุนค่าใช้จ่ายให้กับชาวไร่อ้อยได้อีกด้วย
ปลัดกระทรวงอุตสาหกรรม กล่าวว่า การจัดกิจกรรมในครั้งนี้แบ่งออกเป็น 2 ช่วง คือ ช่วงแรกเป็นการบรรยายหัวข้อ “การวางแผนการใช้ประโยชน์ที่ดินและการปรับปรุงบำรุงดินในการปลูกอ้อย” โดยเจ้าหน้าที่จากสถานีพัฒนาที่ดินกาญจนบุรี และช่วงที่สอง ประกอบด้วย 3 กิจกรรมที่สำคัญ ได้แก่ 1) กิจกรรมการรับมอบสิ่งของชุดของขวัญปุ๋ยน้ำหมักชีวภาพจากกรมพัฒนาที่ดิน และพันธุ์อ้อยโดยศูนย์ส่งเสริมอุตสาหกรรมอ้อยและน้ำตาลทราย ภาคที่ 1 ให้กับเกษตรกรชาวไร่อ้อยในพื้นที่ 2) กิจกรรมสาธิตการเตรียมดินและการใส่วัสดุบำรุงปรับปรุงดินจากกากตะกอนหม้อกรองด้วยเครื่องจักรเตรียมดินเฉพาะแนวปลูก การปลูกอ้อยด้วยเครื่องปลูกอ้อยท่อน การพรวนดินและใส่ปุ๋ยในระหว่างแถวร่องอ้อย การปลูกปอเทืองเพื่อบำรุงดิน การฉีดพ่นน้ำหมักชีวภาพโดยใช้โดรน การไถกลบใบอ้อยหลังจากการตัดอ้อยสด 3) การจัดแสดงกิจกรรม ผลงาน และนวัตกรรมการส่งเสริมให้ชาวไร่อ้อยตัดอ้อยสดเพื่อลดฝุ่นละออง PM 2.5 การจัดแสดงอ้อยสายพันธุ์ใหม่ การกำจัดวัชพืชในไร่อ้อยและการอนุรักษ์ดิน การจัดแสดงอุปกรณ์เครื่องมือ เครื่องจักรกลต่าง ๆ ที่ช่วยในการปลูกและเก็บเกี่ยวต้นอ้อย
โดยทุกกิจกรรมได้รับความร่วมมือจากจิตอาสาทั้งจากภาครัฐและภาคเอกชน ในการเสริมสร้างความรู้ ความเข้าใจเกี่ยวกับเรื่องของการปรับปรุงบำรุงดินในการปลูกอ้อย ให้แก่ชาวไร่อ้อยในพื้นที่ เพื่อร่วมกันดูแลและรักษาพื้นดิน ซึ่งเป็นพื้นที่เพาะปลูกของชาวไร่อ้อยให้มีความอุดมสมบูรณ์อย่างยั่งยืนต่อไป
“ขอขอบคุณทุกท่านที่ร่วมทำความดี โดยไม่หวังผลตอบแทนใด ๆ และมีส่วนเกี่ยวข้องในการจัดกิจกรรม ซึ่งจะมีส่วนช่วยในการพัฒนาคุณภาพชีวิตเกษตรกรชาวไร่อ้อยให้ดียิ่งขึ้น เพราะนอกจากได้รับความรู้เกี่ยวกับ การปรับปรุงบำรุงดินในการปลูกอ้อยแล้ว ยังได้รับความรู้ในด้านเทคโนโลยี เพื่อนำไปช่วยในการเพิ่มผลผลิตอ้อยในการผลิตน้ำตาลให้ดียิ่งขึ้น” นายณัฐพล กล่าวทิ้งท้าย

ที่มา : https://www.thaigov.go.th/news/contents/details/84489