รัฐบาลไทย-ข่าวทำเนียบรัฐบาล-"กัญจนา" นำ ทีม ศรส. กระทรวง พม. เยี่ยม แม่น้องการ์ตูน นิกร ประสาน กระทรวง ยธ. ฟ้องล้มละลายคู่กรณี ก่อนหมดอายุความ ก.ย. นี้


วันศุกร์ที่ 14 มิถุนายน 2567
"กัญจนา" นำ ทีม ศรส. กระทรวง พม. เยี่ยม แม่น้องการ์ตูน นิกร ประสาน กระทรวง ยธ. ฟ้องล้มละลายคู่กรณี ก่อนหมดอายุความ ก.ย. นี้
"กัญจนา" นำ ทีม ศรส. กระทรวง พม. เยี่ยม แม่น้องการ์ตูน นิกร ประสาน กระทรวง ยธ. ฟ้องล้มละลายคู่กรณี ก่อนหมดอายุความ ก.ย. นี้
วันที่ 14 มิถุนายน 2567 ที่ร้านสเต็กแม่การ์ตูน ย่านราษฎร์บูรณะ กทม. นางสาวกัญจนา ศิลปอาชา ที่ปรึกษาคณะที่ปรึกษาติดตามและเร่งรัดขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ ในฐานะที่ปรึกษาศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ (พม.) และ นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวง พม. และที่ปรึกษาศูนย์เร่งรัดจัดการสวัสดิภาพประชาชน (ศรส.) พร้อมด้วย นางจิตติมา กรีอารี พัฒนาสังคมและความมั่นคงของมนุษย์จังหวัดสมุทรปราการ และ ทีม ศรส. กระทรวง พม. รวมทั้งผู้แทนกระทรวงยุติธรรม (ยธ.) ที่พันตำรวจเอกทวี สอดส่อง รัฐมนตรีว่าการกระทรวงยุติธรรม มอบหมาย ได้แก่ นายวิเชียร ไชยสอน ผู้อำนวยการสำนักงานกองทุนยุติธรรม และนายไกยวัลย์ จิระกุล ผู้อำนวยการสำนักงานบังคับคดีจังหวัดสมุทรปราการ ร่วมลงพื้นที่เยี่ยมและให้กำลังใจแม่น้องการ์ตูน
นางสาวกัญจนา กล่าวว่า จากกรณี “แม่น้องการ์ตูน ขอทนายช่วยฟ้องล้มละลายคู่กรณี ก่อนหมดอายุความ” ซึ่งทาง ศรส. กระทรวง พม. ได้รับรายงานจาก ศรส.จังหวัดสมุทรปราการ ทราบว่า ทีม ศรส.จังหวัดสมุทรปราการ ได้ดำเนินการช่วยเหลืออย่างต่อเนื่อง ปัจจุบันเด็กยังได้รับการรักษาและได้รับเบี้ยความพิการเดือนละ 800 บาท โดยเด็กอยู่กับแม่ อายุ 42 ปี อาชีพค้าขาย รายได้ไม่แน่นอน ต้องหารายได้เพียงคนเดียว และไม่เพียงพอ อีกทั้งเวลาพาเด็กไปหาหมอต้องจ้างรถพยาบาลครั้งละหลายพันบาท เนื่องจากเด็กติดเตียงไม่สามารถช่วยเหลือตัวเองได้
นางสาวกัญจนา กล่าวต่อไปว่า ตนทราบว่าคดีความครบ 10 ปี จะหมดอายุความในเดือนกันยายนนี้แล้ว แต่คู่กรณียังไม่ได้มีการจ่ายอะไรให้กับครอบครัวนี้ตามที่ศาลสั่ง ตนรู้สึกสงสารและเห็นใจ จึงมาดูว่ามิติของภาครัฐจะสามารถช่วยเหลืออะไรได้บ้าง วันนี้นายนิกร จำนง ได้ประสานกับกับพันตำรวจเอกทวี สอดส่อง รัฐมนตรีว่าการกระทรวงยุติธรรม ได้มอบหมายผู้แทนเข้าร่วมเจรจาพูดคุยในวันนี้ อีกมิติหนึ่งคือตนต้องการมาให้กำลังใจแม่ของน้องการ์ตูน ซึ่งเป็นแม่เลี้ยงเดี่ยว สู้ชีวิต ดูแลลูกที่เป็นผู้ป่วยติดเตียง ซึ่งเป็นเรื่องที่น่าเห็นใจมากที่ประสบเหตุกับคนที่ไร้ความรับผิดชอบ สำหรับแนวทางการช่วยเหลือเบื้องต้นหลังจากที่พูดคุยกันในวันนี้ คือเราจะใช้มิติทางกฎหมายในทุกแง่มุมที่สามารถทำได้ ก่อนที่คดีจะหมดอายุความในเดือนกันยายนนี้ ซึ่งคุณแม่ของน้องการ์ตูนจะฟ้องล้มละลายต่อคู่กรณี เพราะขณะนี้ คู่กรณีอ้างเพียงอย่างเดียวว่า ไม่มี ไม่หนี ไม่จ่าย ซึ่งในทางพฤตินัยทราบว่ายังใช้ชีวิตสุขสบาย ไม่ได้ยากจนแต่อย่างใด และทราบว่าทำตัวเหมือนไม่มีทรัพย์สิน ดังนั้นจึงต้องเข้าสู่การฟ้องล้มละลาย
นางสาวกัญจนา กล่าวเพิ่มเติมว่า ในวันเดียวกันนี้ทางกระทรวงยุติธรรมได้นำแบบฟอร์มมาให้คุณแม่ของน้องการ์ตูนกรอกเพื่อเตรียมยื่นฟ้องล้มละลายในทันที ซึ่งคาดว่าการพิจารณาคดีของศาลล้มละลายนั้นน่าจะใช้เวลาประมาณ 2 เดือน จะทำให้อย่างน้อยคู่กรณีมีตำหนิติดตัว  และขณะเดียวกันเราพยายามสืบทรัพย์ ต้องขอฝากกระทรวงยุติธรรม ว่าเวลาเกิดเหตุเช่นนี้ซึ่งอาจจะเกิดขึ้นกับประชาชนทั่วไปได้ เนื่องจากคนเมาขับรถชน แต่กลับทำตัวไม่มีทรัพย์สมบัติ ไม่รับผิดชอบต่อสังคมและเหยื่อ ทำให้เหยื่อต้องทนทุกข์รับเคราะห์ ทางกระทรวงยุติธรรมจะมีมาตรการหรือสามารถแก้ไขกฎระเบียบใดได้บ้างเพื่อเอื้ออำนวยต่อเหยื่อและไม่ให้ผู้กระทำผิดใช้ช่องในการถ่ายเททรัพย์สินเพื่อให้ตัวเองเป็นคนที่ไม่มีทรัพย์สิน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #แม่น้องการ์ตูน #กัญจนาศิลปอาชา

ที่มา : https://www.thaigov.go.th/news/contents/details/84494