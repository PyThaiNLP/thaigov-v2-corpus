รัฐบาลไทย-ข่าวทำเนียบรัฐบาล-รมว.พิมพ์ภัทรา หารือ สมาคมพันธมิตรกฎหมายไทย-จีน สร้างความเชื่อมั่นนักลงทุนจีนในไทย พร้อมรองรับการส่งเสริมนักลงทุนหน้าใหม่


วันศุกร์ที่ 14 มิถุนายน 2567
14/06/2567
พิมพ์
รมว.พิมพ์ภัทรา หารือ สมาคมพันธมิตรกฎหมายไทย-จีน สร้างความเชื่อมั่นนักลงทุนจีนในไทย พร้อมรองรับการส่งเสริมนักลงทุนหน้าใหม่
รมว.พิมพ์ภัทรา หารือ สมาคมพันธมิตรกฎหมายไทย-จีน สร้างความเชื่อมั่นนักลงทุนจีนในไทย พร้อมรองรับการส่งเสริมนักลงทุนหน้าใหม่
วันที่ 13 มิถุนายน 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้การต้อนรับ นายสื่อ ต้าถัว ( Mr. Shi Datuo) ประธานสมาคมพันธมิตรกฎหมายไทย-จีน พร้อมคณะนักกฎหมายจากสาธารณรัฐประชาชนจีน ในโอกาสเข้าหารือ เพื่อขอรับทราบนโยบายของกระทรวงอุตสาหกรรม ด้านการส่งเสริมอุตสาหกรรมและสภาพแวดล้อมการลงทุน รวมถึงข้อกฎหมายด้านอุตสาหกรรมในประเทศไทย โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายใบน้อย สุวรรณชาตรี รองปลัดกระทรวงอุตสาหกรรม นายวันชัย พนมชัย เลขาธิการสำนักงานมาตรฐานอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม และผู้บริหารกระทรวงอุตสาหกรรม เข้าร่วมด้วย ณ ห้องรับรอง 1 ชั้น 2 อาคาร สำนักงานปลัดกระทรวงอุตสาหกรรม
นางสาวพิมพ์ภัทรา กล่าวว่า กระทรวงอุตสาหกรรมมีความยินดีอย่างยิ่งที่ได้ต้อนรับคณะสมาคมพันธมิตรกฎหมายไทย-จีน ประเทศไทยและจีนต่างให้การสนับสนุนกันและกันมาโดยตลอด ไทยก็มีนักลงทุนมากมายที่ไปลงทุนในจีน และปัจจุบันนี้ทางจีนก็มีการมาลงทุนในไทยเป็นอันดับ 1 โดยประเภทธุรกิจที่มาลงทุน ได้แก่ การลงทุนด้านอสังหาริมทรัพย์ เหล็ก ยางล้อรถยนต์ มิเตอร์ไฟฟ้า การสื่อสารและโทรคมนาคม และเครื่องใช้ไฟฟ้า เป็นต้น
โดยรัฐบาลนำโดย นายเศรษฐา ทวีสิน นายกรัฐมนตรี มีนโยบายเรื่องการอำนวยความสะดวกแก่นักลงทุน ซึ่งในส่วนของทางกระทรวงอุตสาหกรรมพร้อมให้การสนับสนุนนักลงทุนจากจีน โดยมีการนิคมอุตสาหกรรมที่ดูแลพื้นที่การลงทุน ที่พร้อมดูแลเรื่องพลังงานสะอาด อุตสาหกรรมสีเขียว การดูแลระบบน้ำ การจัดการกากของเสีย ซึ่งสามารถดำเนินการได้แบบ One Stop Service แต่อยากให้นักลงทุนมีการดำเนินการต่างๆ ที่ถูกต้อง อยู่ในขอบเขต และเป็นไปตามข้อกฎหมายของไทย ซึ่งการมีสำนักงานกฎหมายฯ เข้ามาดูแลก็ถือเป็นการดีที่การดำเนินการต่างๆ จะได้เป็นด้วยความเรียบร้อย
ซึ่งการหารือครั้งนี้ หวังว่าทางสมาคมพันธมิตรกฎหมายไทย-จีน จะมีความเข้าใจสภาพแวดล้อมการลงทุนด้านอุตสาหกรรมในประเทศไทยมากยิ่งขึ้น หากทางสมาคมฯ มีข้อปัญหาติดขัดประการใด สามารถสอบถามข้อมูลเข้ามากับทางกระทรวงฯได้ เรามีทีมงานที่พร้อมจะสนับสนุนให้เกิดการลงทุนอย่างเต็มที่
ด้านนายสื่อ ต้าถัว กล่าวว่า วันนี้ยินดีที่ได้มีโอกาสได้นำคณะนักกฎหมายจากทางสมาคมพันธมิตรกฎหมายไทย-จีน ที่ให้บริการทางกฎหมายระดับมืออาชีพและความสามารถในการสืบค้นทางกฎหมาย เพื่อพัฒนาประเทศจีนและไทยให้มีคุณภาพฯ จำนวน 27 คน เข้ามาร่วมหารือกับกระทรวงอุตสาหกรรม ถึงการขยายการค้าการลงทุนระหว่างสองประเทศ โดยตนเองมองว่าประเทศไทยยังเป็นประเทศที่น่าลงทุน ทั้งสภาพภูมิประเทศ อากาศ อาหาร และผู้คน จึงมุ่งมั่นที่อยากจะขยายฐานการลงทุนในประเทศไทยให้แก่นักลงทุนจีน การหารือครั้งนี้ได้เชิญทนายอันดับต้น ๆ จากมณฑลต่าง ๆ ของประเทศจีน เข้ามาศึกษาดูงานเพื่อให้เข้าใจกับสภาพแวดล้อมการลงทุนในประเทศไทย และสามารถถ่ายทอดความรู้ให้กับนักลงทุนในประเทศจีนที่สนใจลงทุนในประเทศไทยได้

ที่มา : https://www.thaigov.go.th/news/contents/details/84457