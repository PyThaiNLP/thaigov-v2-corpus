รัฐบาลไทย-ข่าวทำเนียบรัฐบาล-​นายกฯ หารือประธานแอสตร้าเซนเนก้า ประเทศไทยขอบคุณความร่วมมืออย่างดีตลอดมา และความเชื่อมั่นของบริษัทฯ ที่ยืนยันแผนการลงทุน 6.2 พันล้านบาทระยะเวลา 3 ปี (2567 - 2569) 


วันศุกร์ที่ 14 มิถุนายน 2567
14/06/2567
พิมพ์
​นายกฯ หารือประธานแอสตร้าเซนเนก้า ประเทศไทยขอบคุณความร่วมมืออย่างดีตลอดมา และความเชื่อมั่นของบริษัทฯ ที่ยืนยันแผนการลงทุน 6.2 พันล้านบาทระยะเวลา 3 ปี (2567 - 2569)
​นายกฯ หารือประธานแอสตร้าเซนเนก้า ประเทศไทยขอบคุณความร่วมมืออย่างดีตลอดมา และความเชื่อมั่นของบริษัทฯ ที่ยืนยันแผนการลงทุน 6.2 พันล้านบาทระยะเวลา 3 ปี (2567 - 2569) พร้อมหารือเพิ่มความร่วมมือด้านวิทยาศาสตร์และนวัตกรรมเพื่อดูแลสุขภาพคนไทยอย่างเท่าเทียม
นายชัย วัชรงค์ โฆษกประจำสำนักนายกรัฐมนตรีเปิดเผยว่า เมื่อวันที่ 12 มิถุนายน 2567 นายโรมัน รามอส ประธานบริษัท แอสตร้าเซนเนก้า ประเทศไทย ได้เข้าเยี่ยมคารวะ นายเศรษฐา ทวีสิน นายกรัฐมนตรี โดยได้หารือในประเด็นเพื่อขยายความร่วมมือกับรัฐบาลไทย ดังนี้
นายกรัฐมนตรีขอบคุณแอสตร้าเซนเนก้า ในความร่วมมือ ความเชื่อมั่นในการลงทุนในประเทศไทยอย่างต่อเนื่อง รวมทั้ง การเป็นผู้สนับสนุนการวิจัยทางคลินิก (Clinical Trials) อันดับหนึ่งของไทย ซึ่งรัฐบาลพร้อมร่วมมือขับเคลื่อนนวัตกรรมด้านชีวการแพทย์ และการพัฒนาเพื่อป้องกัน รักษาโรคไม่ติดต่อเรื้อรังในประเทศไทย รวมทั้งการจ้างงาน และพัฒนาทักษะแรงงานไทย
นายรามอสยืนยันว่า บริษัท แอสตร้าเซนเนก้า (ประเทศไทย) จำกัด มีแผนการลงทุนและความร่วมมือระยะเวลา 3 ปี (2567 - 2569) เป็นเงิน 6.2 พันล้านบาท ในประเทศไทย และยืนยันขยายกิจการสนับสนุนความก้าวหน้าด้านสุขภาพในไทย พร้อมกันนี้ ชื่นชมวิสัยทัศน์ของนายกรัฐมนตรีในการบริหารประเทศไทย ซึ่งบริษัทฯ มีกลยุทธ์ที่สอดคล้องกับวิสัยทัศน์ของรัฐบาลที่มุ่งมั่นผลักดันให้ประเทศไทยเป็นศูนย์กลาง Wellness & Medical Hub ในภูมิภาค
ในโอกาสนี้ ทั้งสองฝ่ายได้หารือเรื่องการรักษากลุ่มโรคไม่ติดต่อเรื้อรัง (NCDs) เป็นสาเหตุสำคัญทำให้ประชาชนไทยเสียชีวิตโดยเฉลี่ยประมาณปีละ 400,000 คน ซึ่งนายกรัฐมนตรีต้องการส่งเสริมความเท่าเทียมกันในการเข้าถึงการรักษาโรค เพื่อดูแลคนไทย และหวังว่าจะได้ร่วมมือด้านวิทยาศาสตร์และนวัตกรรมกับบริษัทฯ เพื่อพัฒนาคุณภาพชีวิตพี่น้องคนไทย

ที่มา : https://www.thaigov.go.th/news/contents/details/84458