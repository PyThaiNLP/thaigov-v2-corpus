รัฐบาลไทย-ข่าวทำเนียบรัฐบาล-​นายกฯ ติดตามการแก้ไขปัญหาการท่องเที่ยวเกาะล้านทั้งเรื่องความปลอดภัยโรงพยาบาลและการกำจัดขยะ ขณะที่พรุ่งนี้มีกำหนดการดูอีอีซี พร้อมเตรียมเส้นทางแข่งรถ F1


วันเสาร์ที่ 22 มิถุนายน 2567
22/06/2567
พิมพ์
​นายกฯ ติดตามการแก้ไขปัญหาการท่องเที่ยวเกาะล้านทั้งเรื่องความปลอดภัยโรงพยาบาลและการกำจัดขยะ ขณะที่พรุ่งนี้มีกำหนดการดูอีอีซี พร้อมเตรียมเส้นทางแข่งรถ F1
​นายกฯ ติดตามการแก้ไขปัญหาการท่องเที่ยวเกาะล้านทั้งเรื่องความปลอดภัยโรงพยาบาลและการกำจัดขยะ ขณะที่พรุ่งนี้มีกำหนดการดูอีอีซี พร้อมเตรียมเส้นทางแข่งรถ F1
วันนี้ (22 มิถุนายน 2567 ) นายเศรษฐา ทวีสิน  นายกรัฐมนตรี ได้เดินทางไป จ. ชลบุรีหลังผ่านศึกอภิปรายงบประมาณรายจ่ายประจำปีงบประมาณปี 2568 ซึ่งเช้าวันนี้ได้ข้ามไปที่เกาะล้าน โดยใช้โอกาสนี้ติดตามและสอบถามถึงปัญหา ของเกาะล้าน ซึ่งมีนักท่องเที่ยวข้ามเรือจากท่าเรือแหลมบาลีฮาย ไปยังเกาะล้านเดือนละกว่า 5 แสนคน  ทำให้บริการนักท่องเที่ยวได้ไม่ดี ทั้งในเรื่อง เจ้าหน้าที่ตำรวจ  ระบบสาธารณสุข ปัญหาขยะ น้ำประปา  ที่พักตลอดจนปัญหาความสะอาดและภูมิทัศน์ ซึ่งได้ขอให้นายกฯเมืองพัทยาและหน่วยงานที่เกี่ยวข้องเร่งดำเนินการแก้ไข อย่างเร่งด่วน โดยเฉพาะเรื่องความปลอดภัยของนักท่องเที่ยว เรื่องของโรงพยาบาลหากมีอุบัติเหตุเกิดขึ้น นอกจากนี้ยังได้สอบถามถึงเรื่องของการกำจัดขยะบนเกาะและการบำบัดน้ำเสีย เพื่อไม่ให้กระทบต่อสิ่งแวดล้อม และชีวิตความเป็นอยู่ของประชาชนและนักท่องเที่ยวที่มาเที่ยวเกาะล้านด้วย
ผู้สื่อข่าวรายงานว่า นายเศรษฐา ทวีสิน นายกรัฐมนตรี ยังได้สั่งการให้เทศบาลเมืองพัทยาเร่งแก้ไขปัญหาในระยะสั้น โดยเฉพาะปัญหาเรื่องกำลังของเจ้าหน้าที่ตำรวจ ที่จำเป็นจะต้องเพิ่มโดยเร็ว ไม่อยากให้เกิดปัญหาแล้วมาเพิ่มกำลังตำรวจที่หลัง  ส่วนปัญหาเรื่องขยะได้ขอให้เทศบาลเร่งดำเนินการเรื่องเตาเผาขยะให้เสร็จสิ้นตามสัญญา เพราะเกรงว่าจะมีปัญหาขยะล้นเกาะเหมือนที่สมุย ที่มีขยะหมักหมมหลาย 100,000 ตัน โดยที่ไม่สามารถกำจัดได้
ขณะที่วันพรุ่งนี้นายกรัฐมนตรี มีกำหนดการลงพื้นที่ปฏิบัติภารกิจที่จังหวัดชลบุรีและระยอง โดยใน เวลา 10.45 น. นายกฯ จะเดินทางไปยัง สนามบินอู่ตะเภา จ.ระยอง เพื่อพูดคุยและหารือในประเด็นปัญหา รวมทั้งการพัฒนาพื้นที่เชิงพาณิชย์เพื่อรองรับการลงทุนในพื้นที่เขตพัฒนาพิเศษภาคตะวันออก (อีอีซี) และในช่วงบ่ายเวลา 13.10 น. นายกฯ จะเดินทางไปยังบริเวณพื้นที่เขาพระตำหนักเพื่อศึกษาดูเส้นทางการแข่งขัน F1 ที่ อ.บางละมุง จ.ชลบุรี ก่อนที่เวลา 15.00 น. นายกฯ จะเดินทางไปติดตามและเร่งรัดการก่อสร้างโครงการพัฒนาท่าเรือแหลมฉบัง ระยะที่ 3 ที่ท่าเรือแหลมฉบัง อ.ศรีราชา จ.ชลบุรี

ที่มา : https://www.thaigov.go.th/news/contents/details/84828