รัฐบาลไทย-ข่าวทำเนียบรัฐบาล-“คารม” เผย สปสช.แจง กทม.ยังไม่เริ่ม 30 บาทรักษาทุกที่ ระบุประกาศที่เผยแพร่ทางราชกิจจานุเบกษา เพื่อเตรียมความพร้อมรองรับในด้านต่าง ๆ ไว้ก่อน 


วันเสาร์ที่ 22 มิถุนายน 2567
22/06/2567
พิมพ์
“คารม” เผย สปสช.แจง กทม.ยังไม่เริ่ม 30 บาทรักษาทุกที่ ระบุประกาศที่เผยแพร่ทางราชกิจจานุเบกษา เพื่อเตรียมความพร้อมรองรับในด้านต่าง ๆ ไว้ก่อน
“คารม” เผย สปสช.แจง กทม.ยังไม่เริ่ม 30 บาทรักษาทุกที่ ระบุประกาศที่เผยแพร่ทางราชกิจจานุเบกษา เพื่อเตรียมความพร้อมรองรับในด้านต่าง ๆ ไว้ก่อน ระบุเมื่อพร้อมแล้วจะประกาศวันคิกออฟ 30 บาทรักษาทุกที่ใน กทม.อีกครั้ง
วันนี้ (22 มิถุนายน 2567 ) นายคารม พลพรกลาง รองโฆษกประจำสำนักนายกรัฐมนตรี กล่าวว่า ตามที่เว็บไซต์ราชกิจจานุเบกษา ได้เผยแพร่ประกาศของสำนักงานหลักประกันสุขภาพแห่งชาติ (สปสช.) เรื่องจังหวัดที่ดำเนินงานตามนโยบาย 30 บาทรักษาทุกที่ ด้วยบัตรประชาชนใบเดียว พ.ศ. 2567 โดยมีรายชื่อทั้งสิ้น 42 จังหวัด ซึ่งรวมถึงกรุงเทพมหานคร (กทม.) ในลำดับที่ 42 ด้วยนั้น สำนักงานหลักประกันสุขภาพแห่งชาติ (สปสช.) ได้ชี้แจงว่า ในส่วนของ กทม. นั้น ยังไม่ได้เริ่มตามแนวทาง 30 บาทรักษาทุกที่ โดยขณะนี้ สปสช.เขต 13 กทม. อยู่ระหว่างการเตรียมความพร้อมรองรับ ทั้งในส่วนของการเตรียมงบประมาณ การเชื่อมต่อระบบบริการ และการจัดเตรียมหน่วยบริการเพื่อให้การดูแลประชาชน ซึ่งต้องยอมรับว่าในพื้นที่ กทม. เป็นพื้นที่มีความซับซ้อน ทั้งในด้านประชากรและจำนวนหน่วยบริการที่ไม่เพียงพอ
นายคารม กล่าวว่า ปัจจุบัน สปสช.ร่วมกับสภาวิชาชีพทางการแพทย์และสาธารณสุข ได้ดำเนินการเชิญชวน ร้านยาคุณภาพและคลินิกเอกชนประเภทต่าง ๆ เข้าร่วมดำเนินการเป็นหน่วยบริการนวัตกรรมตามนโยบาย 30 บาทรักษาทุกที่ ซึ่งจะเป็นการเพิ่มทางเลือกใหม่ให้ประชาชนที่มีสิทธิหลักประกันสุขภาพแห่งชาติ (บัตรทอง 30 บาท) นอกจากไปรักษาได้ที่หน่วยบริการประจำตามสิทธิแล้ว ยังเข้ารับการรักษาที่หน่วยนวัตกรรมที่เข้าร่วมกับ สปสช. ประกอบด้วย ร้านยาคุณภาพ คลินิกทันตกรรมชุมชนอบอุ่น คลินิกเวชกรรมชุมชนอบอุ่น คลินิกพยาบาลชุมชนอบอุ่น คลินิกแพทย์แผนไทยชุมชนอบอุ่น คลินิกเทคนิคการแพทย์ชุมชนอบอุ่น และคลินิกกายภาพบำบัดชุมชนอบอุ่น เป็นต้น ซึ่งประชาชนสามารถไปใช้บริการนอกเวลาราชการ หรือหลังเลิกงานได้ หรือตามเวลาเปิดทำการของคลินิกเอกชนประเภทต่าง ๆ
“หากในพื้นที่ กทม. มีความพร้อมแล้วที่จะดูแลประชาชนภายใต้นโยบาย 30 บาทรักษาทุกที่ ก็จะมีการเปิดตัวนโยบายอย่างเป็นทางการ เพื่อแจ้งการเริ่มบริการให้ประชาชนรับทราบต่อไป ส่วนที่มีรายชื่อ กทม. อยู่ในประกาศของสำนักงานหลักประกันสุขภาพแห่งชาติ (สปสช.) เรื่องจังหวัดที่ดำเนินงานตามนโยบาย 30 บาทรักษาทุกที่นั้น เพื่อเป็นการจัดเตรียมงบประมาณจำนวน 64 ล้านบาทเพื่อใช้ในการดำเนินการรองรับในส่วนที่เกี่ยวข้อง เนื่องจากเป็นพื้นที่ซึ่งต้องใช้ระยะเวลาในการเตรียมการ” นายคารม ย้ำ

ที่มา : https://www.thaigov.go.th/news/contents/details/84826