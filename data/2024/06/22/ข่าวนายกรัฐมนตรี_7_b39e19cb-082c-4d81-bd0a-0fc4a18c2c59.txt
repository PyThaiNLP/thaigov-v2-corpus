รัฐบาลไทย-ข่าวทำเนียบรัฐบาล-​นายกฯ ชื่นชมผลิตภัณฑ์ของฝากจากชาวบ้าน เผยนำไปโชว์ให้ต่างชาติเห็นถึงความสวยงาม และมอบเป็นของที่ระลึกให้ผู้นำต่างประเทศ


วันเสาร์ที่ 22 มิถุนายน 2567
22/06/2567
พิมพ์
​นายกฯ ชื่นชมผลิตภัณฑ์ของฝากจากชาวบ้าน เผยนำไปโชว์ให้ต่างชาติเห็นถึงความสวยงาม และมอบเป็นของที่ระลึกให้ผู้นำต่างประเทศ
​นายกฯ ชื่นชมผลิตภัณฑ์ของฝากจากชาวบ้าน เผยนำไปโชว์ให้ต่างชาติเห็นถึงความสวยงาม และมอบเป็นของที่ระลึกให้ผู้นำต่างประเทศ
วันนี้ (22 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (22 มิถุนายน 2567) เวลา 08.00 – 08.30 น. นายเศรษฐา ทวีสิน นายกรัฐมนตรี เปิดเผยในรายการ “คุยกับเศรษฐา” ออกอากาศทางสถานีโทรทัศน์แห่งประเทศไทย ถึงของฝากจากประชาชน ในการลงพื้นที่ว่า ส่วนมากเป็นผลิตภัณฑ์ศิลปะต่าง ๆ อย่างเช่น ไปเพชรบุรีมา ประชาชนให้ผ้าพันคอเป็นผ้าเพ็ชรราชวัตร คล้าย ๆ ผ้าลินินสวยมากสวยจริง ๆ ทุกคนเห็นแล้วร้องว้าวหมด
นายกฯ กล่าวว่า  ยังมีผ้าดอนกลอยเมื่อครั้งที่ตนเองไปฝรั่งเศสกับอิตาลีได้นำไปแจก และทำมาแจกทูตานุทูตทั่วประเทศ ซึ่งตนเองได้ไปดูวิธีการย้อม คือจริง ๆ แล้ว ครามใช้เป็นใบย้อมออกมาทีแรกก็เป็นสีเขียวพอสะบัด ๆ ก็กลายเป็นสีน้ำเงินเหมือนกางเกงยีนส์   เมื่อเดือนที่แล้วไป ZEGNA มาไปอิตาลีมาไปเจอกับ CEO  ก็นำของไปให้เขาดูมีหลาย ๆ อย่าง โดยได้บอกเขาว่าเราอยากจะผลักดัน เขาก็บอกยินดี
นายกฯ กล่าวต่อไปว่า ยังมีผืนที่ไปผูกให้กับท่านประธานาธิบดีฝรั่งเศส ซึ่งเป็นสีธงชาติฝรั่งเศสเหมือนธงไทยแดงขาวน้ำเงิน ถือว่าฝรั่งเศสเป็นเมืองแห่งแฟชั่น อย่างน้อยเราก็มีความภาคภูมิใจ ไม่ได้อายอะไร ผูกด้วยความภาคภูมิใจ
นายกฯ ระบุว่า นอกจากผ้าพันคอ ยังมีผลิตภัณฑ์อื่น ๆ เช่น  กระเป๋ากระจูดรายา จากนราธิวาส ซึ่งจำได้ที่ฝรั่งเศสกำลังจะไปประชุมพอดี นำเอาผ้าขาวม้ามาพาดแล้วดูเก๋เท่ ทำให้ทุกคนสนใจมาก
นายกฯ กล่าวย้ำว่า  ทั้งหมดเป็นผ้าที่ชาวบ้านให้ ไม่ได้ไปแอบซื้อ พอกลับมาแต่ละที่ ก็จะเลือกเก็บไว้ให้มีความหลากหลาย  บางชิ้นก็ซ้ำเพราะว่าหมู่บ้านเดียวกันสีคล้าย ๆ กันมาก ก็จะเลือกสีเด่น ๆ ออกมา  นำไปใช้ นำไปโชว์ให้ต่างประเทศเห็นถึงความสวยงาม ผลักดันสินค้าจาก
ฝีมือของชาวบ้านให้ต่างชาติได้เห็น

ที่มา : https://www.thaigov.go.th/news/contents/details/84822