รัฐบาลไทย-ข่าวทำเนียบรัฐบาล-​“เกณิกา” เผย รัฐบาลเอาจริง จำนวนคดีอาชญากรรมออนไลน์ลดลงต่อเนื่อง หลัง กระทรวงดิจิทัลฯ เร่งกวาดล้างเชิงรุก ทั้ง จับ ปิดเว็บ อายัดบัญชี


วันเสาร์ที่ 22 มิถุนายน 2567
22/06/2567
พิมพ์
​“เกณิกา” เผย รัฐบาลเอาจริง จำนวนคดีอาชญากรรมออนไลน์ลดลงต่อเนื่อง หลัง กระทรวงดิจิทัลฯ เร่งกวาดล้างเชิงรุก ทั้ง จับ ปิดเว็บ อายัดบัญชี
​“เกณิกา” เผย รัฐบาลเอาจริง จำนวนคดีอาชญากรรมออนไลน์ลดลงต่อเนื่อง หลัง กระทรวงดิจิทัลฯ เร่งกวาดล้างเชิงรุก ทั้ง จับ ปิดเว็บ อายัดบัญชี
วันนี้ (22 มิ.ย. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ปัญหาอาชญากรรมออนไลน์สร้างความเดือดร้อนเสียหายให้กับประชาชนในสังคมมีประชาชนตกเป็นเหยื่อถูกหลอกลวงจากมิจฉาชีพ รัฐบาลจึงมีการปราบปรามอาชญากรรมทางเทคโนโลยี ตามนโยบายของนายเศรษฐา ทวีสิน นายกรัฐมนตรี โดยนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม ได้ดำเนินการปราบปรามอาชญากรรมทางเทคโนโลยี ด้วยการจับกุม การปิดเว็บพนันออนไลน์ และการตรวจสอบการเปิดบัญชีและอายัดบัญชี
น.ส.เกณิกา กล่าวต่อว่า เดือน พ.ค. ที่ผ่านมา การจับกุมคดีอาชญากรรมออนไลน์รวมทุกประเภท มีจำนวน 2,295 คน ลดลงร้อยละ 8 เมื่อเทียบกับการจับกุมเฉลี่ย 2,495 คนต่อเดือน ในช่วงเดือน ม.ค.-มี.ค.67 ส่วนการจับกุมคดีเว็บพนันออนไลน์ มีจำนวน 991 ราย ลดลงร้อยละ 7 เมื่อเทียบกับการจับกุมเฉลี่ย 1,064 คนต่อเดือน ในช่วงเดือน ม.ค.-มี.ค.67 และการจับกุมคดีบัญชีม้า ซิมม้า มีจำนวน 199 ราย ลดลงร้อยละ 17 เมื่อเทียบกับการจับกุมเฉลี่ย 140 คนต่อเดือนในช่วงเดือน ม.ค.-มี.ค.67
นอกจากนี้ ยังสามารถจับกุมคดีพนันออนไลน์ เว็บไซต์ บ้านหวย.com โดยจับผู้ต้องหาได้ 9 ราย เงินหมุนเวียนประมาณ 80 ล้านบาทต่อเดือน โดยสามารถยึดทรัพย์เพื่อตรวจสอบมูลค่าประมาณ 70 ล้านบาท รวมทั้งการบุกทลายเว็บพนันใหญ่ “หวานเจี๊ยบ” ที่มีเงินหมุนเวียนกว่า 1 พันล้านบาทต่อเดือน ทั้งนี้ กระทรวงดิจิทัลเพื่อเศรษฐกิจและสังคม ยังได้ดำเนินการปิดกั้นเว็บไชต์ผิดกฎหมายทุกประเภท ในเดือน พ.ค.ไปจำนวน 15,758 รายการ เพิ่มขึ้น 9.3 เท่า จากเดือน พ.ค. 66 ที่มีการปิดกั้นเว็บไซต์ผิดกฎหมายทุกประเภท จำนวน 1,687 รายการ
“จากข้อมูลข้างต้นเป็นสถิติเพียงแค่ส่วนหนึ่งเท่านั้น แต่โดยภาพรวมแล้วคดีอาชญากรรมออนไลน์มีการลดลงอย่างมีนัยสำคัญ เป็นผลมาจากการที่กระทรวงดิจิทัลเพื่อเศรษฐกิจและสังคมเร่งเดินหน้าเชิงรุก และร่วมมือกับองค์กรปกครองส่วนท้องถิ่น ภาครัฐและภาคเอกชนร่วมป้องกันและคุ้มครอง ข้อมูลส่วนบุคคลครบทุกมิติและในภาพรวมการบูรณาการร่วมกันของหน่วยงานที่เกี่ยวข้อง เพื่อเร่งรัดจับกุมคนร้าย กวาดล้างบัญชีม้า และซิมม้า เร่งการอายัดบัญชีธนาคาร ตัดเส้นทางการเงิน การปิดกั้นเว็บไซต์ผิดกฎหมายและเว็บพนันออนไลน์ อย่างต่อเนื่อง” น.ส.เกณิกา กล่าว

ที่มา : https://www.thaigov.go.th/news/contents/details/84815