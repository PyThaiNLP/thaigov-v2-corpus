รัฐบาลไทย-ข่าวทำเนียบรัฐบาล-นายกฯ ย้ำ การลงพื้นที่ จ.ภูเก็ต เป็นหนึ่งในนโยบายด้านการท่องเที่ยวของรัฐบาล ต้องการแก้ไขปัญหาในภาพรวม เผย ภูเก็ตทำรายได้จากการท่องเที่ยวสูง เป็นจังหวัดที่มีศักยภาพ 


วันเสาร์ที่ 22 มิถุนายน 2567
22/06/2567
พิมพ์
นายกฯ ย้ำ การลงพื้นที่ จ.ภูเก็ต เป็นหนึ่งในนโยบายด้านการท่องเที่ยวของรัฐบาล ต้องการแก้ไขปัญหาในภาพรวม เผย ภูเก็ตทำรายได้จากการท่องเที่ยวสูง เป็นจังหวัดที่มีศักยภาพ
นายกฯ ย้ำ การลงพื้นที่ จ.ภูเก็ต เป็นหนึ่งในนโยบายด้านการท่องเที่ยวของรัฐบาล ต้องการแก้ไขปัญหาในภาพรวม เผย ภูเก็ตทำรายได้จากการท่องเที่ยวสูง เป็นจังหวัดที่มีศักยภาพ
วันนี้ (22 มิถุนายน 2567)  นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (22 มิถุนายน 2567) เวลา 08.00 - 08.30 น. นายเศรษฐา ทวีสิน นายกรัฐมนตรี พูดในรายการ “คุยกับเศรษฐา” ออกอากาศทางสถานีโทรทัศน์แห่งประเทศไทย ถึงการลงพื้นที่จังหวัดภูเก็ตว่า นโยบายเรือธงของรัฐบาล หรือหลาย ๆ นโยบายเรือธงของรัฐบาล ก็คือเรื่องการท่องเที่ยว จังหวัดภูเก็ตเป็นจังหวัดที่ทำรายได้สูงมากให้กับประเทศ และมีศักยภาพสูงมาก ๆ ด้วยเหมือนกัน ในหลาย ๆ เรื่อง หลาย ๆ ด้าน แต่ว่าปัญหาก็เยอะ ไม่ว่าจะเป็นปัญหาเรื่องของน้ำประปา เรื่องขยะ เรื่องสนามบิน เรื่องถนน เรื่องมาเฟีย เรื่องความมั่นคง ความปลอดภัย หลาย ๆ อย่าง ต้องให้ความสนใจเป็นอย่างยิ่ง
นายกฯ กล่าวว่า อาทิตย์แรกที่เป็นนายกรัฐมนตรีก็ลงไปจังหวัดภูเก็ตแล้ว เชิญรัฐมนตรีกระทรวงคมนาคมไปดูเรื่องการจราจร ซึ่งระยะหลังจากในเมืองไปสนามบินใช้เวลา 2 ชั่วโมง ทำให้เสน่ห์ของภูเก็ตหายไปหมด ส่วนเรื่องน้ำประปาก็ลงพื้นที่ไปกับ สส.ของพรรครวมไทยสร้างชาติ ไปดูเรื่องน้ำประปาที่จะลากจากเขื่อนเชี่ยวหลาน แล้วนำมาดูแลจังหวัดพังงา กระบี่ ภูเก็ต ก็เป็นเรื่องสำคัญ รวมทั้งเรื่องของสนามบินเป็นเรื่องสำคัญ เพราะว่าปัจจุบันเครื่องบินต่อชั่วโมงลงได้ 25 ลำ จะให้ได้มากกว่านี้ก็ลำบาก แต่ว่ามีความต้องการลงสูงมาก ก็ต้องดูเรื่องของสนามบินภูเก็ต แต่จริง ๆ แล้ว ภาคใต้ไม่ได้มีแค่ภูเก็ต มีพังงา มีกระบี่ มีระนองด้วย ถึงแม้สนามบินใหม่จะไปตั้งที่ตอนเหนือของภูเก็ต หรือว่าส่วนหนึ่งของจังหวัดพังงา เราก็อยากให้ตั้งชื่อว่าสนามบินอันดามัน เพราะพยายามจะให้ครอบคลุมให้ได้ 3 - 4 จังหวัด

ที่มา : https://www.thaigov.go.th/news/contents/details/84819