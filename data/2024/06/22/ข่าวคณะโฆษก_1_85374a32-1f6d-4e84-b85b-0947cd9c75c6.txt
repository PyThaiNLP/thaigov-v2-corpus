รัฐบาลไทย-ข่าวทำเนียบรัฐบาล-​ข่าวดี! โฆษกรัฐบาลเผยตัวเลขการส่งออกเดือนพฤษภาคม 2567 ยอดเพิ่ม 7.2% เมื่อเทียบกับช่วงเดียวกันกับปี 2566 เชื่อมั่นว่าการทำงานหนักของนายกรัฐมนตรีจะได้รับความร่วมมือจากทุกภาคส่วน


วันศุกร์ที่ 21 มิถุนายน 2567
21/06/2567
พิมพ์
​ข่าวดี! โฆษกรัฐบาลเผยตัวเลขการส่งออกเดือนพฤษภาคม 2567 ยอดเพิ่ม 7.2% เมื่อเทียบกับช่วงเดียวกันกับปี 2566 เชื่อมั่นว่าการทำงานหนักของนายกรัฐมนตรีจะได้รับความร่วมมือจากทุกภาคส่วน
​ข่าวดี! โฆษกรัฐบาลเผยตัวเลขการส่งออกเดือนพฤษภาคม 2567 ยอดเพิ่ม 7.2% เมื่อเทียบกับช่วงเดียวกันกับปี 2566 เชื่อมั่นว่าการทำงานหนักของนายกรัฐมนตรีจะได้รับความร่วมมือจากทุกภาคส่วนเพื่อพัฒนาเศรษฐกิจของประเทศ
วันนี้ (21 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยภาวะการค้าระหว่างประเทศของไทยในเดือน พฤษภาคม 2567 ว่า การส่งออกของไทยมีมูลค่า 26,219.5 ล้านดอลลาร์ เพิ่มขึ้น 7.2% เมื่อเทียบกับช่วงเดียวกันของปี 2566 ขยายตัวต่อเนื่องเป็นเดือนที่สองและทำมูลค่าสูงสุดในรอบ 14 เดือนทำให้ดุลการค้ากลับมาเกินดุลในรอบห้าเดือน
โดยโฆษกประจำสำนักนายกรัฐมนตรีระบุว่าการส่งออกที่เกินดุลนี้ ได้แรงหนุนสำคัญจากการส่งออกสินค้าเกษตร เนื่องจากเป็นเดือนที่มีผลผลิตออกสู่ตลาดจำนวนมาก ประกอบกับการที่ภาคการผลิตของโลกฟื้นตัวได้ดี ทั้งนี้ เมื่อหักสินค้าเกี่ยวเนื่องกับน้ำมัน ทองคำ และยุทธปัจจัยจะทำให้การส่งออกเดือนพฤษภาคม 2567 ขยายตัวที่ร้อยละ 6.5
พร้อมกันนี้ กระทรวงพาณิชย์พร้อมดำเนินนโยบายสนับสนุนการส่งออกอย่างต่อเนื่อง โดยกระทรวงพาณิชย์ได้ คาดการณ์ว่าการส่งออกของไทยในปี 2567 จะยังเติบโตได้ดีจากปัจจัยการทยอยฟื้นตัวของเศรษฐกิจโลกที่มั่นคงแม้จะช้า และจากการประเมินของ WTO ระบุว่าปริมาณการค้าของโลกจะขยายตัวร้อยละ 2.6 จากปีก่อนหน้า จากปัญหาเงินเฟ้อที่บรรเทาเบาบางลงและท่าทีของธนาคารกลางแต่ละประเทศที่มีแนวโน้มปรับลดอัตราดอกเบี้ยนโยบายซึ่งจะเป็นปัจจัยสำคัญที่ช่วยกระตุ้นกำลังซื้อของประชาชนและการผลิตโลกให้ฟื้นตัวอีกครั้ง
“แม้จะมีความเสี่ยงและความท้าทาย ซึ่งยังเป็นปัจจัยลบต่อการส่งออกของไทยในช่วงครึ่งหลังของปี แต่ด้วยการดำเนินนโยบายของนายเศรษฐา ทวีสิน นายกรัฐมนตรีที่พิจารณาปัจจัยอย่างรอบคอบ ครอบคลุม มีการประเมินปรับนโยบายเพื่อให้เป็นไปตามสถานการณ์เป็นระยะอย่างต่อเนื่อง เชื่อมั่นว่าด้วยเจตนาดีเหล่านี้ จะต่อสู้กับปัจจัยลบต่างๆ ได้อย่างประสบความสำเร็จ พร้อมกันนี้ เชื่อมั่นว่าจะได้รับความร่วมมือจากทุกหน่วยงานทั้งภาครัฐและภาคเอกชนเพื่อประโยชน์สูงสุดต่อประเทศและประชาชนไทย” นายชัย กล่าว

ที่มา : https://www.thaigov.go.th/news/contents/details/84813