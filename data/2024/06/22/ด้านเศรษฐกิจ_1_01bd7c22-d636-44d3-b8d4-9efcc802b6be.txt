รัฐบาลไทย-ข่าวทำเนียบรัฐบาล-“ดร.มนพร” เผย ประชาชนขอบคุณรัฐบาล และ ขสมก. ที่เปิดให้บริการรถโดยสาร สาย 2 - 29


วันเสาร์ที่ 22 มิถุนายน 2567
“ดร.มนพร” เผย ประชาชนขอบคุณรัฐบาล และ ขสมก. ที่เปิดให้บริการรถโดยสาร สาย 2 - 29
....
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า ตามที่องค์การขนส่งมวลชนกรุงเทพ (ขสมก.) ได้เปิดให้บริการรถโดยสารประจำทาง สาย 2 - 29 เส้นทาง “สถานีรถไฟฟ้าคลองบางไผ่ - เซ็นทรัลพระราม 2” ซึ่งเป็นเส้นทางเดินรถตามแผนปฏิรูประบบรถโดยสารประจำทางในเขตกรุงเทพมหานคร และจังหวัดที่มีเส้นทางต่อเนื่อง ตั้งแต่วันที่ 16 มิถุนายน 2567 ที่ผ่านมา พบว่าได้รับ      การตอบรับจากประชาชนค่อนข้างดี เนื่องจากมีท่าปล่อยรถต้นทาง “สถานีรถไฟฟ้าคลองบางไผ่” ใกล้จุดจอดรถโดยสารของ บริษัท ขนส่ง จำกัด (บขส.) ที่มาจากจังหวัดสุพรรณบุรี พระนครศรีอยุธยา กาญจนบุรี และนครปฐม ท่าปล่อยรถปลายทาง “เซ็นทรัลพระราม 2” เป็นที่ตั้งของสถานีรถตู้โดยสาร (Van Station) ที่มีเส้นทางไปยังใจกลางกรุงเทพฯ อาทิ อนุสาวรีย์ชัยสมรภูมิ มาบุญครอง มหาวิทยาลัยเกษตรศาสตร์ และมหาวิทยาลัยรามคำแหง รวมทั้ง มีเส้นทางไปยังโซนถนนบางนา - ตราด และจังหวัดชลบุรี พัทยา ทำให้ประชาชนสามารถเดินทางเชื่อมต่อกับระบบขนส่งสาธารณะอื่น ๆ ได้อย่างไร้รอยต่อ สอดคล้องกับนโยบาย “ราชรถยิ้ม” ของกระทรวงคมนาคม ที่ต้องการสร้างรอยยิ้มให้กับภาคการคมนาคมขนส่งทางบกในทุกมิติ และพัฒนาระบบงานบริการให้สะดวก ปลอดภัย สร้างความประทับใจแก่ผู้ใช้บริการ
นายกิตติกานต์ จอมดวง จารุวรพลกุล  ผู้อำนวยการองค์การขนส่งมวลชนกรุงเทพ เปิดเผยว่า ขสมก. ได้สำรวจความคิดเห็นของประชาชนผู้ใช้บริการ รถโดยสารประจำทาง สาย 2 - 29 พบว่า ผู้ใช้บริการส่วนใหญ่ ได้แก่ นักศึกษา พ่อค้า แม่ค้า พนักงานบริษัท และข้าราชการ นิยมใช้บริการรถโดยสารสายดังกล่าว  เนื่องจากสามารถเดินทางจากจังหวัดนนทบุรี ไปยังโซนถนนพระราม 2 ได้อย่างสะดวก รวดเร็ว เพราะไม่ต้องนั่งรถโดยสารหลายต่อ จึงช่วยประหยัดค่าใช้จ่ายและเวลาในการเดินทาง ในส่วนของการจัดรถโดยสารวิ่งให้บริการ จำนวน 16 คันต่อวัน ตั้งแต่เวลา 04.30 - 22.00 น. ถือว่ามีความเพียงพอ สามารถรองรับความต้องการใช้บริการของประชาชนได้อย่างมีประสิทธิภาพ

ที่มา : https://www.thaigov.go.th/news/contents/details/84823