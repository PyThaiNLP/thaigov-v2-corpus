รัฐบาลไทย-ข่าวทำเนียบรัฐบาล-​นายกฯ ยืนยันการลงพื้นที่ตรวจราชการต่างจังหวัด และการประชุม ครม.สัญจร ต้องการรับทราบปัญหาจาก ปชช.โดยตรง เพื่อสร้างความมั่นใจต่อ ปชช. รวมทั้งพบปะข้าราชการในพื้นที่ 


วันเสาร์ที่ 22 มิถุนายน 2567
22/06/2567
พิมพ์
​นายกฯ ยืนยันการลงพื้นที่ตรวจราชการต่างจังหวัด และการประชุม ครม.สัญจร ต้องการรับทราบปัญหาจาก ปชช.โดยตรง เพื่อสร้างความมั่นใจต่อ ปชช. รวมทั้งพบปะข้าราชการในพื้นที่
​นายกฯ ยืนยันการลงพื้นที่ตรวจราชการต่างจังหวัด และการประชุม ครม.สัญจร ต้องการรับทราบปัญหาจาก ปชช.โดยตรง เพื่อสร้างความมั่นใจต่อ ปชช. รวมทั้งพบปะข้าราชการในพื้นที่
วันนี้ (22 มิถุนายน 2567)   นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (22 มิถุนายน 2567) เวลา 08.00 - 08.30 น. นายเศรษฐา ทวีสิน นายกรัฐมนตรี พูดในรายการ “คุยกับเศรษฐา” ออกอากาศทางสถานีโทรทัศน์แห่งประเทศไทย ถึงการประชุมคณะรัฐมนตรีอย่างเป็นทางการนอกสถานที่ (ครม.สัญจร) ว่า ตรงนี้ไม่ใช่เป็นความลับอะไร ตนเองเชื่อว่านายกรัฐมนตรีหลาย ๆ ท่าน ก็ทำอยู่แล้ว เรื่องการมี ครม.สัญจร แต่รายละเอียดแตกต่างกันไปบ้าง แน่นอนการที่คณะรัฐมนตรีทั้งคณะลงไปจังหวัดไหน พื้นที่ไหน ตนเองเชื่อว่าก็จะมีการตื่นตัว โดยเฉพาะอย่างยิ่ง ครม.สัญจรนัดแรก ตนเองเลือกไปจังหวัดหนองบัวลำภู ซึ่งเป็นจังหวัดที่ GDP ต่ำที่สุด เป็นจังหวัดที่ยากจนที่สุด ถือว่าเป็นการส่งสัญญาณว่ารัฐบาลให้ความสนใจกับเรื่องพวกนี้ การที่ลงพื้นที่ต่างจังหวัด จังหวัดข้างเคียงก็มีความสำคัญ เพราะรู้อยู่แล้วว่าทุก ๆ จังหวัดมีความต้องการความช่วยเหลือในหลาย ๆ มิติ ไม่ว่าจะเป็นความช่วยเหลือเรื่องการเกษตร เรื่องน้ำ น้ำท่วม น้ำแล้ง เป็นต้น
นายกฯ กล่าวต่อไปว่า การลงพื้นที่ถือเป็นการมอบอำนาจให้กับเจ้าหน้าที่ เป็นอีกเรื่องหนึ่งที่ตนเองเชื่อว่าการลงหน้างานมีส่วนช่วยเหลือ ทำให้เขามีความมั่นใจขึ้น แต่ว่าเหนือสิ่งอื่นใดไม่ได้ไปคนเดียว ทั้งคณะรัฐบาลไปหมด ทุกกระทรวง ทบวง กรม ไปหมด มีการกำหนด KPI ชัดเจนว่ามีอะไรบ้าง และเป็นการสร้างความคาดหวังให้พี่น้องประชาชนในครั้งต่อไปที่เราจะไป ครม.สัญจร ว่า ถ้าเกิดคณะรัฐมนตรีมา จังหวัดข้างเคียงจะได้อานิสงส์อะไรบ้าง ทั้งนี้ การลงพื้นที่แต่ครั้งต้องแบ่งเป้าหมายเป็น 2 - 3 อย่าง หนึ่ง ในแง่ของมวลชน ต้องมีการพบปะมวลชน เพราะต้องการจะได้เห็นจริง ๆ ว่า ในสายตาของเขามีความทุกข์ยากมากน้อยขนาดไหน เรื่องบ้างเรื่องที่เขาร้องเรียนมา บางทีเขาร้องเรียนมาแล้ว ตนเองไม่ได้ยิน เพราะถูกกันออกไป ตนเองก็อยากไปได้ยินเองเวลาไปลงพื้นที่ ว่าเขาพูดเรื่องอะไรกันบ้าง ตรงนี้ก็เป็นเรื่องที่เราจะรับฟังได้โดยตรง โดยไม่มีการกีดกันเลย การได้พบข้าราชการ ก็เป็นเรื่องที่สำคัญ เพราะว่าไม่ฉะนั้นโอกาสที่จะได้พบกับข้าราชการฝ่ายปกครองก็น้อย ได้พบกับนายอำเภอ ได้พบกับองค์การบริหารส่วนจังหวัดต่าง ๆ ตนเองเชื่อว่าเป็นอะไรที่ให้ความรู้กับทั้งกับตนเอง และรัฐมนตรีหลาย ๆ ท่าน ในหลาย ๆ เรื่อง

ที่มา : https://www.thaigov.go.th/news/contents/details/84817