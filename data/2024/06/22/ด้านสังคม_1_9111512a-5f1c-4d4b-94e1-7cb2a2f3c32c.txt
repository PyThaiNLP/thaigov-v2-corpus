รัฐบาลไทย-ข่าวทำเนียบรัฐบาล-ดีอี เตือน อย่าแชร์ ข่าวปลอม  “หลอกลงทุนหุ้นทองคำ” เสี่ยงตกเป็นเหยื่อ “โจรออนไลน์” 


วันเสาร์ที่ 22 มิถุนายน 2567
ดีอี เตือน อย่าแชร์ ข่าวปลอม  “หลอกลงทุนหุ้นทองคำ” เสี่ยงตกเป็นเหยื่อ “โจรออนไลน์”
ดีอี เตือน อย่าแชร์ ข่าวปลอม  “หลอกลงทุนหุ้นทองคำ” เสี่ยงตกเป็นเหยื่อ “โจรออนไลน์”
กระทรวงดิจิทัลเพื่อเศรษฐกิจและสังคม (ดีอี) พบข่าวปลอมรายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ลงทุนหุ้นทองคำ เข้าร่วมโดย ตลาดหลักทรัพย์แห่งประเทศไทย” รองลงมาคือเรื่อง “ประกาศรับพนักงานแพ็กถุงและพับถุง 1,912 อัตราด่วน” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นตกเป็นเหยื่อของขบวนการมิจฉาชีพ หรือสร้างความเข้าใจผิดให้กับประชาชนในสังคม
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 14 - 20 มิถุนายน 2567 พบข้อความที่เข้ามาทั้งหมด 1,185,068 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 323 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 273 ข้อความ ตามมาด้วยการแจ้งเบาะแสผ่าน Line Official จำนวน 47 ข้อความ ข้อความที่มาจาก Website จำนวน 2 ข้อความ และช่องทาง Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 241 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 120 เรื่อง
ทั้งนี้ ดีอีเอส ได้แบ่งข่าวปลอมที่ได้รับความสนใจเป็น 5 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 89 เรื่อง
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมายจำนวน 66 เรื่อง
กลุ่มที่ 3 : ภัยพิบัติ จำนวน 5 เรื่อง
กลุ่มที่ 4 : เศรษฐกิจ จำนวน 40 เรื่อง
กลุ่มที่ 5 : กลุ่มอาชญากรรมออนไลน์ จำนวน 41 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวที่เกี่ยวข้องกับนโยบายรัฐ ข่าวสารทางราชการ รองลงมาเป็นผลิตภัณฑ์สุขภาพ วัตถุอันตราย เครื่องสำอาง และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง ลงทุนหุ้นทองคำ เข้าร่วมโดย ตลาดหลักทรัพย์แห่งประเทศไทย
อันดับที่ 2 : เรื่อง ประกาศรับพนักงานแพ็กถุงและพับถุง 1,912 อัตราด่วน
อันดับที่ 3 : เรื่อง สปส. เปิดลงทะเบียนรับเงินเด็กเงินสงเคราะห์บุตรและเงินอุดหนุนบุตร รวมเดือนละ 1,400 บาท
อันดับที่ 4 : เรื่อง รับสมัครคนพับถุงกาแฟ ผ่านเพจ Department of Skill
อันดับที่ 5 : เรื่อง เพจ Thailand International Airport เปิดรับสมัครพนักงานจองไฟล์ทบิน
อันดับที่ 6 : เรื่อง รับสมัครงาน วีซ่าเอ็นจีเนียร์ งานการจัดการงานก่อสร้างดิน งานถมที่ ถูกกฎหมาย
อันดับที่ 7 : เรื่อง หน้าฝนให้ระวังอาการท้องอืด แน่นท้อง หูอื้อ เป็นความเจ็บป่วยที่เกิดจากธาตุลมกระทำ
อันดับที่ 8 : เรื่อง วิธีการถูนิ้ว เพื่อช่วยย่อยอาหาร บำรุงม้าม ตับ และสายตา
อันดับที่ 9 : เรื่อง สธ. ประกาศให้ชุดยุวกาชาดใส่แค่หมวกหรือผ้าพันคอ เพื่อลดภาระค่าใช้จ่ายได้
อันดับที่ 10 : เรื่อง ทำใบขับขี่ออนไลน์ทุกชนิด ไม่ต้องสอบด้วยตนเอง ผ่านทางเพจ อริสา
“จาก 10 อันดับ พบข่าวเกี่ยวกับนโยบายรัฐบาล ข่าวสารทางราชการ หน่วยงานรัฐ และด้านสังคม อาชีพ ความเป็นอยู่มากถึง 7 อันดับ โดยส่วนใหญ่รูปแบบการหลอกลวง และการแอบอ้างถึงโครงการของหน่วยงานรัฐ หรือให้ติดต่อประสานงานหน่วยงานของทางภาครัฐ ทำให้ประชาชนส่วนมากหลงเชื่อ และสร้างความเข้าใจผิด จึงคาดว่าอาจเป็นเหตุผลส่วนหนึ่งที่ทำให้เข้าถึงความสนใจของผู้รับข่าวสาร โดยกรณีนี้ทำให้ประชาชนส่วนหนึ่งเกิดความหลงเชื่อ เข้าใจผิด เป็นช่องทางการก่ออาชญากรรมของกลุ่มมิจฉาชีพออนไลน์ในการหลอกลวงข้อมูลส่วนบุคคลของผู้ที่หลงเชื่อ ซึ่งอาจก่อให้ความเสียหายที่เป็นผลกระทบต่อประชาชนส่วนใหญ่ในสังคม” นายเวทางค์ กล่าว
“อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ หรือเข้าใจผิด ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถตรวจสอบ ติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่
ไลน์ @antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”
---------------------------------

ที่มา : https://www.thaigov.go.th/news/contents/details/84827