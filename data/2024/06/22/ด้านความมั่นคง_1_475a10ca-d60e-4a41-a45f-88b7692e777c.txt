รัฐบาลไทย-ข่าวทำเนียบรัฐบาล-“พัชรวาท” นำ ปลัด ทส. ร่วมหารือ นายกฯ เตรียมรับมือสถานการณ์น้ำ พร้อมแนวทางการช่วยเหลือประชาชนที่ได้รับความเดือดร้อนจากภาวะน้ำท่วม


วันศุกร์ที่ 21 มิถุนายน 2567
“พัชรวาท” นำ ปลัด ทส. ร่วมหารือ นายกฯ เตรียมรับมือสถานการณ์น้ำ พร้อมแนวทางการช่วยเหลือประชาชนที่ได้รับความเดือดร้อนจากภาวะน้ำท่วม
“พัชรวาท” นำ ปลัด ทส. ร่วมหารือ นายกฯ เตรียมรับมือสถานการณ์น้ำ พร้อมแนวทางการช่วยเหลือประชาชนที่ได้รับความเดือดร้อนจากภาวะน้ำท่วม
“พัชรวาท” นำ ปลัด ทส. ร่วมหารือ นายกฯ เตรียมรับมือสถานการณ์น้ำ พร้อมแนวทางการช่วยเหลือประชาชนที่ได้รับความเดือดร้อนจากภาวะน้ำท่วม
วันที่ 20 มิถุนายน 2567 เวลา 10.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) และหัวหน้าส่วนราชการที่เกี่ยวข้องในสังกัดกระทรวงฯ เข้าร่วมประชุมหารือเพื่อประเมินสถานการณ์เตรียมความพร้อมรับมือสถานการณ์น้ำ และพิจารณาแนวทางการช่วยเหลือประชาชนที่ได้รับความเดือดร้อนจากสถานการณ์น้ำ ณ ห้องรับรองคณะรัฐมนตรี อาคารรัฐสภา โดยมี นายเศรษฐา ทวีสิน นายกรัฐมนตรี เป็นประธานการประชุมฯ
โดย ปกท.ทส. ได้รายงานแผนปฏิบัติการบรรเทาภาวะน้ำท่วม ของกระทรวงทรัพยากรธรรมชาติและสิ่งแวดล้อม (ทส.) ปี 2567 - 2568 โดยแบ่งเป็น 3 ส่วน ได้แก่ การเตรียมการก่อนเกิดเหตุ คือ หากมีน้ำมากซึ่งมักจะมากับปัญหาดินโคลนถล่ม จึงได้เตรียมสำรวจพื้นที่เสี่ยง พร้อมเฝ้าระวังอย่างใกล้ชิด มีการจัดตั้งศูนย์บริหารจัดการน้ำส่วนหน้า และการเตรียมความพร้อมด้านบุคลากร เครื่องมือ อ่างเก็บน้ำ รวมถึงสถานีเตือนภัยพื้นที่ที่มีความเสี่ยง ส่วนการเตรียมการขณะเกิดเหตุ จะมีการจัดตั้งศูนย์ประสานงานของกระทรวงฯ ในทุกจังหวัด และเตรียมความพร้อมทั้งอุปกรณ์ เครื่องมือ และจุดจ่ายน้ำ สำหรับแจกน้ำดื่มให้กับประชาชน และอุปกรณ์จำเป็นต่าง ๆ เพื่อแก้ไขปัญหาเฉพาะหน้าขณะมีภัย สำหรับการเตรียมการหลังเกิดเหตุ ได้มีการซักซ้อมและเตรียมความพร้อมด้านบุคลากร อุปกรณ์ และการพัฒนาแหล่งน้ำ เนื่องจากหลังเกิดเหตุมักจะพบปัญหาด้านคุณภาพน้ำ แต่หากเกิดภาวะน้ำน้อย ทส. โดยกรมทรัพยากรน้ำบาดาล ได้เตรียมพร้อมที่จะเข้าดูแลให้ความช่วยเหลือประชาชน โดยมีการดำเนินการในหลายโครงการ รวมถึงโครงการเฉลิมพระเกียรติฯ ที่จะช่วยบรรเทาความเดือนร้อนของราษฎรที่ประสบปัญหาภัยแล้ง
ทั้งนี้ นายกรัฐมนตรี ได้มอบนโยบายในการรับมือกับสถานการณ์น้ำว่า ปัญหาน้ำท่วมน้ำแล้งเป็นวาระแห่งชาติ ที่ต้องมีการวางแผนอย่างรอบคอบในการแก้ไขปัญหาระยะยาว เน้นการทำงานร่วมกันของทุกหน่วยงานอย่างมีเอกภาพ โดยขอให้ทุกหน่วยงานเตรียมความพร้อมรับมือกับสถานการณ์น้ำ เพิ่มศักยภาพและประสิทธิภาพแหล่งน้ำ พื้นที่เศรษฐกิจ ชุมชนเมือง หากมีน้ำท่วมเกิดขึ้นต้องมีความพร้อมในเรื่องของเรือและเวชภัณฑ์ มีการวางแผนบูรณาการร่วมกันของทุกภาคส่วน รวมถึงแผนเร่งระบายน้ำ และวางกรอบเวลาที่ชัดเจน มีตัวชี้วัดที่มีคุณภาพ โดยรัฐบาลพร้อมสนับสนุนอย่างเต็มที่

ที่มา : https://www.thaigov.go.th/news/contents/details/84814