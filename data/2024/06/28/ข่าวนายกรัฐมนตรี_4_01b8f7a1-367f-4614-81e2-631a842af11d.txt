รัฐบาลไทย-ข่าวทำเนียบรัฐบาล-นายกฯ สักการะพระเจ้าใหญ่อินทร์แปลง วัดมหาวนาราม พระอารามหลวง จ.อุบลราชธานี ชมการสาธิตการจัดทําต้นเทียนพรรษาประเภทติดพิมพ์ ทดลองทำดอกเทียน ร่วมแกะพิมพ์เทียนนำติดที่พุ่มยอดเทียนพรรษา


วันศุกร์ที่ 28 มิถุนายน 2567
28/06/2567
พิมพ์
นายกฯ สักการะพระเจ้าใหญ่อินทร์แปลง วัดมหาวนาราม พระอารามหลวง จ.อุบลราชธานี ชมการสาธิตการจัดทําต้นเทียนพรรษาประเภทติดพิมพ์ ทดลองทำดอกเทียน ร่วมแกะพิมพ์เทียนนำติดที่พุ่มยอดเทียนพรรษา
นายกฯ สักการะพระเจ้าใหญ่อินทร์แปลง วัดมหาวนาราม พระอารามหลวง จ.อุบลราชธานี ชมการสาธิตการจัดทําต้นเทียนพรรษา ประเภทติดพิมพ์ ทดลองทำดอกเทียน ร่วมแกะพิมพ์เทียน นำติดที่พุ่มยอดเทียนพรรษา
วันนี้ (28 มิถุนายน 2567) เวลา 17.20 น. ณ วัดมหาวนาราม พระอารามหลวง ตำบลในเมือง อำเภอเมืองอุบลราชธานี จังหวัดอุบลราชธานี นายเศรษฐา ทวีสิน นายกรัฐมนตรี สักการะพระเจ้าใหญ่อินทร์แปลงเพื่อความเป็นสิริมงคลในโอกาสตรวจราชการจังหวัดอุบลราชธานี โดยมีนายเกรียง กัลป์ตินันท์ รัฐมนตรีช่วยว่าการกระทรวงมหาดไทย และคณะ ร่วมสักการะด้วย
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายกรัฐมนตรีกราบสักการะ ถวายขันหมากเบ็ง จุดธูปเทียนบูชาพระเจ้าใหญ่อินทร์แปลง ซึ่งเป็นพระพุทธรูปสำคัญคู่บ้านคู่เมืองอุบลราชธานี และกราบนมัสการพระวชิรกิจโกศล เจ้าอาวาสวัดมหาวนาราม พระอารามหลวง โดยนายกฯ ถวายผ้าไตรพร้อมด้วยเครื่องไทยธรรมแด่เจ้าอาวาส และสนทนาในเรื่องการตรวจราชการในพื้นที่จังหวัดร้อยเอ็ด ประเด็นการแก้ไขปัญหายาเสพติด จากนั้นได้รับมอบพระพุทธรูปพระเจ้าใหญ่อินทร์แปลงจำลอง และหนังสือมหาอินทรปฏิมานุสรณ์จากเจ้าอาวาสฯ พร้อมร่วมถ่ายภาพเป็นที่ระลึก โอกาสนี้ ยังได้พบปะพูดคุยกับหัวหน้าส่วนราชการจังหวัดอุบลราชธานี ที่มารอต้อนรับภายในพระวิหารพระเจ้าใหญ่อินทร์แปลง
จากนั้น นายกฯ เดินทางไปยังบริเวณพื้นที่ที่มีการจัดแสดงการสาธิตการทําต้นเทียนพรรษา ประเภทติดพิมพ์ โอกาสนี้ นายกฯ ถวายความเคารพ เปิดกรวยกระทงดอกไม้ เบื้องหน้าพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จากนั้น นายกฯ เยี่ยมชมการสาธิตการจัดทําต้นเทียนพรรษา ประเภทติดพิมพ์ ทดลองทำดอกเทียนร่วมกับชมรมวัดพระธาตุหนองบัว และร่วมแกะพิมพ์เทียนเพื่อนำไปติดที่พุ่มยอดเทียนพรรษา
“นายกรัฐมนตรีให้ความสำคัญเรื่อง Soft Power วัฒนธรรมชุมชนท้องถิ่น ภูมิปัญญาท้องถิ่นทุกสาขา และให้การสนับสนุนมาอย่างต่อเนื่อง ซึ่งการจัดทําต้นเทียนพรรษาและจัดประกวดแข่งขันความสวยงามของต้นเทียนพรรษา นอกจากเป็นการสืบสานวัฒนธรรมงานประเพณีแห่เทียนพรรษาที่สืบทอดมาอย่างยาวนาน เป็นที่รู้จักในระดับประเทศแล้วนั้น ยังเป็นประเพณีที่ก่อให้เกิดความสามัคคีอีกด้วย ซึ่งเป็นภาพสะท้อนวิถีชีวิตชาวอุบลราชธานีที่มีศรัทธาเลื่อมใสต่อพระพุทธศาสนาอย่างแน่นแฟ้น ซึ่งการที่จะประดิษฐ์ผลงานศิลปะต้นเทียนพรรษาที่สวยงามได้ขนาดนี้ ต้องอาศัยความเชี่ยวชาญและฝีมือที่ละเอียดอ่อนเป็นอย่างมาก ซึ่งเป็นเอกลักษณ์ที่โดดเด่น อันจะช่วยส่งเสริมการท่องเที่ยววิถีพุทธได้อย่างยั่งยืน” โฆษกประจำสำนักนายกรัฐมนตรีกล่าว
สำหรับงานประเพณีแห่เทียนพรรษา จังหวัดอุบลราชธานี ประจำปี 2567 จัดขึ้นระหว่างวันที่ 17 - 23 กรกฎาคม 2567 ภายใต้ชื่องาน “เฉลิมพระเกียรติ 72 พรรษา เมืองเทียน เมืองธรรม งามล้ำเมือง 4 แสง” บริเวณทุ่งศรีเมือง และถนนสายหลักรอบทุ่งศรีเมือง อำเภอเมืองฯ จังหวัดอุบลราชธานี ซึ่งปีนี้จะมีการจัดขบวนแห่เทียนพรรษาและขบวนการแสดงจากชุมชนต่าง ๆ เป็น 2 วัน (จากเดิม 1 วัน) คือวันที่ 20 - 21 กรกฎาคม 2567 พร้อมการแสดงแสง สี เสียง ภาคกลางคืน

ที่มา : https://www.thaigov.go.th/news/contents/details/85132