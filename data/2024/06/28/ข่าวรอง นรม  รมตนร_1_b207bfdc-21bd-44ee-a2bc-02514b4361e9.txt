รัฐบาลไทย-ข่าวทำเนียบรัฐบาล-​นายกฯ มอบหมาย รองนายกฯ สุริยะ เป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 92 


วันศุกร์ที่ 28 มิถุนายน 2567
28/06/2567
พิมพ์
​นายกฯ มอบหมาย รองนายกฯ สุริยะ เป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 92
​นายกฯ มอบหมาย รองนายกฯ สุริยะ เป็นประธานพิธีเจริญพระพุทธมนต์ เนื่องในโอกาสวันคล้ายวันสถาปนาสำนักนายกรัฐมนตรีครบรอบปีที่ 92
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (28 มิถุนายน 2567) เวลา 09.00 น. ณ ตึกสันติไมตรี (หลังนอก) ทำเนียบรัฐบาล นายเศรษฐา ทวีสิน นายกรัฐมนตรี มอบหมายให้นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เป็นประธานในพิธีเจริญพระพุทธมนต์เนื่องในโอกาสคล้ายวันสถาปนาสำนักนายกรัฐมนตรี ครบรอบปีที่ 92 โดยมี นายธีระพงษ์ วงศ์ศิวะวิลาส ปลัดสำนักนายกรัฐมนตรี ผู้บริหารสำนักเลขาธิการนายกรัฐมนตรี ผู้บริหารสำนักเลขาธิการคณะรัฐมนตรี ผู้บริหารสำนักงานปลัดสำนักนายกรัฐมนตรี ผู้บริหารสำนักงานสภาความมั่นคงแห่งชาติ ข้าราชการการเมืองในสังกัดสำนักนายกรัฐมนตรี หัวหน้าส่วนราชการ รัฐวิสาหกิจ และองค์การมหาชนในสังกัดสำนักนายกรัฐมนตรี ทุกหน่วยงาน ตลอดจนข้าราชการและเจ้าหน้าที่ที่เกี่ยวข้อง เข้าร่วมในพิธี
โอกาสนี้ รองนายกรัฐมนตรีจุดธูปเทียนบูชาพระรัตนตรัยและถวายตาลปัตรแด่พระสงฆ์ จำนวน 10 รูป เจ้าหน้าที่อาราธนาศีล พระสงฆ์ให้ศีล รองนายกรัฐมนตรีจุดเทียนน้ำมนต์ พระสงฆ์เจริญพระพุทธมนต์ จากนั้น รองนายกรัฐมนตรี และตัวแทนผู้บริหารในสังกัดสำนักนายกรัฐมนตรี ถวายเครื่องไทยธรรมและปิ่นโต รองนายกรัฐมนตรีถวายผ้าไตร จำนวน 10 ไตร พระสงฆ์สวดอนุโมทนา รองนายกรัฐมนตรีกรวดน้ำ ต่อจากนั้น สมเด็จพระมหาวีรวงศ์ วัดราชบพิธสถิตมหาสีมาราม ประพรมน้ำพระพุทธมนต์แก่ผู้เข้าร่วมพิธีเพื่อความเป็นสิริมงคล เป็นอันเสร็จพิธี

ที่มา : https://www.thaigov.go.th/news/contents/details/85096