รัฐบาลไทย-ข่าวทำเนียบรัฐบาล-นายกฯ ควบคุมทิศทางอุตสาหกรรม MICE เชื่อมั่นเติบโตต่อเนื่อง พร้อมเตรียมแผนจัดงานและกิจกรรมต่าง ๆ ตลอดไตรมาส 4 ของปีงบประมาณ 2567 กระตุ้นตลาด MICE ไทย 


วันศุกร์ที่ 28 มิถุนายน 2567
28/06/2567
พิมพ์
นายกฯ ควบคุมทิศทางอุตสาหกรรม MICE เชื่อมั่นเติบโตต่อเนื่อง พร้อมเตรียมแผนจัดงานและกิจกรรมต่าง ๆ ตลอดไตรมาส 4 ของปีงบประมาณ 2567 กระตุ้นตลาด MICE ไทย
พร้อมคาดการณ์เเนวโน้มปีงบประมาณ 2568 สร้างรายได้กว่า 2 แสนล้านบาท
วันนี้ (28 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ด้วยการติดตาม ประเมินสถานการณ์ของนายเศรษฐา ทวีสิน นายกรัฐมนตรี สั่งการให้รัฐบาลเเละหน่วยงานที่เกี่ยวข้องพร้อมผลักดันอุตสาหกรรมไมซ์ (MICE) ให้เติบโตต่อเนื่อง โดยล่าสุด ผลประมวลภาพรวมอุตสาหกรรม MICE ไทย จากสำนักงานส่งเสริมการจัดประชุมและนิทรรศการ (องค์การมหาชน) หรือ TCEB ในปีงบประมาณ 2567 (ตุลาคม 2566 – กันยายน 2567) ประเมินแล้วพบว่าทิศทางอุตสาหกรรม MICE มีแนวโน้มเติบโตแล้วกว่า 5% เกินเป้าหมายรายได้ที่ตั้งไว้ 1.36 แสนล้านบาท จากประมาณการนักเดินทาง MICE รวม 23.18 ล้านคน ซึ่งเร็วกว่าที่คาดการณ์ไว้ รวมทั้งเชื่อมั่นว่า ปี 2568 ไทยจะมีรายได้จากอุตสาหกรรม MICE ถึง 2 แสนล้านบาท
โฆษกประจำสำนักนายกรัฐมนตรี กล่าวว่า ในช่วง 3 ไตรมาสเเรกของปีงบประมาณ 2567 (ตุลาคม 2566 – มิถุนายน 2567) อุตสาหกรรม MICE มีทิศทางที่ดีต่อเนื่อง ข้อมูล TCEB ได้ประเมินว่า มีนักเดินทางในกลุ่ม MICE กว่า 18 ล้านคน สร้างรายได้ 109,669 ล้านบาท แบ่งเป็นนักเดินทาง MICE ต่างประเทศ 894,000 คน สร้างรายได้ 52,980 ล้านบาท และนักเดินทาง MICE ในประเทศ 17 ล้านคน สร้างรายได้ 56,689 ล้านบาท
ซึ่งต่อเนื่องในไตรมาส 4 ของปีงบประมาณ 2567 นี้ TCEB จะมีการจัดงานเเละกิจกรรมต่าง ๆ เพื่อกระตุ้นตลาด MICE ของไทยทั้งในประเทศเเละต่างประเทศ ดังนี้
1) ตลาดในประเทศ อาทิ งานประชุมวิชาการนานาชาติด้านงานเคมีศึกษาในระดับสากล (The 27th IUPAC International Conference on Chemistry Education) วันที่ 15-19 กรกฎาคม 2567 ณ เมืองพัทยา ชลบุรี, งานเทศกาลด้านดิจิทัลคอนเทนต์ใหญ่สุดของไทย (Bangkok International Digital Content Festival 2024) วันที่ 5-8 สิงหาคม 2567 ณ กรุงเทพฯ และ งานเทศกาลเฉลิมฉลองความหลากหลายและความเท่าเทียมทางเพศในสังคม ผ่านผลงานศิลปะในอุตสาหกรรมภาพยนตร์ (Thailand International LGBTQ + Film & TV Festival 2024) วันที่ 20-24 กันยายน 2567 ณ กรุงเทพฯ
2) ตลาดต่างประเทศ ได้เจาะกลุ่ม 3 ประเทศเป้าหมายหลัก ได้เเก่ กลุ่ม 1 ประเทศอินเดีย ช่วงปลายเดือนกันยายน 2567 ณ เมืองกัลกัตตา และ เมืองมุมไบ คาดการณ์ว่าจะมีผู้สนใจจัดงานที่ไทยไม่ต่ำกว่า 40 งาน ดึงนักเดินทางไมซ์กว่า 8,000 คน สร้างรายได้ประมาณ 528 ล้านบาท กลุ่ม 2 สาธารณรัฐประชาชนจีน ในเดือนสิงหาคม ที่นครเซี่ยงไฮ้ และ นครกวางโจว คาดการณ์ว่าจะมีผู้สนใจจัดงานที่ไทยไม่ต่ำกว่า 45 งาน ดึงนักเดินทาง MICE กว่า 9,000 คน สร้างรายได้ประมาณ 594 ล้านบาท และกลุ่ม 3 ประเทศอินโดนีเซีย ในเดือนกันยายน คาดการณ์ว่าจะมีผู้สนใจจัดงานที่ไทยไม่ต่ำกว่า 25 งาน ดึงนักเดินทาง MICE กว่า 5,000 คน สร้างรายได้ประมาณ 300 ล้านบาท รวมถึง เตรียมนำผู้ประกอบการ MICE ของประเทศไทย เข้าร่วมงาน IMEX America 2024 หรืองานจัดแสดงด้าน Travel, Meetings and Events ครั้งใหญ่ เพื่อเจรจาธุรกิจกับผู้ซื้อในตลาดอเมริกา ในเดือนตุลาคมนี้ด้วย
นอกจากนี้ TCEB ได้คาดการณ์แนวโน้มของตลาดอุตสาหกรรม MICE ในปีงบประมาณ 2568 (ตุลาคม 2567 – กันยายน 2568) ซึ่งคาดว่าจะสามารถทำรายได้รวมกว่า 2 แสนล้านบาท จากจำนวนนักเดินทาง MICE 34 ล้านคน โดยแบ่งเป็น รายได้จากตลาดต่างประเทศ 9.2 หมื่นล้านบาท จากจำนวน 1.4 ล้านคน และ รายได้จากตลาดในประเทศ 1.08 แสนล้านบาท จากจำนวน 32 ล้านคน
“นายเศรษฐา ทวีสิน นายกรัฐมนตรี พร้อมให้การสนับสนุนและขับเคลื่อนอุตสาหกรรมไมซ์ เพื่อให้ไทยเป็นอีกจุดหมายสำคัญของการจัดประชุม ทั้งงานแสดงสินค้า เทศกาล กิจกรรมต่าง ๆ ในระดับนานาชาติ ซึ่งนายกฯ เชื่อมั่นว่าอุตสาหกรรมไมซ์ ถือเป็นอีกปัจจัยสำคัญในการกระตุ้นเศรษฐกิจของประเทศให้เติบโตอย่างแข็งแกร่ง สามารถกระตุ้นให้เกิดการเดินทาง การใช้จ่าย และกระจายรายได้ให้ครอบคลุม ทั้งผู้ประกอบการ ชุมชน เเละธุรกิจ” นายชัย กล่าว

ที่มา : https://www.thaigov.go.th/news/contents/details/85085