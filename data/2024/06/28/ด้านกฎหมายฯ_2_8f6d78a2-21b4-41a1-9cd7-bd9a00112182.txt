รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำคณะเข้าหารือทวิภาคีกับประธานคณะกรรมการสิทธิมนุษยชนแห่งเครือรัฐเอกราช และเข้าร่วมการประชุมว่าด้วยกฎหมายระหว่างประเทศ ครั้งที่ ๑๒ 


วันศุกร์ที่ 28 มิถุนายน 2567
28/06/2567
พิมพ์
รัฐมนตรีว่าการกระทรวงยุติธรรม นำคณะเข้าหารือทวิภาคีกับประธานคณะกรรมการสิทธิมนุษยชนแห่งเครือรัฐเอกราช และเข้าร่วมการประชุมว่าด้วยกฎหมายระหว่างประเทศ ครั้งที่ ๑๒
รัฐมนตรีว่าการกระทรวงยุติธรรม นำคณะเข้าหารือทวิภาคีกับประธานคณะกรรมการสิทธิมนุษยชนแห่งเครือรัฐเอกราช และเข้าร่วมการประชุมว่าด้วยกฎหมายระหว่างประเทศ ครั้งที่ ๑๒
ในวันพฤหัสบดีที่ ๒๗ มิถุนายน ๒๕๖๗ ระหว่างเวลา ๑๕..๐๐ - ๒๑.๐๐ น. (ตามเวลาท้องถิ่น) พันตำรวจเอก ทวี  สอดส่อง รัฐมนตรีว่าการกระทรวงยุติธรรม พร้อมด้วย นายเสกสรร สุขแสง อธิบดีกรมบังคับคดี นางเพ็ญรวี มาแสง รองอธิบดีกรมบังคับคดี และคณะเจ้าหน้าที่กรมบังคับคดี เข้าร่วมหารือทวิภาคีกับ ศาสตราจารย์ ทาเทียน่า  มอสคาลโควา ประธานคณะกรรมการสิทธิมนุษยชนแห่งเครือรัฐเอกราช และข้าหลวงใหญ่สิทธิมนุษยชนแห่งสหพันธรัฐรัสเซีย (Professor Tatiana Moskalkova, Chairperson of the Commonwealth of Independent States Commission on Human Rights and High Commissioner for Human Rights in the Russian Federation) ณ นครเซนต์ปีเตอร์สเบิร์ก สหพันธรัฐรัสเซีย
โดยประธานคณะกรรมการสิทธิมนุษยชนฯ ได้ให้ข้อมูลภาพรวมเกี่ยวกับบทบาทภารกิจของคณะกรรมการสิทธิมนุษยชนฯ ซึ่งในสหพันธรัฐรัสเซียถือเป็นส่วนหนึ่งของศาลรัฐธรรมนูญ ปัจจุบันมีสำนักงานอยู่ ๘๙ เมือง ทั่วประเทศ โดยแต่ละแห่งจะมีคณะกรรมการสิทธิมนุษยชนประจำท้องถิ่น โดยภารกิจหลักประกอบด้วย ๑) รับข้อร้องเรียนเรื่องการละเมิดสิทธิมนุษยชน ซึ่งปีที่แล้วมีจำนวนสูงถึง ๙๐,๐๐๐ คำร้อง โดยมีทนายความทำหน้าที่รับเรื่องจำนวนประมาณ ๑,๕๐๐ คน ๒) สอบสวนในคดีปกครอง โดยสามารถยื่นคำร้องสอบสวนร่วมกับอัยการได้ ๓) จัดทำรายงานประจำปีเสนอต่อรัฐสภา ๔) ศึกษา และยกร่างกฎหมายต่าง ๆ ได้ และ ๕) ทำความร่วมมือกับภาคีเครือข่ายทั้งในและต่างประเทศ โดยปัจจุบันมีความร่วมมือกับ ๓๘ ประเทศทั่วโลก
โอกาสนี้ รัฐมนตรีว่าการกระทรวงยุติธรรม ได้กล่าวขอบคุณประธานคณะกรรมการสิทธิมนุษยชนฯ สำหรับข้อมูล รวมทั้งได้แลกเปลี่ยนเกี่ยวกับหน่วยงานหลักด้านสิทธิมนุษยชนของไทย ๒ หน่วย ได้แก่ กรมคุ้มครองสิทธิและเสรีภาพ ซึ่งเป็นหน่วยงานภายใต้สังกัดกระทรวงยุติธรรม และคณะกรรมการสิทธิมนุษบชนแห่งชาติ ซึ่งเป็นองค์กรอิสระ สำหรับกรมคุ้มครองสิทธิและเสรีภาพ เป็นหน่วยงานที่มีหน้าที่ส่งเสริม คุ้มครอง และสร้างหลักประกันสิทธิมนุษยชน ซึ่งครอบคลุมทั้งการให้ความรู้ด้านสิทธิมนุษยชน การให้ความช่วยเหลือประชาชนที่ถูกละเมิดสิทธิมนุษยชน การจัดทำและขับเคลื่อนแผนสิทธิมนุษยชนแห่งชาติ และแผนปฏิบัติการระดับชาติว่าด้วยธุรกิจกับสิทธิมนุษยชน ตลอดจนการขับเคลื่อนพันธกรณีสิทธิมนุษยชนระหว่างประเทศที่ไทยเป็นภาคี โดยล่าสุดประเทศไทยได้เข้าเป็นภาคีอนุสัญญาระหว่างประเทศว่าด้วยการคุ้มครองบุคคลทุกคนจากการบังคับให้หายสาบสูญ (International Convention for the Protection of All Persons from Enforced Disappearance : ICPPED) เนื่องจากได้มีการประกาศใช้พระราชบัญญัติป้องกันและปราบปรามการทรมานและการกระทำให้บุคคลสูญหาย พ.ศ. ๒๕๖๕ แล้ว ซึ่งกำหนดมาตรการบันทึกภาพและเสียง รวมถึงการแจ้งการจับต่ออัยการและฝ่ายปกครอง ซึ่งมาตรการดังกล่าวล้วนเป็นหลักประกันในการคุ้มครองความปลอดภัยให้กับประชาชนได้เป็นอย่างดี
ในการนี้ ประธานคณะกรรมการสิทธิมนุษยชนฯ ได้ชื่นชมการดำเนินงานด้านสิทธิมนุษยชนของประเทศไทย และขอประสานความร่วมมือกับหน่วยงานด้านสิทธิมนุษยชนของไทย ทั้งกรมคุ้มครองสิทธิและเสรีภาพ และคณะกรรมการสิทธิมนุษยชนแห่งชาติ รวมทั้งขอเชิญฝ่ายไทยไปเยี่ยมเยือนสำนักงานคณะกรรมการสิทธิมนุษยชนฯ และเข้าร่วมการประชุมด้านสิทธิมนุษยชนที่มีกำหนดจะจัดขึ้นในเดือนตุลาคม ๒๕๖๗
จากนั้น รัฐมนตรีว่าการกระทรวงยุติธรรม และคณะ ได้เข้าร่วมการประชุมใหญ่ ในหัวข้อ “กฎหมายในฐานะพื้นฐานความสมดุลย์ของโลก“ (Law as a basis for global balance) ณ Congress Center, Congress Hall โดยได้รับฟังปาฐกถาของ นายดิมิทรี อนาโทลเยวิช เมดเวเดฟ รองประธานสภาความมั่นคงรัสเซีย อดีตประธานาธิบดี และนายกรัฐมนตรีรัสเซีย (H.E. Mr. Dmitry Anatolyevich Medvedev, Deputy Chairman of the Security Council of the Russian Federation and Former President and Prime Minister of the Russian Federation)
ในช่วงค่ำ รัฐมนตรีว่าการกระทรวงยุติธรรม และคณะ ได้เข้าร่วมงานเลี้ยงรับรองอย่างเป็นทางการร่วมกับรัฐมนตรีว่าการกระทรวงยุติธรรมของประเทศต่าง ๆ โดยมี นายคอนสแตนติน ชุยเชนโก รัฐมนตรีว่าการกระทรวงยุติธรรมแห่งสหพันธรัฐรัสเซีย (H.E. Mr. Konstantin Chuychenko, Minister of Justice of the Russian Federation) เป็นเจ้าภาพ ร่วมกับนายอเล็กซานเดอร์ เบ็กโลฟ ผู้ว่าการนครเซนต์ปีเตอร์สเบิร์ก (H.E.Mr. Alexander  Beglov, Governor of St.Petersbourg) ณ Saint Peter and Paul Cathedral ซึ่งเป็นโบสถ์แห่งแรกและเก่าแก่ที่สุดในนครเซนต์ปีเตอร์สเบิร์ก อีกทั้งยังเป็นโบสถ์นิกายออร์โธดอกซ์ที่สวยงามและสูงที่สุดในโลกอีกด้วย

ที่มา : https://www.thaigov.go.th/news/contents/details/85128