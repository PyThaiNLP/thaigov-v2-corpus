รัฐบาลไทย-ข่าวทำเนียบรัฐบาล-บขส. เตือนประชาชนเลือกใช้บริการ “รถตู้ - มินิบัส” ที่ถูกต้องตามกฎหมาย เพิ่มความปลอดภัย - ลดอุบัติเหตุ - สกัดผู้ประกอบการแอบนำรถเถื่อนมาวิ่งรับ - ส่งผู้โดยสาร


วันศุกร์ที่ 28 มิถุนายน 2567
บขส. เตือนประชาชนเลือกใช้บริการ “รถตู้ - มินิบัส” ที่ถูกต้องตามกฎหมาย เพิ่มความปลอดภัย - ลดอุบัติเหตุ - สกัดผู้ประกอบการแอบนำรถเถื่อนมาวิ่งรับ - ส่งผู้โดยสาร
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ได้รับนโยบายจากนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ให้ บขส. ในฐานะเป็นหน่วยงานกำกับดูแลรถโดยสารขนาดเล็ก (รถตู้ มินิบัส) ที่วิ่งให้บริการในเส้นทางหมวด 2 เส้นทางกรุงเทพฯ - ต่างจังหวัด ระยะทางไม่เกิน 300 กิโลเมตร หมวด 3 เส้นทางระหว่างจังหวัด และหมวด 4 เส้นทางภายในจังหวัด ซึ่งอยู่ภายใต้สัญญากว่า 3,600 คัน ให้ปฏิบัติตามกฎหมายและระเบียบของ บขส. อย่างเคร่งครัด เพื่อความปลอดภัย เป็นระเบียบเรียบร้อย ยกระดับการให้บริการ และสร้างความมั่นใจให้กับผู้ใช้บริการ
ทั้งนี้ เพื่อความปลอดภัยในการเดินทาง ขอแนะนำให้ผู้โดยสารเลือกใช้บริการรถโดยสารที่ถูกกฎหมาย โดยรถตู้และมินิบัสที่ บขส. กำกับดูแลจะมีข้อความ เช่น รถร่วม บขส. หมายเลขข้างรถ และเส้นทางติดอยู่ที่ข้างรถ และ บขส. ได้มีการกำชับให้ผู้ประกอบการตรวจเช็กความพร้อมของรถโดยสารให้เป็นไปตามเงื่อนไขการเดินรถที่กรมการขนส่งทางบก (ขบ.) กำหนด รวมทั้งอุปกรณ์ส่วนควบและความปลอดภัยภายในห้องผู้โดยสาร ต้องมีความมั่นคงแข็งแรง ใช้งานได้ เช่น ระบบเบรก เข็มขัดนิรภัย ค้อนทุบกระจก เป็นต้น รวมทั้งจะต้องมีประกันภัยภาคบังคับและภาคสมัครใจทุกที่นั่ง ส่วนพนักงานขับรถ ต้องมีความพร้อมทั้งสภาพร่างกายและจิตใจ เช่น พักผ่อนให้เพียงพอ ผลตรวจหาสารเสพติด แอลกอฮอล์ต้องเป็นศูนย์ และในการขับขี่ต้องปฏิบัติตามกฎจราจรอย่างเคร่งครัด
“ก่อนหน้านี้มีข่าวผู้โดยสารได้รับความเดือดร้อนจากผู้ประกอบการที่นำรถตู้ผิดกฎหมายมาวิ่งให้บริการ จึงขอแนะนำให้ประชาชนเลือกใช้รถโดยสารที่ถูกกฎหมาย เพื่อป้องกันภัยที่อาจทำให้เกิดความไม่ปลอดภัย และเสี่ยงต่อการเกิดอุบัติเหตุขณะเดินทางได้” นายอรรถวิท กล่าว
นายอรรถวิท กล่าวทิ้งท้ายว่า ขอให้ผู้ใช้บริการซื้อตั๋วโดยสาร ณ จุดจำหน่ายตั๋วที่กำหนดเท่านั้น เช่น สถานีเดินรถโดยสารขนาดเล็ก (จตุจักร) สถานีขนส่งผู้โดยสารปิ่นเกล้า และเอกมัย เป็นต้น หรือสอบถามข้อมูลกับผู้ประกอบการรถตู้ได้โดยตรง

ที่มา : https://www.thaigov.go.th/news/contents/details/85092