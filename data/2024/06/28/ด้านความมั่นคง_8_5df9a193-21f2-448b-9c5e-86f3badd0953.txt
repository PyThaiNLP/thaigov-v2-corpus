รัฐบาลไทย-ข่าวทำเนียบรัฐบาล-ผู้ว่าฯ เมืองกรุงเก่า สั่งการฝ่ายปกครองจังหวัดสนธิกำลังฝ่ายความมั่นคง ร่วมปฏิบัติภารกิจ “ปฏิบัติการพิทักษ์อยุธยา” ร่วมลงพื้นที่บุกจับกุมยาเสพติดล็อตใหญ่ รวบตัวผู้กระทำผิดได้ 63 คน


วันศุกร์ที่ 28 มิถุนายน 2567
28/06/2567
พิมพ์
ผู้ว่าฯ เมืองกรุงเก่า สั่งการฝ่ายปกครองจังหวัดสนธิกำลังฝ่ายความมั่นคง ร่วมปฏิบัติภารกิจ “ปฏิบัติการพิทักษ์อยุธยา” ร่วมลงพื้นที่บุกจับกุมยาเสพติดล็อตใหญ่ รวบตัวผู้กระทำผิดได้ 63 คน
ผู้ว่าฯ เมืองกรุงเก่า สั่งการฝ่ายปกครองจังหวัดสนธิกำลังฝ่ายความมั่นคง ร่วมปฏิบัติภารกิจ “ปฏิบัติการพิทักษ์อยุธยา” ร่วมลงพื้นที่บุกจับกุมยาเสพติดล็อตใหญ่ รวบตัวผู้กระทำผิดได้ 63 คน พร้อมของกลาง ยาบ้ากว่า 3 ล้านเม็ด รวมไปถึงยาเสพติด และสิ่งผิดกฎหมาย
ผู้ว่าฯ เมืองกรุงเก่า สั่งการฝ่ายปกครองจังหวัดสนธิกำลังฝ่ายความมั่นคง ร่วมปฏิบัติภารกิจ “ปฏิบัติการพิทักษ์อยุธยา” ร่วมลงพื้นที่บุกจับกุมยาเสพติดล็อตใหญ่ รวบตัวผู้กระทำผิดได้ 63 คน พร้อมของกลาง ยาบ้ากว่า 3 ล้านเม็ด รวมไปถึงยาเสพติด และสิ่งผิดกฎหมายชนิดอื่น ๆ มูลค่ารวมมากกว่า 48 ล้านบาท เน้นย้ำทุกฝ่ายเร่งเดินหน้ากวาดล้างยาเสพติดและสิ่งผิดกฎหมายอย่างจริงจังและต่อเนื่อง เพื่อให้ประชาคนไทยสามารถใช้ชีวิตในสังคมได้อย่างมีความสุข
วันนี้ (28 มิ.ย. 67) นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เปิดเผยว่า จังหวัดพระนครศรีอยุธยา ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดพระนครศรีอยุธยาได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้สั่งการให้ฝ่ายปกครองจังหวัดพระนครศรีอยุธยา บูรณาการกับฝ่ายความมั่นคง ร่วมกันดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน ภายใต้ภารกิจ “ปฏิบัติการพิทักษ์อยุธยา” โดยร่วมกันขยายผลเข้าจับกุมยาเสพติดล็อตใหญ่ สามารถรวบตัวผู้กระทำผิดได้ทั้งสิ้น 63 คน พร้อมของกลาง ยาบ้า จำนวนมากกว่า 3 ล้านเม็ด รวมไปถึงยาเสพติด และสิ่งผิดกฎหมายชนิดอื่น ๆ และยึดทรัพย์สิน มูลค่ารวมไม่ต่ำกว่า 48 ล้านบาท ทั้งนี้ ได้นำตัวผู้ต้องหาทั้งหมด พร้อมของกลาง ส่งเจ้าหน้าที่ตำรวจเพื่อดำเนินคดีตามกฎหมายเป็นที่เรียบร้อยแล้ว
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวว่า การปฏิบัติภารกิจ “ปฏิบัติการพิทักษ์อยุธยา” ในครั้งนี้ ได้เริ่มจากการขยายผลเข้าจับกุมยาเสพติดในพื้นที่จังหวัดสุพรรณบุรี ได้ของกลาง ยาบ้า จำนวน 710,000 เม็ด และยาเค (เคตามีน) จำนวน 1 กิโลกรัม หลังจากนั้นได้เข้าปิดล้อมตรวจค้นในพื้นที่เป้าหมายจำนวนทั้งสิ้น 70 จุด ซึ่งผลการปฏิบัติคือ จับกุม 61 ราย ผู้ต้องหา 63 คน ดังนี้ 1) ข้อหาเสพ ฯ 27 ราย จับกุมผู้ต้องหาได้ 27 คน 2) ข้อหาครอบครอง/เสพ 2 ราย จับกุมผู้ต้องหาได้ 2 คน 3) ข้อหาจำหน่าย ฯ 10 ราย จับกุมผู้ต้องหาได้ 12 คน 4) ข้อหาครอบครอง ฯ 19 ราย จับกุมผู้ต้องหาได้ 19 คน 5) ข้อหาสมคบ 2 ราย จับกุมผู้ต้องหาได้ 2 คน 6) หมายจับ 6 ราย จับกุมผู้ต้องหาได้ 6 คน และ 7) คดีอื่น ๆ 1 ราย จับกุมผู้ต้องหาได้ 1 คน นอกจากนี้เจ้าหน้าที่ฝ่ายปกครองยังตรวจยึดของกลางได้เป็นจำนวนมาก ประกอบด้วย ยาบ้า 3,820,906 เม็ด ยาไอซ์ 25.74 กิโลกรัม อาวุธปืน 6 กระบอก กระสุนปืน 168 นัด และยึดทรัพย์สินได้ 15 รายการ รวมมูลค่าของกลางทั้งหมดไม่ต่ำกว่า 48 ล้านบาท ทั้งนี้ เจ้าหน้าที่ฝ่ายปกครองได้นำตัวผู้ต้องหาทั้งหมด พร้อมของกลางจำนวน ส่งเจ้าหน้าที่ตำรวจเพื่อดำเนินคดีตามกฎหมายต่อไป
นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา กล่าวในช่วงท้ายว่า จังหวัดพระนครศรีอยุธยาได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85119