รัฐบาลไทย-ข่าวทำเนียบรัฐบาล-“คารม”  ฝากถึงคนที่กล่าวหา ว่าการคัดสรร สว. มีพรรคการเมืองอยู่เบื้องหลัง  อย่าพูดแบบไม่รับผิดชอบ  จะทำให้ระบบเสียหาย ขอให้ยอมรับผลการคัดสรร เชื่อการคัดสรรเป็นไปตามกฎกติกา 


วันศุกร์ที่ 28 มิถุนายน 2567
28/06/2567
พิมพ์
“คารม”  ฝากถึงคนที่กล่าวหา ว่าการคัดสรร สว. มีพรรคการเมืองอยู่เบื้องหลัง  อย่าพูดแบบไม่รับผิดชอบ  จะทำให้ระบบเสียหาย ขอให้ยอมรับผลการคัดสรร เชื่อการคัดสรรเป็นไปตามกฎกติกา
“คารม”  ฝากถึงคนที่กล่าวหา ว่าการคัดสรร สว. มีพรรคการเมืองอยู่เบื้องหลัง  อย่าพูดแบบไม่รับผิดชอบ  จะทำให้ระบบเสียหาย ขอให้ยอมรับผลการคัดสรร เชื่อการคัดสรรเป็นไปตามกฎกติกา
วันนี้ (28 มิถุนายน 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยถึงกรณี  การคัดเลือกสมาชิกวุฒิสภา (สว.) ซึ่งได้ผู้ผ่านการคัดเลือกเป็น สว. ครบแล้ว ขณะนี้อยู่ระหว่างให้คณะกรรมการการเลือกตั้ง (กกต.) รับรองผลการคัดเลือกว่า  การที่จะกล่าวหาว่ามีพรรคการเมืองอยู่เบื้องหลังสนับสนุนผู้ผ่านการคัดเลือก สว.  ต้องดูข้อเท็จจริงไม่ใช่กล่าวหาลอย ๆ  จนทำให้ระบบเสียหาย ทั้งนี้ ผู้ที่ลงเลือกสรร สว. ทุกคนทำตามกฎระเบียบของ กกต. เมื่อไม่ได้รับเลือกสรร ขออย่าตีโพยตีพาย  ต้องยอมรับผลการคัดสรร
นายคารม กล่าวว่า จากการเลือกตั้งสมาชิกวุฒิสภา รอบสุดท้ายเมื่อวันที่  28  มิถุนายน  2567 ที่ผ่านมา  และขณะนี้รอให้คณะกรรมการการเลือกตั้ง (กกต.) รับรองผลการคัดสรร  บางคนลงสมัครแล้วไม่ได้รับเลือกสรร ก็มาพูดว่ารัฐธรรมนูญไม่ดี   พูดว่าระบบไม่ดี   พอได้รับเลือกก็อ้างว่า  เป็น สว. ฝั่งประชาธิปไตย  ทั้งที่ก็มาจากกฎหมายเดียวกัน ซึ่งตนเองจำได้ว่า  ในยุคที่สมาชิกวุฒิสภาให้มีการเลือกในแต่ละจังหวัด  ก็ถูกล่าวหาว่าเป็นสภาผัวเมีย   จริง ๆ  การเลือกตั้ง สส.หรือ สว. ทุกระดับ  ก็มาจากกฎหมายแม่บท  คือรัฐธรรมนูญทั้งนั้น  ถ้าจะโทษคุณก็ต้องโทษรัฐธรรมนูญ   คนที่เขากล้าลงสมัครในกลุ่มอาชีพต่าง  ๆ  เขาต้องศึกษา ต้องดูว่าเขามีเพื่อน  มีคนรู้จักพอที่จะเลือกเขาไหม เพราะวิธีการเลือกก็คือเลือกในกลุ่มตัวเอง  และเลือกไขว้กัน    กรณีที่ระเบียบว่าไม่ให้เลือกตัวเอง  เขาก็ไม่เลือกได้  เพราะถ้าเขาเห็นว่า เขาไม่น่าจะได้รับเลือก   เขาอาจลงคะแนนให้คนอื่น หรือคนที่รู้จักก็ได้  เพื่อให้คนนั้นได้รับการคัดสรรเป็น สว.
“สมาชิกวุฒิสภาชุดนี้  ไม่มีส่วนในการเลือกนายกรัฐมนตรี   พรรคการเมืองจะมาเอาประโยชน์อะไร  แทบมองไม่ออก   ส่วนหน้าที่ในการที่กลั่นกรองกฎหมาย   ก็คือหลักการของสภาสูงเหมือนกันทั่วโลก และกฎหมายก็ต้องผ่านสภาผู้แทนราษฎรมาก่อน    วุฒิสภาไม่ได้มีอำนาจโดยตรง  และกฎหมายก็ต้องใช้บังคับกับคนทั้งประเทศ การที่มีการกล่าวหาสมาชิกวุฒิสภาชุดใหม่ทั้งที่เข้ามาใหม่ยังไม่ได้เริ่มทำงาน  ดูจะไม่เป็นธรรม กับสมาชิกวุฒิสภาชุดใหม่เลย  หรือจะให้สมาชิกวุฒิสภาชุดเดิมอยู่ต่อไปเรื่อย  ๆ  ยิ่งมีการมาแบ่งว่าสมาชิกวุฒิสภามีฝ่ายประชาธิปไตย  แบ่งเป็น สว. สีส้ม   สีน้ำเงิน   สีแดง  ยิ่งทำให้ภาพความขัดแย้งไม่เลือนหายไป   การแบ่งสีแบ่งข้างไม่เห็นจะมีประโยชน์ต่อบ้านเมืองตรงไหน    พอจะมีการออกกฎหมายนิรโทษกรรม  กลับมาบอกว่าไม่ควรแบ่งข้างแบ่งสี   เราควรก้าวข้ามความขัดแย้งได้แล้ว   สมาชิกวุฒิสภาชุดนี้ ก็เข้ามาตามกติกาที่เขียนไว้ทั้งนั้น  อย่าเลือกเฉพาะที่ตนเองได้ประโยชน์  พอชนะจะบอกว่าสู้ทุกกติกา แต่พอแพ้บอกว่าสู้เงินไม่  กติกาไม่เอื้อ  “นายคารม  กล่าว

ที่มา : https://www.thaigov.go.th/news/contents/details/85108