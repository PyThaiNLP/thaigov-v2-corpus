รัฐบาลไทย-ข่าวทำเนียบรัฐบาล-บขส. จัดกิจกรรมส่งเสริมการขาย “เมืองรองน่าเที่ยว ไปกับ บขส. รับส่วนลด 20%” กระตุ้นการเดินทางด้วยรถโดยสารสาธารณะ ลดค่าใช้จ่ายการเดินทาง และส่งเสริมการท่องเที่ยวเมืองรอง


วันศุกร์ที่ 28 มิถุนายน 2567
บขส. จัดกิจกรรมส่งเสริมการขาย “เมืองรองน่าเที่ยว ไปกับ บขส. รับส่วนลด 20%” กระตุ้นการเดินทางด้วยรถโดยสารสาธารณะ ลดค่าใช้จ่ายการเดินทาง และส่งเสริมการท่องเที่ยวเมืองรอง
....
นายอรรถวิท รักจำรูญ รักษาการแทนกรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า บริษัท ขนส่ง จำกัด (บขส.) ได้จัดกิจกรรมส่งเสริมการขาย “เมืองรองน่าเที่ยว ไปกับ บขส. รับส่วนลด 20%” (เฉพาะค่าโดยสารไม่รวมค่าธรรมเนียม) เพื่อกระตุ้นให้ประชาชนเดินทางด้วยรถโดยสารสาธารณะมากขึ้น ลดค่าใช้จ่ายในการเดินทาง และส่งเสริมการท่องเที่ยวเมืองรองตามนโยบายของรัฐบาล และกระทรวงคมนาคม สำหรับกิจกรรมฯ ดังกล่าวจะเป็นประโยชน์มกับผู้โดยสารที่เดินทางท่องเที่ยวเมืองรองน่าอยู่ จำนวน 3 ภาค รวม 20 จังหวัด และเส้นทางการเดินรถทั้งหมด 10 เส้นทาง ระยะเวลาดำเนินกิจกรรมแบ่งเป็น 3 ช่วง ดังนี้
1. พื้นที่เมืองรองภาคเหนือ 8 จังหวัด ประกอบด้วย พิษณุโลก แพร่ พะเยา เชียงราย น่าน  นครสวรรค์ กำแพงเพชร และสุโขทัย โดย บขส. มีเส้นทางสนับสนุนการท่องเที่ยว ผู้โดยสารสามารถใช้สิทธิ์ส่วนลดเดินทางได้ระหว่างวันที่ 1 - 15 กรกฎาคม 2567 จำนวน 4 เส้นทาง ได้แก่ เส้นทางกรุงเทพฯ - เชียงแสน กรุงเทพฯ - ทุ่งช้าง กรุงเทพฯ - สวรรคโลก - สารจิตร และกรุงเทพฯ - ป่าแดด - เชียงของ
2. พื้นที่เมืองรองภาคตะวันออกเฉียงเหนือ และภาคตะวันออก 5 จังหวัด ประกอบด้วย อุบลราชธานี นครพนม ศรีสะเกษ ตราด (แหลมงอบ) และจันทบุรี โดย บขส. มีเส้นทางสนับสนุนการท่องเที่ยว ผู้โดยสารสามารถใช้สิทธิ์ส่วนลดเดินทางได้ระหว่างวันที่ 15 - 31 สิงหาคม 2567 จำนวน 4 เส้นทาง ได้แก่ กรุงเทพฯ - ทุ่งศรีอุดม - บุณฑริก กรุงเทพฯ - ศรีสะเกษ (แยกปักธงชัย) กรุงเทพฯ - อุบลราชธานี และกรุงเทพฯ (เอกมัย) - แหลมงอบ
3. พื้นที่เมืองรองภาคใต้ 7 จังหวัด ประกอบด้วย นครศรีธรรมราช พัทลุง ตรัง สตูล ชุมพร นราธิวาส และปัตตานี โดย บขส. มีเส้นทางสนับสนุนการท่องเที่ยว ผู้โดยสารสามารถใช้สิทธิ์ส่วนลดเดินทางได้ระหว่างวันที่ 1 - 15 กันยายน 2567 จำนวน 2 เส้นทาง ได้แก่ กรุงเทพฯ - ปัตตานี และกรุงเทพฯ (หมอชิต 2) - ตรัง - สตูล
ทั้งนี้ ผู้โดยสารสามารถใช้สิทธิ์ส่วนลดได้ทั้งเที่ยวไปหรือเที่ยวกลับ โดยมีเงื่อนไขในการใช้สิทธิ์ ดังนี้ 1) สิทธิ์ส่วนลด ใช้ได้เฉพาะผู้โดยสารที่เป็นสมาชิก บขส. Card 2) สามารถใช้สิทธิ์ส่วนลด 20% สำหรับค่าโดยสาร (ไม่รวมค่าธรรมเนียม) เฉพาะเส้นทางเดินรถภายในประเทศ (จำกัดจำนวนที่นั่งต่อเที่ยว) และในช่วงวันเวลาที่กำหนด 3) จองตั๋วได้ทุกช่องทางของ บขส. อาทิ เว็บไซต์ บขส. https://tcl99web.transport.co.th Application E-ticket และช่องจำหน่ายตั๋วโดยสาร บขส. ทั่วประเทศ 4) ส่วนลดนี้ไม่สามารถแลกเปลี่ยนเป็น เงินสด หรือเปลี่ยนแปลงการเดินทาง หรือคืนตั๋วโดยสารได้ทุกกรณี 5) ส่วนลดนี้ไม่สามารถใช้ร่วมกับรายการส่วนลดประเภทอื่น ๆ ได้ และ 6) บขส. ขอสงวนสิทธิ์ในการเปลี่ยนแปลงหรือยกเลิกเงื่อนไข สอบถามข้อมูลเพิ่มเติมที่งานการตลาดและลูกค้าสัมพันธ์ โทร. 0 2537 8737 หรือ Call Center โทร. 1490 เรียก บขส. ตลอด 24 ชั่วโมง

ที่มา : https://www.thaigov.go.th/news/contents/details/85090