รัฐบาลไทย-ข่าวทำเนียบรัฐบาล-รมว.ธรรมนัส ประธานเปิดงาน Best Quality Rice Expo 2024 ผลักดันข้าวไทยให้มีคุณภาพ ปรับตัวสู่เศรษฐกิจคาร์บอนต่ำ เป็นที่ยอมรับระดับสากล 


วันศุกร์ที่ 28 มิถุนายน 2567
รมว.ธรรมนัส ประธานเปิดงาน Best Quality Rice Expo 2024 ผลักดันข้าวไทยให้มีคุณภาพ ปรับตัวสู่เศรษฐกิจคาร์บอนต่ำ เป็นที่ยอมรับระดับสากล
รมว.ธรรมนัส ประธานเปิดงาน Best Quality Rice Expo 2024 ผลักดันข้าวไทยให้มีคุณภาพ ปรับตัวสู่เศรษฐกิจคาร์บอนต่ำ เป็นที่ยอมรับระดับสากล
วันนี้ 28 มิ.ย. 67 เวลา 12.00 น. ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดงาน Best Quality Rice Expo 2024 : INSPIRE RICE STANDARDS ภายใต้แนวคิด ข้าวไทยยุคใหม่ : Thai Rice in the Modern Age โดยมี นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ และผู้บริหารสังกัดกระทรวงเกษตรและสหกรณ์ เข้าร่วม ณ EM Market Hall ชั้น G  ศูนย์การค้า EMSPHEREสุขุมวิท 22 กรุงเทพฯสำหรับวัตถุประสงค์การจัดงานครั้งนี้ เพื่อสร้างแรงบันดาลใจให้ผู้ประกอบการตระหนักถึงการผลิตข้าวให้ได้มาตรฐาน เพื่อให้คู่ค้าและผู้บริโภคทั้งในและต่างประเทศ เกิดความเชื่อมั่นในสินค้าข้าวคุณภาพที่ได้มาตรฐาน นำไปสู่การเปิดตลาดการค้าเพิ่มเติมจนสามารถสร้างรายได้อย่างยั่งยืนให้กับเกษตรกรไทย
ร้อยเอก ธรรมนัส กล่าวว่า "ภาคการเกษตรเป็นเรื่องของคนส่วนใหญ่ ซึ่งเชื่อมโยงไปสู่ระดับประเทศได้ในทุกมิติ ทั้งทางเศรษฐกิจ สังคม และสิ่งแวดล้อม ซึ่งประเทศไทยมีความมั่นคงด้านอาหาร และมีการจัดส่งอาหารส่งออกใน 1 ปี มูลค่ากว่า 1.3 ล้านล้านบาท แต่ยังคงประสบกับภัยทางธรรมชาติที่ไม่สามารถคาดเดาได้ ถือเป็นความท้าทายของภาคเกษตรที่ต้องปรับตัวใช้นวัตกรรมและเทคโนโลยีมาเพิ่มผลผลิตคุณภาพและเพิ่มมูลค่าสินค้าให้เกิดเกษตรมูลค่าสูง รวมถึงปรับตัวสู่การเปลี่ยนแปลงสภาพภูมิอากาศ และเปลี่ยนผ่านไปสู่เศรษฐกิจคาร์บอนต่ำ (Low Carbon Society) ตามที่หลายประเทศทั่วโลกกำลังปรับตัว เพื่อให้สินค้าข้าวไทยเป็นที่ยอมรับในระดับสากล ตามแนวทาง“ตลาดนำ นวัตกรรมเสริม เพิ่มรายได้ เพื่อช่วยยกระดับรายได้ให้เกษตรกรเพิ่มขึ้น 3 เท่าใน 4 ปี "
สำหรับงาน Best Quality Rice Expo 2024 : INSPIRE RICE STANDARDS จัดระหว่างวันที่ 28 - 30 มิถุนายน 2567 ณ EM Market Hall ชั้น G  ศูนย์การค้า EMSPHEREสุขุมวิท 22 กรุงเทพฯ ซึ่งกิจกรรมที่น่าสนใจภายในงาน อาทิ กิจกรรมโชว์ ชิม ช็อป สินค้าและผลิตภัณฑ์ข้าว นิทรรศการ Amazing Thai Rice นิทรรศการ หัวข้อ เปลี่ยนข้าว 1 ต้น เป็นเงินหมื่นเงินแสน และการสาธิตการปรุงอาหารจากข้าวพรีเมี่ยม โดยเชฟที่มีชื่อเสียง มารังสรรค์เมนูจากข้าว ทั้งคาวและหวาน อีกด้วย

ที่มา : https://www.thaigov.go.th/news/contents/details/85120