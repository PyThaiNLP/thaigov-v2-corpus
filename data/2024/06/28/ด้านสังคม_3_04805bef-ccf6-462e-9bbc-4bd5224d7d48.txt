รัฐบาลไทย-ข่าวทำเนียบรัฐบาล-“วราวุธ” โทรเอง! แจ้งเบาะแส ศรส. กระทรวง พม. ชี้เป้า ขอทานบนสกายวอร์คกลางกรุง ประสาน ตร. ลงพื้นที่จับด่วน


วันศุกร์ที่ 28 มิถุนายน 2567
“วราวุธ” โทรเอง! แจ้งเบาะแส ศรส. กระทรวง พม. ชี้เป้า ขอทานบนสกายวอร์คกลางกรุง ประสาน ตร. ลงพื้นที่จับด่วน
“วราวุธ” โทรเอง! แจ้งเบาะแส ศรส. กระทรวง พม. ชี้เป้า ขอทานบนสกายวอร์คกลางกรุง ประสาน ตร. ลงพื้นที่จับด่วน
เมื่อวันที่ 27 มิถุนายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ภายหลังเสร็จสิ้นภารกิจช่วงเช้าที่ตนปฏิบัติหน้าที่รัฐมนตรีเกียรติยศประจำนายกรัฐมนตรีราชอาณาจักรภูฏาน ร่วมฟังการปาฐกถาพิเศษของ ดาโช เชริง โตบเกย์ (Hon’ble Dasho Tshering Tobgay) นายกรัฐมนตรีแห่งราชอาณาจักรภูฏาน ที่หอประชุมจุฬาลงกรณ์มหาวิทยาลัย ในช่วงพักกลางวัน ตนได้ใช้เวลาเดินจากโรงแรมที่พักย่านราชดำริไปยังห้างสรรพสินค้าย่านสยาม โดยตั้งใจที่จะเดินไปเลือกซื้อของที่ระลึกเพื่อมอบให้กับนายกรัฐมนตรีราชอาณาจักรภูฏานเป็นการส่วนตัว ขณะใช้เส้นทางเดินเท้าบนสกายวอร์คได้พบเห็นขอทาน จึงรีบโทรแจ้งศูนย์เร่งรัดจัดการสวัสดิภาพประชาชน (ศรส.) ของกระทรวง พม. เพื่อให้ส่งเจ้าหน้าที่หน่วยปฏิบัติการเคลื่อนที่เร็ว ลงพื้นที่ตรวจสอบ พร้อมเจ้าหน้าที่ตำรวจ สน. ปทุมวัน โดยด่วน
นายวราวุธ กล่าวว่า หลังจากลงพื้นที่ตรวจสอบทางเจ้าหน้าที่ ศรส. รายงานว่า ได้พบผู้ทำการขอทานตามที่แจ้งเป็นหญิงผู้สูงอายุ 72 ปี และจากการตรวจสอบข้อมูลยังพบอีกว่า เคยถูกจับกุมมาแล้วครั้งหนึ่ง และปัจจุบัน ได้เช่าห้องอยู่ในซอยสุขุมวิท 105 เขตบางนา อาศัยกับลูกชายมีอาชีพเป็นพนักงานรักษาความปลอดภัย และได้ตรวจสอบกับลูกชายพบว่า ไม่เคยทราบมาก่อนว่าแม่ของตนมาทำการขอทาน จากนั้น เจ้าหน้าที่ทีม ศรส. และเจ้าหน้าที่ตำรวจ สน.ปทุมวัน ได้เชิญตัวหญิงชราไปที่ สน.ปทุมวัน เพื่อสอบข้อเท็จจริง คัดกรอง และทำบันทึกการจับกุม อีกทั้งทำการเปรียบเทียบปรับตาม พ.ร.บ.ควบคุมการขอทาน พ.ศ. 2559 ซึ่งต่อไปเจ้าหน้าที่ทีม ศรส. จะดำเนินการส่งกลับสู่ครอบครัว พร้อมทำบันทึกข้อตกลงร่วมกันเพื่อไม่ให้หญิงชรามาทำการขอทานอีก นอกจากนี้ จะได้มีการวางแผนลงพื้นที่เยี่ยมบ้านหญิงชราและติดตามเพื่อให้การช่วยเหลืออย่างต่อเนื่อง ขอย้ำว่าหากพบเห็นผู้ทำการขอทาน เราไม่ควรให้เงินด้วยความสงสาร เพราะการขอทานเป็นการกระทำผิดกฎหมาย ขอให้โทรแจ้งมาที่ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านสายด่วน 1300 บริการฟรี 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ขอทาน #สยาม

ที่มา : https://www.thaigov.go.th/news/contents/details/85091