รัฐบาลไทย-ข่าวทำเนียบรัฐบาล-ผลการประชุม คกก.กศจ.กรุงเทพมหานคร 3/2567


วันศุกร์ที่ 28 มิถุนายน 2567
28/06/2567
พิมพ์
ผลการประชุม คกก.กศจ.กรุงเทพมหานคร 3/2567
พลตำรวจเอก เพิ่มพูน ชิดชอบ รัฐมนตรีว่ากระทรวงศึกษาธิการ (รมว.ศธ.) เปิดเผยผลการประชุมคณะกรรมการศึกษาธิการจังหวัดกรุงเทพมหานคร ครั้งที่ 3/2567
รมว.ศธ.กล่าวว่า ที่ประชุมได้พิจารณาอนุญาตให้ศึกษาธิการจังหวัดกรุงเทพมหานคร ลงนามในประกาศคณะกรรมการศึกษาธิการจังหวัดกรุงเทพมหานคร เรื่องอนุญาตให้ศูนย์การเรียนบ้านสวนหมาก จัดการศึกษาขั้นพื้นฐานโดยบุคคลในศูนย์การเรียนรู้ แทนประธานคณะกรรมการศึกษาธิการจังหวัดกรุงเทพมหานคร ซึ่งมีจำนวนผู้เรียนเกินกว่า 50 คน แต่ไม่เกิน 100 คน ตามแนวทางการดำเนินงานการจัดการศึกษาขั้นพื้นฐานโดยบุคคลในศูนย์การเรียน ของ สพฐ.
นอกจากนี้ ยังมีสรุปผลประชุมที่น่าสนใจ ได้แก่
- การจัดการศึกษาพื้นฐานโดยครอบครัว ที่ประชุมให้ความเห็นชอบอนุญาตการจัดการศึกษาขั้นพื้นฐานโดยครอบครัว ในภาคเรียนที่ 1 และภาคเรียนที่ 2 ปีการศึกษา 2567 รวม 205 ครอบครัว (ผู้เรียน 205 ราย)
พร้อมรับทราบการอนุญาตให้จัดการศึกษาขั้นพื้นฐานในศูนย์การเรียน โดยสถานประกอบการ โดยศูนย์การเรียน มังกี้เคนส์ รูปแบบการจัดการศึกษานอกระบบและตามอัธยาศัย ประเภทสามัญศึกษา ชั้นมัธยมศึกษาปีที่ 1-6 ตั้งแต่ปีการศึกษา 2567
นอกจากนี้ ที่ประชุมยังได้รับทราบการยกเลิกการจัดการศึกษาขั้นพื้นฐานโดยครอบครัว ตามคำขอของครอบครัว ในภาคเรียนที่ 2 ปีการศึกษา 2566 และภาคเรียนที่ 1 ปีการศึกษา 2567 รวม 71 ครอบครัว (ผู้เรียน 71 ราย) พร้อมกับรับทราบการขอเลิกจัดการศึกษาขั้นพื้นฐานในศูนย์การเรียน โดยสถานประกอบการ โดยศูนย์การเรียนมารีอา เนื่องจากไม่มีผู้เรียนในสถานศึกษา
- การจัดทำแผนพัฒนาการศึกษาจังหวัดกรุงเทพมหานคร ที่ประชุมรับทราบความก้าวหน้าการจัดทำแผนพัฒนาการศึกษาจังหวัดกรุงเทพมหานคร ซึ่งมีแนวทางการดำเนินงานในการแต่งตั้งคณะทำงาน การจัดทำข้อมูลบิ๊กเดต้า (Big Data) การจัดการศึกษาทุกประเภท ทุกระดับ พร้อมกับประชุมรับฟังข้อมูล ศึกษาสภาพและปัญหาของแต่ละหน่วยงาน เพื่อวิเคราะห์สังเคราะห์หาจุดร่วมการแก้ปัญหาของทุกภาคส่วนในพื้นที่กรุงเทพมหานคร ก่อนนำเสนอต่อคณะกรรมการศึกษาธิการจังหวัดกรุงเทพมหานคร ต่อไป
- การรับนักเรียน ปีการศึกษา 2567 ที่ประชุมรับทราบสรุปรายงานการรับนักเรียน ปีการศึกษา 2567 ของหน่วยงานในสังกัดกระทรวงศึกษาธิการ ทั้ง สพฐ. สอศ. และ สกร. ส่วนหน่วยงานการศึกษาอื่น ๆ เช่น โรงเรียนสาธิตสังกัดมหาวิทยาลัย โรงเรียนเอกชน เป็นต้น อยู่ระหว่างรวบรวมข้อมูลในรูปแบบสารสนเทศ เพื่อสามารถติดตามการดำเนินงานได้แบบเรียลไทม์ต่อไป
#เรียนดีมีความสุข #กศจ #กทม #การศึกษา #สร #ศธ

ที่มา : https://www.thaigov.go.th/news/contents/details/85086