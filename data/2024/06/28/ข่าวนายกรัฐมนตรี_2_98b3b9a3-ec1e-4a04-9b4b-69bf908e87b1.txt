รัฐบาลไทย-ข่าวทำเนียบรัฐบาล-นายกฯ เยี่ยมชมโครงการป้องกันและแก้ไขปัญหายาเสพติด ต.อุ่มเม้า อ.ธวัชบุรี จ.ร้อยเอ็ด ต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด 


วันศุกร์ที่ 28 มิถุนายน 2567
28/06/2567
พิมพ์
นายกฯ เยี่ยมชมโครงการป้องกันและแก้ไขปัญหายาเสพติด ต.อุ่มเม้า อ.ธวัชบุรี จ.ร้อยเอ็ด ต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด
นายกฯ เยี่ยมชมโครงการป้องกันและแก้ไขปัญหายาเสพติด ต.อุ่มเม้า อ.ธวัชบุรี จ.ร้อยเอ็ด ต้นแบบการบูรณาการจัดการปัญหายาเสพติดในพื้นที่ จ.ร้อยเอ็ด เป็นกำลังใจให้ผู้กล้าทุกคนมีอาชีพ เลี้ยงดูครอบครัว ไม่ยุ่งเกี่ยวกับยาเสพติดอีก
วันนี้ (28 มิถุนายน 2567) เวลา 13.55 น. ณ วัดโกศลรังสฤษฏ์ อ.ธวัชบุรี จ.ร้อยเอ็ด นายเศรษฐา ทวีสิน นายกรัฐมนตรี ศึกษาต้นแบบการบูรณาการจัดการปัญหายาเสพติดในพื้นที่จังหวัดร้อยเอ็ด (โครงการป้องกันและแก้ไขปัญหายาเสพติดตำบลอุ่มเม้า) โดยมี นายพรหมินทร์ เลิศสุริย์เดช เลขาธิการนายกรัฐมนตรี พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด นายชำนาญวิทย์ เตรัตน์ รองปลัดกระทรวงมหาดไทย นายกมลสิษฐ์ วงศ์บุตรน้อย รองเลขาธิการคณะกรรมการป้องกันและปราบปรามการฟอกเงิน พลตำรวจเอก ไกรบุญ ทรวดทรง จเรตํารวจแห่งชาติ พลเอก อุกฤษฎ์ บุญตานนท์ ผู้ช่วยผู้บัญชาการทหารบก ร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึงได้รับฟังรายงานผลการปฏิบัติเกี่ยวกับการป้องกันและปราบปรามการแก้ไขปัญหายาเสพติด อำเภอธวัชบุรี จังหวัดร้อยเอ็ด การดำเนินงานการบำบัดรักษาและฟื้นฟูผู้ติดยาเสพติดของสำนักงานสาธารณสุขจังหวัดร้อยเอ็ด และรับชมขั้นตอนการตรวจหาสารเสพติด พร้อมทั้งรับฟังรายงานสถานการณ์ยาเสพติดภายในพื้นที่จังหวัดร้อยเอ็ด จากนายทรงพล ใจกริ่ม ผู้ว่าราชการจังหวัดร้อยเอ็ด
จากนั้น นายกฯ กล่าวถึงการลงพื้นที่จังหวัดร้อยเอ็ดครั้งนี้มีจุดประสงค์เพื่อดูแลเรื่องยาเสพติด โดยรัฐบาลให้ความสำคัญเป็นอย่างยิ่ง ยาเสพติดเป็นปัญหาใหญ่ของสังคมไทยมาโดยตลอด หลายคนในที่นี้เคยหลงผิด แต่รัฐบาลพร้อมให้ความช่วยเหลือตั้งแต่ต้นน้ำยันปลายน้ำ รวมถึงการบำบัดรักษา หาอาชีพ ฝึกฝนอาชีพให้เพื่อให้ทุกคนกลับสู่สังคมที่มีเกียรติ มีศักดิ์ศรีสามารถทำงานหาเลี้ยงชีพได้โดยธำรงไว้ซึ่งความปลอดจากยาเสพติด
นายกฯ กล่าวอีกว่า ผู้ว่าราชการจังหวัดร้อยเอ็ดได้ประกาศแล้วว่าภายในวันที่ 30 มิถุนายนนี้ อำเภอธวัชบุรีจะไม่มียาเสพติด เป็นพื้นที่สีขาว แต่จากรายงานล่าสุดมีการตรวจคัดกรองใน 170 กว่าคน ยังมี 18 คนที่ยังมีผลบวกอยู่ แต่ก็ใกล้เคียงที่จะเป็นอำเภอสีขาวได้ ทั้งนี้ เรามีเป้าหมายหลักว่าภายในเดือนกันยายนปีนี้ จังหวัดร้อยเอ็ดจะเป็นจังหวัดสีขาว ปลอดยาเสพติด โดยเชื่อว่าพวกเราทุกคน หน่วยงานรัฐทุกภาคส่วนงานที่มาในวันนี้จะให้ความสำคัญและดูแลประชาชน พร้อมกันนี้ นายกฯ เป็นกำลังใจให้ผู้กล้าทุกคนที่เคยทำผิดมา แต่วันนี้ปลอดยาเสพติดแล้ว สามารถประกอบอาชีพเลี้ยงดูครอบครัวได้ และไม่กลับไปยุ่งเกี่ยวกับยาเสพติดอีก

ที่มา : https://www.thaigov.go.th/news/contents/details/85117