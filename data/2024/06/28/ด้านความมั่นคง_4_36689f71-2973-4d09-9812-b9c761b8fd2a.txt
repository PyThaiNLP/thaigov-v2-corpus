รัฐบาลไทย-ข่าวทำเนียบรัฐบาล-จังหวัดขอนแก่น เดินหน้าปราบปรามยาเสพติดต่อเนื่อง สั่งเข้มฝ่ายปกครองสนธิกำลังตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252”


วันศุกร์ที่ 28 มิถุนายน 2567
28/06/2567
พิมพ์
จังหวัดขอนแก่น เดินหน้าปราบปรามยาเสพติดต่อเนื่อง สั่งเข้มฝ่ายปกครองสนธิกำลังตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252”
จังหวัดขอนแก่น เดินหน้าปราบปรามยาเสพติดต่อเนื่อง สั่งเข้มฝ่ายปกครองสนธิกำลังตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกรวบผู้กระทำผิด 134 ราย พร้อมของกลางมูลค่ารวมกว่า 1 ล้านบาท
จังหวัดขอนแก่น เดินหน้าปราบปรามยาเสพติดต่อเนื่อง สั่งเข้มฝ่ายปกครองสนธิกำลังตำรวจ ร่วมปฏิบัติการ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” บุกรวบผู้กระทำผิด 134 ราย พร้อมของกลางมูลค่ารวมกว่า 1 ล้านบาท ด้านผู้ว่าฯ เน้นย้ำเดินหน้าดำเนินคดีตามกฎหมายอย่างไม่มีข้อยกเว้น เร่งตัดวงจรยาเสพติดให้หมดสิ้นไปจากสังคมไทย
เมื่อวันที่ 27 มิ.ย. 67 นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดขอนแก่นได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดขอนแก่น พร้อมด้วย พล.ต.ต.อนุวัตร สุวรรณภูมิ ผู้บังคับการตำรวจภูธรจังหวัดขอนแก่น นายภิญโญ โฆษิต ผอ.ปปส. ภาค 4 นายอภิชัย ลิมานนท์ นายแพทย์สาธารณสุขจังหวัดขอนแก่น ร่วมปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน และตามที่สำนักงาน ป.ป.ส. กำหนดให้ จังหวัดขอนแก่น เป็นพื้นที่เป้าหมายดำเนินการใน 25 จังหวัดเร่งด่วน โดยปฏิบัติการภายใต้ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252”
นายไกรสร กองฉลาด ผู้ว่าราชการจังหวัดขอนแก่น กล่าวว่า การปฏิบัติการในครั้งนี้ เป็นการร่วมมือร่วมใจกันของจังหวัดขอนแก่น สถานีตำรวจภูธรจังหวัดขอนแก่น สำนักงานคณะกรรมการป้องกันและปราบปรามยาเสพติด (ป.ส.ส.) และสาธารณสุขจังหวัดขอนแก่น ในการร่วมปฏิบัติการพิเศษ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” ซึ่งการปฏิบัติการในครั้งนี้ เริ่มจากการปล่อยแถวกำลังพลปฏิบัติการปิดล้อมตรวจค้น จับกุมผู้กระทำผิดเกี่ยวกับยาเสพติด และยึด อายัดทรัพย์สินคดียาเสพติด โดยดำเนินการกับกลุ่มเป้าหมายตามบัญชีรายชื่อผู้เกี่ยวข้องกับยาเสพติดจากปฏิบัติการ Re X-ray ตามข้อสั่งการกระทรวงมหาดไทย ณ สถานีตำรวจภูธรน้ำพอง อำเภอน้ำพอง จังหวัดขอนแก่น หลังจากนั้นได้ปฏิบัติการต่อทันที คือ การเข้าปฏิบัติการปิดล้อมตรวจค้นหมู่บ้านเป้าหมายยาเสพติดในพื้นที่ บ้านท่ามะเดื่อ ต.ท่ากระเสริม อ.น้ำพอง พบผู้กระทำความผิด 8 ราย ผู้ค้ายาเสพติด 2 ราย และผู้เสพยาเสพติด 6 ราย พร้อมของกลางยาเสพติด (เมทแอมเฟตามีน) จำนวน 85 เม็ด
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า จากนั้นตนได้ร่วมแถลงผลปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน (ครั้งที่ 5) ภายใต้ “ยุทธการพิทักษ์ขอนแก่น” และ “ปฏิบัติการไล่ล่า (เด็ดปีก) นักค้าอีสานเหนือ 252” ซึ่งเป็นปฏิบัติการปิดล้อมตรวจค้น พร้อมกันทั่วทั้งจังหวัดในพื้นที่ 26 อำเภอ 30 สภ. 30 หมู่บ้านเป้าหมาย โดยบูรณาการร่วมกันระหว่างเจ้าหน้าที่ฝ่ายปกครอง ตำรวจ และหน่วยงานภาคีที่เกี่ยวข้อง มีผลการปฏิบัติ คือ มีเป้าหมายดำเนินการ 139 เป้าหมาย จับกุมผู้เสพ 118 ราย ผู้ค้า 16 ราย พร้อมทั้งยึดของกลาง ยาบ้า 9,250 เม็ด ไอซ์ 0.5 กรัม อาวุธปืน 11 กระบอก เครื่องกระสุน 83 นัด และปิดท้ายด้วยการ ยึด อายัดทรัพย์ ประกอบด้วย รถจักรยานยนต์ โทรศัพท์มือถือ อาวุธปืน ลำกล้องปืน และเครื่องกระสุนปืน รวมมูลค่าประมาณ 1,183,670 บาท ซึ่งในส่วนของผู้กระทำผิดได้นำตัวส่งพนักงานสอบสวนดำเนินคดีแล้ว พร้อมทั้งนำตัวผู้เสพส่งโรงพยาบาล เพื่อคัดกรอง และเข้ารับการบำบัดรักษาที่ศูนย์พักคอยผู้ผ่านการบำบัดยาเสพติด (CI) ณ กองร้อย อส. ของทุกอำเภอ ก่อนที่จะส่งตัวกลับสู่ชุมชนและครอบครัว
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้ให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/85098