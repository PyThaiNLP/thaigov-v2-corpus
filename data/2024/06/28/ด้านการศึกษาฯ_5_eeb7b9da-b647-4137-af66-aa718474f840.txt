รัฐบาลไทย-ข่าวทำเนียบรัฐบาล-​เสมา 2 ย้ำในเวทีประชุมวิชาการฯ ที่อุดรธานี “ผู้เรียนระหว่างเรียนมีความสุข จบแล้วมีงานทำ มีคุณภาพ”


วันศุกร์ที่ 28 มิถุนายน 2567
28/06/2567
พิมพ์
​เสมา 2 ย้ำในเวทีประชุมวิชาการฯ ที่อุดรธานี “ผู้เรียนระหว่างเรียนมีความสุข จบแล้วมีงานทำ มีคุณภาพ”
นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ (รมช.ศธ.) เป็นประธานในพิธีเปิดโครงการประชุมสัมมนาวิชาการและประชุมใหญ่สามัญ ประจำปี 2566 ของสมาคมรองผู้อำนวยการโรงเรียนมัธยมศึกษาแห่งประเทศไทย ณ ศูนย์ประชุมมลฑาทิพย์ฮอลล์ อุดรธานี
รมช.ศธ. กล่าวว่า ผมมีความยินดีเป็นอย่างยิ่ง ที่ได้มาเป็นประธานในพิธีเปิด โครงการประชุมสัมมนาวิชาการ และประชุมใหญ่สามัญ ประจำปี 2566 เรื่อง “การจัดการศึกษาเพื่อให้ผู้เรียน เรียนดี มีความสุข และ ปลอดภัย” ของสมาคมรองผู้อำนวยการโรงเรียนมัธยมศึกษาแห่งประเทศไทย ในวันนี้ นับเป็นโอกาสอันดี ที่รองผู้อำนวยการโรงเรียนมัธยมศึกษาทุกแห่ง ซึ่งถือว่าเป็นผู้มีบทบาทสำคัญในการขับเคลื่อนการศึกษาและพัฒนาสถานศึกษาให้มีคุณภาพ ได้ตระหนักถึงการจัดการศึกษาเพื่อให้ผู้เรียน เรียนดี มีความสุข และปลอดภัย สอดคล้องกับนโยบายและจุดเน้นของกระทรวงศึกษาธิการ ประจำปีงบประมาณ พ.ศ. 2567 - 2568 ที่มุ่งหวังให้ผู้เรียนทุกช่วงวัย ได้รับการพัฒนาในทุกมิติ ทั้งในด้านโอกาสความเท่าเทียม ความเสมอภาค คุณภาพ และสมรรถนะที่จำเป็น ตามบริบทของประเทศและสังคมโลก โดยเน้นให้ผู้เรียน “เรียนดี มีความสุข” ใช้หลักการมีส่วนร่วมในการจัดการศึกษา จากทุกภาคส่วน ดังที่กล่าวไว้ว่า “จับมือไว้ แล้วไปด้วยกัน” เพื่อเป็นแนวทางให้ทุกหน่วยงานในสังกัด และในกำกับ ของกระทรวงศึกษาธิการ นำไปใช้ในการขับเคลื่อนนโยบาย สู่การปฏิบัติให้ประสบผลสำเร็จ อย่างเป็นรูปธรรม
การลดภาระครูและบุคลากรทางการศึกษา โดยการพัฒนาวิธีการประเมินวิทยฐานะครูและบุคลากรทางการศึกษา มุ่งผลสัมฤทธิ์ของผู้เรียนเป็นสำคัญ พัฒนาหลักเกณฑ์ วิธีการแต่งตั้ง โอน ย้ายของครูและบุคลากรทางการศึกษาให้สามารถปฏิบัติหน้าที่ในภูมิลำเนา ที่ตรงกับความประสงค์ของตนเอง เน้นพิจารณาด้วยความโปร่งใส และไม่มีการทุจริตคอร์รัปชัน แก้ไขปัญหาหนี้สินครูและบุคลากรทางการศึกษาให้เห็นผลเป็นรูปธรรม ตลอดจนการจัดหาอุปกรณ์การสอนและสวัสดิการให้เพียงพอและเหมาะสม ตลอดจนการเพิ่มอัตรานักการภารโรงให้กับสถานศึกษาทั่วประเทศโดยคำนึงถึงความสำคัญของนักการภารโรง ซึ่งในขณะนี้กำลังอยู่ในขั้นตอนดำเนินงาน ต้องลดภาระครู นักเรียน และผู้ปกครอง แต่ไม่ลดคุณภาพการศึกษา รวมถึงการลดภาระนักเรียนและผู้ปกครอง โดยการเรียนได้ทุกที่ ทุกเวลา (Anywhere Anytime) เรียนฟรี มีงานทำ ยึดผู้เรียนเป็นศูนย์กลาง มีระบบหรือแพลตฟอร์มการเรียนรู้ โดยผู้เรียนไม่ต้องเสียค่าใช้จ่าย การจัดให้มีโรงเรียนคุณภาพ 1 โรงเรียน ต่อ 1 อำเภอ การพัฒนาระบบการแนะแนวการศึกษา (Coaching) และเป้าหมายชีวิตให้เป็นรูปธรรม และการจัดทำระบบวัดผลรับรองมาตรฐานวิชาชีพ (Skill Certificate) ผู้เรียนสามารถเรียนเพิ่ม เพื่อรับประกาศนียบัตรในการประกอบอาชีพ จัดทำระบบวัดผลเทียบระดับการศึกษา และประเมินผลการศึกษาเพื่อให้ผู้เรียนที่มีความสามารถเป็นเลิศ ไม่ต้องเสียเวลาเรียนในระบบ ประหยัดเวลาและค่าใช้จ่าย ตลอดจนผู้เรียน เรียนรู้และมีรายได้ระหว่างเรียน จบแล้วมีงานทำ (Learn to Earn)
สุดท้ายนี้ ขอแสดงความยินดีกับรองผู้อำนวยการสถานศึกษา ที่มีความมุ่งมั่นในการปฏิบัติหน้าที่ จนเกิดประโยชน์สูงสุดต่อการพัฒนาคุณภาพการศึกษา รวมทั้งรองผู้อำนวยการที่มีความก้าวหน้า ในตำแหน่งหน้าที่ และขอแสดงมุฑิตาจิตแด่ รองผู้อำนวยการสถานศึกษาที่เกษียณอายุราชการ ตลอดจนขอขอบคุณสมาคมรองผู้อำนวยการโรงเรียน มัธยมศึกษาแห่งประเทศไทย สมาคม รองผู้อำนวยการโรงเรียนมัธยมศึกษาจังหวัดอุดรธานี และรองผู้อำนวยการสถานศึกษาทุกแห่ง ผู้ที่มีส่วนเกี่ยวข้องในการจัดงานในครั้งนี้
โอกาสนี้ รมช.ศธ. ได้มอบเกียรติบัตรแก่ผู้มีอุปการคุณ จำนวน 27 ราย พร้อมทั้งมอบโล่และเกียรติบัตรแก่รองก้าวหน้าและผู้เกษียณอายุ 365 ราย ตลอดจนคณะทำงานสมาคมอุดรธานี จำนวน 136 ราย รวมทั้งสิ้น 528 ราย อีกด้วย
#เรียนดีมีความสุข #ประชุมวิชาการ #การศึกษา #อุดรธานี #สร #ศธ

ที่มา : https://www.thaigov.go.th/news/contents/details/85126