รัฐบาลไทย-ข่าวทำเนียบรัฐบาล-“รัดเกล้า”เผยรัฐบาลชื่นชม ลิซ่า ที่เป็นแบบอย่างที่ดีของเยาวชนไทยใช้เยาวราชในผลงานมิวสิควิดีโอล่าสุดแสดงออกถึงสำนึกรักบ้านเกิด ชูศักยภาพ ส่งเสริม Soft Power ท่องเที่ยวและวัฒนธรรมไทย


วันศุกร์ที่ 28 มิถุนายน 2567
28/06/2567
พิมพ์
“รัดเกล้า”เผยรัฐบาลชื่นชม ลิซ่า ที่เป็นแบบอย่างที่ดีของเยาวชนไทยใช้เยาวราชในผลงานมิวสิควิดีโอล่าสุดแสดงออกถึงสำนึกรักบ้านเกิด ชูศักยภาพ ส่งเสริม Soft Power ท่องเที่ยวและวัฒนธรรมไทย
“รัดเกล้า” เผย รัฐบาลชื่นชม ลิซ่า ที่เป็นแบบอย่างที่ดีของเยาวชนไทย ใช้เยาวราชในผลงานมิวสิควิดีโอล่าสุด แสดงออกถึงสำนึกรักบ้านเกิด ชูศักยภาพ ส่งเสริม Soft Power ท่องเที่ยวและวัฒนธรรมไทย
วันนี้ (28 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยถึงผลงานมิวสิควิดีโอ (MV) เดี่ยว ชิ้นล่าสุด เพลง "ROCKSTAR" ของลิซ่า ลลิษา มโนบาล โดยนอกจากเป็นการประเดิมเพลงเดี่ยวเพลงแรกจากค่าย LLOUD ซึ่งเป็นค่ายเพลงของ ลิซ่า เองนั้น เป็นการถ่ายทำมิวสิควิดีโอ โดยใช้ทีมงาน นักเต้น นักแสดงประกอบ และสถานที่ในกรุงเทพฯ ได้แก่ ย่านเยาวราช และโรงหนังออสการ์เก่า ซอยเพชรบุรี 39   ซึ่งสิ่งที่ลิซ่าได้ทำนั้น แต่เป็นการกระตุ้นการท่องเที่ยวท้องถิ่น ยกระดับอุตสาหกรรมการท่องเที่ยวของประเทศไทย ดึงดูดผู้ที่ติดตามของลิซ่าที่มีอยู่ทั่วโลกให้หันมาสนใจบรรยากาศการเที่ยวในเมืองไทยมากขึ้น  ถือเป็นโอกาสเพิ่มกระแสความนิยมในการท่องเที่ยวไทย ให้แฟนคลับ คนรักลิซ่าตามรอย MV มาที่ย่านเยาวราชที่ตอนนี้ถือได้ว่าเป็นจุดเช็คอินแห่งใหม่ ที่เกิดขึ้นเยาวราชในประเทศไทย
รองโฆษกประจำสำนักนายกรัฐมนตรีระบุว่า ขอบคุณและชื่นชมลิซ่าที่มีความเป็นเยาวชนไทยตัวอย่าง มีสำนึกรักบ้านเกิด ไม่เคยลืมที่จะใช้ทุกโอกาสในการเผยแพร่วัฒนธรรมไทย เช่นครั้งนี้ที่เลือกใช้โลเคชั่นและผู้เกี่ยวข้องชาวไทย เป็นโอกาสแสดงศักยภาพของไทย และเป็นการนำเสนอ Soft Power ของไทย สอดคล้องทิศทางและนโยบายของรัฐบาล ที่ในวันนี้ (28 มิถุนายน 2567) ได้คิกออฟงาน THACCA SPLASH : Soft Power Forum ที่จัดโดยรัฐบาล รวมทั้งลิซ่า ยังมีความใส่ใจ ละเอียดอ่อนให้การคัดสรรเนื้อหา  ใน MV นั้น  หากสังเกตให้ดี มีกลุ่มผู้ที่มีความหลากหลายทางเพศ LGBTQIAN+ ในมิวสิควิดีโอ เช่น หมอบรูซ - คชิสรา ศรีดาโคตร รองอันดับ 1 มิสทิฟฟานีไทยแลนด์ปีล่าสุด อีกด้วย   นับว่าเป็นการให้พื้นที่กับผู้ที่มีความหลากหลายทางเพศ ตอกย้ำเจตนารมณ์ของรัฐบาลที่พร้อมมุ่งหวังเห็นสังคมไทยเป็นสังคมที่เท่าเทียมกัน โดยล่าสุด รัฐบาลเองก็ได้ผลักดันกฎหมายสมรสเท่าเทียมจนเป็นที่เรียบร้อย
ทั้งนี้ขอเสริมข้อมูลว่า สำหรับการขอสถานที่ถ่ายทำในกรุงเทพฯ ผู้กำกับทั้งชาวไทยและชาวต่างชาติ สามารถขอใช้สถานที่ได้ โดยประสานผ่านศูนย์ประสานงานการถ่ายทำภาพยนตร์ในพื้นที่กรุงเทพมหานคร (BFMCC) ที่จัดตั้งขึ้นตั้งแต่เดือนตุลาคม พ.ศ.2566 เพื่ออำนวยความสะดวกในการขอใช้พื้นที่ของกรุงเทพมหานคร เพื่อถ่ายทำภาพยนตร์

ที่มา : https://www.thaigov.go.th/news/contents/details/85104