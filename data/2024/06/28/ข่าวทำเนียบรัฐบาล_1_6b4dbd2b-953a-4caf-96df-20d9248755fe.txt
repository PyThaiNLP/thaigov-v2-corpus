รัฐบาลไทย-ข่าวทำเนียบรัฐบาล-‘พลนชชา’ เลขานุการ ‘รมต. จิราพร’ มอบรางวัลทัพนักแสดงเยาวชน 10 โรงเรียน ร่วมสร้าง ‘ละครคุณธรรมต้านโกง’ ปีที่ 2 


วันศุกร์ที่ 28 มิถุนายน 2567
28/06/2567
พิมพ์
‘พลนชชา’ เลขานุการ ‘รมต. จิราพร’ มอบรางวัลทัพนักแสดงเยาวชน 10 โรงเรียน ร่วมสร้าง ‘ละครคุณธรรมต้านโกง’ ปีที่ 2
‘พลนชชา’ เลขานุการ ‘รมต. จิราพร’ มอบรางวัลทัพนักแสดงเยาวชน 10 โรงเรียน ร่วมสร้าง ‘ละครคุณธรรมต้านโกง’ ปีที่ 2
เมื่อเวลา 11.00 น. วันที่ 28 มิถุนายน 2567 นางสาวจิราพร สินธุไพร รัฐมนตรีประจำสำนักนายกรัฐมนตรีมอบหมายให้นายพลนชชา จักรเพ็ชร เลขานุการรัฐมนตรีประจำสำนักนายกรัฐมนตรี เป็นประธานในพิธีมอบโล่รางวัลและเกียรติบัตรของนางสาวจิราพร สินธุไพร รัฐมนตรีประจำสำนักนายกรัฐมนตรี แก่ผู้แทน 10 โรงเรียนที่เข้าร่วมโครงการอบรมเชิงปฏิบัติการละครสร้างสรรค์ “ต่อต้านการทุจริต เยาวชนไม่ทนคอร์รัปชั่น” ปีที่ 2 ณ ห้างสรรพสินค้า MBK (มาบุญครอง) เขตปทุมวัน โดยมี ศิลปิน ดารานักแสดง นักเรียน ครู ผู้บริหารโรงเรียน และสื่อมวลชนเข้าร่วมงานคับคั่ง
สำหรับโครงการอบรมเชิงปฏิบัติการละครสร้างสรรค์ ต่อต้านการทุจริต เยาวชนไม่ทนคอรัปชั่น โดยกองทุนป้องกันและปราบปรามการทุจริตแห่งชาติ (กองทุน ป.ป.ช.) ให้การสนับสนุน บริษัท เรืองทองกรุ๊ป จำกัด สร้างเครือข่ายเยาวชนไม่ทนคอรัปชั่นผ่านการแสดงละครสั้น ทั้งนี้ นอกจากนักเรียนจาก 10 โรงเรียนที่เข้าร่วมโครงการจะมีโอกาสร่วมออกแบบเนื้อหาละครแล้ว ยังได้เรียนรู้ทักษะการแสดง ได้ฝึกความกล้าแสดงออก ฝึกสมาธิในการทำงาน ฝึกทักษะการพูดในที่สาธารณะ การพัฒนาบุคลิกภาพ ตลอดจนการสร้างตัวตนในแบบ influencer  อีกด้วย
ทั้งนี้ 10 โรงเรียนต้นแบบที่ได้รับการคัดเลือกมาเข้ารับการอบรม ได้แก่ 1) โรงเรียนสิริรัตนาธร 2) โรงเรียนเตรียมอุดมศึกษาพัฒนาการ ปทุมธานี 3) โรงเรียน ภ.ป.ร. ราชวิทยาลัย ในพระบรมราชูปถัมภ์ 4) โรงเรียนสารสาสน์วิเทศศึกษา 5) โรงเรียนสตรีวัดมหาพฤฒาราม ในพระบรมราชินูปถัมภ์ 6) โรงเรียนวัดสุทธิวราราม 7) โรงเรียนสาธิตมหาวิทยาลัยศรีนครินทรวิโรฒ ปทุมวัน 8) โรงเรียนสามเสนวิทยาลัย 9) โรงเรียนสารสาสน์วิเทศสมุทรปราการ 10) โรงเรียนนานาชาติดีบีเอส
ในการนี้ นายพลนชชาฯ ระบุว่า ยินดีที่กองทุน ป.ป.ช. ผลิตละครสั้นต่อต้านการทุจริตที่สร้างสรรค์ออกมาเผยแพร่ให้สังคมรับชม อีกทั้งยังดำเนินเรื่องด้วยประเด็นทางสังคมที่สังคมโลกกำลังถกเถียง อย่างประเด็นด้านสิ่งแวดล้อมซึ่งเกี่ยวพันกับวงจรการทุจริตอย่างมีนัยสำคัญ เชื่อว่าสื่ออย่างละครหรือภาพยนตร์นั้นมีพลังและสามารถจุดประกายความคิดให้ผู้ชมได้ เชื่อว่าการผลิตละครหรือภาพยนตร์ที่มีเนื้อหาดี ชวนให้ตั้งคำถามย่อมนำไปสู่การเปลี่ยนแปลงสังคมให้ดีขึ้นได้  พร้อมย้ำว่า รัฐบาลพร้อมสนับสนุนอุตสาหกรรมภาพยนตร์และซีรีส์อย่างเต็มที่ในฐานะ 1 ใน 11 อุตสาหกรรมที่เกี่ยวเนื่องกับการขับเคลื่อนซอฟต์พาวเวอร์ไทย ซึ่งเป็นนโยบายเรือธงของรัฐบาล

ที่มา : https://www.thaigov.go.th/news/contents/details/85109