รัฐบาลไทย-ข่าวทำเนียบรัฐบาล-นายกฯ ติดตามผลการดำเนินงาน โครงการจัดหาแหล่งน้ำบาดาลขนาดใหญ่แก้ปัญหาภัยแล้งฯ อ.สันป่าตอง จ.เชียงใหม่ มั่นใจ จัดสรรงบประมาณเพื่อต่อยอด พัฒนาโครงการฯ 


วันศุกร์ที่ 7 มิถุนายน 2567
07/06/2567
พิมพ์
นายกฯ ติดตามผลการดำเนินงาน โครงการจัดหาแหล่งน้ำบาดาลขนาดใหญ่แก้ปัญหาภัยแล้งฯ อ.สันป่าตอง จ.เชียงใหม่ มั่นใจ จัดสรรงบประมาณเพื่อต่อยอด พัฒนาโครงการฯ
นายกฯ ติดตามผลการดำเนินงาน โครงการจัดหาแหล่งน้ำบาดาลขนาดใหญ่แก้ปัญหาภัยแล้งฯ  อ.สันป่าตอง จ.เชียงใหม่ มั่นใจ จัดสรรงบประมาณเพื่อต่อยอด พัฒนาโครงการฯ ให้ประชาชนเข้าถึงแหล่งน้ำที่สะอาด-มีคุณภาพอย่างทั่วถึง
วันนี้ (7 มิ.ย. 67) เวลา 16.00 น. นายเศรษฐา ทวีสิน นายกรัฐมนตรี ติดตามผลการดำเนินงานโครงการจัดหาแหล่งน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดาริ ตำบลบ้านกลาง อำเภอสันป่าตอง จังหวัดเชียงใหม่ โดยมี นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี ผู้ว่าราชการจังหวัดเชียงใหม่ กรมทรัพยากรน้ำบาดาล และหน่วยงานที่เกี่ยวข้อง เข้าร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรีเปิดเผยว่า นายกรัฐมนตรีได้ทักทายประชาชนที่รอให้การต้อนรับ ก่อนเยี่ยมชมบูธผลิตภัณฑ์ OTOP ของจังหวัดเชียงใหม่ ซึ่งมีผลิตภัณฑ์ไข่ไก่ ตุ๊กตาเชียงใหม่ จากนั้นนายกฯ ได้รับทราบผลการดำเนินงานโครงการจัดหาแหล่งน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ โดยรูปแบบของโครงการ ประกอบด้วย บ่อน้ำบาดาล ขนาด 8 นิ้ว จำนวน 4 บ่อ พร้อมติดตั้งเครื่องสูบน้ำไฟฟ้าชนิดมอเตอร์จุ่มใต้น้ำ ขนาด 15 แรงม้า ถังเหล็กเก็บน้ำ ขนาดความจุ 750 ลูกบาศก์เมตร จำนวน 2 ชุด อาคารสูบน้ำและเครื่องสูบน้ำไฟฟ้า ขนาด 20 แรงม้า จำนวน 2 ชุด หอถังเหล็กเก็บน้ำชนิดรักษาแรงดัน ขนาดความจุ 300 ลูกบาศก์เมตร จำนวน 1 ชุด ถังกรองสนิมเหล็ก จำนวน 2 ชุด สถานีจุดจ่ายน้ำถาวร จำนวน 2 ชุด และศูนย์เรียนรู้น้ำบาดาล พร้อมระบบปรับปรุงคุณภาพน้ำบาดาลและจุดบริการน้ำดื่มสะอาด จำนวน 1 ชุด
โดยปัจจุบันระบบประปาบาดาลขนาดใหญ่ของโครงการฯ มีการวางแนวท่อกระจายน้ำขนาด 10 นิ้ว ระยะทาง 1,000 เมตร สามารถจ่ายน้ำให้แก่ประชาชนได้เพียงสองหมู่บ้าน ดังนั้น เทศบาลตำบลบ้านกลางจึงเตรียมเสนอขอรับงบประมาณเพื่อต่อยอดและขยายแนวท่อส่งน้ำขนาด 8 นิ้ว ระยะทาง 13.8 กิโลเมตร ให้ครอบคลุมพื้นที่ทั้ง 11 หมู่บ้าน เพื่อเพิ่มพื้นที่ให้บริการน้ำบาดาลแก่ประชาชน และส่งน้ำบาดาลไปยังสถานที่ราชการที่มีความต้องการใช้น้ำ เช่น โรงพยาบาล โรงเรียนกีฬาจังหวัดเชียงใหม่ สถานีตำรวจภูธรสันป่าตอง และโรงเรียนสันป่าตองวิทยาคม โดยนายกฯ กล่าวมั่นใจว่าสามารถจัดสรรงบประมาณตามที่เทศบาลตำบลบ้านกลางเสนอมาได้ เพื่อต่อยอด พัฒนาโครงการฯ ให้ประชาชนสามารถเข้าถึงแหล่งน้ำที่สะอาดและมีคุณภาพอย่างทั่วถึง
พร้อมกันนี้ นายกฯ ได้มอบแกลลอนบรรจุน้ำดื่ม 5 ลิตรให้ตัวแทนประชาชนแต่ละหมู่บ้าน พร้อมถ่ายภาพร่วมกับประชาชนอย่างเป็นกันเอง จากนั้นนายกฯ ได้เปิดวาล์วน้ำให้กับรถบรรทุกน้ำ เพื่อนำน้ำที่มีคุณภาพและมีมาตรฐานไปแจกจ่ายให้กับประชาชนในพื้นที่ที่ยังเข้าไม่ถึงแหล่งน้ำสะอาด ก่อนที่นายกฯ และคณะจะเดินทางไปยังศูนย์หัตถกรรมไม้แกะสลักบ้านถวาย อำเภอหางดง จังหวัดเชียงใหม่ ต่อไป

ที่มา : https://www.thaigov.go.th/news/contents/details/84111