รัฐบาลไทย-ข่าวทำเนียบรัฐบาล-​นายกฯลุยเชียงใหม่  เตรียมเปิดกิจกรรม “เปิดเมืองน่าเที่ยว” 5 Must Do in Thailand พร้อม Kick Off Road Trip เปิดเมืองน่าเที่ยว เส้นทางเชียงใหม่ - ลำพูน – ลำปาง 


วันศุกร์ที่ 7 มิถุนายน 2567
07/06/2567
พิมพ์
​นายกฯลุยเชียงใหม่  เตรียมเปิดกิจกรรม “เปิดเมืองน่าเที่ยว” 5 Must Do in Thailand พร้อม Kick Off Road Trip เปิดเมืองน่าเที่ยว เส้นทางเชียงใหม่ - ลำพูน – ลำปาง
​นายกฯลุยเชียงใหม่  เตรียมเปิดกิจกรรม “เปิดเมืองน่าเที่ยว” 5 Must Do in Thailand พร้อม Kick Off Road Trip เปิดเมืองน่าเที่ยว เส้นทางเชียงใหม่ - ลำพูน – ลำปาง
วันนี้  7 มิถุนายน 2567  นางรัดเกล้า อินทวงศ์  สุวรรณคีรี รองโฆษกประจำสำนักนายกรัฐมนตรี เปิดเผยว่า ระหว่างที่นายเศรษฐา ทวีสิน นายกรัฐมนตรี ปฎิบัติภารกิจที่ จ.เชียงใหม่ วันที่ 8 มิถุนายน 2567 เวลา 10.30 น.  นายกรัฐมนตรีจะเดินทาง ไปเปิดกิจกรรม “ททท. เปิดเมืองน่าเที่ยว 5 Must Do in Thailand ที่ตลาดจริงใจมาร์เก็ต อ.เมืองเชียงใหม่ จ.เชียงใหม่ซึ่งจัดขึ้นระหว่างวันที่ 8-9 มิถุนายนนี้  โดย ททท. ภายใต้กระทรวงการท่องเที่ยวและกีฬาจัดกิจกรรมนี้ขึ้น เพื่อขับเคลื่อนนโยบาย IGNITE TOURISM THAILAND ของรัฐบาล ในการที่จะมุ่งผลักดันประเทศไทยสู่เป้าหมายการเป็น Tourism Hub ที่สำคัญของโลก โดยหนึ่งใน 5 กลยุทธ์ที่สำคัญในการจุดพลังการท่องเที่ยวไทย ได้แก่ เมืองหลักและเมืองน่าเที่ยว โดยจะเชื่อมโยงเส้นทางการท่องเที่ยวจากเมืองหลักสู่เมืองรอง นำเสนอศักยภาพและความพร้อมของสินค้าและบริการทางการท่องเที่ยว ตลอดจนสร้างภาพลักษณ์ทางการท่องเที่ยวเพื่อเปลี่ยนเมืองรองสู่เมืองน่าเที่ยว พร้อมกระตุ้นให้เกิดการเดินทางท่องเที่ยวตลอดทั้งปี ด้วยแนวคิด 365 วัน มหัศจรรย์เมืองน่าเที่ยว สร้างกระแสการเดินทางท่องเที่ยวภายในประเทศ เพื่อกระจายนักท่องเที่ยวไปสู่ภูมิภาคต่าง ๆ พร้อมทั้งกระจายรายได้สู่เมืองน่าเที่ยวและชุมชนท้องถิ่น
นางรัดเกล้า ระบุว่า กิจกรรม “เปิดเมืองน่าเที่ยว 5 Must Do in Thailand” ที่ตลาดจริงใจมาร์เก็ตผู้เข้าร่วมงานจะได้สัมผัสประสบการณ์ท่องเที่ยวใน 55 เมืองน่าเที่ยวของ 5 ภูมิภาคทั่วประเทศไทย ผ่านแนวคิด 5 Must Do in Thailand ประกอบด้วย
1.  Must Eat: อิ่มอร่อย 5 ภูมิภาค และสาธิตการทำอาหารประจำถิ่น
2.  Must See: ละลานตาวัฒนธรรม ด้วยการแสดงศิลปวัฒนธรรมร่วมสมัย 5 ภาค ได้แก่ ภาคเหนือ-ฟ้อนขันดอก ฟ้อนแง้น ภาคใต้ - ระบำชนไก่ โนราห์ ภาคอีสาน - เซิ้งกะลากะโป๋ เซิ้งไข่มดแดง ภาคตะวันออก - Colorful บูรพา ภาคกลาง – ศิลปะการต่อสู้โบราณ และการแสดงดนตรีจากศิลปินที่มีชื่อเสียง ได้แก่ วันที่ 8 มิ.ย. เวลา 16.00 – 17.00 น. อ้อม รัตนัง โฟล์คซองล้านนา เวลา 19.00 – 20.00 น. ซาร่า ซาโลลา วันที่ 9 มิ.ย. เวลา 12.00 – 13.00 น. เดอะ เพอะ 14.00 – 15.00 น. เบล วริศรา17.00 – 18.00 น. ป๊อป ปองกูล
3.  Must Seek: แสวงหา unseen ถิ่นน่าเที่ยวด้วยการตั้งบูธประชาสัมพันธ์เส้นทางการท่องเที่ยว ตลอดจนสินค้าและบริการทางการท่องเที่ยวของเมืองน่าเที่ยวใน 5 ภูมิภาค ด้วยการให้ข้อมูลแหล่งท่องเที่ยวและโปรโมชั่นพิเศษต่าง ๆ
4.  Must Buy: หัตถกรรมล้ำค่าน่าซื้อฝาก นำเสนอสินค้าและหัตถกรรมอันเป็นเอกลักษณ์ของ 5 ภูมิภาค อาทิ
5.  Must Beat: สุดยอดกีฬาท้าทายกายใจ อาทิ มวย วิ่ง จักรยาน แข่งเรือ นำเสนออีเวนต์ที่เกี่ยวข้องกับการท่องเที่ยวเชิงกีฬาในพื้นที้เมืองน่าเที่ยวทั่วประเทศ
ภายในบริเวณงานจะมีการออกแบบ Landmark จุดถ่ายรูปเช็คอินที่ประตูสู่เมืองน่าเที่ยวและประตูสิงห์ และตกแต่งด้วยอัตลักษณ์ประจำภูมิภาค อาทิ โคมผ้าปาเต๊ะ ธุงใยแมงมุม ปลาตะเพียนสาน การจัดเวทีการแสดงสาธิตมัดย้อมหม้อฮ่อมแพร่@บ้านมัดใจ จังหวัดแพร่ วันที่ 8 มิถุนายน เวลา 13.00 – 14.00 น. และสาธิตทำอาหารยำผักเชียงดา ครัวหลองข้าว วันที่ 9 มิถุนายน เวลา 13.00 – 14.00 น. และโซนจัดแสดง 5 Must Do in Thailand เรือกอแระ หุ่นกระติ๊บ มวยโบราณ พร้อมจัดเกมแยกแลกโชค ด้วยการนำขยะไปแยกเพื่อแลกรับรางวัล
“ภายหลังพิธีเปิดและการเยี่ยมชมงาน “เปิดเมืองน่าเที่ยว” นายเศรษฐา ทวีสิน นายกรัฐมนตรี จะ Kick Off Road Trip เปิดเมืองน่าเที่ยว เส้นทางเชียงใหม่ - ลำพูน – ลำปาง ระหว่างวันที่ 8-9 มิถุนายนนี้” นางรัดเกล้ากล่าว
สอบถามข้อมูลท่องเที่ยวเพิ่มเติม
Call Center 1672
IG : 1672travelbuddy
Twitter : tat1672
Line : @tatcontactcenter (https://bit.ly/34lbUjn)
Website : www.tourismthailand.org
Website : www.tatcontactcenter.com

ที่มา : https://www.thaigov.go.th/news/contents/details/84077