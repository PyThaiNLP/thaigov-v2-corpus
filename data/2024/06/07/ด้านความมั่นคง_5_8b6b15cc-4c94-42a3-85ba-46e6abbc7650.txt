รัฐบาลไทย-ข่าวทำเนียบรัฐบาล-มหาดไทยเปิดกระทรวงประชุมคณะกรรมการผู้ช่วยรัฐมนตรี รายงานความคืบหน้าแก้หนี้นอกระบบ ปราบยาเสพติด "อนุทิน" ย้ำกลไกปกครองและจังหวัดทั่วประเทศพร้อมผลักดันข้อสั่งการนายกรัฐมนตรีเต็มที่


วันพฤหัสบดีที่ 6 มิถุนายน 2567
06/06/2567
พิมพ์
มหาดไทยเปิดกระทรวงประชุมคณะกรรมการผู้ช่วยรัฐมนตรี รายงานความคืบหน้าแก้หนี้นอกระบบ ปราบยาเสพติด "อนุทิน" ย้ำกลไกปกครองและจังหวัดทั่วประเทศพร้อมผลักดันข้อสั่งการนายกรัฐมนตรีเต็มที่
มหาดไทยเปิดกระทรวงประชุมคณะกรรมการผู้ช่วยรัฐมนตรี รายงานความคืบหน้าแก้หนี้นอกระบบ ปราบยาเสพติด "อนุทิน" ย้ำกลไกปกครองและจังหวัดทั่วประเทศพร้อมผลักดันข้อสั่งการนายกรัฐมนตรีเต็มที่
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้(6 มิ.ย.67) เวลา 13.30 น. นายอนุทิน ชาญวีรกูล รองนายกรัฐมนตรี และ รมว.มหาดไทย ให้การต้อนรับผู้เข้าร่วมประชุมคณะกรรมการผู้ช่วยรัฐมนตรี ครั้งที่ 4/2567 ณ ห้องประชุมราชสีห์ ศาลาว่าการกระทรวงมหาดไทย โดยมี นายเกรียง กัลป์ตินันท์ รมช.มหาดไทย พร้อมผู้บริหารระดับสูง ตลอดจนหัวหน้าหน่วยงานรัฐวิสาหกิจสังกัดกระทรวงมหาดไทยร่วมให้การต้อนรับ
ทั้งนี้ ในโอกาสที่กระทรวงมหาดไทยเป็นเจ้าภาพในการจัดประชุมฯ นอกจากจะมีนายชูวิทย์ พิทักษ์พรพัลลภ กรรมการผู้ช่วยรัฐมนตรี กระทรวงมหาดไทย ปฏิบัติหน้าที่ประธานการประชุมแล้ว ยังได้มีผู้บริหารระดับสูงของกระทรวงมหาดไทยเข้าร่วม ประกอบด้วยนายชำนาญวิทย์ เตรัตน์ รองปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน รวมถึงผู้บริหารหน่วยงานที่เกี่ยวข้องเข้าร่วม เพื่อรายงานผลการดำเนินงานตามนโยบายของรัฐบาลของกระทรวงมหาดไทย อาทิ การแก้ไขปัญหาหนี้นอกระบบ ปัญหายาเสพติด
รวมทั้งนำเสนอประเด็นที่กระทรวงมหาดไทยต้องขอรับการสนับสนุนจากกระทรวงต่างๆ และฟังประเด็นที่แต่ละกระทรวงจะขอความร่วมมือจากกระทรวงมหาดไทยเพื่อประสานงานไปยังจังหวัดหรือพื้นที่ทั่วประเทศ เพื่อให้การขับเคลื่อนงานตามนโยบายของรัฐบาลและข้อสั่งการของนายเศรษฐา ทวีสิน นายกรัฐมนตรี ให้เป็นไปอย่างมีประสิทธิภาพ
นายอนุทิน กล่าวว่า มั่นใจว่ากลไกของคณะกรรมการผู้ช่วยรัฐมนตรีซึ่งประกอบไปด้วยผู้มีประสบการณ์ทางการเมืองจะเป็นกำลังเสริมสำคัญในการทำให้ข้อสั่งการต่างๆ ของนายเศรษฐา ทวีสิน นายกรัฐมนตรี บรรลุผลสัมฤทธิ์โดยเร็วและมีประสิทธิภาพ ดังนั้นการเป็นเจ้าภาพการประชุมครั้งนี้กระทรวงมหาดไทยจึงมีผู้บริหารระดับสูง เจ้าหน้าที่ทุกระดับที่เกี่ยวข้องเข้าร่วมเพื่อร่วมรับฟังเพื่อนำประเด็นข้อเสนอแนะของคณะกรรมการฯ ไปสู่การปฏิบัติต่อไป
“ท่านนายกรัฐมนตรีท่านให้ความสำคัญกับเรื่องคุณภาพชีวิตของประชาชนอย่างมาก รวมถึงเรื่องของการปราบปรามผู้มีอิทธิพล ที่ใช้กำลังและอิทธิพลรังแกชาวบ้าน ปัญหายาเสพติด สถานบริการผิดกฎหมาย อาวุธปืน ซึ่งผมรับนโยบายท่านนายกฯ มาแล้วได้ใช้กลไกของปกครอง รวมถึงผู้ว่าราชการจังหวัดทั้ง 76 จังหวัดในการสนองข้อสั่งการของนายกรัฐมนตรีอย่างเต็มที่” นายอนุทิน กล่าว
นายอนุทิน กล่าวว่า รัฐบาลได้ทำงานเข้าสู่เดือนที่ 9 มีความร่วมมือ เข้าใจและคุ้นเคยกัน ในคณะรัฐมนตรี(ครม.) สามารถร่วมกันขับเคลื่อนทำงานแก้ไขปัญหาต่างๆของประชาชนให้คลี่คลายไปได้อย่างมาก ซึ่งการทำงานนายกรัฐมนตรีก็มีความเด็ดขาด ฉับไว นโยบายต่าง ๆ ของรัฐบาลในยุคนี้มีอยู่มาก และทำอย่างเต็มที่ เช่น เงินดิจิทัลวอลเลตที่ได้มีข้อเสนอแนะจากส่วนต่าง ๆ ซึ่งมั่นใจว่าถ้าได้มีการพิจารณาแล้วว่าไม่ขัดต่อรัฐธรรมนูญ กฏหมาย ระเบียบต่างๆ ทุกฝ่ายก็จะได้ผลักดันให้ให้เกิดผลสำเร็จโดยเร็ว โดยวันนี้้เราทำหน้าที่เป็นพรรคคร่วมรัฐบาล ไม่อยากให้มองการเป็นคนละพรรค ขอให้มองว่าเป็นรัฐบาลเดียวกัน มีภารกิจเดียวกัน เป็นโอกาสที่จะทำให้บ้านเมืองดำเนินไปและพัฒนายิ่งขึ้นด้วยความสามัคคีของทุกคน

ที่มา : https://www.thaigov.go.th/news/contents/details/84055