รัฐบาลไทย-ข่าวทำเนียบรัฐบาล-นายกฯ ประชุมคณะหัวหน้าส่วนราชการฯ ครั้งที่ 1/2567 พร้อมรับข้อเสนอ/ปัญหาทุกหน่วยไปพิจารณา เพื่อให้การช่วยเหลือพี่น้องประชาชน 


วันศุกร์ที่ 7 มิถุนายน 2567
07/06/2567
พิมพ์
นายกฯ ประชุมคณะหัวหน้าส่วนราชการฯ ครั้งที่ 1/2567 พร้อมรับข้อเสนอ/ปัญหาทุกหน่วยไปพิจารณา เพื่อให้การช่วยเหลือพี่น้องประชาชน
นายกฯ ประชุมคณะหัวหน้าส่วนราชการฯ ครั้งที่ 1/2567 พร้อมรับข้อเสนอ/ปัญหาทุกหน่วยไปพิจารณา เพื่อให้การช่วยเหลือพี่น้องประชาชน
วันนี้ (7 มิ.ย. 67) เวลา เวลา 11.30 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรี เป็นประธานการประชุมคณะหัวหน้าส่วนราชการระดับกระทรวงหรือเทียบเท่า ครั้งที่ 1/2567 โดยมีเลขาธิการนายกรัฐมนตรี เลขาธิการคณะรัฐมนตรี เลขาธิการคณะกรรมการข้าราชการพลเรือน ปลัดกระทรวง ผู้แทนปลัดกระทรวง พร้อมด้วยคณะผู้บริหารสำนักเลขาธิการนายกรัฐมนตรีฝ่ายการเมือง และฝ่ายข้าราชการประจำ เข้าร่วมด้วย
นายชัย วัชรงค์ โฆษกประจำสำนักนายกรัฐมนตรี เผยว่า นายกรัฐมนตรีกล่าวเปิดการประชุมฯ ว่า วันนี้ถือเป็นโอกาสอันดีที่ได้มาพบกัน โดยจะให้มีการประชุมแบบนี้บ่อยขึ้นเพื่อให้มีโอกาสพบปะกันในเวทีการประชุมนี้ เพื่อพูดคุยสานต่อในเรื่องนโยบายต่าง ๆ ที่ทางรัฐบาลได้ทำมาตามที่ได้แถลงต่อรัฐสภาไว้ ที่ผ่านมาทราบกันดีว่าสภาพเศรษฐกิจโดยรวมยังไม่ถึงจุดมุ่งหมายที่อยากให้เป็น ดังนั้น การขับเคลื่อนนโยบายต่าง ๆ ถือเป็นเรื่องที่สำคัญ ซึ่งไม่ได้อยู่แค่กระทรวงเศรษฐกิจอย่างเดียว กระทรวงอื่นก็มีส่วนร่วมด้วยเหมือนกัน จึงอยากจะมาพูดคุยกันไม่ว่าจะเป็นนโยบาย 30 บาทรักษาทุกโรค การปราบปรามยาเสพติดต่าง ๆ ก็มีหลายหน่วยงานเข้ามามีส่วนร่วมช่วยกันทำงาน ต้องขอขอบคุณในที่นี้ด้วย
นายกฯ กล่าวว่าสำหรับเรื่องอื่น ๆ ที่ได้ไปทำมาก็เป็นที่ประจักษ์อยู่แล้ว ไม่ว่าจะเป็นการเดินทางไปต่างประเทศ เพื่อเชิญชวนนักลงทุนมาลงทุนในประเทศไทย หรือการไปเปิดสัมพันธไมตรีกับหลาย ๆ ประเทศที่จะมีการไปขายของให้เขา เรื่องหนี้ครัวเรือน หนี้นอกระบบ ซึ่งเป็นที่ประจักษ์อยู่แล้ว และอีกเรื่องที่จะทำกันคือการกำหนด KPI ที่ชัดเจน ว่าจะทำอย่างไร เชื่อมั่นว่าทุกท่านที่มาประชุมร่วมกันในวันนี้เป็นผู้ที่มีความสามารถจึงขอความคิดเห็นจากทุกท่านหากมีเรื่องใดขอให้เสนอเข้ามาเพื่อให้การช่วยเหลือพี่น้องประชาชน
โอกาสนี้ นายกฯ ได้รับฟังข้อเสนอและข้อปัญหาต่าง ๆ จากหัวหน้าส่วนราชการและรับข้อเสนอต่าง  ๆ ไปพิจารณา พร้อมกล่าวว่าวันนี้มีหลาย ๆ เรื่องที่ได้นำเสนอ อาทิ ปัญหาหนี้ทั้งหมดซึ่งก็มีขั้นตอนการแก้ไขปัญหาที่ชัดเจน การปรับแผนที่แนวเขตเป็น One Map โดยขอให้หน่วยงานที่เกี่ยวข้องจัดเรื่ององค์ประชุมหรือวิธีการต่าง ๆ เพื่อเร่งดำเนินการให้เสร็จภายในปี 2568 และในเรื่องบ้านพักสวัสดิการทั้งหลาย ก็จะรับไปพิจารณาและดำเนินการ

ที่มา : https://www.thaigov.go.th/news/contents/details/84103