รัฐบาลไทย-ข่าวทำเนียบรัฐบาล-ผู้ว่าฯ หนองบัวลำภู รับมอบธงตราสัญลักษณ์ฯ จาก จ.อุดรธานี พร้อมเชิญชวนประชาชนและนักท่องเที่ยว ร่วมกิจกรรมเฉลิมฉลองธงตราสัญลักษณ์ฯ เดิน วิ่ง ปั่น ธงตราสัญลักษณ์งานเฉลิมพระเกียรติ


วันศุกร์ที่ 7 มิถุนายน 2567
07/06/2567
พิมพ์
ผู้ว่าฯ หนองบัวลำภู รับมอบธงตราสัญลักษณ์ฯ จาก จ.อุดรธานี พร้อมเชิญชวนประชาชนและนักท่องเที่ยว ร่วมกิจกรรมเฉลิมฉลองธงตราสัญลักษณ์ฯ เดิน วิ่ง ปั่น ธงตราสัญลักษณ์งานเฉลิมพระเกียรติ
ผู้ว่าฯ หนองบัวลำภู รับมอบธงตราสัญลักษณ์ฯ จากผู้ว่าฯ อุดรธานี พร้อมเชิญชวนประชาชนและนักท่องเที่ยว ร่วมกิจกรรมเฉลิมฉลองธงตราสัญลักษณ์ฯ ในเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
ผู้ว่าฯ หนองบัวลำภู รับมอบธงตราสัญลักษณ์ฯ จากผู้ว่าฯ อุดรธานี พร้อมเชิญชวนประชาชนและนักท่องเที่ยว ร่วมกิจกรรมเฉลิมฉลองธงตราสัญลักษณ์ฯ ในเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ หอประชุมอนาลโย ศูนย์ราชการจังหวัดหนองบัวลำภู ในวันที่ 7 มิ.ย. นี้
เมื่อวันที่ 6 มิ.ย. 67 นายสุวิทย์ จันทร์หวร ผู้ว่าราชการจังหวัดหนองบัวลำภู เปิดเผยว่า จังหวัดหนองบัวลำภูได้รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ วันที่ 28 กรกฎาคม 2567 (สายที่ 3) จากจังหวัดอุดรธานี นำโดยนายวันชัย คงเกษม ผู้ว่าราชการจังหวัดอุดรธานี ณ บริเวณโรงเรียนร่มเกล้า ตำบลโนนทัน อำเภอเมืองหนองบัวลำภู จังหวัดหนองบัวลำภู โดยมีหัวหน้าส่วนราชการ ข้าราชการตุลาการ พลเรือน ตำรวจ ทหาร จิตอาสาพระราชทาน และประชาชน ร่วมขบวนอัญเชิญธงตราสัญลักษณ์ฯ จำนวน 72 คัน เพื่อเคลื่อนขบวนไปสู่ศูนย์ราชการจังหวัดหนองบัวลำภู
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวว่า วานนี้ จังหวัดอุดรธานีมีการจัดกิจกรรมเฉลิมพระเกียรติในกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พสกนิกรชาวอุดรธานี พร้อมใจร่วมเป็นส่วนหนึ่งของกิจกรรม เพื่อแสดงออกซึ่งความจงรักภักดี น้อมสำนึกในพระมหากรุณาธิคุณพระบาทสมเด็จพระเจ้าอยู่หัว ณ ชั้น 5 ศูนย์การค้าเซ็นทรัลอุดรธานี ซึ่งภายในกิจกรรม มีกิจกรรมต่าง ๆ ประกอบด้วย การแสดงคีตศิลป์ การจัดนิทรรศการพระราชประวัติ และพระราชกรณียกิจ พระบาทสมเด็จพระเจ้าอยู่หัว และการแสดงพื้นบ้าน การแสดงศิลปวัฒนธรรมท้องถิ่น เฉลิมพระเกียรติ น้อมรำลึกในพระมหากรุณาธิคุณของพระบาทสมเด็จพระเจ้าอยู่หัว
“ในวันนี้จังหวัดหนองบัวลำภูได้จัดพิธีรับมอบธงตราสัญลักษณ์งานเฉลิมพระเกียรติฯ จากจังหวัดอุดรธานี โดยในวันนี้ได้มีพสกนิกรจังหวัดหนองบัวลำภู และนักท่องเที่ยวต่างพร้อมใจกันร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติฯ สู่จังหวัดหนองบัวลำภู ณ บริเวณโรงเรียนร่มเกล้า ตำบลโนนทัน อำเภอเมืองหนองบัวลำภู จังหวัดหนองบัวลำภู มุ่งหน้าสู่หอประชุมอนาลโย ศูนย์ราชการจังหวัดหนองบัวลำภู ซึ่งเป็นสถานที่เก็บรักษาธงตราสัญลักษณ์ฯ และเป็นสถานที่จัดพิธีเฉลิมฉลองธงตราสัญลักษณ์ฯ โดยได้กำหนดการจัดกิจกรรมเฉลิมฉลองธงตราสัญลักษณ์ฯ ในวันศุกร์ที่ 7 มิถุนายน 2567 ตั้งแต่เวลา 09.00 น. เป็นต้นไป ซึ่งประกอบไปด้วย การฉายภาพยนตร์เฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติประวัติศาสตร์ชาติไทย กิจกรรมจิตอาสาบำเพ็ญสาธารณประโยชน์ และกิจกรรมบำเพ็ญสาธารณกุศล และจะดำเนินการส่งมอบธงตราสัญลักษณ์ฯ ให้ผู้ว่าราชการจังหวัดเลยในวันเสาร์ที่ 8 มิถุนายน 2567 ตามลำดับต่อไป ก่อนที่จะรวมสายที่ 3 และสายที่ 4 ที่จังหวัดขอนแก่น” นายสุวิทย์ จันทร์หวร ผู้ว่าราชการจังหวัดหนองบัวลำภู กล่าว
นายสุวิทย์ จันทร์หวร ผู้ว่าราชการจังหวัดหนองบัวลำภู กล่าวทิ้งท้ายว่า ทั้งนี้ ผู้ว่าราชการจังหวัดหนองบัวลำภูขอเชิญชวนพี่น้องประชาชนร่วมกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันพรุ่งนี้ (7 มิ.ย. 67) พร้อมร่วมกิจกรรมเดิน วิ่ง ปั่น ธงตราสัญลักษณ์ฯ (ที่จะจัดขึ้นในวันที่ 8 มิ.ย.67) เพื่อให้พี่น้องประชาชน มีโอกาส แสดงออกถึงความจงรักภักดี และได้ร่วมกันออกกำลังกายเพื่อสุขภาพกายสุขภาพใจที่แข็งแรง โดยสามารถเข้าร่วมกิจกรรมได้อย่างหลากหลายไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ให้กำลังใจตลอดรายทางที่ขบวนเคลื่อนผ่าน หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/84063