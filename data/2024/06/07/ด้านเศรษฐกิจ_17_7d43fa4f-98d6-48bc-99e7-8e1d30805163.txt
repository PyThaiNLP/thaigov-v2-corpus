รัฐบาลไทย-ข่าวทำเนียบรัฐบาล-รมช.อรรถกร นั่งหัวโต๊ะ หารือแนวทางขับเคลื่อนงานด้านการเกษตรต่างประเทศเชิงรุก


วันศุกร์ที่ 7 มิถุนายน 2567
รมช.อรรถกร นั่งหัวโต๊ะ หารือแนวทางขับเคลื่อนงานด้านการเกษตรต่างประเทศเชิงรุก
รมช.อรรถกร นั่งหัวโต๊ะ หารือแนวทางขับเคลื่อนงานด้านการเกษตรต่างประเทศเชิงรุก
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมหารือแนวทางการดำเนินงานด้านต่างประเทศ โดยมี นางสาวอนุสรี ทับสุวรรณ คณะที่ปรึกษารัฐมนตรีว่าการกระทรวงเกษตรและสหกรณ์ (การค้าด้านต่างประเทศ) และคณะทำงานรัฐมนตรีว่าการกระทรวงเกษตรและสหกรณ์ (ด้านการค้าต่างประเทศ) จำนวน 4 ท่าน ได้แก่ นายลัทธจิตร มีรักษ์ นางสาวอภิสรา ทับสุวรรณ นายอภิรักษ์ หอมละออ และนายณัฐกร มั่นจิตต์ พร้อมด้วย นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นางสาววนิดา กำเนิดเพ็ชร์ ผู้อำนวยการสำนักการเกษตรต่างประเทศ และเจ้าหน้าที่ที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์
โดยที่ประชุมฯ ได้หารือถึงภาพรวมการดำเนินงานด้านต่างประเทศของกระทรวงเกษตรและสหกรณ์ ซึ่งมีทั้งการดำเนินงานด้านความร่วมมือทางวิชาการภายใต้กรอบความร่วมมือต่าง ๆ และด้านการค้าขายสินค้าเกษตรกับต่างประเทศ รวมถึงบทบาทของเอกอัครราชทูต (ฝ่ายเกษตร) อัครราชทูตที่ปรึกษา (ฝ่ายเกษตร) และกงสุล (ฝ่ายเกษตร) ที่ประจำการ ณ สำนักงานที่ปรึกษาการเกษตรต่างประเทศ จำนวน 11 แห่ง ใน 8 ประเทศทั่วโลก พร้อมอำนวยความสะดวกและแก้ไขปัญหาด้านการเกษตรในต่างประเทศ ร่วมกับผู้แทนประเทศไทยภายใต้สถานเอกอัครราชทูต และสถานกงสุลใหญ่ ณ ต่างประเทศ
นายอรรถกร ศิริลัทธยากร กล่าวว่า กระทรวงเกษตรและสหกรณ์ได้ให้ความสำคัญกับงานด้านต่างประเทศเป็นอย่างมาก และมุ่งเน้นการพัฒนาศักยภาพของบุคลากรด้านการต่างประเทศทั้งที่ปฏิบัติงานภายในประเทศและต่างประเทศ และยินดีให้ความร่วมมือในการขับเคลื่อนและผลักดันงานด้านต่างประเทศของกระทรวงเกษตรและสหกรณ์ให้มีความก้าวหน้า และมีประสิทธิภาพมากยิ่งขึ้น ต่อไป

ที่มา : https://www.thaigov.go.th/news/contents/details/84114