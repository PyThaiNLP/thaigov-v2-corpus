รัฐบาลไทย-ข่าวทำเนียบรัฐบาล-ศธ.ส่งเสริมการศึกษารูปแบบ ฟาสแทรค สร้างการเรียนรู้ตลอดชีวิตแก่คนไทย


วันศุกร์ที่ 7 มิถุนายน 2567
07/06/2567
พิมพ์
ศธ.ส่งเสริมการศึกษารูปแบบ ฟาสแทรค สร้างการเรียนรู้ตลอดชีวิตแก่คนไทย
นายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการและโฆษกกระทรวงศึกษาธิการ เปิดเผยมติคณะรัฐมนตรีรับทราบข้อเสนอเชิงนโยบายการจัดการศึกษารูปแบบ Fast Track สำหรับบุคคลที่มีสมรรถนะสูงของคณะกรรมาธิการการศึกษา วุฒิสภา
ผู้ช่วยรัฐมนตรีประจำกระทรวงศึกษาธิการฯ เปิดเผยว่า พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ ได้เปิดเผยมติคณะรัฐมนตรี เมื่อเร็วๆ นี้ ซึ่งได้รับทราบเรื่อง ข้อเสนอเชิงนโยบายการจัดการศึกษารูปแบบ Fast Track สำหรับบุคคลที่มีสมรรถนะสูงของคณะกรรมาธิการการศึกษา วุฒิสภา เช่น ควรมีหลักการในการจัดทำกรอบคุณวุฒิทางการศึกษา โดยกำหนดให้สมรรถนะเป็นผลลัพธ์ของการเรียนรู้ สนับสนุนให้มีแพลตฟอร์มสำหรับผู้มีสมรรถนะสูง และคนไทยทุกระดับให้เข้ารับการพัฒนาและเทียบระดับสมรรถนะ การออกแบบเพื่อให้คนไทย Up-Skill และ Re-Skill ได้ทุกที่ทุกเวลา ส่งเสริมการเรียนรู้ตลอดชีวิต เป็นต้น  โดยในส่วนของกระทรวงศึกษาธิการ (ศธ.) เรามีการสนับสนุนข้อเสนอนโยบายในเรื่องดังกล่าวอยู่แล้ว
รัฐมนตรีว่าการกระทรวงศึกษาธิการ สนับสนุนการจัดการศึกษารูปแบบ Fast Track สำหรับบุคคลที่มีสมรรถนะสูง โดยเฉพาะนโยบายธนาคารหน่วยกิต ซึ่งได้มีการออกประกาศ เรื่อง แนวทางการดำเนินงานธนาคารหน่วยกิตระดับการศึกษาขั้นพื้นฐานและการอาชีวศึกษา พ.ศ. 2567 ไปเมื่อเร็ว ๆ นี้ พร้อมมีการประกาศลงในราชกิจจานุเบกษา เมื่อวันที่ 30 เมษายน 2567 เพื่อให้ธนาคารหน่วยกิต ที่เป็นระบบที่เปิดโอกาสให้ผู้เรียนสะสมหน่วยกิตจากผลการเรียน การฝึกอบรม ประสบการณ์ หรือทักษะ นำไปใช้ต่อยอดในการศึกษาต่อ การเพิ่มคุณวุฒิ หรือการพัฒนาทักษะความสามารถของตน การเปิดโอกาสให้ทุกคนเรียนรู้ได้ทุกที่ ทุกเวลา โดยไม่จำกัดวัย และคุณวุฒิ การเชื่อมโยงการศึกษาในระบบ การศึกษานอกระบบ และการศึกษาตามอัธยาศัยเข้าด้วยกัน ทำให้ผู้เรียนสามารถสะสมหน่วยกิตจากแหล่งต่าง ๆ เช่น การศึกษา การฝึกอบรม ประสบการณ์ หรือทักษะ ไม่มีข้อกำหนดเรื่องระยะเวลาในการสะสม และส่งเสริมให้สถานศึกษาพัฒนาระบบการจัดการศึกษาที่ยืดหยุ่น ตอบสนองความต้องการของผู้เรียน นอกจากนี้ ยังมีเรื่องของการจัดทำแพลตฟอร์มหรือคลังข้อมูลการเรียนรู้ เพื่อบรรจุไว้ในอุปกรณ์เสริมการสอนของครูและนักเรียนด้วย ซึ่งจะทำให้ผู้เรียนและครูสามารถเรียนรู้ได้ทุกที่ทุกเวลา

ที่มา : https://www.thaigov.go.th/news/contents/details/84112