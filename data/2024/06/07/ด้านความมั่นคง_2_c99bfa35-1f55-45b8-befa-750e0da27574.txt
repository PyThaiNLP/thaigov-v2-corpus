รัฐบาลไทย-ข่าวทำเนียบรัฐบาล-"ผู้ว่าฯ พาทำ ผู้นำต้องทำก่อน เพื่อความสุขที่ยั่งยืน" ผู้ว่าฯ ตราด นำภาคีเครือข่าย “เอามื้อสามัคคี” สร้างความสุข ปลูกความรัก สร้างสวนผักพอเพียง รวมพลังภาคีเครือข่ายสร้างเมืองตราดให


วันพฤหัสบดีที่ 6 มิถุนายน 2567
06/06/2567
พิมพ์
"ผู้ว่าฯ พาทำ ผู้นำต้องทำก่อน เพื่อความสุขที่ยั่งยืน" ผู้ว่าฯ ตราด นำภาคีเครือข่าย “เอามื้อสามัคคี” สร้างความสุข ปลูกความรัก สร้างสวนผักพอเพียง รวมพลังภาคีเครือข่ายสร้างเมืองตราดให
"ผู้ว่าฯ พาทำ ผู้นำต้องทำก่อน เพื่อความสุขที่ยั่งยืน" ผู้ว่าฯ ตราด นำภาคีเครือข่าย “เอามื้อสามัคคี” สร้างความสุข ปลูกความรัก สร้างสวนผักพอเพียง รวมพลังภาคีเครือข่ายสร้างเมืองตราดให้เป็นเมืองแห่งความสุขที่ยั่งยืน
วันนี้ (6 มิ.ย. 67) นายณัฐพงษ์ สงวนจิตร ผู้ว่าราชการจังหวัดตราด เปิดเผยว่า จังหวัดตราด ได้ขับเคลื่อนกิจกรรม “เอามื้อสามัคคี ทำความดีถวายเป็นพระราชกุศล เนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี วันที่ 3 มิถุนายน 2567” ณ แปลงโคก หนอง นา ของนางรัชนิศ ศิริรักษ์ บ้านหนองเสม็ด หมู่ที่ 3 ตำบลหนองเสม็ด อำเภอเมืองตราด จังหวัดตราด โดยมี นายพีระ เอี่ยมสุนทร รองผู้ว่าราชการจังหวัดตราด นายเกรียงไกร ปัญญาพงศธร นายอำเภอเมืองตราด พร้อมด้วยหัวหน้าส่วนราชการระดับจังหวัด ประชาชนผู้ที่สนใจเข้าร่วมกิจกรรม
นายณัฐพงษ์ สงวนจิตร ผู้ว่าราชการจังหวัดตราด กล่าวในช่วงต้นว่า ตนรู้สึกเป็นเกียรติที่ได้มาเป็นผู้นำในการเปิดกิจกรรม “เอามื้อสามัคคี ทำความดีถวายเป็นพระราชกุศล เนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี วันที่ 3 มิถุนายน 2567” ในวันนี้ ซึ่งสอดคล้องกับนโยบายของกระทรวงมหาดไทย ในการน้อมนำแนวทางการพัฒนาคุณภาพชีวิตของประชาชนในพื้นที่ชนบท เพื่อทำให้ประชาชนสามารถพึ่งพาตนเองได้อย่างยั่งยืนตามหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยที่พระบาทสมเด็จพระเจ้าอยู่หัว ทรงมีพระราชปณิธานในการ “สืบสาน รักษา และต่อยอด” ด้วยการน้อมนำศาสตร์พระราชามาเป็นแนวทางในการขับเคลื่อนยกระดับคุณภาพชีวิตของประชาชน ตามโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เพื่อให้ประชาชนสามารถน้อมนำไปปฏิบัติให้เป็นวิถีชีวิต สร้างกระบวนการส่งเสริมเรียนรู้ เสริมสร้างการมีส่วนร่วม การพึ่งพาตนเอง เพื่อให้ทุกครัวเรือนและทุกชุมชน มีความเป็นอยู่ที่ดี “พออยู่ พอใช้ พอร่มเย็น” และมีความสุข อย่างยั่งยืน
นายณัฐพงษ์ฯ กล่าวต่อไปว่า จังหวัดตราดมุ่งส่งเสริมการเป็นผู้นำบูรณาการในบทบาทของนายอำเภอ เพื่อหนุนเสริมความเข้มแข็งของทีมอำเภอบำบัดทุกข์ บำรุงสุข แบบบูรณาการอย่างยั่งยืน โดยอำเภอเมืองตราด ภายใต้การนำของนายเกรียงไกร ปัญญาพงศธร นายอำเภอเมืองตราด ได้มุ่งมั่นขับเคลื่อนการพัฒนาศูนย์เรียนรู้ตามโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา โมเดล” และโครงการพัฒนาหมู่บ้านเศรษฐกิจพอเพียง รวมทั้งสิ้น 38 แปลง ซึ่งพื้นที่แปลงโคก หนอง นา ของนางรัชนิศ ศิริรักษ์ ได้รับงบประมาณการพัฒนาพื้นที่ศูนย์เรียนรู้ตามงบประมาณโครงการพัฒนาหมู่บ้านเศรษฐกิจพอเพียง ประจำปีงบประมาณ พ.ศ. 2565 ขนาดพื้นที่ 3 ไร่ โดยผลการประเมินและจัดระดับพื้นที่แปลง/ศูนย์เรียนรู้ ณ ปีงบประมาณ พ.ศ. 2566 อยู่ที่ระดับ A (ต้นแบบศูนย์เรียนรู้)
“สำหรับกิจกรรม “เอามื้อสามัคคี ทำความดีถวายเป็นพระราชกุศล เนื่องในโอกาสวันเฉลิมพระชนมพรรษา สมเด็จพระนางเจ้า ฯ พระบรมราชินี วันที่ 3 มิถุนายน 2567” ณ แปลงโคก หนอง นา นางรัชนิศ ศิริรักษ์ บ้านหนองเสม็ด หมู่ที่ 3 ตำบลหนองเสม็ด อำเภอเมืองตราด ในครั้งนี้ ประกอบด้วยกิจกรรม การมอบเกียรติบัตรแปลงโคก หนอง นา ต้นแบบจังหวัดตราด กิจกรรมแบ่งปันพันธุ์ไม้แก่ประชาชนที่อาศัยอยู่โดยรอบ การปลูกต้นไม้ 3 อย่าง ประโยชน์ 4 อย่าง การสาธิตวิธีการทำสเปรย์กันยุงจากตะไคร้หอม จากวิทยาลัยชุมชน การปล่อยพันธุ์ปลา การทำแซนวิชปลา การทำปุ๋ยหมัก การห่มดิน การทำเตาเผาถ่านประหยัดพลังงาน นอกจากนี้ ยังได้มีการบูรณาการกิจกรรมตามโครงการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” สู่ปฏิบัติการปลูกผักสวนครัวเพื่อสร้างความมั่นคงทางอาหาร โดยดำเนินการรณรงค์ ส่งเสริม และปลูกจิตสำนึกการอนุรักษ์ทรัพยากรธรรมชาติและสิ่งแวดล้อมให้แก่นักเรียนและเยาวชน ผ่านกิจกรรม “1 อำเภอ 1 กิจกรรมเสริมทักษะชีวิตวิถีใหม่ เยาวชนไทยสร้างอาหารเป็น” ซึ่งมีคณะครูและนักเรียนจากโรงเรียนตราษตระการคุณ และโรงเรียนตราดสรรเสริญวิทยาคม โดยมี กลุ่มผู้ที่สนใจ เด็กและเยาวชน มากกว่า 50 คนเข้าร่วมกิจกรรม” นายณัฐพงษ์ ฯ กล่าวเพิ่มเติม
นายณัฐพงษ์ฯ กล่าวต่อไปว่า ข้อบ่งชี้การพัฒนาที่สำคัญที่พบจากการจัดกิจกรรมในครั้งนี้ คือ การใช้หมู่บ้านเป็นฐานของการพัฒนา มุ่งสร้างภูมิคุ้มกันให้ทุกครัวเรือน และพัฒนาคนให้มีความรู้และปรับตัว ให้สามารถดำเนินชีวิตอย่างมีความสุข มีอาชีพ สร้างรายได้ ท่ามกลางวิกฤติโลกที่มีการเปลี่ยนแปลงอย่างรวดเร็ว ด้วยการน้อมนำศาสตร์พระราชาและแนวพระราชดำริ กว่า 40 ทฤษฎี มาประยุกต์เข้ากับแนวคิดการพัฒนาพื้นที่และการออกแบบเชิงภูมิสังคมไทย เพื่อการพึ่งตนเองและรองรับภัยพิบัติ ในรูปแบบ “โคก หนอง นา” ซึ่งสอดคล้องกับการขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) รวมถึงเป็นการอนุรักษ์ทรัพยากรธรรมชาติและสิ่งแวดล้อม โดยเฉพาะอย่างยิ่ง ทรัพยากรดิน ซึ่งกระทรวงมหาดไทยและจังหวัดตราดได้มีการดำเนินการขับเคลื่อนการจัดกิจกรรมวันดินโลก (World Soil Day 2024) ภายใต้ธีมงาน “Sustainable Soil and Water for better life : ดินดี น้ำดี ชีวีมีสุข อย่างยั่งยืน” เพื่อส่งเสริมและสร้างวัฏจักรการเจริญเติบโตของธรรมชาติให้เกิดความสมดุลและอุดมสมบูรณ์มากที่สุด
นายณัฐพงษ์ ฯ กล่าวในช่วงท้ายว่า ตนขอแสดงความยินดีกับเจ้าของแปลงโคก หนอง นา และขอบคุณสำนักงานพัฒนาชุมชนจังหวัดตราด นายอำเภอเมืองตราดที่ร่วมกันขับเคลื่อนกิจกรรม จนสามารถพัฒนาพื้นที่ให้เป็นศูนย์เรียนรู้ต้นแบบในระดับจังหวัด และขอให้แปลงโคก หนอง นา ทุกแปลง ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดี ในโอกาสวันเฉลิมพระชนมพรรษาสมเด็จพระนางเจ้า ฯ พระบรมราชินี วันที่ 3 มิถุนายน 2567 และเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา 28 กรกฎาคม 2567 และเพื่อดำเนินการตามกรอบแนวคิด “ก้าวต่อไปโคกหนองนาพัฒนาชุมชน” สร้างสรรค์พื้นที่และชุมชนจังหวัดตราดให้มีความ “สุข” อย่างต่อเนื่อง และยั่งยืนในที่สุด
#WorldSoilday #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/84052