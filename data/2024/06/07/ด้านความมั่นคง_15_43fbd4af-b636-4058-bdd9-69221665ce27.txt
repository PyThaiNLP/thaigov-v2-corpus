รัฐบาลไทย-ข่าวทำเนียบรัฐบาล-รมว.พิพัฒน์ แถลงผลปฏิบัติการ “เจอ จับ ปรับ ผลักดัน” คนต่างชาติทำงานผิดกฎหมาย ตรวจสอบ 6 พันราย กระทำผิด 142 ราย


วันศุกร์ที่ 7 มิถุนายน 2567
07/06/2567
พิมพ์
รมว.พิพัฒน์ แถลงผลปฏิบัติการ “เจอ จับ ปรับ ผลักดัน” คนต่างชาติทำงานผิดกฎหมาย ตรวจสอบ 6 พันราย กระทำผิด 142 ราย
กระทรวงแรงงาน ร่วมกับ สำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน เร่งลงพื้นที่ตรวจสอบแรงงานข้ามชาติ ผิดกฎหมายทั่วประเทศ
หลังรับนโยบาย รมว. แรงงาน เผยผลการปฏิบัติการวันแรก ตรวจสอบสถานประกอบการ 356 แห่ง ดำเนินคดี 41 แห่ง ตรวจสอบคนต่างชาติ 6,400 คน ดำเนินคดี 142 คน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า หลังจากการมอบนโยบายแก่เจ้าหน้าที่ด้านการตรวจสอบการทำงานของแรงงานข้ามชาติ ซึ่งประกอบด้วยกระทรวงแรงงาน โดยกรมการจัดหางาน สำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน กำลังพลจากทุกจังหวัดทั่วประเทศ ได้ออกปฏิบัติการโดยพร้อมเพรียงกัน เพื่อตรวจสอบ จับกุม และดำเนินคดีนายจ้าง/สถานประกอบการ และคนต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และคนต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง โดยผลการปฏิบัติการวันแรก ในวันที่ 5 มิถุนายน 2567 จากกองทะเบียนจัดหางานกลางและคุ้มครองคนหางาน สำนักงานจัดหางานจังหวัดทั้ง 76 จังหวัด และสำนักงานจัดหางานกรุงเทพมหานครทั้ง 10 พื้นที่ มีการเข้าตรวจสอบสถานประกอบการที่จ้างแรงงานข้ามชาติทั่วประเทศจำนวน 356 แห่ง ดำเนินคดี 41 แห่ง ในจำนวนนี้กระทำผิดข้อหารับคนต่างด้าวทำงานโดยไม่มีใบอนุญาตทำงาน 38 ราย ไม่แจ้งเข้า - แจ้งออกการทำงานของคนต่างด้าว 3 ราย และตรวจสอบคนต่างชาติ จำนวน 6,400 คน แยกเป็นสัญชาติเมียนมา 4,812 คน กัมพูชา 887 คน ลาว 621 คน เวียดนาม 9 คน และสัญชาติอื่น ๆ 71 คน มีการดำเนินคดีทั้งสิ้น 142 คน แยกเป็นสัญชาติเมียนมา 72 คน กัมพูชา 35 คน ลาว 24 คน เวียดนาม 2 คน และสัญชาติอื่น ๆ 9 คน ในจำนวนนี้กระทำผิดข้อหาเป็นคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ 140 คน ไม่แจ้งการเข้าทำงานต่อนายทะเบียน 2 คน
ด้านนายสมชาย มรกตศรีวรรณ อธิบดีกรมการจัดหางาน กล่าวว่า แรงงานต่างชาติที่เข้ามาทำงานในประเทศไทยต้องเคารพกฎหมายของเรา เช่นเดียวกับที่เวลาคนไทยไปทำงานในต่างประเทศก็ต้องเคารพกฎหมายของประเทศนั้น ๆ โดยแรงงานต่างชาติต้องมีเอกสารประจำตัวบุคคลและใบอนุญาตทำงานถูกต้อง และทำงานตามสิทธิ
ที่ระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ (มีทั้งสิ้น 40 งาน) รวมทั้งปฏิบัติตามขั้นตอนที่มติครม.ในคราวต่าง ๆ กำหนดไว้ภายในระยะเวลาที่กำหนดเพื่อให้สามารถทำงานและอยู่ในราชอาณาจักรอย่างถูกต้องตามกฎหมาย โดยไม่ต้องหลบซ่อนและได้รับการคุ้มครองตามสิทธิที่พึงมี
ทั้งนี้ ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี

ที่มา : https://www.thaigov.go.th/news/contents/details/84071