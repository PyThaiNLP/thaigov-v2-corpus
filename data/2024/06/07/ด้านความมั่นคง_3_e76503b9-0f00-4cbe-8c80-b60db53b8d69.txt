รัฐบาลไทย-ข่าวทำเนียบรัฐบาล-ครอบครัวมหาดไทยปากน้ำโพใส่ใจสุขภาพ 


วันพฤหัสบดีที่ 6 มิถุนายน 2567
06/06/2567
พิมพ์
ครอบครัวมหาดไทยปากน้ำโพใส่ใจสุขภาพ
ครอบครัวมหาดไทยปากน้ำโพใส่ใจสุขภาพ
วันนี้ (6 มิ.ย. 67) นายทวี เสริมภักดีกุล ผู้ว่าราชการจังหวัดนครสวรรค์ เปิดเผยว่า จังหวัดนครสวรรค์ ได้นำนโยบายของรัฐบาลและกระทรวงมหาดไทย โดยเฉพาะอย่างยิ่งการส่งเสริมการมีส่วนร่วมของภาคีเครือข่ายในพื้นที่ตามเป้าหมายการพัฒนาที่ยั่งยืนของสหประชาชาติ (Sustainable Development Goals : SDGs) ข้อที่ 17 การมีหุ้นส่วนการพัฒนา เพื่อพุ่งเป้าขับเคลื่อนการพัฒนาพื้นที่ให้สอดคล้องความต้องการของพี่น้องประชาชน ด้วยการจัดทำแผนพัฒนาจังหวัด ซึ่งหนึ่งในประเด็นยุทธศาสตร์ที่สำคัญ คือ "การพัฒนาคนให้มีคุณภาพชีวิตที่ดี มีคุณธรรมนำความรู้" ในขณะเดียวกัน สมาคมแม่บ้านมหาดไทย ได้มีนโยบายให้แม่บ้านมหาดไทยจังหวัดทุกจังหวัดขับเคลื่อนกิจกรรมร่วมกับทางจังหวัดเพื่อส่งเสริมคุณภาพชีวิตที่ดีอย่างยั่งยืนให้กับพี่น้องประชาชนในพื้นที่ โดยมี "ผู้ว่าราชการจังหวัดและประธานแม่บ้านมหาดไทยจังหวัด" เป็นผู้นำต้องทำก่อน ร่วมกับหัวหน้าส่วนราชการ เพื่อให้พี่น้องประชาชนได้มีส่วนร่วมในการสร้างสิ่งที่ดีให้เกิดขึ้นในชีวิต
"จังหวัดนครสวรรค์ร่วมกับชมรมแม่บ้านมหาดไทยจังหวัดนครสวรรค์ ภายใต้การนำของนางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ จัดกิจกรรมส่งเสริมการออกกำลังกายมวลชนจังหวัดนครสวรรค์ บริเวณลานเสาธงหน้าศาลากลางจังหวัดนครสวรรค์ โดยมีนางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ โดยมีท่องเที่ยวและกีฬาจังหวัดนครสวรรค์ หัวหน้าส่วนราชการ ข้าราชการ พนักงาน ลูกจ้างส่วนราชการ เข้าร่วมกิจกรรม ภายใต้แนวคิด "แม่บ้านมหาดไทยห่วงใยสุขภาพ" ซึ่งได้จัดขึ้นเป็นประจำต่อเนื่องในช่วงเย็น โดยตนในฐานะผู้ว่าราชการจังหวัด ก็ได้เป็นส่วนหนึ่งของการสนับสนุนและมีส่วนร่วมกับทางแม่บ้านมหาดไทยจังหวัด ในการเป็นผู้นำร่วมกับแม่บ้านมหาดไทยประชาสัมพันธ์ รณรงค์ส่งเสริมให้พี่น้องประชาชนได้หันมาออกกำลังกายใส่ใจสุขภาพ" นายทวี กล่าวเพิ่มเติม
ด้าน นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ กล่าวว่า กิจกรรมส่งเสริมการออกกำลังกายมวลชนจังหวัดนครสวรรค์เป็นหนึ่งในโครงการแม่บ้านมหาดไทยห่วงใยสุขภาพ ของชมรมแม่บ้านมหาดไทยจังหวัดนครสวรรค์ ร่วมกับสำนักงานการท่องเที่ยวและกีฬาจังหวัดนครสวรรค์ มีวัตถุประสงค์เพื่อส่งเสริมให้เครือข่ายในสังคมทุกช่วงวัยได้เข้าถึงโอกาสในการออกกำลังกาย ได้มีการออกกำลังกายอย่างสม่ำเสมอ มีสุขภาวะที่ดี ทั้งทางร่างกาย จิตใจ อารมณ์ สังคม และสติปัญญา โดยจะมีการจัดกิจกรรมเป็นประจำทุกวันพุธและพฤหัสบดีในแต่ละสัปดาห์ ตั้งแต่เวลา 17.00 - 18.00 น. ซึ่งกิจกรรมนี้ถือเป็นส่วนหนึ่งของการขับเคลื่อนตามนโยบายของสมาคมแม่บ้านมหาดไทยและกระทรวงมหาดไทย ที่มุ่งส่งเสริมให้เด็กและเยาวชนตลอดจนประชาชนทุกช่วงวัย ได้ใช้เวลาว่างให้เกิดประโยชน์ ทำในสิ่งที่มีคุณค่าต่อชีวิต เพื่อที่จะทำให้สุขภาพร่างกายมีความแข็งแรง ในสิ่งแวดล้อมที่ดี อีกทั้งยังเป็นการน้อมนำพระราชปณิธาน "แก้ไขในสิ่งผิด" ของพระบาทสมเด็จพระเจ้าอยู่หัว และพระราชจริยวัตรของสมเด็จพระนางเจ้าฯ พระบรมราชินี ที่ทั้งสองพระองค์จะทรงเป็นต้นแบบการดูแลใส่ใจสุขภาพ ซึ่งพวกเราในฐานะแม่บ้านมหาดไทย ขอน้อมนำใส่เกล้าใส่กระหม่อมและร่วมกับทางจังหวัดนครสวรรค์ สร้างสิ่งที่ดี สร้างสุขภาพที่ดีให้กับพี่น้องประชาชนชาวนครสวรรค์อย่างยั่งยืนต่อเนื่องตลอดไป

ที่มา : https://www.thaigov.go.th/news/contents/details/84053