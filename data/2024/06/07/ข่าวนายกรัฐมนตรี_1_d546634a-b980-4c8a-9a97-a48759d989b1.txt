รัฐบาลไทย-ข่าวทำเนียบรัฐบาล-​นายกฯ พบประธานเจ้าหน้าที่บริหาร กลุ่มบริษัท Prudential คำมั่นพร้อมลงทุนระยะยาวในไทยและภูมิภาคเอเชีย ย้ำสนับสนุนไทยเป็น Financial Hub ของภูมิภาค 


วันศุกร์ที่ 7 มิถุนายน 2567
07/06/2567
พิมพ์
​นายกฯ พบประธานเจ้าหน้าที่บริหาร กลุ่มบริษัท Prudential คำมั่นพร้อมลงทุนระยะยาวในไทยและภูมิภาคเอเชีย ย้ำสนับสนุนไทยเป็น Financial Hub ของภูมิภาค
​นายกฯ พบประธานเจ้าหน้าที่บริหาร กลุ่มบริษัท Prudential คำมั่นพร้อมลงทุนระยะยาวในไทยและภูมิภาคเอเชีย ย้ำสนับสนุนไทยเป็น Financial Hub ของภูมิภาค ร่วมขับเคลื่อนนโยบายการเงินที่ยั่งยืน
วันนี้ (7 มิถุนายน 2567) เวลา 10.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายอนิล วัธวานี (Mr. Anil Wadhwani) ประธานเจ้าหน้าที่บริหาร กลุ่มบริษัทพรูเด็นเชียล และคณะผู้บริหารระดับสูง เข้าเยี่ยมคารวะ นายเศรษฐา ทวีสิน นายกรัฐมนตรี โดยในโอกาสนี้ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวยินดีที่ได้พบ ถือเป็นโอกาสดีที่จะได้พูดคุยเพื่อกระชับความร่วมมือ ประเทศไทยเปิดกว้างสำหรับการลงทุนเสมอ รัฐบาลให้ความสำคัญกับวิสัยทัศน์ IGNITE Thailand ส่งเสริมให้ไทยเป็นศูนย์กลางระดับภูมิภาค โดยพร้อมผลักดันให้ไทยเป็นศูนย์กลางด้านการเงิน (Financial Hub) สร้างระบบนิเวศที่สมบูรณ์ และทำให้ ไทยเป็น “สถานที่” สำหรับการเป็นสำนักงานใหญ่ระดับภูมิภาคของบริษัททางการเงิน
ด้านประธานเจ้าหน้าที่บริหาร กลุ่มบริษัทพรูเด็นเชียล กล่าวเป็นเกียรติและยินดีที่ได้เข้าเยี่ยมคารวะนายกรัฐมนตรีในวันนี้ บริษัทดำเนินการกิจการและให้บริการลูกค้าในประเทศไทยมาเป็นเวลานานถึง 29 ปีแล้ว ยืนยันพร้อมร่วมผลักดันและสนับสนุนประเทศไทยตามวิสัยทัศน์ Ignite THAILAND ของนายกรัฐมนตรีให้ไทยเป็นศูนย์กลางด้านการเงินของภูมิภาค (Financial Hub) เชื่อมั่นในศักยภาพซึ่งรวมถึงสถานที่ตั้งในจุดยุทธศาสตร์ของไทย โดยยืนยันกลุ่มบริษัทพรูเด็นเชียลมีแผนที่จะลงทุนระยะยาวในไทย และในภูมิภาคเอเชีย เพิ่มอีก 1,000 ล้านเหรียญสหรัฐ (ประมาณ 36,000 ล้านบาท)
ทั้งสองฝ่ายได้หารือแลกเปลี่ยนถึงวิสัยทัศน์ และนโยบายของรัฐบาล ซึ่งมีความสอดคล้องกับนโยบายการทำงานของบริษัทฯ ซึ่งนอกจากวิสัยทัศน์ Financial Hub และ Medical Tourim แล้ว บริษัทฯ พร้อมสนับสนุนเยาวชน ที่มีความสามารถของไทยให้ได้รับประสบการณ์การทำงานระหว่างประเทศ เพื่อนำความรู้และประสบการณ์กลับมาพัฒนาประเทศ พร้อมกันนี้ บริษัทฯ จะพิจารณาโอกาสที่จะใช้ไทยเป็นสำนักงานภูมิภาคอีกด้วย

ที่มา : https://www.thaigov.go.th/news/contents/details/84078