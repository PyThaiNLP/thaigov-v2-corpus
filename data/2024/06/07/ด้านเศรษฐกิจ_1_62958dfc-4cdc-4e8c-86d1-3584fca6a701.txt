รัฐบาลไทย-ข่าวทำเนียบรัฐบาล-“รัฐมนตรีฯ พิมพ์ภัทรา” เปิดอบรมแปรรูปอาหาร ยกระดับเศรษฐกิจชุมชนสู่ความยั่งยืน


วันพฤหัสบดีที่ 6 มิถุนายน 2567
06/06/2567
พิมพ์
“รัฐมนตรีฯ พิมพ์ภัทรา” เปิดอบรมแปรรูปอาหาร ยกระดับเศรษฐกิจชุมชนสู่ความยั่งยืน
“รัฐมนตรีฯ พิมพ์ภัทรา” เปิดอบรมแปรรูปอาหาร ยกระดับเศรษฐกิจชุมชนสู่ความยั่งยืน
จ.นครศรีธรรมราช 6 มิถุนายน 2567 – นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้เกียรติเป็นประธานในพิธีเปิดการฝึกอบรมเชิงปฏิบัติการหลักสูตร “แปรรูปอาหาร” ภายใต้โครงการยกระดับเศรษฐกิจชุมชนสู่ความยั่งยืน โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายศุภกิจ บุญศิริ ผู้ตรวจราชการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 นางดวงธิดา จันทร์พุ่ม อุตสาหกรรมจังหวัดนครศรีธรรมราช นายวัชรินทร์ ไชยานุพงศ์ อุตสาหกรรมจังหวัดสุราษฎร์ธานี นายวัฒนา แก้วประจุ ผู้อำนวยการธนาคารพัฒนาวิสาหกิจขนาดกลางและขนาดย่อมแห่งประเทศไทย ภาค 7 นายเอกชัย สุนทร นายอำเภอท่าศาลา คณะผู้บริหารและเจ้าหน้าที่กระทรวงอุตสาหกรรม ผู้เข้าร่วมอบรม เข้าร่วมงานดังกล่าว ณ ศาลาอเนกประสงค์ประจำหมู่บ้าน หมู่ที่ 4 ตำบลกลาย อำเภอท่าศาลา
การอบรมในวันนี้ จัดขึ้นโดยกรมส่งเสริมอุตสาหกรรม (DIPROM) เพื่อขับเคลื่อนนโยบายในการส่งเสริมเศรษฐกิจระดับชุมชนท้องถิ่นให้มีความเข้มแข็ง พัฒนาผลิตภัณฑ์อุตสาหกรรมสร้างสรรค์ ผนวกกับวิถีและอัตลักษณ์ท้องถิ่น ให้สามารถเติบโตได้อย่างยั่งยืน ลดความเหลื่อมล้ำ และเติมเต็มโอกาสในการสร้างรายได้จากต้นทุนที่มีในพื้นที่ ส่งเสริมอัตลักษณ์ของชุมชนเพื่อนำไปสู่การผลิตสินค้าที่มีคุณภาพสอดคล้องกับความต้องการของตลาดและเชื่อมโยงการท่องเที่ยว และอุตสาหกรรม Soft power
การจัดการฝึกอบรมเชิงปฏิบัติการ หลักสูตร “แปรรูปอาหาร” ในครั้งนี้ มีผู้เข้าร่วมอบรมจำนวน 200 คน ถือเป็นส่วนหนึ่งของการกระตุ้นเศรษฐกิจในพื้นที่ภาคใต้ โดยการสร้างองค์ความรู้และพัฒนาต่อยอดธุรกิจให้กับประชาชนในพื้นที่ประยุกต์ใช้วัตถุดิบในท้องถิ่นให้เกิดมูลค่าเพิ่ม ยกระดับวิสาหกิจชุมชน สร้างงาน สร้างรายได้ สร้างความเข้มแข็งอย่างยั่งยืนให้กับชุมชนต่อไป โดยกรมส่งเสริมอุตสาหกรรมได้บูรณาการกับหน่วยงานที่เกี่ยวข้องในพื้นที่ทั้งภาครัฐและภาคเอกชนในการจัดกิจกรรมการฝึกอบรมเชิงปฏิบัติการดังกล่าว ซึ่งคาดว่าจะส่งผลให้เกิดการนำองค์ความรู้ไปต่อยอดเพื่อสร้างอาชีพ กระจายรายได้ให้แก่ชุมชนในพื้นที่จังหวัดนครศรีธรรมราชและจังหวัดใกล้เคียง

ที่มา : https://www.thaigov.go.th/news/contents/details/84049