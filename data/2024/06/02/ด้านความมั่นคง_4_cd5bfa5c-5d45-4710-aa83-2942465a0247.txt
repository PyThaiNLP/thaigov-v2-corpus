รัฐบาลไทย-ข่าวทำเนียบรัฐบาล-ผู้ว่าฯ นครพนม ผนึกกำลังภาคีเครือข่ายซ่อมแซมบ้านพักและปรับปรุงระบบไฟฟ้าภายในอาคาร ให้ผู้มีรายได้น้อยในอำเภอปลาปาก 5 หลัง มุ่งมั่นขับเคลื่อนการพัฒนาคุณภาพชีวิตประชาชนกลุ่มเปราะบาง 


วันอาทิตย์ที่ 2 มิถุนายน 2567
02/06/2567
พิมพ์
ผู้ว่าฯ นครพนม ผนึกกำลังภาคีเครือข่ายซ่อมแซมบ้านพักและปรับปรุงระบบไฟฟ้าภายในอาคาร ให้ผู้มีรายได้น้อยในอำเภอปลาปาก 5 หลัง มุ่งมั่นขับเคลื่อนการพัฒนาคุณภาพชีวิตประชาชนกลุ่มเปราะบาง
ผู้ว่าฯ นครพนม ผนึกกำลังภาคีเครือข่ายซ่อมแซมบ้านพักและปรับปรุงระบบไฟฟ้าภายในอาคาร ให้ผู้มีรายได้น้อยในอำเภอปลาปาก 5 หลัง มุ่งมั่นขับเคลื่อนการพัฒนาคุณภาพชีวิตประชาชนกลุ่มเปราะบาง  สร้างความมั่นคงทางด้านที่อยู่อาศัยอย่างต่อเนื่อง
เมื่อวันที่ 1 มิ.ย. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า กระทรวงมหาดไทยมุ่งมั่นตั้งใจขับเคลื่อนงานตามนโยบายของรัฐบาลตามแนวทางขจัดความยากจนในครัวเรือนแบบพุ่งเป้าตามข้อมูลระบบ TPMAP และ ThaiQM เพื่อให้การสนับสนุนรวมถึงโอกาสที่จะพัฒนาคุณภาพชีวิตของประชาชนทุกช่วงวัยในทุกมิติ ซึ่งได้ให้ความสำคัญและเน้นย้ำการขับเคลื่อนการแก้ไขปัญหาความยากจน คำว่า ยากจน คือ ทุกความเดือดร้อนที่พี่น้องประชาชนกำลังประสบพบอยู่และไม่สามารถแก้ไขได้ด้วยตนเอง ซึ่ง "ที่อยู่อาศัย" ถือว่าเป็นปัญหาความเดือดร้อนของพี่น้องประชาชนที่ไม่สามารถแก้ไขได้ด้วยตนเอง โดยเฉพาะกลุ่มเปราะบาง จังหวัดนครพนมจึงได้ ประสานกับพลังภาคีเครือข่ายในการบำบัดทุกข์ บำรุงสุข แบบบูรณาการเพื่อการพัฒนาสู่หมู่บ้านยั่งยืน แก้ไขปัญหาที่อยู่อาศัยให้มั่นคง แข็งแรง เกิดผลลัพธ์ที่เป็นรูปธรรมอย่างยั่งยืน
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้สั่งการให้นายเชิดพันธ์ ผลวิเชียร ปลัดอำเภอหัวหน้ากลุ่มงานบริหารงานปกครอง รักษาราชการแทนนายอำเภอปลาปาก มอบหมายนายคณินทร์ ผมงาม ปลัดอำเภอฝ่ายความมั่นคง สมาชิก อส.อำเภอปลาปากลงพื้นที่ดำเนินการปรับปรุงระบบไฟฟ้าภายในครัวเรือนและปรับปรุงซ่อมแซมที่อยู่อาศัยให้กับประชาชนกลุ่มเปราะบาง ตามแนวการขับเคลื่อนการพัฒนาคุณภาพชีวิตประชาชนกลุ่มเปราะบาง สร้างความมั่นคงทางด้านที่อยู่อาศัยของครัวเรือนเป้าหมายจากระบบบริหารจัดการข้อมูลการพัฒนาคนแบบชี้เป้า (TPMAP) และครัวเรือนที่ได้รับความเดือดร้อน ด้อยโอกาส โดยดำเนินการปรับปรุงพัฒนาที่อยู่อาศัยให้มีความมั่นคงถาวร ปลอดภัย ปรับปรุงระบบไฟฟ้าภายในครัวเรือน ป้องกันเหตุอัคคีภัยอันเกิดจากเหตุไฟฟ้าลัดวงจร เนื่องจากอุปกรณ์ระบบไฟฟ้าเสื่อมสภาพ และไม่ได้มาตรฐาน ซึ่งได้รับการสนับสนุนวัสดุอุปกรณ์ งบประมาณ จากภาคีเครือข่าย และกำลังพลจากช่างจิตอาสา กำลังพลจากคนดีจิตอาสา บ้านพักใจอำเภอเมืองนครพนม ร่วมกันดำเนินการก่อสร้างที่อยู่อาศัยให้กับครัวเรือนกลุ่มเปราะบาง ในพื้นที่อำเภอปลาปาก จำนวน 5 รายได้แก่ 1) นางสาวเรียน วารี บ้านเลขที่ 170 ม.1 บ้านนางาม ต.กุตาไก้ อ.ปลาปาก จ.นครพนม 2) นางละคร ปารีชวด ม.1 บ้านนางาม ต.กุตาไก้ อ.ปลาปาก จ.นครพนม 3) นางสาวหมาย หนูนวน บ้านเลขที่ 7 หมู่ที่ 9 บ้านนางิ้ว ต.นามะเขือ อ.ปลาปาก จ.นครพนม 4) นายชาญชัย ราศรี บ้านเลขที่ 3 หมู่ที่ 10 บ้านแสนสำราญ ต.นามะเขือ อ.ปลาปาก จ.นครพนม 5) นางสาว เรียน วารี เลขที่ 170 ม.1 ต.กุตาไก้ อ.ปลาปาก จ.นครพนม
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การดำเนินการดังกล่าวเป็นไปเพื่อพัฒนาคุณภาพชีวิต และดูแลสภาพความเป็นอยู่ของประชาชนในด้านที่อยู่อาศัย โดยมีการบูรณาการ 7 ภาคีเครือข่าย ซึ่งแม้ว่าจะเป็นเพียง “มิติยาฝรั่ง” คือ ทำให้อยู่รอด แต่ในส่วนของ “มิติยาไทย” คือ ทำให้ยั่งยืน นั้น จะได้มีการนำองคาพยพภาคีเครือข่ายดำเนินการส่งเสริมพัฒนาในมิติอื่น ๆ เพื่อให้ครัวเรือนเป้าหมายสามารถใช้ชีวิตให้มีความสุขอย่างยั่งยืน โดยทั้งหมดนี้ ถือเป็นการดำเนินงานตามแนวทางการดำเนินโครงการหมู่บ้านยั่งยืน "Sustainable Village" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่จะช่วยเหลือประชาชนกลุ่มเปราะบางให้มีคุณภาพชีวิตที่ดียิ่งขึ้น ลดความเหลื่อมล้ำ สร้างความมั่นคงทางอาหาร  ขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) โดยการน้อมนำปรัชญาของเศรษฐกิจพอเพียงมาประยุกต์ใช้ สร้างความยั่งยืนให้กับชุมชนในทุกมิติ ทั้งสังคม เศรษฐกิจ และสิ่งแวดล้อม พร้อมทั้งเป็นการอนุรักษ์วัฒนธรรมประเพณีอันดีงามของชาวไทย โดยมีคณะกรรมการหมู่บ้านเป็นกลไกหลักขับเคลื่อนงานร่วมกับภาคีเครือข่าย ส่งเสริมการดำเนินการสานพลัง บวร เสริมสร้างพลังคนในชุมชน นำการเปลี่ยนแปลงไปสู่สิ่งที่ดีขึ้น Change for good
"ทั้งนี้ หากพี่น้องประชาชนได้รับความเดือดเนื้อร้อนใจ หรือต้องการขอรับความช่วยเหลือทุกเรื่อง ขอให้แจ้งมาที่สายด่วนศูนย์ดำรงธรรม 1567 หรือแจ้งกำนัน ผู้ใหญ่บ้าน ปลัดอำเภอ นายอำเภอ เพื่อจะได้ช่วยกันแก้ปัญหาให้พี่น้องประชาชนทุกข์น้อยลงจนหมดไป มีแต่ความสุขที่เพิ่มพูนและยั่งยืน" นายวันชัยฯ กล่าวในตอนท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/83809