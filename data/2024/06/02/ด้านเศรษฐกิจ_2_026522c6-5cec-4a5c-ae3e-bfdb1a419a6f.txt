รัฐบาลไทย-ข่าวทำเนียบรัฐบาล-‘รมว.ธรรมนัส’ ชูสืบสานประเพณีบุญบั้งไฟอีสานล้านนา 2567


วันเสาร์ที่ 1 มิถุนายน 2567
‘รมว.ธรรมนัส’ ชูสืบสานประเพณีบุญบั้งไฟอีสานล้านนา 2567
‘รมว.ธรรมนัส’ ชูสืบสานประเพณีบุญบั้งไฟอีสานล้านนา 2567 อัตลักษณ์อันทรงคุณค่า จังหวัดพะเยา
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานประเพณีบุญบั้งไฟ บ้านภูเงิน บ้านโพธิ์ทอง ครั้งที่ 3 ประจำปี  2567 จัดขึ้นระหว่างวันที่ 1 - 2 มิถุนายน 2567 ณ บริเวณลานอเนกประสงค์ บ้านภูเงิน บ้านโพธิ์ทอง ตำบลแม่ปืม อำเภอเมืองพะเยา จังหวัดพะเยา โดยมี ดร.ธนสาร ธรรมสอน ที่ปรึกษารัฐมนตรีว่าการกระทรวงเกษตรและสหกรณ์ นายปรีชา พันธุ์วา หัวหน้าผู้ตรวจราชการกระทรวงเกษตรและสหกรณ์ นางสาวนนทิชา วรรณสว่าง ผู้ตรวจราชการกระทรวงเกษตรและสหกรณ์ ผู้บริหารกระทรวงเกษตรและสหกรณ์ นายรัฐพล นราดิศร ผู้ว่าราชการจังหวัดพะเยา นายอัครา พรหมเผ่า นายกองค์การบริหารส่วนจังหวัดพะเยา ร่วมในพิธี
สำหรับงานประเพณีบุญบั้งไฟในครั้งนี้ เป็นประเพณีสำคัญของชาวอีสานบ้านภูเงิน และบ้านโพธิ์ทอง ซึ่งเป็นหมู่บ้านอีสานล้านนาที่ใหญ่ที่สุดในจังหวัดพะเยา มีวิถีชีวิตเป็นอัตลักษณ์ งดงาม ทรงคุณค่า และเป็นประเพณีที่ชาวอีสานได้ปฏิบัติสืบทอดกันมา มีวัตถุประสงค์ เพื่ออนุรักษ์ฟื้นฟูวัฒนธรรม ขนบธรรมเนียมประเพณีอันดีงามของท้องถิ่นให้คงอยู่ และถ่ายทอดสู่อนุชนรุ่นหลัง และเป็นความเชื่อในการขอฝนให้ตกต้องตามฤดูกาล ตลอดจนเพื่อส่งเสริมให้เกิดความรัก ความสามัคคี เป็นอันหนึ่งอันเดียวกันของประชาชนในพื้นที่ โดยได้รับความร่วมมือหน่วยงานต่างๆ ได้แก่ มูลนิธิธรรมนัส พรหมเผ่า องค์การบริหารส่วนจังหวัดพะเยา เทศบาลตำบลแม่ปืม และชมรมกำนันผู้ใหญ่บ้านตำบลแม่ปืม โดยกิจกรรมภายในงาน ประกอบไปด้วย ขบวนฟ้อนรำ การแสดงฟ้อนรำจากกลุ่มแม่บ้าน และชาวบ้านในพื้นที่ ตลอดจนกิจกรรมการแสดงบนเวที
“ขอขอบคุณทุกภาคส่วนที่ร่วมมือกันอนุรักษ์วัฒนธรรม รักษาไว้ซึ่งขนบธรรมเนียมประเพณีอันดีงามของชาวอีสาน ซึ่งเราจะต้องร่วมกันสืบสานและสนับสนุนประเพณีบุญบั้งไฟของชาวอีสานล้านนาให้คงอยู่ เป็นอัตลักษณ์อันทรงคุณค่า และถ่ายทอดสู่ลูกหลานรุ่นหลัง สืบไป” ร้อยเอก ธรรมนัส กล่าว

ที่มา : https://www.thaigov.go.th/news/contents/details/83799