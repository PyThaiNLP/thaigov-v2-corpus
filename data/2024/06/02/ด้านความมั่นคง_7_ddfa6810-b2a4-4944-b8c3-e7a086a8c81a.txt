รัฐบาลไทย-ข่าวทำเนียบรัฐบาล-ผู้ว่าฯ ราชบุรี เผยเจ้าหน้าที่ตำรวจจับกุมแก๊งเงินกู้โหด“เจ๊ฟ้า ราชบุรี” ได้แล้ว ขณะนี้อยู่ระหว่างการสืบสวน พร้อมเร่งประสานให้ความช่วยเหลือผู้เสียหายเพื่อบรรเทาความเดือดร้อน


วันอาทิตย์ที่ 2 มิถุนายน 2567
02/06/2567
พิมพ์
ผู้ว่าฯ ราชบุรี เผยเจ้าหน้าที่ตำรวจจับกุมแก๊งเงินกู้โหด“เจ๊ฟ้า ราชบุรี” ได้แล้ว ขณะนี้อยู่ระหว่างการสืบสวน พร้อมเร่งประสานให้ความช่วยเหลือผู้เสียหายเพื่อบรรเทาความเดือดร้อน
ผู้ว่าฯ ราชบุรี เผยเจ้าหน้าที่ตำรวจจับกุมแก๊งเงินกู้โหด“เจ๊ฟ้า ราชบุรี” ได้แล้ว ขณะนี้อยู่ระหว่างการสืบสวน พร้อมเร่งประสานให้ความช่วยเหลือผู้เสียหายเพื่อบรรเทาความเดือดร้อน เน้นย้ำ แม้ว่าการรับลงทะเบียนจะปิดระบบไปแล้ว แต่ปัญหาหนี้นอกระบบยังไม่สิ้นสุด
เมื่อวันที่ 1 มิ.ย. 67 นายเกียรติศักดิ์ ตรงศิริ ผู้ว่าราชการจังหวัดราชบุรี เปิดเผยถึง กรณีปรากฏข่าวในสื่อโซเชียลมีเดีย กรณีครูผู้ช่วยได้มีการกู้เงินเป็นจำนวน 10,000 บาท โดนแก๊งเงินกู้โหด “เจ๊ฟ้า ราชบุรี” พาสามีไปทำร้ายร่างกายเอารูปประจานนั้น ในขณะเจ้าหน้าที่ตำรวจสถานีตำรวจภูธรเมืองราชบุรีได้จับกุมตัวบุคคลที่ถูกระบุว่า “เจ๊ฟ้าและสามี” พร้อมตรวจ ค้นบ้านพักอาศัยเรียบร้อยแล้ว โดยรายละเอียดอยู่ระหว่างการสืบสวน ซึ่งตนได้สั่งการให้นายอำเภอเมืองราชบุรี และผู้กำกับการสถานีตำรวจภูธรเมืองราชบุรี ติดตามผลคดีอย่างใกล้ชิด พร้อมประสานให้ความช่วยเหลือผู้เสียหาย เพื่อบรรเทาความเดือดร้อน
.
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า จากการตรวจสอบของเจ้าหน้าที่ พบว่าผู้เสียหายที่ปรากฏตามข่าว คือ นางสาวพัชรี (สงวนนามสกุล) อาศัยอยู่ที่ตำบลท่าเคย อำเภอสวนผึ้ง จังหวัดราชบุรี อดีตเคยเป็นครูพี่เลี้ยง โรงเรียนสาธิตเทศบาล เมืองราชบุรี อำเภอเมืองราชบุรี จังหวัดราชบุรี ทำหน้าที่เป็นพี่เลี้ยงดูแลเด็กอนุบาล ได้ทำสัญญาจ้างเมื่อวันที่ 16 พฤษภาคม - 30 กันยายน 2567 ระยะเวลา 5 เดือน แต่ขาดงานบ่อยครั้ง โดยอ้างเหตุว่ามีปัญหาทางบ้าน ทำให้โรงเรียนต้องยกเลิกสัญญาจ้าง เมื่อวันที่ 1 มิถุนายน 2567 จากการตรวจสอบระบบลงทะเบียนแก้ไข หนี้นอกระบบไม่ปรากฏข้อมูลของนางสาวพัชรีฯ  ขอรับความช่วยเหลือแต่อย่างใด
.
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวต่ออีกว่า สำหรับพฤติการณ์แห่งคดีนั้น พบว่าตามวันเวลาและสถานที่เกิดเหตุ ผู้ต้องหาคือ น.ส. จันทร์ (สงวนนามสกุล) และนายเชิดชัย (สงวนนามสกุล) แฟนหนุ่มของ น.ส.จันทร์ฯ ได้เดินทางไปที่เกิดเหตุ เพื่อทวงถามหนี้จากผู้เสียหาย ซึ่งได้กู้ยืมด้วยวิธีผ่อนสร้อยข้อมือทองคำหนัก 2 สลึง ยอดหนี้ 21,500 บาท ผ่อนทุก 7 วัน งวดละ 2,150 บาท ส่งไปได้ 4 งวด ขาดส่ง 8 งวด จึงได้ไปติดตาม เมื่อไปถึง ได้มีปากเสียงและดึงผู้เสียหายมารุมทำร้ายโดยการตบตี จากนั้นผู้ต้องหาจึงได้นำภาพขณะเกิดเหตุไปลงใน สตอรี่เฟสบุ๊คของผู้ต้องหาและถูกเผยแพร่ไปสู่สาธารณชน โดยขณะนี้เจ้าหน้าที่ตำรวจได้สอบสวน เพื่อดำเนินคดีในความผิดเกี่ยวกับให้กู้ยืมเงินโดยเรียกดอกเบี้ยเกินอัตราที่กฎหมายกำหนด และร่วมกันทำร้ายร่างกายผู้อื่น และจะขยายผลเกี่ยวกับความความผิดฐานอื่น อาทิ การฟอกเงิน หากพบความเชื่อมโยง ทั้งนี้ ทางเจ้าหน้าที่ตำรวจได้ทำการขอความร่วมมือกับคู่กรณีโดยเข้าตรวจสอบบ้านตามที่อยู่ของคู่กรณีในเวลา 10.00 น. จากการตรวจสอบไม่พบสิ่งผิดกฎหมาย จึงได้ทำการยึดรถประกอบด้วยรถยนต์ยี่ห้อ Honda จำนวน 2 คัน และรถจักรยานยนต์มาตรวจสอบ ซึ่งขณะนี้ น.ส.พัชรีฯ ผู้เสียหายตามที่ปรากฏตามคลิปวิดีโอ ได้มาร้องทุกข์กล่าวโทษแล้ว ซึ่งจะมีการสืบสวนและสอบสวนข้อเท็จจริงต่อไป
.
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวในตอนท้ายว่า แม้ว่าการรับลงทะเบียนการแก้ไขปัญหาหนี้นอกระบบจะปิดรับไปแล้ว อย่างไรก็ตามกระบวนการดำเนินการไกล่เกลี่ยหนี้ และการพัฒนาคุณภาพชีวิตของพี่น้องประชาชนยังไม่สิ้นสุด ขอให้นายอำเภอ ดำเนินการประชาสัมพันธ์ รณรงค์สร้างการรับรู้ให้กับพี่น้องประชาชนที่เดือดร้อนจากปัญหาหนี้นอกระบบ หรือ ปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรม กระทรวงมหาดไทย ได้ทั้งศูนย์ดำรงธรรมจังหวัด ศูนย์ดำรงธรรมอำเภอ หรือ ที่สายด่วนศูนย์ดำรงธรรม โทร. 1567 ได้ตลอดทั้ง 24 ชั่วโมง โดยจะมีเจ้าหน้าที่บริการให้ความช่วยเหลือพี่น้องประชาชนด้วยใจบริการ
.
#กระทรวงมหาดไทย #บำบัดทุกข์บำรุงสุข #ChangeforGood

ที่มา : https://www.thaigov.go.th/news/contents/details/83812