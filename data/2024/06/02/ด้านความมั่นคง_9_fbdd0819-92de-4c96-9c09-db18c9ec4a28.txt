รัฐบาลไทย-ข่าวทำเนียบรัฐบาล-พสกนิกรชาวเชียงราย ร่วมแสดงความจงรักภักดีต่อพระบาทสมเด็จพระเจ้าอยู่หัว ในกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว 


วันอาทิตย์ที่ 2 มิถุนายน 2567
02/06/2567
พิมพ์
พสกนิกรชาวเชียงราย ร่วมแสดงความจงรักภักดีต่อพระบาทสมเด็จพระเจ้าอยู่หัว ในกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว
พสกนิกรชาวเชียงราย ร่วมแสดงความจงรักภักดีต่อพระบาทสมเด็จพระเจ้าอยู่หัว ในกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (2 มิถุนายน 2567) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า วานนี้ตนเป็นประธานเปิดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีส่วนราชการ พสกนิกรทุกหมู่เหล่า ประชาชนชาวจังหวัดเชียงราย เข้าร่วมกิจกรรมเป็นจำนวนมาก ณ ด่านพรมแดนอำเภอแม่สาย จังหวัดเชียงราย เพื่อร่วมกันแสดงความจงรักภักดี และน้อมรำลึกในพระมหากรุณาธิคุณของพระบาทสมเด็จพระเจ้าอยู่หัว ตลอดจนเป็นการส่งเสริมให้ออกกำลังกาย เพื่อการมีสุขภาพพลานามัยที่สมบูรณ์แข็งแรงตามรอยพระบาทยาตราของพระบาทสมเด็จพระเจ้าอยู่หัว พระผู้ทรงเป็นหลักชัย เป็นต้นแบบแก่พสกนิกรชาวไทยในการดูแลสุขภาพร่างกายให้มีความแข็งแรง
.
“พสกนิกรชาวจังหวัดเชียงรายต่างน้อมสำนึกในพระมหากรุณาธิคุณของพระบาทสมเด็จพระเจ้าอยู่หัวมาอย่างต่อเนื่องและยาวนาน เมื่อวันที่ 11 ธันวาคม 2548 พสกนิกรชาวจังหวัดเชียงราย ได้มีโอกาสเข้าเฝ้าชื่นชมพระบารมีพระบาทสมเด็จพระเจ้าอยู่หัวเมื่อครั้นดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร ทรงเสด็จพระราชดำเนินเป็นองค์ประธานเปิดพระบารมีของสมเด็จพระราชานุสาวรีย์ สมเด็จพระศรีนครินทราบรมราชชนนี และอาคารเฉลิมพระเกียรติ 72 พรรษามหาราชินี ณ มหาวิทยาลัยแม่ฟ้าหลวง จ.เชียงราย โดยมี รศ.ดร.วันชัย ศิริชนะ อธิการบดีมหาวิทยาลัยแม่ฟ้าหลวง (ณ ขณะนั้น) นำพสกนิกรทุกหมู่เหล่าเฝ้ารับเสด็จ นอกจากนี้ในปัจจุบันทรงห่วงใยพสกนิกรของพระองค์ผ่านโครงการต่าง ๆ อาทิ โครงการคลินิกเกษตรเคลื่อนที่ในพระราชานุเคราะห์ สมเด็จพระบรมโอรสาธิราชฯ สยามมกุฎราชกุมารเพื่อเป็นการให้บริการแก่เกษตรกร  ในการแก้ปัญหาการผลิตด้านการเกษตรได้อย่างรวดเร็วและทั่วถึง  สอดคล้องกับความต้องการของเกษตรกร  ซึ่งมีการบูรณาการความร่วมมือระหว่างหน่วยงานวิชาการ หน่วยงานส่งเสริม และหน่วยงานที่เกี่ยวข้องร่วมพัฒนาฟื้นฟูเกษตรกรให้ทำการผลิตทางการเกษตรได้อย่างมีประสิทธิภาพและยั่งยืนมากยิ่งขึ้น  โดยมีการออกบูท ให้บริการคลินิกเกษตรของหน่วยงานในสังกัดกระทรวงเกษตรและสหกรณ์ ประกอบด้วยคลินิกพืช  คลินิกดิน  คลินิกปศุสัตว์  คลินิกประมง  คลินิกข้าว คลินิกชลประทาน คลินิกสหกรณ์  คลินิกบัญชี  และคลินิกกฎหมาย ซึ่งในวันนี้เป็นโอกาสดีที่จังหวัดเชียงรายร่วมกับทุกภาคส่วนภาครัฐ ภาคเอกชน ภาคประชาสังคม ภาควิชาการ ภาคศาสนา ภาคสื่อสารมวลชน  และประชาชน ได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ผ่านกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ส่งเสริมการออกกำลังกายเพื่อสุขภาพที่ดี และสนับสนุนให้เด็ก เยาวชน และประชาชนได้มีความรักความสมัครสมานสามัคคีเป็นอันหนึ่งอันเดียวกัน” นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าว
.
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่อว่า กิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ มีรูปแบบการจัดกิจกรรม และกำหนดจัดในทุกจังหวัดทั่วประเทศ แบ่งสายการจัดกิจกรรมเป็น 10 สาย จำนวนธงสายละ 72 คันธง รวมจำนวน 720 คันธง โดยจังหวัดต้นทาง ทั้ง 10 สาย จะเริ่มจัดกิจกรรมพร้อมกันในวันที่ 1 มิถุนายน 2567 ส่งต่อไปยังจังหวัดต่าง ๆ ครบทุกจังหวัด และมีกำหนดเคลื่อนขบวนเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปยังกระทรวงมหาดไทย ในวันที่ 10 กรกฎาคม 2567 เพื่อเข้าร่วมในขบวนเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร ในวันพฤหัสบดีที่ 25 กรกฎาคม 2567 และขบวนเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหารไปยังพระบรมมหาราชวัง ในวันอาทิตย์ที่ 28 กรกฎาคม 2567
.
“สำหรับจังหวัดเชียงรายเป็น 1 ใน 10 จังหวัดต้นทาง ได้จัดกิจกรรมและมีพิธีเปิดไปเมื่อวานนี้ (วันที่ 1 มิถุนายน 2567) ณ บริเวณ หน้าด่านพรมแดนแม่สาย อำเภอแม่สาย โดยเริ่มออกเดิน วิ่ง ปั่น จากด่านพรมแดนแม่สาย ไปยังลานพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว รัชกาลที่ 5 (ศาลากลางหลังแรก) อำเภอเมืองเชียงราย โดยในวันนี้ (2 มิถุนายน 2567) จะมีการจัดกิจกรรมเฉลิมพระเกียรติ ณ ลานพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว รัชกาลที่ 5 ประกอบด้วย นิทรรศการเฉลิมพระเกียรติ การฉายภาพยนตร์เฉลิมพระเกียรติ และการจัดกิจกรรมเฉลิมฉลองธงตราสัญลักษณ์ และในวันจันทร์ที่ 3 มิถุนายน 2567 จะปล่อยขบวนเดิน วิ่ง ปั่น จากศาลากลางจังหวัดเชียงรายหลังแรก ในเวลา 10:00 น. เคลื่อนขบวนไปยัง องค์การบริหารส่วนตำบลแม่เย็น อำเภอพาน จังหวัดเชียงราย เพื่อนำธงตราสัญลักษณ์ ไปส่งมอบต่อให้กับจังหวัดพะเยาต่อไป” นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวทิ้งท้าย
คลิป https://drive.google.com/drive/folders/1NVuIMOCSm5yyR6BbtI7KaU5rGOaPGqUJ
ภาพ https://drive.google.com/drive/folders/11f1Q_Fl6cUtQyne4L1YB81Ahwl_AGJM4

ที่มา : https://www.thaigov.go.th/news/contents/details/83814