รัฐบาลไทย-ข่าวทำเนียบรัฐบาล-​‘รมว.ธรรมนัส’ ติดตามโครงการซ่อมแซมอาคารระบายน้ำ อ่างเก็บน้ำแม่ปืม จ.พะเยา 


วันอาทิตย์ที่ 2 มิถุนายน 2567
​‘รมว.ธรรมนัส’ ติดตามโครงการซ่อมแซมอาคารระบายน้ำ อ่างเก็บน้ำแม่ปืม จ.พะเยา
​‘รมว.ธรรมนัส’ ติดตามโครงการซ่อมแซมอาคารระบายน้ำ อ่างเก็บน้ำแม่ปืม จ.พะเยา
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจติดตามการบริหารจัดการน้ำ โครงการซ่อมแซมอาคารระบายน้ำและอุปกรณ์ประกอบอ่างเก็บน้ำแม่ปืม ต.บ้านเหล่า อ.แม่ใจ จ.พะเยา โดยอ่างเก็บน้ำแม่ปืมเป็นโครงการอันเนื่องมาจากพระราชดำริ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชกาลที่9 ) เป็นงานชลประทานขนาดกลาง ปัจจุบันมีอายุการใช้งานกว่า 43 ปี ทำให้มีสภาพชำรุดทรุดโทรม อาคารบังคับน้ำเสียหายส่งผลต่อการส่งน้ำให้แก่พื้นที่ทำการเกษตรกรรม ราษฎรในเขตอำเภอแม่ใจขาดแคลนน้ำอุปโภค - บริโภค ดังนั้น จึงได้สั่งการให้กรมชลประทานเร่งดำเนินการซ่อมแซมอาคารส่งน้ำให้สามารถใช้งานได้ เพื่อช่วยเหลือเกษตรกรในพื้นที่
สำหรับแผนงานระยะสั้น คือการซ่อมแซมอาคารระบายน้ำและอุปกรณ์ประกอบอ่างเก็บน้ำแม่ปืม โดยได้รับจัดสรรงบประมาณปี 2567 แล้ว แผนระยะยาว คือการซ่อมแซมคลองส่งน้ำและอาคารประกอบอ่างเก็บน้ำแม่ปืม ขุดลอกอ่างเก็บน้ำแม่ปืม ส่วนแผนระยะยาว จะพัฒนาและติดตั้งระบบควบคุม-ส่งสัญญาณทางไกลผ่านแอปพลิเคชั่น เมื่อดำเนินการแล้วเสร็จ จะสามารถแก้ไขปัญหาการขาดแคลน ช่วยเหลือพื้นที่เกษตรกรรม ราษฎรมีน้ำอุปโภค-บริโภค ในพื้นที่ จำนวน 45,650 ไร่
ทั้งนี้ จังหวัดพะเยามีพื้นที่เกษตรกรรม 1.50 ล้านไร่ พื้นที่ชลประทาน 90,363 ไร่ พื้นที่รับประโยชน์ 665,843 ไร่ มีพื้นที่ลุ่มน้ำสองลุ่ม คือ ลุ่มน้ำโขงเหนือ และลุ่มน้ำยม มีปริมาณน้ำท่ารวมทั้งสิ้น 2,247 ล้าน ลบ.ม. กรมชลประทาน ได้ดำเนินการก่อสร้างอ่างเก็บน้ำตั้งแต่ปี 2516 ถึง ปี 2566 รวม 487 โครงการ พื้นที่รับประโยชน์ 665,843 ไร่ สามารถกักเก็บน้ำได้ 175.323 ล้าน ลบ.ม. และมีแผนพัฒนาโครงการแหล่งน้ำชลประทานพะเยาเพิ่มเติม จำนวน 712 โครงการ เมื่อดำเนินการพัฒนาแหล่งน้ำแล้วเสร็จ จะมีพื้นที่ชลประทานเพิ่มขึ้น 392,300 ไร่ ปริมาณความจุน้ำเพิ่ม 534 ล้าน ลบ.ม.

ที่มา : https://www.thaigov.go.th/news/contents/details/83806