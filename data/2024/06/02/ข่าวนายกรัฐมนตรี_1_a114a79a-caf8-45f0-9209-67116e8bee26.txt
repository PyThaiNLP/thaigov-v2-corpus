รัฐบาลไทย-ข่าวทำเนียบรัฐบาล-นายกฯ เปิดงาน Thailand Buffalo Heritage ชู Soft Power การพัฒนาสายพันธุ์ควายสวยงาม เป็นพลังสำคัญขับเคลื่อนเศรษฐกิจการท่องเที่ยวไทย ย้ำรัฐบาลยินดีสนับสนุนการจัดงานอย่างต่อเนื่อง


วันเสาร์ที่ 1 มิถุนายน 2567
01/06/2567
พิมพ์
นายกฯ เปิดงาน Thailand Buffalo Heritage ชู Soft Power การพัฒนาสายพันธุ์ควายสวยงาม เป็นพลังสำคัญขับเคลื่อนเศรษฐกิจการท่องเที่ยวไทย ย้ำรัฐบาลยินดีสนับสนุนการจัดงานอย่างต่อเนื่อง
นายกฯ เปิดงาน Thailand Buffalo Heritage ชู Soft Power การพัฒนาสายพันธุ์ควายสวยงาม เป็นพลังสำคัญขับเคลื่อนเศรษฐกิจการท่องเที่ยวไทย ย้ำรัฐบาลยินดีสนับสนุนการจัดงานอย่างต่อเนื่อง
วันนี้ (1 มิถุนายน 2567) เวลา 17.30 น. ณ ลานหลังวัดมหาธาตุ อุทยานประวัติศาสตร์ จังหวัดพระนครศรีอยุธยา นายเศรษฐา ทวีสิน นายกรัฐมนตรี เป็นประธานเปิดโครงการ Thailand Buffalo Heritage โดยมี นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายสุรศักดิ์ พันธ์เจริญวรกุล รัฐมนตรีช่วยว่าการกระทรวงศึกษาธิการ นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายนิวัฒน์ รุ่งสาคร ผู้ว่าราชการจังหวัดพระนครศรีอยุธยา และคณะเข้าร่วมงาน
นายชัย วัชรงค์ โฆษกประจำสำนักนายกรัฐมนตรี เผยว่า เมื่อนายกฯ เดินทางถึงบริเวณสถานที่จัดงานโซนหมู่บ้านควาย ได้มีแม่หยาดฟ้า และคุณนายกระต่ายทอง (ลูกแม่หยาดฟ้า) จากชัยชนะฟาร์ม ควายงามเมืองย่าโม จ.นครราชสีมา และศรราม (ควายแคระ) มาร่วมต้อนรับพร้อมกับผู้ร่วมงาน จากนั้น นายกฯ ได้เดินเยี่ยมชมเต็นท์ต่าง ๆ ที่มีเกษตรกรและเจ้าของฟาร์มนำควายมาจัดแสดงภายในงาน เช่น นินลนีย์ฟาร์มเขาใหญ่ จ.นครราชสีมา ชนัฐปภาฟาร์ม อ.ชุมแพ จ.ขอนแก่น วนาสุวรรณฟาร์ม จ.ปทุมธานี ควายงามเมืองพระชนก จ.อุทัยธานี คนควาย ควายฟาร์ม จ.อุดรธานี เป็นต้น โดยนายกฯ ได้สอบถามประวัติความเป็นมาของควายที่นำมาจัดแสดง ชื่อ อายุ น้ำหนัก ส่วนสูง รวมทั้งมูลค่าของควาย เป็นต้น และนายกฯ ยังได้ยืนเทียบส่วนสูงกับควายเผือกยักษ์ พร้อมพูดคุยกับผู้ดูแลควายอย่างเป็นกันเอง
จากนั้น นายกฯ ได้เข้าไปยังเต็นท์หลัก เพื่อชมการแสดงชุด “มนต์เสน่ห์ควายสยาม” ซึ่งมีควายชื่อดังมาเดินโชว์ตัว เช่น โก้เมืองเพชร โก้สยาม ไส้อั่วและช้างภูแล จ.ปทุมธานี ดาวสยาม จ.อุดรธานี มังกรฟ้า จ.อุทัยธานี ออเจ้า จ.พระนครศรีอยุธยา ไข่มุกและกัปตัน จ.หนองบัวลำภู คิงคอง จ.นครราชสีมา จากนั้น นายกฯ รับฟังรายงานการจัดโครงการ Thailand Buffalo Heritage จากนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และรายงานการจัดแฟชั่นโชว์ควาย จากนายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา ภายหลังจากรับฟังรายงานแล้ว นายกฯ ได้มอบถ้วยรางวัลการประกวดควาย จำนวน 2 รางวัล ได้แก่ 1. ประเภทควายยอดเยี่ยม Grand champion เผือกเพศเมีย ควายที่ได้รับรางวัล ชื่อ ไข่มุก จาก ส. สมพงษ์ฟาร์ม จังหวัดอุทัยธานี และ 2. ประเภทควายยอดเยี่ยม Grand champion สีดำ เพศเมีย ควายที่ได้รับรางวัล ชื่อ หงส์สยาม จากศิริเสนีย์ฟาร์ม จังหวัดเพชรบูรณ์
โอกาสนี้ นายกฯ กล่าวเปิดงาน Thailand Buffalo Heritage โดยรู้สึกเป็นเกียรติที่ได้มาเปิดงาน Thailand Buffalo Heritage พร้อมกล่าวว่า คนไทยเราอยู่กับควายมาหลาย ๆ เจเนอเรชั่น ควายเองก็เป็นเพื่อนเรามานานหลายปี ไม่ว่าจะออกศึกด้วยกัน ทำมาหากินด้วยกัน ช่วยกันทำการเกษตร วันนี้ขอขอบคุณคณะทำงานที่ช่วยยกระดับความสัมพันธ์ระหว่างคนไทยกับควาย มีการพัฒนาสายพันธุ์ที่ดี มีการจัดการประกวด มีการหารายได้เสริมพิเศษให้กับผู้ที่เลี้ยงควาย ถือว่าเป็นสิ่งที่น่าชื่นชมอย่างยิ่ง นอกจากนั้น ยังต้องกล่าวถึงเรื่องของ Soft Power ด้วยว่า ถ้าเกิดการพัฒนาสายพันธุ์ควาย ควายสวยงามที่เห็นมาวันนี้ จะเป็นพลังสำคัญในการขับเคลื่อนเศรษฐกิจให้มีการท่องเที่ยว ให้มีการไปมาหาสู่ระหว่างคนต่างชาติที่จะเข้ามาดูควาย ในวันนี้หากใครได้มาเห็นควายสวยงาม ก็ต้องมีความประทับใจเป็นอย่างมากว่า ไม่เคยเห็นไม่เคยรู้มาก่อนว่าจะสวยงามขนาดนี้ และไม่ใช่แค่ความสวยอย่างเดียว แววตาของเขาเองก็น่ารัก เมื่อได้สัมผัส ถือว่าเป็นเรื่องที่ดีงาม ขอขอบคุณหน่วยงานที่เกี่ยวข้อง กระทรวงเกษตรและสหกรณ์ กระทรวงการท่องเที่ยวและกีฬา กระทรวงศึกษาธิการ และคณะจังหวัดพระนครศรีอยุธยา ที่ช่วยสนับสนุนเรื่องนี้ให้เกิดขึ้น ขอให้งานนี้ดำเนินไปด้วยความราบรื่น เชื่อว่าถ้าปีหน้ามีการจัดงานอีก ก็จะมีควายสวยงามมาเพิ่ม ซึ่งรัฐบาลยินดีให้การสนับสนุนอย่างต่อเนื่อง
จากนั้น นายกฯ พร้อมคณะผู้จัดงานได้ร่วมพิธีกดปุ่มเปิดงาน Thailand Buffalo Heritage อย่างเป็นทางการ สำหรับงาน Thailand Buffalo Heritage จัดขึ้นระหว่างวันที่ 1 - 2 มิถุนายน 2567 เป็นความร่วมมือระหว่างกระทรวงเกษตรและสหกรณ์ โดยกรมปศุสัตว์ การท่องเที่ยวแห่งประเทศไทย สมาคมอนุรักษ์และพัฒนาควายไทย สมาคมพัฒนาพันธุ์ควายไทย และภาคส่วนอื่น ๆ ที่เกี่ยวข้อง ได้ตระหนักรู้และเห็นคุณค่าของควายไทย พร้อมกับเล็งเห็นความสำคัญต่อการพัฒนาอุตสาหกรรมควายไทย ซึ่งเป็นสัตว์เศรษฐกิจ สามารถเป็นอาชีพที่สร้างรายได้หลัก รายได้รอง หรือรายได้เสริมให้แก่ผู้เลี้ยง คาดว่าการจัดงานกล่าว จะมีนักท่องเที่ยว ทั้งชาวไทยและชาวต่างชาติร่วมงานกว่า 2,000 คน จะสามารถช่วยกระตุ้นเศรษฐกิจด้านการท่องเที่ยวของจังหวัดได้
“รัฐบาลมุ่งมั่นขับเคลื่อนนโยบาย Soft Power ของประเทศในทุกมิติ เพื่อเป็นกลไกสำคัญที่ช่วยยกระดับและพัฒนาความสามารถในการแข่งขันของประเทศ โดยควายไทยถือเป็นอีกหนึ่ง Soft Power สำคัญที่อยู่คู่กับสังคมไทยมาอย่างยาวนาน ซึ่งนายกรัฐมนตรีได้เล็งเห็นว่าอุตสาหกรรมควายไทยจะเป็นอุตสาหกรรมที่สามารถสร้างรายได้ให้เกษตรกรได้อย่างยั่งยืน และช่วยเพิ่มมูลค่าทางเศรษฐกิจให้กับประเทศได้” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/83798