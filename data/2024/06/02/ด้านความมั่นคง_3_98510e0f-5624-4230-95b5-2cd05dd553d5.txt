รัฐบาลไทย-ข่าวทำเนียบรัฐบาล-เริ่มแล้ว !!! “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” 


วันอาทิตย์ที่ 2 มิถุนายน 2567
02/06/2567
พิมพ์
เริ่มแล้ว !!! “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567”
ด้านปลัด มท. เชิญชวนพี่น้องประชาชนคนไทยทุกจังหวัดร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคีและความจงรักภักดีในโอกาสมหามงคลของคนทั้งชาติ
เริ่มแล้ว !!! “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” ด้านปลัด มท. เชิญชวนพี่น้องประชาชนคนไทยทุกจังหวัดร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคีและความจงรักภักดีในโอกาสมหามงคลของคนทั้งชาติ
เมื่อวันที่ 1 มิ.ย. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้ดำเนินการจัดโครงการ เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
“วันนี้ถือเป็นวันแรก” ของการเริ่มต้นกิจกรรมฯ โดยจะมีจังหวัดซึ่งเป็นจุดต้นทาง ทั้ง 10 สาย ซึ่งเป็นจังหวัดชายแดนที่พระบาทสมเด็จพระเจ้าอยู่หัว เสด็จพระราชดำเนินไปปฏิบัติพระราชกรณียกิจ ซึ่งการ เดิน วิ่ง ปั่น ธงตราสัญลักษณ์ฯ จะนำไปส่งต่อให้กับจังหวัดลำดับถัดไป ได้แก่ สาย 1 จังหวัดแม่ฮ่องสอน ส่งต่อไปยังจังหวัดเชียงใหม่ สาย 2 จังหวัดเชียงราย ส่งต่อไปยัง จังหวัดพะเยา สาย 3 จังหวัดบึงกาฬ ส่งต่อไปยัง จังหวัดหนองคาย สาย 4 จังหวัดนครพนม ส่งต่อไปยัง จังหวัดสกลนคร สาย 5 จังหวัดอุบลราชธานี ส่งต่อไปยัง จังหวัดอำนาจเจริญ สาย 6 จังหวัดสระแก้ว ส่งต่อไปยัง จังหวัดปราจีนบุรี สาย 7 จังหวัดตราด ส่งต่อไปยัง จังหวัดจันทบุรี สาย 8 จังหวัดยะลา ส่งต่อไปยัง จังหวัดนราธิวาส สาย 9 จังหวัดสตูล ส่งต่อไปยัง จังหวัดตรัง และสาย 10 จังหวัดกาญจนบุรี ส่งต่อไปยัง จังหวัดราชบุรี โดยทั้ง 10 จังหวัด ที่เป็นจุดเริ่มต้นของการเดิน วิ่ง ปั่น ธงตราสัญลักษณ์ฯ ภายในการจัดกิจกรรมจะประกอบไปด้วย การจัดพิธีรับมอบธงตราสัญลักษณ์ฯ การจัดนิทรรศการเฉลิมพระเกียรติพระบาทสมเด็จพระเจ้าอยู่หัว การฉายภาพยนตร์เฉลิมพระเกียรติฯ กิจกรรมจิตอาสาบำเพ็ญสาธารณประโยชน์ รวมทั้งการเฉลิมฉลองธงตราสัญลักษณ์ฯ และส่งต่อธงสัญลักษณ์ฯ ให้กับอำเภอหรือจังหวัดลำดับถัดไปบริเวณรอยต่อของพื้นที่” นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า การจัดโครงการ เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ เริ่มต้นขึ้นด้วยความตั้งใจของชาวมหาดไทยร่วมกับภาคีเครือข่ายทุกภาคส่วน เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและสำนึกในพระมหากรุณาธิคุณ รวมทั้งยังเป็นการเสริมสร้างความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมอีกด้วย ตนจึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงแข็งขัน ร้อยรวมใจกันเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง และสำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือน้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่ สายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/83808