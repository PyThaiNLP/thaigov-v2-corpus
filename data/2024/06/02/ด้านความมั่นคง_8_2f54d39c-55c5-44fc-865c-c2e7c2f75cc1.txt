รัฐบาลไทย-ข่าวทำเนียบรัฐบาล-จังหวัดนครพนมร้อยรวมดวงใจร่วม "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567”


วันอาทิตย์ที่ 2 มิถุนายน 2567
02/06/2567
พิมพ์
จังหวัดนครพนมร้อยรวมดวงใจร่วม "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567”
จังหวัดนครพนมร้อยรวมดวงใจร่วม "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” พสกนิกรชาวนครนครพนมพร้อมใจกันแสดงออกซึ่งความรักสามัคคีและความจงรักภักดี
จังหวัดนครพนมร้อยรวมดวงใจร่วม "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” พสกนิกรชาวนครนครพนมพร้อมใจกันแสดงออกซึ่งความรักสามัคคีและความจงรักภักดีในโอกาสมหามงคลของคนทั้งชาติ
วันนี้ (2 มิ.ย. 67) นายวันชัย  จันทร์พร ผู้ว่าราชการจังหวัดนครพนม เปิดเผยว่า ในวันนี้ตนได้รับเกียรติเป็นประธานเปิดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นางสงวน จันทร์พร ประธานแม่บ้านมหาดไทยจังหวัดนครพนม ผู้พิพากษา อัยการ ทหาร ตำรวจ หัวหน้าส่วนราชการ นายอำเภอ ข้าราชการ และประชาชนชาวจังหวัดนครพนม เข้าร่วมในกิจกรรมฯ เพื่อร่วมกันแสดงความจงรักภักดี และน้อมรำลึกในพระมหากรุณาธิคุณของพระบาทสมเด็จพระเจ้าอยู่หัว ตลอดจนเป็นการส่งเสริมให้ออกกำลังกาย เพื่อการมีสุขภาพพลานามัยที่สมบูรณ์แข็งแรงตามรอยพระบาทยาตราของพระบาทสมเด็จพระเจ้าอยู่หัว พระผู้ทรงเป็นหลักชัย เป็นต้นแบบแก่พสกนิกรชาวไทยในการดูแลสุขภาพร่างกายให้มีความแข็งแรง
จังหวัดนครพนม ถือ เป็น 1 ใน 10 สาย ของจังหวัดต้นทาง ซึ่งเป็นจังหวัดชายแดนที่พระบาทสมเด็จพระเจ้าอยู่หัว เสด็จพระราชดำเนินไปปฏิบัติพระราชกรณียกิจ โดยการจัดกิจกรรม เดิน วิ่ง ปั่น ธงตราสัญลักษณ์ฯ ของจังหวัดนครพนมได้มีการเริ่มต้นขึ้น ตั้งแต่วานนี้ ( 1 มิถุนายน 2567) ซึ่งในงานวันแรก จะเป็นพิธีรับมอบธงตราสัญลักษณ์ฯ ณ ศาลาประชาคมยงใจยุทธ บริเวณศาลากลางจังหวัดนครพนม กิจกรรมจิตอาสาบำเพ็ญสาธารณประโยชน์ ทำความสะอาด เก็บกวาดขยะ ตัดแต่งต้นไม้ ปรับปรุงภูมิทัศน์ บริเวณโดยรอบศาลากลางจังหวัดนครพนม การจัดนิทรรศการเฉลิมพระเกียรติพระบาทสมเด็จพระเจ้าอยู่หัวโดยมีการแสดงรำเทิดพระเกียรติ และจินตลีลาจากนักเรียน การแสดงดนตรีจากมณฑลทหารบกที่ 210 และการจัดฉายภาพยนตร์เฉลิมพระเกียรติเกี่ยวกับพระราชประวัติและพระราชกรณียกิจ รวมไปถึงประวัติศาสตร์ชาติไทย ณ เวทีกิจกรรม ศาลาประชาคมยงใจยุทธ ศาลากลางจังหวัดนครพนม
“สำหรับในวันนี้ (2 มิถุนายน 2567) จะเป็นการเดิน วิ่ง ปั่น ธงตราสัญลักษณ์ฯ ในระยะแรก จากจุดเริ่มต้นที่ศาลากลางจังหวัดนครพนม สู่ลานพญาศรีสัตตนาคราช โดยกลุ่มข้าราชการ ภาคเอกชนพี่น้องประชาชนและภาคีเครือข่ายที่เกี่ยวข้องจำนวนมากเข้าร่วม ซึ่งหลังจากนั้นผู้เข้าร่วมกิจกรรมทุกคนจะได้เดิน วิ่ง ปั่น ไปยังจุดต่าง ๆ ที่ได้กำหนดเอาไว้และส่งต่อคันธงตราสัญลักษณ์ฯ ทั้ง  72 คันธง ให้กับจุดหมายส่งมอบธงฯ บริเวณหน้าที่ทำการปกครองอำเภอกุสุมาลย์ จังหวัดสกลนคร ซึ่งเป็นจังหวัดรอยต่อที่จะรับช่วงจัดกิจกรรมเดิน วิ่ง ปั่น ธงตราสัญลักษณ์ฯ ต่อไป”  นายวันชัย  จันทร์พร ผู้ว่าราชการจังหวัดนครพนม กล่าว
นายวันชัย  จันทร์พร ผู้ว่าราชการจังหวัดนครพนม กล่าวในช่วงท้ายว่า การจัดโครงการ เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ เริ่มต้นขึ้นด้วยความตั้งใจของชาวมหาดไทยร่วมกับภาคีเครือข่ายทุกภาคส่วน ทุกพื้นที่ ทุกจังหวัด ทั่วประเทศ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและสำนึกในพระมหากรุณาธิคุณ รวมทั้งยังเป็นการเสริมสร้างความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมผ่านรูปแบบการจัดกิจกรรม คือ กำหนดจัดงานในทุกจังหวัดทั่วประเทศ ด้วยการแบ่งสายการจัดกิจกรรมเป็น 10 สาย จำนวนธงสายละ 72 คันธง รวมจำนวน 720 คันธง ซึ่งคันธง ทั้ง 10 เส้นทาง จะส่งต่อไปยังจังหวัดต่าง ๆ ครบทุกจังหวัดทั่วประเทศ และพร้อมกันเคลื่อนขบวนเดิน วิ่ง ปั่น ธงตราสัญลักษณ์ฯ มายังกระทรวงมหาดไทย เพื่อเข้าร่วมในขบวนเชิญน้ำพระพุทธมนต์ศักดิ์สิทธิ์จากกระทรวงมหาดไทยไปยังวัดพระเชตุพนวิมลมังคลาราม ราชวรมหาวิหาร ในวันพฤหัสบดีที่ 25 กรกฎาคม 2567 และขบวนเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ราชวรมหาวิหารไปยังพระบรมมหาราชวัง ในวันอาทิตย์ที่ 28 กรกฎาคม 2567  ตนจึงขอเชิญชวนพี่น้องประชาชนทุกกลุ่มในพื้นที่จังหวัดนครพนม และจังหวัดรอยต่อใกล้เคียง ได้ร่วมแรง ร้อยรวมใจกันเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จัดขึ้น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง และสำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือน้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/83813