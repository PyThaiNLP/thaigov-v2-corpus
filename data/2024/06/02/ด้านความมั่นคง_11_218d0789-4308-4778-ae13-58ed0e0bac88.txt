รัฐบาลไทย-ข่าวทำเนียบรัฐบาล-จังหวัดอุบลฯ จัดกิจกรรม “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” 


วันอาทิตย์ที่ 2 มิถุนายน 2567
02/06/2567
พิมพ์
จังหวัดอุบลฯ จัดกิจกรรม “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567”
จังหวัดอุบลฯ จัดกิจกรรม “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” ผู้ว่าฯ เชิญชวนพี่น้องประชาชนร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคี
จังหวัดอุบลฯ จัดกิจกรรม “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” ด้าน ผู้ว่าฯ เชิญชวนพี่น้องประชาชนร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคีและความจงรักภักดีในโอกาสมหามงคลของคนทั้งชาติ
วันนี้ (2 มิ.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า กระทรวงมหาดไทยได้ดำเนินการจัดโครงการ เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า วานนี้ (1 มิ.ย. 67) จังหวัดอุบลราชธานี เป็น 1 ใน 10 จังหวัดต้นสาย ที่เริ่มกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี ผศ.จุรีรัตน์ กอเจริญยศ นายกเหล่ากาชาดจังหวัดอุบลราชธานี รองผู้ว่าราชการจังหวัดอุบลราชธานี  หัวหน้าส่วนราชการ ตำรวจ ทหาร นายอำเภอ องค์กรปกครองส่วนท้องถิ่น ภาคเอกชน และประชาชน เข้าร่วมเดิน วิ่ง ปั่น ธงตราสัญลักษณ์งานเฉลิมพระเกียรติฯ จำนวน 72 คัน
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่อว่า จังหวัดอุบลราชธานี เป็นจุดเริ่มต้นสายที่ 5 โดยเริ่มตั้งขบวนที่ โรงเรียนตำรวจตระเวนชายแดนบรรจบพัน บ้านปากลา ตำบลนาโพธิ์กลาง อำเภอโขงเจียม จังหวัดอุบลราชธานี ซึ่งเป็นสถานที่สำคัญที่แรกในการเสด็จพระราชดำเนิน ณ จังหวัดอุบลราชธานี เมื่อวันที่ 10 มกราคม 2513 ของพระบาทสมเด็จพระวชิรเกล้าเจ้าอยู่หัว ขณะทรงดำรงพระอิสริยยศสมเด็จพระบรมโอรสาธิราชฯ สยามมกุฎราชกุมาร ทรงตามเสด็จ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ 9 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เสด็จเยี่ยมราษฎรและตำรวจตระเวนชายแดน ที่อำเภอโขงเจียม จังหวัดอุบลราชธานี เป็นครั้งแรก
"โดยเคลื่อนขบวนตามเส้นทางถนนหมายเลข 2112 เข้าสู่ถนนหมายเลข 2134 ถึง ตลาดสดเทศบาลตำบลบ้านด่าน อำเภอโขงเจียม และใช้เส้นทางจาก ตลาดสดเทศบาลตำบลบ้านด่าน เดินทางต่อตามถนนหมายเลข 2173 และเดินทางเข้าสู่ถนนหมายเลข 217 ถึงด่านตรวจคนเข้าเมืองอำเภอสิรินธร เดินทางต่อบนถนนหมายเลข 217 ถึงห้างสรรพสินค้าโลตัสพิบูลมังสาหาร อำเภอพิบูลมังสาหาร เพื่อเดินทางต่อไปยังโรงเรียนสว่างวีระวงศ์ อำเภอสว่างวีระวงศ์ จากนั้น เดินทางต่อด้วยถนนหมายเลข 217 ถึงค่ายสรรพสิทธิประสงค์ มณฑลทหารบกที่ 22 อำเภอวารินชำราบ เดินทางต่ออีกเพื่อเข้าสู่เส้นทางหมายเลข 24 ผ่านสะพานเสรีประชาธิปไตย พ.ศ 2497 อำเภอเมืองอุบลราชธานี แล้วเดินทางต่อ เข้าสู่ถนนหมายเลข 23 รวมระยะทาง 162 กิโลเมตร ถึงศาลากลางจังหวัดอุบลราชธานี อำเภอเมืองอุบลราชธานีเป็นจุดสุดท้าย หลังจากนั้น ในวันนี้ (2 มิ.ย. 67) จังหวัดอุบลราชธานี จะมีการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ก่อนที่จะส่งต่อ ให้จังหวัดอำนาจเจริญ ในวันที่ 3 มิถุนายน 67 ต่อไป" นายศุภศิษย์ฯ กล่าวเพิ่มเติม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/83816