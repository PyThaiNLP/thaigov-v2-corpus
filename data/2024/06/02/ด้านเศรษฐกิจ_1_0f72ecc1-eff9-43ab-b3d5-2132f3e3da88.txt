รัฐบาลไทย-ข่าวทำเนียบรัฐบาล-‘นายกฯ’ ควง ‘รมช.อรรถกร’ เปิดงาน "Thailand Buffalo Heritage" ดันควายไทย สู่ Soft Power ระดับโลก


วันเสาร์ที่ 1 มิถุนายน 2567
‘นายกฯ’ ควง ‘รมช.อรรถกร’ เปิดงาน "Thailand Buffalo Heritage" ดันควายไทย สู่ Soft Power ระดับโลก
‘นายกฯ’ ควง ‘รมช.อรรถกร’ เปิดงาน "Thailand Buffalo Heritage" ดันควายไทย สู่ Soft Power ระดับโลก
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเข้าร่วมพิธีเปิดงานโครงการ Thailand Buffalo Heritage โดยมีนายเศรษฐา ทวีสิน นายกรัฐมนตรี เป็นประธาน พร้อมด้วย นายสมชวน รัตนมังคลานนท์ อธิบดีกรมปศุสัตว์ และเจ้าหน้าที่ที่เกี่ยวข้อง เข้าร่วม ณ ลานหลังวัดมหาธาตุ อุทยานประวัติศาสตร์ จังหวัดพระนครศรีอยุธยา ว่า รัฐบาลมีนโยบายสนับสนุนการสร้างพลังสร้างสรรค์ หรือ Soft Power ของประเทศ เพื่อเป็นแนวทางสำคัญที่จะยกระดับและพัฒนาความสามารถในการแข่งขันของประเทศ รวมถึงส่งเสริมความเป็นผู้นำของประเทศไทยในเวทีระดับโลก เพื่อขานรับนโยบาย Soft Power ด้านเทศกาลประเพณีไทย
รมช.อรรถกร กล่าวว่า กระทรวงเกษตรและสหกรณ์ โดยกรมปศุสัตว์ ได้จัดงานดังกล่าวขึ้น โดยมีวัตถุประสงค์เพื่อเป็นการยกระดับการพัฒนาควายไทยให้เป็น Soft Power ระดับโลก ขับเคลื่อนเศรษฐกิจด้านการท่องเที่ยว และสร้างมูลค่าเพิ่มให้กับควายไทย นอกจากนี้ เพื่อเป็นการดำรงควายไทยให้อยู่คู่กับสังคม และวิถีเกษตรกรรมของไทย และส่งเสริมให้ควายไทยได้รับการยกระดับและถูกมุ่งเน้นในเชิงพัฒนา เพิ่มประสิทธิภาพการผลิตเพื่อเป็นสัตว์เศรษฐกิจ สามารถเป็นอาชีพที่สร้างรายได้หลัก รายได้รอง หรือรายได้เสริม ให้กับเกษตรกร โดยบูรณาการความร่วมมือกับหน่วยงานที่เกี่ยวข้อง ได้แก่ การท่องเที่ยวแห่งประเทศไทย สมาคมอนุรักษ์และพัฒนาควายไทย สมาคมพัฒนาพันธุ์ควายไทย และภาคส่วนอื่น ๆ ที่เกี่ยวข้อง
สำหรับภายในงาน Thailand Buffalo Heritage มีกิจกรรมที่น่าสนใจ ได้แก่ การประกวดควายชิงถ้วยรางวัลนายกรัฐมนตรีและรัฐมนตรีว่าการกระทรวงเกษตรและสหกรณ์ จำนวน 30 รุ่น ประกอบด้วย ควายดำ ควายเผือก ควายแคระ และควายยักษ์ รวมทั้งมีการจัดนิทรรศการควายไทยสู่ควายโลก และนิทรรศการด้านอาหารสัตว์ การจำหน่ายสินค้าและผลิตภัณฑ์จากปศุสัตว์ เป็นต้น ทั้งนี้ ขอเชิญชวนผู้ที่สนใจเข้าชมงาน ระหว่างวันที่ 1 - 2 มิถุนายน 2567 ตั้งแต่เวลา 09.00 น. - 20.00 น. ณ ลานหลังวัดมหาธาตุ อุทยาประวัติศาสตร์ พระนครศรีอยุธยา จังหวัดพระนครศรีอยุธยา

ที่มา : https://www.thaigov.go.th/news/contents/details/83797