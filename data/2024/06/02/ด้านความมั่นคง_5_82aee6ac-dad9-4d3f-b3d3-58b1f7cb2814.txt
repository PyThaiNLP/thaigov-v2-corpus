รัฐบาลไทย-ข่าวทำเนียบรัฐบาล-"บ้านดงย่าปา รุ่งอรุณแห่งความสุข รวมแรงกายแรงใจสร้างถนนเพื่อการทำมาหากิน" อำเภอศรีสัชนาลัย รวมพลังจิตอาสาในชุมชน พัฒนาปรับปรุงถนนเส้นทางเข้าหมู่บ้านให้รถยนต์วิ่งได้ 


วันอาทิตย์ที่ 2 มิถุนายน 2567
02/06/2567
พิมพ์
"บ้านดงย่าปา รุ่งอรุณแห่งความสุข รวมแรงกายแรงใจสร้างถนนเพื่อการทำมาหากิน" อำเภอศรีสัชนาลัย รวมพลังจิตอาสาในชุมชน พัฒนาปรับปรุงถนนเส้นทางเข้าหมู่บ้านให้รถยนต์วิ่งได้
อำเภอศรีสัชนาลัย รวมพลังจิตอาสาในชุมชน พัฒนาปรับปรุงถนนเส้นทางเข้าหมู่บ้านให้รถยนต์วิ่งได้ น้อมนำหลักการทรงงาน "ร่วมพูดคุย ร่วมคิด  ร่วมทำ และร่วมรับประโยชน์" สู่การเป็น “หมู่บ้านยั่งยืน”
เมื่อวันที่ 1 มิ.ย. 67 นายเอกสิฏฐ์ วิไลศิลป์ นายอำเภอศรีสัชนาลัย เปิดเผยว่า อำเภอศรีสัชนาลัย ได้บูรณาการการทำงานร่วมกับ 7 ภาคีเครือข่าย อันประกอบไปด้วย ภาคราชการ ภาคศาสนา ภาควิชาการ ภาคเอกชน ภาคประชาสังคม ภาคประชาชน ภาคสื่อสารมวลชน โดยมีผู้นำท้องที่ คือ นางธัญพร ละอองทรง ผู้ใหญ่บ้านหมู่ที่ 6 ตำบลบ้านตึก บ้านดงย่าปา ตำบลบ้านตึก อำเภอศรีสัชนาลัย นำทีมผู้ช่วยผู้ใหญ่บ้าน คณะกรรมการหมู่บ้าน ประชาชนในพื้นที่ และจิตอาสา ร่วมกันปรับปรุงซ่อมแซมทางเข้าห้วยผึ้ง หน้า รพ.สต.บ้านดงย่าปา จากเดิมที่รถยนต์ไม่สามารถเข้าได้ ด้วยการลงแรงแข็งขันร่วมกันขยายเส้นทางให้รถยนต์เข้าได้เพื่อความสะดวกในการทำการเกษตรของพี่น้องประชาชนในพื้นที่
นายเอกสิฏฐ์ กล่าวต่อไปว่า สำหรับการรวมพลังกายและใจของพี่น้องประชาชน หมู่ที่ 6 ตำบลบ้านตึก บ้านดงย่าปา ตำบลบ้านตึก ในครั้งนี้ เริ่มต้นมาจากการที่ชาวบ้านต้องประสบปัญหายากลำบากในการใช้เส้นทางดังกล่าวสัญจรทำการเกษตร โดยเฉพาะในช่วงฤดูฝนที่มักจะมีฝนตกชุกจนทำให้เส้นทางซึ่งเป็นดินแดงเปียกชุ่ม รถยนต์ที่บรรทุกพืชผลทางการเกษตรต้องติดหล่มอยู่บ่อยครั้ง ด้วยเหตุนี้ จึงเกิดความตั้งใจของชาวบ้านที่อยู่ในพื้นที่ร่วมกันซ่อมแซมและพัฒนาเส้นทางโดยใช้งบบริจาคของชาวสวนที่มีสวนอยู่ด้านในหรือวิ่งผ่านทางประจำ จำนวน 50 คน เป็นงบประมาณเริ่มต้นในการปรับปรุง นอกจากนี้ ทางอำเภอศรีสัชนาลัย ภาคีเครือข่าย และผู้นำท้องที่ตำบลบ้านตึก ยังได้เข้ามาร่วมสนับสนุนทั้งกำลังคน งบประมาณ และกำลังใจ เพื่อช่วยเหลือพี่น้องชาวบ้านที่มีความตั้งใจอยากจะแก้ไขปัญหา พัฒนาพื้นที่เส้นทางในการสัญจรเพื่อทำมาหาเลี้ยงชีพให้ดีขึ้น
"การรวมพลังชุมชนจิตอาสาพัฒนาปรับปรุงถนนเส้นทางเข้าหมู่บ้าน ถือเป็นการแสดงออกของพี่น้องชาวบ้าน ที่สะท้อนให้เห็นถึงการเสียสละ และการร่วมไม้ร่วมมือด้วยน้ำจิตน้ำใจ ที่เต็มเปี่ยมไปด้วยความพร้อมทำเพื่อประโยชน์สาธารณะ ด้วยกระบวนการทำงานตามหลักการทรงงาน "ร่วมพูดคุย ร่วมคิด ร่วมทำ และร่วมรับประโยชน์" อีกทั้งการพัฒนาในครั้งนี้ ยังเป็นส่วนหนึ่งของการขับเคลื่อนโครงการหมู่บ้านยั่งยืน (Sustainable Village) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา ในด้านความสามัคคี จากการรวมตัวของสมาชิกในหมู่บ้าน ในแต่ละหย่อมบ้านช่วยเหลือกัน เพื่อขับเคลื่อนและพัฒนาหมู่บ้านอย่างยั่งยืน และเพื่อส่งเสริมและสนับสนุนให้ประชาชนในพื้นที่ มีคุณภาพชีวิตที่ดีขึ้น ลดความเหลื่อมล้ำ มากไปกว่านั้นยังเป็นการร่วมกันขับเคลื่อนเป้าหมายการพัฒนาอย่างยั่งยืน (Sustainable Development Goals : SDGs) เป้าหมายที่ 11 : การทำให้เมืองและการตั้งถิ่นฐานของมนุษย์ มีความครอบคลุม ปลอดภัย ยืดหยุ่นต่อการเปลี่ยนแปลง และยั่งยืน (Make cities and human settlements inclusive, safe, resilient and sustainable) และเป้าหมายของการจัดให้ทุกคนเข้าถึงระบบคมนาคมขนส่งที่ยั่งยืน เข้าถึงได้ปลอดภัย ในราคาที่สามารถจ่ายได้เพื่อพัฒนาความปลอดภัยทางถนน ขยายการขนส่งสาธารณะและคำนึงถึงกลุ่มคนที่อยู่ในสถานการณ์ที่เปราะบาง ผู้หญิง เด็กผู้พิการ และผู้สูงอายุ" นายเอกสิฏฐ์ กล่าวเพิ่มเติม
นายเอกสิฏฐ์ กล่าวทิ้งท้ายว่า ต้องขอขอบคุณและชื่นชมพี่น้องประชาชน หมู่ที่ 6 บ้านดงย่าปา ตำบลบ้านตึก รวมไปถึงภาคีเครือข่าย และผู้นำชุมชนท้องที่ ที่ได้ออกมาร่วมแรงร่วมใจกันแสดงพลังจิตอาสาพัฒนาเส้นทางสัญจรเพื่อประโยชน์สาธารณะ โดยอำเภอศรีสัชนาลัยพร้อมที่จะสนับสนุนทุกตำบลและหมู่บ้าน ในการร่วมกันพัฒนาให้เป็นหมู่บ้านยั่งยืน และขับเคลื่อนโครงการ “อำเภอบำบัดทุกข์ บำรุงสุข แบบบูรณาการอย่างยั่งยืน” ตามหลักปรัชญาของเศรษฐกิจพอเพียง  เพื่อร่วมมือร่วมใจกับทุกภาคส่วนสร้างหมู่บ้านรุ่งอรุณแห่งความสุข สร้างคุณภาพชีวิตที่ดีให้กับพี่น้องประชาชนทุกพื้นที่อย่างมั่นคง” ต่อไป
#WorldSoilday #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood
7

ที่มา : https://www.thaigov.go.th/news/contents/details/83810