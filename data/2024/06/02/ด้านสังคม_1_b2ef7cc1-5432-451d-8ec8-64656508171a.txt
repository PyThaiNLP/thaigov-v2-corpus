รัฐบาลไทย-ข่าวทำเนียบรัฐบาล-สธ. “พาหมอไปหาประชาชน” สัปดาห์นี้อีก 6 จังหวัด “ปลัด สธ.” เปิดกิจกรรมที่ชัยนาท ประชาชนเข้ารับบริการเกือบ 3 พันคน 


วันอาทิตย์ที่ 2 มิถุนายน 2567
สธ. “พาหมอไปหาประชาชน” สัปดาห์นี้อีก 6 จังหวัด “ปลัด สธ.” เปิดกิจกรรมที่ชัยนาท ประชาชนเข้ารับบริการเกือบ 3 พันคน
ปลัดกระทรวงสาธารณสุข เปิดโครงการพาหมอไปหาประชาชน เฉลิมพระเกียรติฯ จังหวัดชัยนาท บริการตรวจคัดกรองโรคเฉพาะทางและโรคเรื้อรังที่เป็นปัญหาสุขภาพสำคัญในพื้นที่ให้ประชาชน 2,700 คน
เผยสัปดาห์นี้จัดทั้งหมด 6 จังหวัด ได้แก่ ชัยนาท ปราจีนบุรี สกลนคร สุรินทร์ ศรีสะเกษ และพะเยา ภาพรวมดำเนินการไปแล้ว 64 ครั้ง ใน 56 จังหวัด ประชาชนได้รับบริการกว่า 6.3 แสนราย
วันนี้ (2 มิถุนายน 2567) ณ โรงพยาบาลหันคา จังหวัดชัยนาท นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดชัยนาท โดยมี พญ.วิพรรณ สังคหะพงศ์ ผู้ตรวจราชการกระทรวงสาธารณสุข เขตสุขภาพที่ 3 นพ.พัลลภ ยอดศิรจินดา นายแพทย์สาธารณสุขจังหวัดชัยนาท นายปัญญา ใช้เฮ็ง ปลัดจังหวัดชัยนาท คณะผู้บริหารส่วนกลางและผู้บริหารในพื้นที่ร่วมงาน
นพ.โอภาส กล่าวว่า โครงการพาหมอไปหาประชาชนฯ เป็นโครงการเฉลิมพระเกียรติพระบาทสมเด็จพระเจ้าอยู่หัว ที่กระทรวงสาธารณสุขมีแผนดำเนินการในวันหยุดทุกสัปดาห์ต่อเนื่องไปจนถึงเดือนสิงหาคม 2567 เพื่อเพิ่มการเข้าถึงบริการให้กับประชาชนในพื้นที่ห่างไกลได้รับการตรวจรักษาโรคในระยะเริ่มต้นอย่างทันท่วงที ลดการป่วยและการเสียชีวิต โดยในวันนี้มีการจัดบริการพร้อมกัน 5 แห่ง คือ เขตสุขภาพที่ 3 จังหวัดชัยนาท เขตสุขภาพที่ 6 จังหวัดปราจีนบุรี เขตสุขภาพที่ 8 จังหวัดสกลนคร เขตสุขภาพที่ 9 จังหวัดสุรินทร์ และเขตสุขภาพที่ 10 จังหวัดศรีสะเกษ ส่วนพรุ่งนี้ วันที่ 3 มิถุนายน 2567 เขตสุขภาพที่ 1 จะจัดบริการที่โรงพยาบาลเชียงคำ จังหวัดพะเยา
นพ.โอภาส กล่าวต่อว่า สำหรับจังหวัดชัยนาท ได้รับความร่วมมือจากภาคีเครือข่ายทั้งภาครัฐ เอกชนและท้องถิ่น รวมถึงสถานบริการสาธารณสุขในเขตสุขภาพที่3 จัดคลินิกเฉพาะทางตรวจคัดกรองโรคที่สำคัญ ได้แก่ มะเร็งลำไส้ใหญ่และไส้ตรง, มะเร็งปากมดลูก, มะเร็งตับ, มะเร็งช่องปาก และมะเร็งเต้านม ตรวจสายตาในเด็กและผู้สูงอายุ โรคกระดูกและข้อ นอกจากนี้ ยังมีคลินิกบริการที่สอดคล้องกับปัญหาสุขภาพและบริบทของพื้นที่ ได้แก่ คลินิกชะลอไต เบาหวานและความดันโลหิตสูง, คัดกรองวัณโรคปอด, ตรวจสารเคมีในเลือดเกษตร/ไข้เลือดออก, คลินิกฟ้าใส, ฉีดวัคซีนไข้หวัดใหญ่, แพทย์แผนไทย, แพทย์แผนจีน, ให้คำปรึกษาด้านยา รวมทั้งให้คำปรึกษาการลงทะเบียนรับบริการ “30 บาท รักษาทุกที่ด้วยบัตรประชาชนใบเดียว” รวมทั้งสิ้น 16 คลินิก คาดว่า จะมีประชาชนอำเภอหันคาและอำเภอเนินขามมารับบริการ 2,700 คน ทั้งนี้ ในภาพรวมมีการจัดหน่วยแพทย์เฉพาะทางให้บริการประชาชนไปแล้ว 64 ครั้ง ใน 56 จังหวัด ประชาชนได้รับบริการตรวจรักษา 630,143 ราย และทำหัตถการเฉพาะทาง 17,343 ราย โดยหัตถการที่ให้บริการสูงสุด ได้แก่ อัลตร้าซาวด์ตับและท่อน้ำดี, ตรวจแมมโมแกรมและอัลตร้าซาวด์เต้านม, ส่องกล้องตรวจลำไส้ใหญ่ และผ่าตัดต้อกระจก
******************** 2 มิถุนายน 2567

ที่มา : https://www.thaigov.go.th/news/contents/details/83805