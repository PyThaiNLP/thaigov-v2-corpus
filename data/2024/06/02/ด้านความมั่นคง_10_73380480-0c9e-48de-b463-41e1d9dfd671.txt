รัฐบาลไทย-ข่าวทำเนียบรัฐบาล-พสกนิกรชาวบึงกาฬ “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” 


วันอาทิตย์ที่ 2 มิถุนายน 2567
02/06/2567
พิมพ์
พสกนิกรชาวบึงกาฬ “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”
พสกนิกรชาวบึงกาฬ “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” พร้อมใจกันร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคีและความจงรักภักดี
พสกนิกรชาวบึงกาฬ “เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” พร้อมใจกันร่วมเป็นส่วนหนึ่งของกิจกรรมเพื่อแสดงออกซึ่งความรักสามัคคีและความจงรักภักดีในโอกาสมหามงคลของคนทั้งชาติ
.
วันนี้ (2 มิ.ย.67) นายจุมพฏ วรรณฉัตรสิริ ผู้ว่าราชการจังหวัดบึงกาฬ เปิดเผยว่า วานนี้ตนเป็นประธานเปิดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีส่วนราชการ พสกนิกรทุกหมู่เหล่า ประชาชนชาวจังหวัดบึงกาฬ เข้าร่วมกิจกรรมเป็นจำนวนมาก ณ หอประชุมจังหวัดบึงกาฬ เพื่อร่วมกันแสดงความจงรักภักดี และน้อมรำลึกในพระมหากรุณาธิคุณของพระบาทสมเด็จพระเจ้าอยู่หัว ตลอดจนเป็นการส่งเสริมให้ออกกำลังกาย เพื่อการมีสุขภาพพลานามัยที่สมบูรณ์แข็งแรงตามรอยพระบาทยาตราของพระบาทสมเด็จพระเจ้าอยู่หัว พระผู้ทรงเป็นหลักชัย เป็นต้นแบบแก่พสกนิกรชาวไทยในการดูแลสุขภาพร่างกายให้มีความแข็งแรง
.
จังหวัดบึงกาฬ ถือ เป็น 1 ใน 10 สาย ของจังหวัดต้นทาง ซึ่งเป็นจังหวัดชายแดนที่พระบาทสมเด็จพระเจ้าอยู่หัว เสด็จพระราชดำเนินไปปฏิบัติพระราชกรณียกิจ โดยการจัดกิจกรรม เดิน วิ่ง ปั่น ธงตราสัญลักษณ์ฯ ของจังหวัดบึงกาฬ ได้มีการเริ่มต้นขึ้น ตั้งแต่วานนี้ ( 1 มิถุนายน 2567) ซึ่งในงานวันแรก จะเป็นพิธีรับมอบธงตราสัญลักษณ์ฯ ณ หอประชุมจังหวัดบึงกาฬ กิจกรรมจิตอาสาบำเพ็ญสาธารณประโยชน์ ทำความสะอาด เก็บกวาดขยะ ตัดแต่งต้นไม้ ปรับปรุงภูมิทัศน์บริเวณโดยรอบหอประชุมจังหวัดบึงกาฬ การจัดนิทรรศการเฉลิมพระเกียรติพระบาทสมเด็จพระเจ้าอยู่หัวโดยมีการแสดงรำเทิดพระเกียรติ และจินตลีลาจากนักเรียน การจัดฉายภาพยนตร์เฉลิมพระเกียรติเกี่ยวกับพระราชประวัติและพระราชกรณียกิจ รวมไปถึงประวัติศาสตร์ชาติไทย ณ เวทีกิจกรรมหอประชุมจังหวัดบึงกาฬ
.
“สำหรับในวันนี้ (2 มิถุนายน 2567) จะเป็นการเดิน วิ่ง ปั่น ธงตราสัญลักษณ์ฯ ในระยะแรก โดยขบวนเดินทางจากจุดเริ่มต้นที่ศูนย์ราชการจังหวัดบึงกาฬ ไปยังจุดพักที่ 1 สำนักงานตรวจเงินแผ่นดินจังหวัดบึงกาฬ ขบวนเดินทางจาก จุดพักที่ 1 ไปยัง จุดพักที่ 2 ห้างหุ้นส่วนจำกัด ไทยเจริญทรัพย์การค้า ขบวนเดินทางจาก จุดพักที่ 2 ไปยัง จุดพักที่ 3 รพ.สต. ห้วยก้านเหลือง  และขบวนเดินทางจาก จุดพักที่ 3 ไปยังจุดพักที่ 4 ปิยะพงค์ค้าไม้ เป็นจุดสุดท้าย โดยมีกลุ่มข้าราชการ ภาคเอกชนพี่น้องประชาชนและภาคีเครือข่ายที่เกี่ยวข้องจำนวนมากเข้าร่วม เพื่อส่งมอบธงตราสัญลักษณ์ให้ผู้ว่าราชการจังหวัดหนองคาย ซึ่งเป็นจังหวัดรอยต่อที่จะรับช่วงจัดกิจกรรมเดิน วิ่ง ปั่น ธงตราสัญลักษณ์ฯ ต่อไป”  นายจุมพฏ กล่าว
.
นายจุมพฏ วรรณฉัตรสิริ ผู้ว่าราชการจังหวัดบึงกาฬ กล่าวในช่วงท้ายว่า การจัดโครงการ เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในครั้งนี้ เริ่มต้นขึ้นด้วยความตั้งใจของชาวมหาดไทยร่วมกับภาคีเครือข่ายทุกภาคส่วน ทุกพื้นที่ ทุกจังหวัด ทั่วประเทศ เพื่อเฉลิมพระเกียรติพระบาทสมเด็จพระเจ้าอยู่หัว จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/83815