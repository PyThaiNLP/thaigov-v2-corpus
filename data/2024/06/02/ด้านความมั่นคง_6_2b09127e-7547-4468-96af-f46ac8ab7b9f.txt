รัฐบาลไทย-ข่าวทำเนียบรัฐบาล-“อนุทิน” เป็นประธานเปิดงานบุญบั้งไฟแพรวา จังหวัดกาฬสินธุ์ ร่วมสืบสานประเพณีอันดีงามของชาวอีสาน กำชับทุกจังหวัดดูแลการละเล่นตามประเพณีปลอดภัยไม่กระทบการบิน


วันอาทิตย์ที่ 2 มิถุนายน 2567
02/06/2567
พิมพ์
“อนุทิน” เป็นประธานเปิดงานบุญบั้งไฟแพรวา จังหวัดกาฬสินธุ์ ร่วมสืบสานประเพณีอันดีงามของชาวอีสาน กำชับทุกจังหวัดดูแลการละเล่นตามประเพณีปลอดภัยไม่กระทบการบิน
“อนุทิน” เป็นประธานเปิดงานบุญบั้งไฟแพรวา จังหวัดกาฬสินธุ์ ร่วมสืบสานประเพณีอันดีงามของชาวอีสาน กำชับทุกจังหวัดดูแลการละเล่นตามประเพณีปลอดภัยไม่กระทบการบิน
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วานนี้ (1 มิ.ย. 67) นายอนุทิน ชาญวีรกูล รองนายกรัฐมนตรีและรมว.มหาดไทย เดินทางไปเป็นประธานในพิธีเปิดงานประเพณีบุญบั้งไฟแพรวา 2567 ณ ตำบลโพน อำเภอคำม่วง จังหวัดกาฬสินธุ์ ซึ่งทุกภาคส่วนทั้งราชการ เอกชน ประชาสังคม ประชาชนร่วมกันจัดขึ้นอย่างยิ่งใหญ่เช่นเดียวกับทุกปี
สำหรับงานซึ่งจัดขึ้นระหว่างวันที่ 29 พ.ค. – 2 มิ.ย. 67 องค์การบริหารส่วนจังหวัดกาฬสินธุ์ จัดให้มีกิจกรรมหลายเพื่อสืบสานวัฒนธรรมอันดีงาม ตำนานบุญบั้งไฟซึ่งเป็นเทศกาลที่มีเฉพาะในภาคอีสาน ทั้งในรูปแบบการแสดงแสง สี เสียง สื่อผสม การแสดงพื้นบ้าน  พร้อมกับกิจกรรมเพื่อส่งเสริมอาชีพ ขับเคลื่อนเศรษฐกิจ อาทิ การออกร้าน แสดงสินค้าชุมชน การฝึกอบรม ประกวดออกแบบชุดผ้าไหมแพรวาและผ้าพื้นเมือง   ส่วนของการแห่บั้งไฟจัดขึ้นในวันนี้ (1มิ.ย.67)  มีขบวนแห่เข้าร่วมอย่างยิ่งใหญ่กว่า 20  ขบวน แต่ละขบวนจะประดับตกแต่งด้วยผ้าไหมแพรวาอันเป็นเอกลักษณ์ของจังหวัดกาฬสินธุ์อย่างสวยงาม รวมถึงมีการประกวดขบวนแห่ความคิดสร้างสรรค์เชิงวัฒนธรรมของเยาวชน
นายอนุทิน กล่าวว่า งานประเพณีบุญบั้งไฟแพรวา ซึ่งจัดโดยชุมชนชาวผู้ไทบ้านโพนปีนี้ยังคงยิ่งใหญ่เช่นเดียวกับทุกปี นอกจากจะเป็นการสืบสานวัฒนธรรมประเพณีอันดีงามที่สืบต่อกันมาอย่างยาวนานแล้ว ยังได้การประชาสัมพันธ์ผ้าไหมแพรวาซึ่งเป็นอัตลักษณ์ของท้องถิ่น สอดคล้องกับนโยบายที่รัฐบาลได้ผลักดันให้มีการนำทุนทางวัฒนธรรมมาขับเคลื่อนเศรษฐกิจการท่องเที่ยวของชุมชน
“ผมขอชื่นชมทุกภาคส่วนของจังหวัดกาฬสินธุ์ที่จัดงานใหญ่ในครั้งนี้จนสำเร็จ และขอนำคำชื่นชมนี้ไปยังพี่น้องคนอีสานทุกคนที่ท่านสามารถรักษาประเพณีอันยิ่งใหญ่ การละเล่นสนุกสนานและเป็นเอกลักษณ์เฉพาะภูมิภาคเช่นนี้มาได้อย่างยาวนาน ผมขอให้ชาวกาฬสินธุ์ และชาวอีสานทุกคนอนุรักษ์ สืบสาน ประเพณีบุญบั้งไฟให้คงอยู่ตลอดไป และขอให้คิดต่อยอดให้ประเพณีนี้สามารถสร้างมูลค่าเพิ่มทางสังคม เศรษฐกิจ การท่องเที่ยว เกิดงานและอาชีพในท้องถิ่นให้ดียิ่งๆขึ้นไป” นายอนุทิน กล่าว
รองนายกรัฐมนตรีและรมว.มหาดไทย กล่าวว่า ในช่วงนี้ที่หลายพื้นที่ในจังหวัดต่างๆ ทั่วภาคอีสานมีเทศกาลบุญบั้งไฟ ขอให้ผู้ว่าราชการจังหวัดทุกจังหวัด ให้กำชับกับฝ่ายปกครองทั้งอำเภอ กำนัน ผู้ใหญ่บ้าน และองค์กรปกครองส่วนท้องถิ่นทุกระดับให้ดูแลให้มีการละเล่นและจุดบั้งไฟให้เป็นไปตามมาตรการดูแลความปลอดภัย จังหวัดใดที่อยู่ในเส้นทางการบินของอากาศยานประเภทต่างๆ ก็ให้ปฏิบัติตามกฎเกณฑ์ของสำนักงานการบินพลเรือนแห่งประเทศไทย (กพท.) โดยมีการแจ้งการจัดงาน แจ้งกำหนดช่วงเวลา พื้นที่ การจุดบั้งไฟ เพื่อท่าอากาศยานต่างๆ สามารถประสานกับสายการบินและบริหารจัดการความเสี่ยง  ป้องกันอันตรายที่จะเกิดต่อต่ออากาศยาน ชีวิต ทรัพย์สินของผู้โดยสารและประชาชนด้วย

ที่มา : https://www.thaigov.go.th/news/contents/details/83811