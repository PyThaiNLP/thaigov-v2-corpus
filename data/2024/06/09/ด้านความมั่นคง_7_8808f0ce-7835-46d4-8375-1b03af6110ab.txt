รัฐบาลไทย-ข่าวทำเนียบรัฐบาล-จังหวัดน่าน จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันเสาร์ที่ 8 มิถุนายน 2567
08/06/2567
พิมพ์
จังหวัดน่าน จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดน่าน จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านพ่อเมืองเชิญชวนร่วม เดิน วิ่งปั่น ส่งต่อให้จังหวัดแพร่วันนี้
วันนี้ (8 มิ.ย. 67) นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า จังหวัดน่านได้มีการจัดกิจกรรม เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขึ้น ระหว่างวันที่ 6-8 มิถุนายน 2567 ซึ่งเริ่มตั้งแต่การรับมอบธงตราสัญลักษณ์จากจังหวัดพะเยา และเมื่อวานนี้ก็ได้มีการจัดพิธีเฉลิมฉลองธงตราสัญลักษณ์ โดยตน ได้รับเกียรติเป็นประธานในพิธี พร้อมทั้ง หัวหน้าส่วนราชการ ข้าราชการ รัฐวิสาหกิจ ภาคเอกชน  และประชาชนชาวจังหวัดน่าน เข้าร่วมกิจกรรมเฉลิมฉลองฯ เป็นจำนวนมาก ณ ข่วงน้อยเมืองน่าน จังหวัดน่าน
นายชัยณรงค์ วงศ์ใหญ่ ผู้ว่าราชการจังหวัดน่าน กล่าวว่า สำหรับกิจกรรมเฉลิมฉลองธงตราสัญลักษณ์ จังหวัดน่าน ที่จัดขึ้นวานนี้ ได้มีการจัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ และมีการฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย การแสดงศิลปวัฒนธรรมพื้นบ้านเฉลิมพระเกียรติ  และการฟ้อนถวายพระพร ผ่านการนำเสนอศิลปะวัฒนธรรมอันงดงามของภาคเหนือที่เป็นอัตลักษณ์ของคนเมืองน่าน เพื่อเป็นการเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อย่างสมพระเกียรติ
“โดยในวันนี้ ตั้งแต่เวลา 08.30 น. เป็นต้นไป จังหวัดน่าน จะได้มีการจัดกิจกรรมเดิน วิ่ง ปั่น ฯ ไปตามเส้นทางเส้นทาง อำเภอร้องกวาง จังหวัดแพร่ และในเวลา 11.00 น. จะได้ทำพิธีส่งมอบธงตราสัญลักษณ์ ฯ ให้กับทางผู้ว่าราชการจังหวัดแพร่ ณ วัดไผ่โทน ตำบลไผ่โทน อำเภอร้องกวาง จังหวัดแพร่ ต่อไป” นายชัยนรงค์ฯ กล่าวเพิ่มเติม
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวต่อไปว่า ซึ่งการจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
-
“ในวันนี้ตนจึง ขอเชิญชวนพี่น้องประชาชนชาวจังหวัดน่านทุกท่าน ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้น โดยสามารถเข้าร่วมได้หลายรูปแบบ ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดการเข้าร่วมกิจกรรม เพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง” นายชัยนรงค์ ฯ กล่าวทิ้งท้าย

ที่มา : https://www.thaigov.go.th/news/contents/details/84156