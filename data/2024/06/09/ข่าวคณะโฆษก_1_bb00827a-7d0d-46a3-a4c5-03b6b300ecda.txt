รัฐบาลไทย-ข่าวทำเนียบรัฐบาล-“เกณิกา“ รมว.ประเสริฐ ห่วงใย เตือนระวังข่าวปลอม “รับสมัครงาน”อ้างกรมการจัดหางาน ขอประชาชนตรวจสอบให้แน่ใจก่อนเชื่อ หากพบเห็นขอให้แจ้งเบาะแสทางสายด่วน 1111


วันอาทิตย์ที่ 9 มิถุนายน 2567
09/06/2567
พิมพ์
“เกณิกา“ รมว.ประเสริฐ ห่วงใย เตือนระวังข่าวปลอม “รับสมัครงาน”อ้างกรมการจัดหางาน ขอประชาชนตรวจสอบให้แน่ใจก่อนเชื่อ หากพบเห็นขอให้แจ้งเบาะแสทางสายด่วน 1111
“เกณิกา“ รมว.ประเสริฐ ห่วงใย เตือนระวังข่าวปลอม “รับสมัครงาน” อ้างกรมการจัดหางาน ขอประชาชนตรวจสอบให้แน่ใจก่อนเชื่อ หากพบเห็นขอให้แจ้งเบาะแสทางสายด่วน 1111
วันที่ 9 มิ.ย. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีที่มีการแชร์ข้อมูลเรื่อง การเปิดรับสมัครงานฝีมือ และงานแพ็กของ ผ่านช่องทางออนไลน์นั้น จากการตรวจสอบของ ศูนย์ต่อต้านข่าวปลอม หนึ่งในภารกิจหลักของกระทรวงดิจิทัลเพื่อเศรษฐกิจและสังคม (ดีอี)  ได้ตรวจสอบข้อเท็จจริงไปยังกรมการจัดหางาน กระทรวงแรงงาน ซึ่งพบว่าข้อมูลดังกล่าวนั้น เป็นข้อมูลเท็จ โดยภาพประกาศเชิญชวนรับสมัครงานดังกล่าว ได้แอบอ้างใช้ตราสัญลักษณ์ และชื่อของกรมการจัดหางาน โดยไม่ได้รับอนุญาต และประกาศดังกล่าวไม่ได้มาจากส่วนราชการของกรมการจัดหางาน ทั้งส่วนกลางและส่วนภูมิภาค
น.ส.เกณิกา กล่าวต่ออีกว่า นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม หรือ ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียลมีเดีย ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด
“รัฐบาลขอความร่วมมือประชาชนอย่าได้ส่งต่อหรือแชร์ข้อมูลอันเป็นเท็จดังกล่าวในช่องทางสื่อสังคมออนไลน์ต่าง ๆ อีก เพื่อป้องกันไม่ให้เกิดความสับสนและความเข้าใจผิดขยายไปในวงกว้างเพิ่มขึ้น ทั้งนี้ เมื่อประชาชนได้รับทราบข้อมูลข่าวสารใด ๆ มา หากมีความสงสัยหรือไม่แน่ใจในข้อมูลเหล่านั้น ขอให้มีการตรวจสอบข้อเท็จจริงและความถูกต้องจากหน่วยงานเจ้าของเรื่องหรือหน่วยงานที่เกี่ยวข้องก่อนเผยแพร่ หรือแชร์ข้อมูลออกไปให้บุคคลอื่น เพราะหากแชร์ข้อมูลที่ไม่ถูกต้องนอกจากจะก่อให้เกิดความสับสน และอาจนำไปสู่การหลอกลวงสร้างความเสียหายแก่ประชาชนได้แล้ว ยังผิดกฎหมายด้วย”
ทั้งนี้ ประชาชนที่พบเจอข่าวปลอม เว็บไซต์ผิดกฎหมาย และการหลอกลวงออนไลน์ สามารถแจ้งเบาะแสทางสายด่วน 1111 ได้ทันทีตลอด 24 ชม.หรือทาง Line Official Account ID : @antifakenewscenter

ที่มา : https://www.thaigov.go.th/news/contents/details/84172