รัฐบาลไทย-ข่าวทำเนียบรัฐบาล-กระทรวงมหาดไทย ร่วมกับ กทม. ลงพื้นที่ตรวจติดตามโครงการสำคัญและการเตรียมความพร้อมเส้นทางสัญจรที่เกี่ยวข้องกับการดำเนินงานของกรุงเทพมหานครในโอกาสวันเฉลิมพระชนมพรรษา ครบ 72 พรรษา 


วันอาทิตย์ที่ 9 มิถุนายน 2567
08/06/2567
พิมพ์
กระทรวงมหาดไทย ร่วมกับ กทม. ลงพื้นที่ตรวจติดตามโครงการสำคัญและการเตรียมความพร้อมเส้นทางสัญจรที่เกี่ยวข้องกับการดำเนินงานของกรุงเทพมหานครในโอกาสวันเฉลิมพระชนมพรรษา ครบ 72 พรรษา
กระทรวงมหาดไทย ร่วมกับ กทม. ลงพื้นที่ตรวจติดตามโครงการสำคัญและการเตรียมความพร้อมเส้นทางสัญจรที่เกี่ยวข้องกับการดำเนินงานของกรุงเทพมหานครในโอกาสวันเฉลิมพระชนมพรรษา ครบ 72 พรรษา ของพระบาทสมเด็จพระเจ้าอยู่หัวฯ
วันนี้ (8 มิ.ย.67) เวลา 09.00 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย และนายชัชชาติ สิทธิพันธุ์ ผู้ว่าราชการกรุงเทพมหานคร พร้อมด้วยคณะ ประกอบด้วยนายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายวิศณุ ทรัพย์สมพล นายศานนท์ หวังสร้างบุญ รองผู้ว่าราชการกรุงเทพมหานคร พญ. วันทนีย์ วัฒนะ ปลัดกรุงเทพมหานคร นางทรงลักษณ์ วรภัย รองผู้ว่าราชการจังหวัดอุบลราชธานี และคณะผู้บริหาร กทม. ได้ร่วมกันลงพื้นที่ตรวจเยี่ยมและติดตามการดำเนินงานโครงการสำคัญของ กทม.
ในการลงพื้นที่ครั้งนี้ รัฐมนตรีช่วยว่าการกระทรวงมหาดไทย ได้กล่าวว่า เพื่อเป็นการเตรียมความพร้อมการจัดงานเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะเน้นเส้นทางสัญจรในบริเวณถนนราชดำเนิน สถานที่ราชการ โดยได้ประสานกับ กทม. ในการแก้ไขปรับปรุงภูมิทัศน์ ทางเท้า ต้นไม้ คลองระบายน้ำ เพื่อที่จะทำให้ถนนราชดำเนินและบริเวณต่าง ๆ ในกรุงเทพฯ สวยงาม พร้อมทั้งจะได้มีการติดตามนโยบายของกระทรวงมหาดไทยต่อไป อาทิ ปัญหาหนี้นอกระบบ ยาเสพติด และสถานบริการ ซึ่งได้รับความร่วมมือจากผู้ว่าราชการกรุงเทพมหานครเป็นอย่างดี
ด้านผู้ว่าราชการกรุงเทพมหานคร กล่าวเสริมว่า กระทรวงมหาดไทยได้ให้นโยบายมาเมื่อ 2 สัปดาห์ก่อน ในเรื่องความเป็นระเบียบเรียบร้อยทั่วกรุงเทพฯ โดยเฉพาะบริเวณถนนราชดำเนินทั้งหมด การประดับตกแต่งต้นไม้และปรับปรุงภูมิทัศน์ ซึ่งเป็นผลดีกับประชาชนคนกรุงเทพฯ ในระยะยาว เพราะเมื่อเสร็จจากงานพระราชพิธีแล้ว ประชาชนก็ยังสามารถใช้งาน ถนน ทางเท้า ที่คงทนและสวยงามต่อไปอีกด้วย ซึ่งที่ผ่านมาได้รับคำแนะนำจากท่านรัฐมนตรีช่วยว่าการฯ ถึงเรื่องการปรับปรุงต้นไม้ให้สวยงาม ซึ่งกทม. พร้อมนำไปปฏิบัติ นอกจากนี้ เมื่อเช้าที่ผ่านมา กทม. มีการดูแลเรื่องสุขภาพคนไร้บ้านและคนจนเมืองที่บริเวณลานคนเมือง รวมถึงเรื่องหนี้นอกระบบซึ่งต้องประสานการทำงานกับทางตำรวจอย่างใกล้ชิด ซึ่งทางกระทรวงมหาดไทยจะได้จัดประชุมหน่วยงานที่เกี่ยวข้องเพื่อประสานความร่วมมือในการแก้ไขปัญหาหนี้นอกระบบต่อไป ซึ่งจะส่งผลต่อเนื่องถึงเรื่องการแก้ปัญหายาเสพติดอีกด้วย โดย กทม.จะประสานความร่วมมือกับกระทรวงมหาดไทยอย่างใกล้ชิดเพื่อสร้างความร่วมมือแบบบูรณาการระหว่างหน่วยงานในการแก้ปัญหาให้ประชาชน
สำหรับการตรวจเยี่ยมและติดตามการดำเนินงานฯ ในวันนี้ เป็นการลงพื้นที่ในหลายจุด ได้แก่ บริเวณแยกคอกวัว ถนนราชดำเนินกลาง โดยเป็นการเดินตรวจพื้นที่บริเวณแยกคอกวัว ไปถึงโรงแรมรัตนโกสินทร์ บริเวณแยกเกียกกาย วัดแก้วฟ้า บริเวณตอม่อสะพานข้ามแม่น้ำเจ้าพระยาทางเท้าบริเวณก่อสร้างรถไฟใต้ดิน ถนนสามเสน และบริเวณปากซอยรวมมิตร ถนนประดิพัทธิ์ 5 จากปากซอยรวมมิตรถึงซอยพระราม 6 /41

ที่มา : https://www.thaigov.go.th/news/contents/details/84170