รัฐบาลไทย-ข่าวทำเนียบรัฐบาล-นายกฯ รับประทานมื้อกลางวัน กะเพราเนื้อโคขุน โดย รมว.กก.-แชมป์ World Kaphrao ThailandGrand Prix 2023 ร่วมปรุงเมนูจานเด็ดให้นายกฯ ดัน  Soft Power ด้านอาหารขับเคลื่อนการท่องเที่ยว


วันอาทิตย์ที่ 9 มิถุนายน 2567
09/06/2567
พิมพ์
นายกฯ รับประทานมื้อกลางวัน กะเพราเนื้อโคขุน โดย รมว.กก.-แชมป์ World Kaphrao ThailandGrand Prix 2023 ร่วมปรุงเมนูจานเด็ดให้นายกฯ ดัน  Soft Power ด้านอาหารขับเคลื่อนการท่องเที่ยว
นายกฯ รับประทานมื้อกลางวัน กะเพราเนื้อโคขุน โดย รมว.กก.-แชมป์ World Kaphrao ThailandGrand Prix 2023 ร่วมปรุงเมนูจานเด็ดให้นายกฯ ดัน  Soft Power ด้านอาหารขับเคลื่อนการท่องเที่ยวและเศรษฐกิจไทย
วันนี้ (9 มิ.ย.67) เวลา 12.50 น. ณ ร้านครัวเนื้อหอม อำเภอเมืองลําปาง จังหวัดลําปาง นายเศรษฐา ทวีสิน นายกรัฐมนตรี และคณะ ได้รับประทานอาหารกลางวัน ในเมนูกะเพราเนื้อโคขุน จากจังหวัดราชบุรี ที่นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา ได้ร่วมผัดเมนูกะเพราเนื้อ กับนายจักรกฤษณ์ จูมา เจ้าของร้านครัวเนื้อหอม แชมป์ World Kaphrao ThailandGrand Prix 2023 สำหรับให้นายกฯ รับประทานเป็นอาหารกลางวัน ในวันนี้ด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ภายหลังรับประทานอาหารกลางวัน นายกรัฐมนตรีได้เดินมาพูดคุยกับเชฟ สอบถามถึงส่วนผสมที่ใช้ในการประกอบเมนูผัดกระเพราเนื้อ พร้อมร่วมถ่ายรูปให้กำลังใจผู้ประกอบการ ก่อนเดินทางไปยังอุทยานแห่งชาติแจ้ซ้อน ตำบลแจ้ซ้อน  อำเภอเมืองปาน จังหวัดลำปาง ต่อไป
“การส่งเสริมการท่องเที่ยวของรัฐบาล ในการดึงดูดนักท่องเที่ยวให้เข้ามาท่องเที่ยวในประเทศไทยเพิ่มขึ้น และมีระยะเวลาพำนักอยู่ในพื้นที่ยาวนานมากขึ้น เพื่อให้เกิดการใช้จ่ายต่อทริป ต่อคนเพิ่มขึ้นเพื่อกระตุ้นเศรษฐกิจในพื้นที่นั้น นอกจากการนำศักยภาพด้านศิลปวัฒนธรรม ประเพณีท้องถิ่น กิจกรรมการท่องเที่ยวต่าง ๆ ที่น่าสนใจ ตลอดจนสถานที่ท่องเที่ยวทางธรรมชาติที่สวยงามมาเป็นตัวขับเคลื่อนแล้ว อาหารไทยซึ่งมีความหลากหลายทั้งชนิด และมีเอกลักษณ์เฉพาะที่โดดเด่นด้วยรสชาติและการประดับตกแต่ง ก็เป็นอีกหนึ่ง Soft Power ที่มีศักยภาพด้วยเช่นก้น โดยเฉพาะเมนูผัดกะเพรา ถือเป็นจานเด็ดที่คนทั่วโลกรู้จัก และเป็นที่นิยมจนต้องร้องขอสูตรกลับไปทำเองที่บ้าน” รองโฆษกประจำสำนักนายกรัฐมนตรี กล่าวเสริม

ที่มา : https://www.thaigov.go.th/news/contents/details/84181