รัฐบาลไทย-ข่าวทำเนียบรัฐบาล-จังหวัดนนทบุรี ร่วมแรง ร่วมใจ ร่วม 


วันอาทิตย์ที่ 9 มิถุนายน 2567
09/06/2567
พิมพ์
จังหวัดนนทบุรี ร่วมแรง ร่วมใจ ร่วม
จังหวัดนนทบุรี ร่วมแรง ร่วมใจ ร่วม "เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567” ส่งมอบธงจาก อ.บางใหญ่สู่ อ.ไทรน้อย ผู้ว่าฯ เชิญชวนประชาชนทุกคนพร้อมใจกัน
เมื่อวันที่ 8 มิ.ย. 67 นายสุธี ทองแย้ม ผู้ว่าราชการจังหวัดนนทบุรี เปิดเผยว่า จังหวัดนนทบุรีได้จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว โดยที่จังหวัดนนทบุรีได้รับมอบธงต่อจากจังหวัดนครปฐม ซึ่งในวันนี้ได้ทำการเคลื่อนขบวนธงจากอำเภอบางใหญ่ไปยังอำเภอไทรน้อย โดยนางสาวญาณินพัชญ์ ศรีโคตร นายอำเภอบางใหญ่ พร้อมด้วยข้าราชการ เจ้าหน้าที่ ส่วนราชการระดับจังหวัด ส่วนราชการประจำอำเภอบางใหญ่ องค์กรปกครองส่วนท้องถิ่นทั้ง 8 แห่ง กำนัน ผู้ใหญ่บ้าน คณะครู นักเรียน และประชาชนชาวอำเภอบางใหญ่จำนวนมากเข้าร่วมกิจกรรม
-
"การจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567" นายสุธีฯ กล่าว
-
นายสุธี ทองแย้ม ผู้ว่าราชการจังหวัดนนทบุรี กล่าวเพิ่มเติมว่า โดยขบวนเดิน วิ่ง ปั่น ธงตราสัญลักษณ์ฯ ของจังหวัดนนทบุรี จะเริ่มต้นจาก อำเภอบางใหญ่ โดยจะเคลื่อนที่จากโรงเรียนราชวินิตนนทบุรีนนทบุรี ไปยังวัดอ่วมอ่องประชานฤมิตร ตำบลหนองเพรางาย อำเภอไทรน้อย จังหวัดนนทบุรี ซึ่งแบ่งเป็น 5 ขบวน ดังนี้ ขบวนที่ 1 หน้าโรงเรียนราชวินิตนนทบุรี ขบวนที่ 2 ลานหน้าร้านสะดวกซื้อหลังวัดต้นเชือก ขบวนที่ 3 บริเวณใต้ทางด่วน Motor way ขบวนที่ 4 ทางเข้า โรงเรียนบ้านดอนตะลุมพุก และขบวนที่ 5 ลานหน้าร้านสะดวกซื้อทางเข้าวัดอ่วมอ่องประชานฤมิตร และเคลื่อนขบวนอีกครั้งไปยังวัดไทรใหญ่ ตำบลไทรน้อย อำเภอไทรน้อย จังหวัดนนทบุรี เพื่อนำธงตราสัญลักษณ์ฯ ไปพักไว้จำนวน 2 คืน ก่อนที่ในวันที่ 10 มิถุนายน 2567 จะเคลื่อนขบวน เดิน วิ่ง ปั่น ธงตราสัญลักษณ์ฯ อีกครั้ง เพื่อส่งมอบธงตราสัญลักษณ์ฯ ให้กับอำเภอบางบัวทอง ณ รพ.สต. คลองตาคล้าย อำเภอบางบัวทอง จังหวัดนนทบุรี ต่อไป
-
“ขอเชิญชวนพี่น้องประชาชนจังหวัดนนทบุรี รวมทั้ง ทุกพื้นที่ ทุกภูมิภาคของประเทศ ได้ร่วใแรงรวมใจสวมใส่เสื้อสีเหลือง เข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุธีฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84185