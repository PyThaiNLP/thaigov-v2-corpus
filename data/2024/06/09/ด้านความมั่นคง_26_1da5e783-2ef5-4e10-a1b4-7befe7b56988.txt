รัฐบาลไทย-ข่าวทำเนียบรัฐบาล-ผู้ว่าราชการจังหวัดระนอง นำหัวหน้าส่วนราชการ ภาคีเครือข่าย พร้อมพี่น้องประชาชนชาวจังหวัดระนอง ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว 


วันอาทิตย์ที่ 9 มิถุนายน 2567
09/06/2567
พิมพ์
ผู้ว่าราชการจังหวัดระนอง นำหัวหน้าส่วนราชการ ภาคีเครือข่าย พร้อมพี่น้องประชาชนชาวจังหวัดระนอง ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว
ผู้ว่าฯ จังหวัดระนอง นำหัวหน้าส่วนราชการ ภาคีเครือข่าย พร้อมพี่น้องประชาชนชาวจังหวัดระนอง ร่วมพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากผู้ว่าฯ จ.พังงา
วันนี้ (9 มิ.ย.67) นายนริศ นิรามัยวงศ์ ผู้ว่าราชการจังหวัดระนอง เปิดเผยว่า ตนได้เป็นประธานรับธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากจังหวัดพังงา โดยมีนายราชัน มีน้อย ว่าที่ร้อยตรีกิตติภพ รอดรอน รองผู้ว่าราชการจังหวัดระนอง หัวหน้าส่วนราชการ ข้าราชการ เจ้าหน้าที่ องค์กรปกครองส่วนท้องถิ่น นักเรียน นักศึกษา และจิตอาสาเราทำความดีด้วยหัวใจ เข้าร่วมพิธีอย่างพร้อมเพรียง
.
นายนริศ นิรามัยวงศ์ ผู้ว่าราชการจังหวัดระนอง กล่าวว่า จังหวัดระนอง ได้รับธงตราสัญลักษณ์ฯ ต่อจากจังหวัดพังงา โดยมีท่านผู้ว่าราชการจังหวัดพังงา นายสุพจน์ รอดเรือง ณ หนองคาย นำส่วนราชการ และพี่น้องชาวพังงา นำธงตราสัญลักษณ์ฯ จำนวน 72 คัน มาส่งมอบให้จังหวัดระนอง ณ ที่ว่าการอำเภอสุขสำราญ โดยในส่วนของจังหวัดระนองนั้น ตนได้นำท่านรองผู้ว่าราชการจังหวัดระนอง ผู้พิพากษาศาลจังหวัดระนอง อัยการจังหวัดระนอง ผู้บังคับการตำรวจภูธรจังหวัด ร.25 พัน 2 หัวหน้าส่วนราชการ และภาคเอกชน อัญเชิญธงตราสัญลักษณ์ จำนวน 72 คัน พร้อมด้วยการถวายความเคารพพระบรมฉายาลักษณ์ พระบาทสมเด็จพระเจ้าอยู่หัว เปิดกรวยกระทงดอกไม้ ธูป เทียน แพ เบื้องหน้าพระบรมฉายาลักษณ์พระบาทสมเด็จพระเจ้าอยู่หัว ก่อนจะกล่าวคำอาศิรวาทถวายพระพรชัยมงคล แด่พระบาทสมเด็จพระเจ้าอยู่หัว เนื่องในวันเฉลิมพระชนมพรรษา 6 รอบ 28 กรกฎาคม 2567 ร่วมร้องเพลงสรรเสริญพระบารมี และเพลงสดุดีจอมราชา ต่อจากนั้น ตนและหัวหน้าส่วนราชการจังหวัดระนอง และภาคีเครือข่ายเคลื่อนขบวนนำธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว จำนวน 72 ธง ไปยังทางแยกที่ว่าการอำเภอสุขสำราญ และได้ส่งมอบธงตราสัญลักษณ์ฯ ให้แก่ นายชัยกฤต หมวดจันทร์ นายอำเภอสุขสำราญ ซึ่งท่านนายอำเภอสุขสำราญ จะได้นำธงตราสัญลักษณ์ฯ ไปเก็บรักษาไว้ ณ ที่ว่าการอำเภอสุขสำราญ เพื่อที่จะส่งมอบต่อไปยังนายอำเภอกะเปอร์ จังหวัดระนอง
.
นายนริศ นิรามัยวงศ์ ผู้ว่าราชการจังหวัดระนอง กล่าวต่ออีกว่า สำหรับจังหวัดระนองนั้น จะมีการนำธงตราสัญลักษณ์มาไปเก็บรักษาไว้ ณ ห้องประชุมคอซู้เจียง ชั้น 2 ศูนย์ราชการจังหวัดระนอง เพื่อที่จะจัดกิจกรรมเฉลิมฉลองเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 256 7 อาทิ การฉายภาพยนตร์เฉลิมพระเกียรติให้ประชาชนได้รับชม การจัดกิจกรรมการแสดงทางศิลปวัฒนธรรม ก่อนจะมีการเดิน วิ่ง ปั่น ธงตราสัญลักษณ์ฯ เพื่อส่งมอบต่อให้กับจังหวัดชุมพรต่อไป
“กิจกรรม เดิน วิ่ง ปั่น ธงตราสัญลักษณ์เฉลิมพระเกียรติฯ ของกระทรวงมหาดไทยในครั้งนี้ เป็นความตั้งใจของชาวมหาดไทยและภาคีเครือข่ายทุกภาคส่วน เพื่อให้พี่น้องประชาชนคนไทยทั่วทั้งประเทศ ได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจะมีการเดิน วิ่ง ปั่น ธงตราสัญลักษณ์งานเฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดมายังกระทรวงมหาดไทย เพื่อเข้าร่วมประกอบพิธีขบวนอัญเชิญน้ำพระพุทธมนต์ศักดิ์สิทธิ์ ณ วัดพระเชตุพนวิมลมังคลาราม ในวันพฤหัสบดีที่ 25 กรกฎาคม 2567 และจะมีพิธีเชิญน้ำพระพุทธมนต์ศักดิ์สิทธิ์จากวัดพระเชตุพนวิมลมังคลาราม ไปยังพระบรมมหาราชวัง ในวันอาทิตย์ที่ 28 กรกฎาคม 2567” นายนริศฯ กล่าว
.
นายนริศ นิรามัยวงศ์ ผู้ว่าราชการจังหวัดระนอง กล่าวเพิ่มเติมว่า ขอขอบคุณพี่น้องประชาชนขาวจังหวัดพังงา และทั่วประเทศที่ร่วมส่งกำลังใจผ่านช่องทางต่าง ๆ มาตลอดเส้นทาง รวมถึงการรับชมผ่านช่องทางออนไลน์ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้ทุกภาคส่วนมีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์ และสร้างสุขภาพพลานามัยที่ดีให้ผู้เข้าร่วมกิจกรรมอีกด้วย
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ร่วมแรงแข็งขัน ร้อยรวมใจกัน เข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา โดยลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง สำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่มสำหรับการจัดกิจกรรมของแต่ละจังหวัด สามารถแจ้งความประสงค์ได้ ณ ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายนริศฯ กล่าวทิ้งท้าย
.
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84189