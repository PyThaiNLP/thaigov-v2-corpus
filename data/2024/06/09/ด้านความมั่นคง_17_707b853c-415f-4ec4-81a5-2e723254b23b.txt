รัฐบาลไทย-ข่าวทำเนียบรัฐบาล-ผู้ว่าฯ แพร่ นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 


วันเสาร์ที่ 8 มิถุนายน 2567
08/06/2567
พิมพ์
ผู้ว่าฯ แพร่ นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
ผู้ว่าฯ แพร่ นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (8 มิ.ย. 67) นายชุติเดช มีจันทร์ ผู้ว่าราชการจังหวัดแพร่ เปิดเผยว่า ตนได้เป็นประธานในกิจกรรมเฉลิมฉลองธงตราสัญลักษณ์ฯ การแสดงเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจาก นายชัยนรงค์ วงศ์ใหญ่ ผู้ว่าราชการจังหวัดน่าน โดยมีหัวหน้าส่วนราชการ เหล่าภาคีเครือข่าย และประชาชนชาวจังหวัดแพร่ เข้าร่วมกิจกรรมจำนวนมาก
-
"จังหวัดแพร่ ได้รับมอบธงตราสัญลักษณ์เป็นจังหวัดลำดับที่ 4 ในสายที่ 2 ต่อจากจังหวัดเชียงราย จังหวัดพะเยา และจังหวัดน่าน โดยจะนำธงตราสัญลักษณ์ มาจัดกิจกรรมโครงการเดิน วิ่ง ปั่น ธงตราสัญลักษณ์ เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่จะเป็นการวิ่ง การเดิน หรือการปั่นจักรยาน" นายชุติเดชฯ กล่าวเพิ่มเติม
-
นายชุติเดช มีจันทร์ ผู้ว่าราชการจังหวัดแพร่ กล่าวต่ออีกว่า หลังจากที่รับมอบธงตราสัญลักษณ์ต่อจากจังหวัดน่านเป็นที่เรียบร้อยแล้ว ตนพร้อมด้วยหน่วยงานราชการ และประชาชนพี่น้องชาวจังหวัดแพร่จำนวนมาก ได้นำขบวนธงตราสัญลักษณ์ฯ ออกเดินทางไปยังจุดต่างๆที่กำหนดไว้ โดยเริ่มจากจุดแรก จุดรับธง ณ วัดไผ่โทน ตำบลไผ่โทน อำเภอร้องกวาง จังหวัดแพร่ ก่อนที่จะออกเดินทางมุ่งหน้าไปถึง ช่วงวัฒนธรรมเมืองแป้ (กาดสามวัย) ตำบลในเวียง อำเภอเมืองแพร่ จังหวัดแพร่ โดยเส้นทางหลวง หมายเลข 101 เพื่อนำธงตราสัญลักษณ์ฯ มาพักไว้
-
"หลังจากนำธงตราสัญลักษณ์ฯ มาพักไว้เป็นที่เรียบร้อย ในวันพรุ่งนี้ (9 มิ.ย.67) จังหวัดแพร่ จะมีการจัดกิจกรรมเฉลิมพระเกียรติฯ ณ ข่วงวัฒนธรรมเมืองแป้ (กาดสามวัย) โดยภายในงานจะมีกิจกรรมมากมาย อาทิ จัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ , การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย , การทำจิตอาสาบำเพ็ญสาธารณประโยชน์และบำเพ็ญสาธารณกุศล รวมไปถึงการแสดงดนตรีพื้นเมือง และการแสดงฟ้อนกลองอืดเมืองแพร่ จำนวน 72 คน เป็นต้น โดยในวันที่ 10 มิ.ย. 67 จังหวัดแพร่ จะนำขบวนธงตราสัญลักษณ์ฯ ออกเดินทางจาก ข่วงวัฒนธรรมเมืองแป้ (กาดสามวัย) เดินทางถึง สถานีตำรวจภูธรจังหวัด อุตรดิตถ์ ตำบลน้ำริด อำเภอเมืองอุตรดิตถ์ จังหวัดอุตรดิตถ์ เพื่อส่งมอบธงตราสัญลักษณ์ให้กับจังหวัดอุตรดิตถ์ต่อไป" นายชุติเดชฯ กล่าวเสริม
-
นายชุติเดช มีจันทร์ ผู้ว่าราชการจังหวัดแพร่ ได้กล่าวในช่วงท้ายว่า ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดแพร่ ที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
-
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84166