รัฐบาลไทย-ข่าวทำเนียบรัฐบาล-จ.สงขลา รวมใจทุกหมู่เหล่า ร่วมจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันอาทิตย์ที่ 9 มิถุนายน 2567
09/06/2567
พิมพ์
จ.สงขลา รวมใจทุกหมู่เหล่า ร่วมจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดสงขลารวมใจทุกหมู่เหล่า ร่วมจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (9 มิ.ย. 67) นายสมนึก พรเขียว ผู้ว่าราชการจังหวัดสงขลา เปิดเผยว่า วานนี้จังหวัดสงขลาได้จัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายเศวต เพชรนุ้ย รองผู้ว่าราชการจังหวัดสงขลา นายอำนวย พิณสุวรรณ รองผู้ว่าราชการจังหวัดสงขลา พร้อมด้วยคณะหัวหน้าส่วนราชการ จิตอาสาพระราชทาน เข้าร่วมกิจกรรม ณ บริเวณหอประชุมจังหวัดสงขลา ศาลากลางจังหวัดสงขลา
-
นายสมนึก พรเขียว ผู้ว่าราชการจังหวัดสงขลา กล่าวว่า จังหวัดสงขลาได้จัดโครงการเดิน วิ่ง ปั่น ธงตราสัญลักษณ์ เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการวิ่ง การเดิน หรือการปั่นจักรยาน ซึ่งจังหวัดสงขลาจะนำธงส่งต่อให้กับจังหวัดพัทลุงต่อไป
-
“ซึ่งกิจกรรมการเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัวในครั้งนี้ รองผู้ว่าราชการจังหวัดสงขลา หัวหน้าส่วนราชการ และประชาชนชาวจังหวัดสงขลา ได้ทำกิจกรรมร่วมกันมากมาย อาทิเช่น กิจกรรมเยี่ยมชมนิทรรศการเฉลิมพระเกียรติ พระบาทสมเด็จพระเจ้าอยู่หัวเกี่ยวกับพระราชประวัติ และพระราชกรณียกิจ จากนั้นร่วมกันทำกิจกรรมจิตอาสาบำเพ็ญสาธารณประโยชน์ และบำเพ็ญสาธารณกุศล ณ ศูนย์ราชการจังหวัดสงขลา ต่อจากนั้นผู้ร่วมพิธีร่วมกันรับชมภาพยนตร์สารคดีเฉลิมพระเกียรติ เกี่ยวกับประวัติศาสตร์ชาติไทย ชุด “เฉลิมพระเกียรติ ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ” นายสมนึกฯ กล่าวเพิ่มเติม
-
นายสมนึก พรเขียว ผู้ว่าราชการจังหวัดสงขลา กล่าวต่ออีกว่า นอกจากนี้ยังร่วมกันรับชมการแสดงพื้นบ้าน หรือการแสดงศิลปวัฒนธรรมท้องถิ่น จำนวน 2 ชุด ได้แก่ โขนสงขลานครินทร์ เรื่องรามเกียรติ์ ชุด ยกรบ โดยนักศึกษาและเยาวชนโขนสงขลานครินทร์ จากสถาบันวัฒนธรรมศึกษากัลยาณิวัฒนา มอ.หาดใหญ่ และการแสดงโนราเทิดพระเกียรติบรมราชจักรีวงศ์และรัชกาลที่ 10 พระบาสมเด็จพระวชิรเกล้าเจ้าอยู่หัว นำโดย ผู้ช่วยศาสตราจารย์ธรรมนิตย์ นิคมรัตน์ ศิลปินแห่งชาติ สาขาศิลปะการแสดง (โนรา) ประจำปี 2564 และนิสิตสาขาศิลปะการแสดง คณะศิลปกรรมศาสตร์ มหาวิทยาลัยทักษิณ วิทยาเขตสงขลา โดยวันนี้ เวลา 09.00 น. ขบวนธงตราสัญลักษณ์ฯ ได้ออกจากศาลากลางจังหวัดสงขลา ไปตามเส้นทางที่กำหนด เพื่อส่งต่อให้กับจังหวัดพัทลุงเพื่อดำเนินการจัดกิจกรรมดังกล่าวต่อไป
-
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง” นายสมนึกฯ กล่าวทิ้งท้าย
-
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84188