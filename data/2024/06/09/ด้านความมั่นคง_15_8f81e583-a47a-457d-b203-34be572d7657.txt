รัฐบาลไทย-ข่าวทำเนียบรัฐบาล-"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันเสาร์ที่ 8 มิถุนายน 2567
08/06/2567
พิมพ์
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ปลัดมหาดไทย ขอเชิญชวนคนไทยเข้าร่วมกิจกรรมเดิน วิ่ง ปั่น ธงตราสัญลักษณ์ฯ
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ปลัดมหาดไทย ขอเชิญชวนคนไทยเข้าร่วมกิจกรรมเดิน วิ่ง ปั่น ธงตราสัญลักษณ์เฉลิมพระเกียรติฯ ในช่วงวันหยุดสุดสัปดาห์นี้ เพื่อสร้างความสามัคคี แสดงพลังแห่งความจงรักภักดี ถวายแด่พระบาทสมเด็จพระเจ้าอยู่หัว ทุกจังหวัด ทั่วประเทศ
วันนี้ (8 มิ.ย. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งกระทรวงมหาดไทย และจังหวัดต่าง ๆ ทั่วประเทศพร้อมใจกันจัดขึ้น โดยเริ่มต้นจากจังหวัดชายแดนที่พระบาทสมเด็จพระเจ้าอยู่หัว ได้เสด็จพระราชดำเนินไปปฏิบัติพระราชกรณียกิจ เมื่อครั้งดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร 10 จังหวัดต้นทาง (จังหวัดแม่ฮ่องสอน เชียงราย บึงกาฬ นครพนม อุบลราชธานี สระแก้ว ตราด สงขลา สตูล และจังหวัดกาญจนบุรี) เพื่อนำธงตราสัญลักษณ์ฯ เส้นทางละ 72 คัน รวม 10 เส้นทาง 720 คัน มุ่งสู่กระทรวงมหาดไทย ซึ่งได้มีการจัดกิจกรรมพร้อมกันทั่วประเทศไปแล้ว 8 วัน ตั้งแต่เมื่อวันที่ 1 มิถุนายน 2567 ซึ่งที่ผ่านมาทุกจังหวัดได้ดำเนินกิจกรรม เดิน วิ่ง ปั่น ธงตราสัญลักษณ์ฯ และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงตราสัญลักษณ์ฯ เข้ามาสู่กระทรวงมหาดไทย ภายในเดือนกรกฎาคม 2567 นี้
.
“ก้าวเข้าสู่วันที่ 8 ในการจัดกิจกรรม ซึ่งตลอดระยะเวลาที่ ผ่านมาได้มีพี่น้องคนไทยได้เข้ามาร่วมกิจกรรมเป็นจำนวนมาก” ซึ่งสะท้อนให้เราได้เห็นถึงความรักและความตั้งใจอันแน่วแน่ ของพสกนิกรทุกจังหวัดที่ธงตราสัญลักษณ์ฯ กำลังเคลื่อนผ่าน ทั่วประเทศ ได้พร้อมใจกัน ออกมาร่วมกิจกรรมเดิน วิ่ง ปั่น ธงตราสัญลักษณ์ฯ อย่างล้นหลาม ท่ามกลางความหลากหลายทางภูมิศาสตร์ ทุกเพศ ทุกวัย ทุกสาขาอาชีพ ทุกกลุ่มชาติพันธุ์ ได้หลั่งไหลเข้ามาร่วมกิจกรรม มากไปกว่านั้น คือ ในระหว่างการจัดกิจกรรมเดิน วิ่ง ปั่น ของแต่ละจังหวัด บางพื้นที่ต้องพบเจอกับสายฝนที่โปรยปราย มีแสงแดด ความร้อน ที่สาดส่องลงมาในทุกเส้นทางแต่กระนั้น ถึงแม้ “ความร้อนที่อาจเป็นอุปสรรค....แต่ก็ยังต้องแพ้ความรักที่คนไทยมีแด่พระบาทสมเด็จพระเจ้าอยู่หัว” โดยผู้เข้าร่วมกิจกรรมทุกคนที่ล้วนแล้วมีจุดหมายปลายทางเดียวกัน คือ หลอมรวมดวงใจคนไทยทุกคนให้เป็นหนึ่งเดียว เพื่อเดิน วิ่ง ปั่น ธงตราสัญลักษณ์เฉลิมพระเกียรติฯ แสดงออกถึงความรักอันบริสุทธิ์ต่อสถาบันพระมหากษัตริย์” นายสุทธพงษ์ฯ กล่าวเพิ่มเติม
“วันนี้เข้าสู่ช่วงวันหยุดสุดสัปดาห์ของหลายท่าน ซึ่งสำหรับท่านใดที่มีความตั้งใจอยากทำกิจกรรมเพื่อสังคม และออกกำลังกาย ก็สามารถเข้าร่วมกิจกรรมเดิน วิ่ง ปั่นฯ ในแต่ละจังหวัดที่ธงตราสัญลักษณ์ฯ กำลังเคลื่อนผ่านได้ โดยการจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติฯ ในแต่ละจังหวัด จะมีการจัดนิทรรศการ และการฉายภาพยนตร์เฉลิมพระเกียรติพระบาทสมเด็จพระเจ้าอยู่หัว รวมไปถึงพิธีเฉลิมฉลองธงตราสัญลักษณ์ และการทำกิจกรรมจิตอาสาเพื่อสังคม ที่มีการดำเนินงานอย่างต่อเนื่อง ในทุกพื้นที่ ทุกจังหวัดทั้ง 10 สาย วันหยุดสุดสัปดาห์นี้ จึงเป็นโอกาสอันดีที่อยากตนอยากจะขอเชิญชวนพี่น้องประชาชนทุกคนได้เข้ามาทำกิจกรรมกัน เพื่อเสริมพลังชาวประชา ร่วมทำจิตอาสาพัฒนาจังหวัด เฉลิมฉลองธงตราสัญลักษณ์ฯ และร่วมเดิน วิ่ง ปั่น ส่งความตั้งใจในการทำดีอันยิ่งใหญ่เหล่านี้ ให้ไปถึงพระบาทสมเด็จพระเจ้าอยู่หัว” นายสุทธิพงษ์ฯ กล่าว
.
นายสุทธิพงษ์ฯ กล่าวต่อไปว่า สำหรับเส้นทางของการเดิน วิ่ง ปั่น แต่ละสาย ความเคลื่อนไหวล่าสุดในวันนี้จะพบว่า เส้นทางเดิน วิ่ง ปั่น แต่ละสาย ประกอบด้วย สาย 1 จังหวัดลำพูน ส่งมอบให้ จังหวัดลำปาง : สถานที่ส่งมอบธง สถาบันคชบาลแห่งชาติ ในพระอุปถัมภ์ฯ อำเภอห้างฉัตร จังหวัดลำปาง (ช่วงเย็น จะมีกิจกรรมเฉลิมฉลอง นิทรรศการและฉายภาพยนตร์ ณ พิพิธภัณฑ์การเรียนรู้เมืองลำปาง มิวเซียมลำปาง) สาย 2 จังหวัดน่าน ส่งมอบให้ จังหวัดแพร่: สถานที่ส่งมอบธง วัดไผ่โทน ตำบลไผ่โทน อำเภอร้องกวาง จังหวัดแพร่ สาย 3 จังหวัดหนองบัวลำภู ส่งมอบให้ จังหวัดเลย : สถานที่ส่งมอบธง โรงเรียนบ้านเอราวัณ จังหวัดเลย สาย 4 จังหวัดกาฬสินธุ์ ส่งมอบให้ จังหวัดร้อยเอ็ด : สถานที่ส่งมอบธง โรงเรียนแซงแหลมดินแดนโนสวรรค์ ตำบลแสนชาติ อำเภอจังหาร จังหวัดร้อยเอ็ด สาย 5 จังหวัดศรีสะเกษ : : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ บริเวณสนามหน้าศาลากลางจังหวัดศรีสะเกษ สาย 6 จังหวัดปทุมธานี : จัดกิจกรรมเดิน วิ่ง ปั่น ไปยังเทศบาลตำบลบ้านกลาง อำเภอเมืองปทุมธานี จังหวัดปทุมธานี สาย 7 จังหวัดชลบุรี : จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ บริเวณหน้าศาลากลางจังหวัดชลบุรี สาย 8 จังหวัดสงขลา : จัดกิจกรรมเดิน วิ่ง ปั่น กิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ ศาลากลางจังหวัดสงขลา สาย 9 จังหวัดระนอง : จัดกิจกรรมจิตอาสา และจัดกิจกรรมเดิน วิ่ง ปั่น ธงไปยังที่ว่าการอำเภอสุขสำราญ จังหวัดระนอง สาย 10 จังหวัดนนทบุรี : เคลื่อนขบวนธงไปจัดตั้งไว้ยัง วัดไทรใหญ่ ตำบลไทรน้อย อำเภอไทรน้อย จังหวัดนนทบุรี ซึ่งขณะนี้ ทุกจังหวัดที่จะรับช่วงต่อได้เตรียมความพร้อมในการจัดงานพิธีฯ และพร้อมให้การต้อนรับพี่น้องประชาชนทุกคนที่จะได้เข้ามาร่วมกิจกรรมเป็นที่เรียบร้อยแล้ว
.
"การจัดกิจกรรมเดิน วิ่ง ปั่น ธงตราสัญลักษณ์เฉลิมพระเกียรติฯ ในครั้งนี้ ถือเป็นความตั้งใจของชาวมหาดไทย และภาคีเครือข่ายทุกภาคส่วน ตลอดจนพี่น้องประชาชนทั่วประเทศที่ร่วมส่งกำลังใจผ่านช่องทางต่าง ๆ รวมทั้งมาให้กำลังใจตลอดเส้นทาง และที่รับชมผ่านช่องทางออนไลน์ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมอีกด้วย จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงแข็งขัน ร้อยรวมดวงใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือ พี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ แจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือ สอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุทธิพงษ์ฯ กล่าวเชิญชวนในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84164