รัฐบาลไทย-ข่าวทำเนียบรัฐบาล-นายกฯ เยี่ยมชมสถานที่ท่องเที่ยว-ผลิตภัณฑ์ชุมชนหมู่บ้านแจ้ซ้อน อ.เมืองปาน จ.ลําปาง หนุนท่องเที่ยวเชิงธรรมชาติ-ผลิตภัณฑ์ท้องถิ่น


วันอาทิตย์ที่ 9 มิถุนายน 2567
09/06/2567
พิมพ์
นายกฯ เยี่ยมชมสถานที่ท่องเที่ยว-ผลิตภัณฑ์ชุมชนหมู่บ้านแจ้ซ้อน อ.เมืองปาน จ.ลําปาง หนุนท่องเที่ยวเชิงธรรมชาติ-ผลิตภัณฑ์ท้องถิ่น
นายกฯ เยี่ยมชมสถานที่ท่องเที่ยว-ผลิตภัณฑ์ชุมชนหมู่บ้านแจ้ซ้อน อ.เมืองปาน จ.ลําปาง หนุนท่องเที่ยวเชิงธรรมชาติ-ผลิตภัณฑ์ท้องถิ่น
วันนี้ (9 มิ.ย. 67) เวลา 14.40 น. ณ อุทยานแห่งชาติแจ้ซ้อน อ.เมืองปาน จ.ลําปาง นายเศรษฐา ทวีสิน นายกรัฐมนตรี และคณะ เยี่ยมชมสถานที่ท่องเที่ยวและผลิตภัณฑ์ชุมชนของหมู่บ้านแจ้ซ้อน
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึง ได้ทักทายและถ่ายภาพกับประชาชนที่รอให้การต้อนรับ รวมถึงถ่ายภาพบริเวณลานน้ำพุแจ้ซ้อน จากนั้น นายกฯ ได้ต้มไข่ที่บ่อน้ำร้อนโดยการจุ่มชะลอมแขวนลงบ่อ พร้อมทั้งได้เดินเยี่ยมชมบูธผลิตภัณฑ์สินค้าโอทอป อาทิ ผลิตภัณฑ์ผ้าฝ้ายทอมือย้อมสีธรรมชาติ กลุ่มน้ำมอญแจ้ซ้อน ผ้าปักด้วยมือแจ้ซ้อน ผลิตภัณฑ์กาแฟ กลุ่มกาแฟตั๋วกะหมี สมุนไพรแจ้ซ้อน Herb ข้าวทิพย์ กลุ่มข้าวสายน้ำแร่ เป็นต้น
สำหรับอุทยานแห่งชาติแจ้ซ้อน มีพื้นที่ 786 ตารางกิโลเมตร ครอบคลุม 4 อำเภอ คือ อำเภอเมืองปาน อำเภอเมืองลำปาง อำเภอแจ้ห่ม และอำเภอวังเหนือ จังหวัดลำปาง เป็นแนวแบ่งเขตระหว่างลำปางและเชียงใหม่ มีสภาพป่าอุดมสมบูรณ์และเป็นแหล่งต้นน้ำลำธาร เหมาะสำหรับการท่องเที่ยว และมีอากาศเย็นสบายในช่วงเดือนพฤศจิกายน-เดือนกุมภาพันธ์
ภายในอุทยานฯ มีสถานที่น่าสนใจ เช่น น้ำพุร้อนแจ้ซ้อน เป็นแหล่งน้ำพุร้อนทางธรณีวิทยา จำนวน 9 บ่อ ตั้งอยู่รวมกันในบริเวณพื้นที่ที่ทำการอุทยานฯ น้ำพุร้อนมีอุณหภูมิเฉลี่ย 73 องศาเซลเซียส มีกลิ่นกำมะถันอ่อน ๆ และมีไอน้ำลอยปกคลุมรอบบริเวณ เป็นที่นิยมนำไข่ไก่และไข่นกกระทามาแช่ น้ำตกแจ้ซ้อน เป็นน้ำตกที่เกิดจากลำน้ำแม่มอญ มีน้ำไหลตลอดทั้งปี และมีแอ่งน้ำรองรับเป็นชั้น ๆ อยู่ 6 ชั้น มีทางเดินจากบ่อน้ำพุร้อนไปถึงน้ำตก น้ำตกแม่มอญ เป็นน้ำตกที่มีน้ำไหลแรงจากหน้าผาสูงลงสู่หุบเหวเบื้องล่าง ไม่เหมาะแก่การเล่นน้ำ ถ้ำผางาม ห่างจากที่ว่าการอำเภอวังเหนือ 8 กิโลเมตร อยู่บริเวณหน่วยพิทักษ์ฯ ที่แจ้ซ้อน 3 (ผางาม) หน่วยนี้อยู่ห่างจากที่ทำการอุทยานฯ 60 กิโลเมตร มีถ้ำที่สามารถเข้าไปท่องเที่ยวได้ เช่น ถ้ำฟ้างาม ถ้ำน้ำ และถ้ำหม้อ รวมทั้งการชมดอกเสี้ยวบาน ในเดือนมกราคม-เดือนกุมภาพันธ์ของทุกปี ที่ดอกเสี้ยวจะบานเต็มผืนป่า นักท่องเที่ยวสามารถขับรถชมได้ตามเส้นทางแจ้ซ้อน-บ้านป่าเหมี่ยง ตลอดระยะทาง 18 กิโลเมตร

ที่มา : https://www.thaigov.go.th/news/contents/details/84182