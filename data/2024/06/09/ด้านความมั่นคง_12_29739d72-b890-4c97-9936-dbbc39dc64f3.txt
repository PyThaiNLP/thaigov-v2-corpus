รัฐบาลไทย-ข่าวทำเนียบรัฐบาล-จังหวัดศรีสะเกษ จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันเสาร์ที่ 8 มิถุนายน 2567
08/06/2567
พิมพ์
จังหวัดศรีสะเกษ จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดศรีสะเกษ จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (8 มิ.ย. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เป็นประธานเปิดกิจกรรมเฉลิมฉลองธงตราสัญลักษณ์งานเฉลิมพระเกียรติฯ โดยมี นายอนุรัตน์ ธรรมประจำจิต นายนพ พงศ์ผลาดิสัย นางสาวชนมณัฐ รอดบุญธรรม นายชัยยงค์ เมธาสุรวิทย์ รองผู้ว่าราชการจังหวัดศรีสะเกษ หัวหน้าส่วนราชการ ข้าราชการ เหล่ากาชาดจังหวัดศรีสะเกษ นักเรียน นักศึกษา และประชาชนชาวจังหวัดศรีสะเกษเข้าร่วมกิจกรรมเป็นจำนวนมาก
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า จังหวัดศรีสะเกษ ได้รับธงตราสัญลักษณ์ ต่อจากจังหวัดยโสธร ซึ่งได้นำธงตราสัญลักษณ์มาเก็บรักษาไว้ ณ หอประชุมเฉลิมพระเกียรติฉลองสิริราชสมบัติครบ 60 ปี อำเภอเมืองศรีสะเกษ โดยมีการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีการจัดนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา 6 รอบ 28 กรกฎาคม 2567 เพื่อเผยแพร่พระราชประวัติ พระราชกรณียกิจ และพระเกียรติคุณที่ทรงมีพระอัจฉริยภาพ พระปรีชาชาญในด้านต่าง ๆ ของพระองค์ที่ทรงมีต่อพสกนิกรชาวไทย เพื่อให้ประชาชนได้ทราบถึงพระราชประวัติ พระราชกรณียกิจ และพระเกียรติคุณ พร้อมทั้งแสดงความจงรักภักดี ความสำนึกในพระมหากรุณาธิคุณของพระบาทสมเด็จพระเจ้าอยู่หัว พร้อมทั้งมีการฉายภาพยนตร์เฉลิมพระเกียรติฯ เกี่ยวกับประวัติศาสตร์ชาติไทย รวมทั้ง มีการแสดงศิลปวัฒนธรรม การรำถวายพระพร จากมหาวิทยาลัยราชภัฎศรีสะเกษ การแสดงจินตลีลา ฟ้าห่มดิน จากโรงเรียนเทศบาล 2 รัชมังคลานุสรณ์ การแสดงจินตลีลาจากโรงเรียนอนุบาลวัดพระโต การรำถวายพระพรจาก โรงเรียนเทศบาล 1 วัดเจียงอี การแสดง ศรีศิลป์ถิ่นมาตุภูมิ ใต้ร่มพระบารมี จากโรงเรียนขุนหาญวิทยาสรรค์ และการขับร้องบทเพลงพระราชนิพนธ์จาก โรงเรียนเคียวนำ โรงเรียนมารีวิทยา และโรงเรียนศรีสะเกษวิทยาลัย
-
“โดยในวันนี้ จังหวัดศรีสะเกษยังได้มีการจัดกิจกรรมจิตอาสา เราทำความดีด้วยหัวใจ ปรับปรุงภูมิทัศน์ และทำความสะอาดภายในโรงเรียนศรีสะเกษวิทยาลัย ตำบลหนองครก อำเภอเมืองศรีสะเกษ โดยมีหัวหน้าส่วนราชการ ข้าราชการ จิตอาสา 904 ประชาชน ร่วมกันทำความสะอาด เก็บเศษใบไม้แห้ง และปรับปรุงภูมิทัศน์โดยรอบให้น่าอยู่ เป็นระเบียบเรียบร้อย สวยงาม เอื้อต่อการเรียนรู้และเสริมทักษะของเด็กนักเรียนและเยาวชนต่อไป” นายอนุพงศ์ฯ กล่าวเสริม
-
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวเพิ่มเติมว่า ในวันพรุ่งนี้ (9 มิ.ย.67) ตนพร้อมด้วยคณะ หัวหน้าส่วนราชการ ข้าราชการ หน่วยงานต่าง ๆ และพี่น้องประชาชนชาวจังหวัดศรีสะเกษ นำขบวนเดิน วิ่ง ปั่น ธงตราสัญลักษณ์งานเฉลิมพระเกียรติฯ ออกจากหอประชุมเฉลิมพระเกียรติฉลองสิริราชสมบัติครบ 60 ปี อำเภอเมืองศรีสะเกษ ผ่านไปยังอำเภอห้วยทับทัน โดยใช้เส้นทาง 226 เพื่อส่งมอบธงตราสัญลักษณ์ฯ ที่จุดรอยต่อเขตจังหวัดสุรินทร์ ณ เทศบาลตำบลหมื่นศรี ตำบลหมื่นศรี อำเภอสำโรงทาบ จังหวัดสุรินทร์ เพื่อจะนำส่งต่อเข้ามายังกระทรวงมหาดไทยต่อไป
-
“ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ พร้อมใจกันใส่เสื้อสีเหลือง ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายอนุพงศ์ฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84161