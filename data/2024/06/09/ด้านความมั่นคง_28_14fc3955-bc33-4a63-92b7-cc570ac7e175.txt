รัฐบาลไทย-ข่าวทำเนียบรัฐบาล-ปลัด มท. ลงพื้นที่ "บ้านกะดาด" จ.สุรินทร์ ชื่นชมเป็น "หมู่บ้านยั่งยืนต้นแบบ" พร้อมเน้นย้ำ "การมีหมู่บ้านที่ดีที่สุดได้ต้องมีผู้ใหญ่บ้านที่ดีที่สุด" และขอให้ผู้ว่าฯ -นายอำเภอ ขยายผล


วันอาทิตย์ที่ 9 มิถุนายน 2567
09/06/2567
พิมพ์
ปลัด มท. ลงพื้นที่ "บ้านกะดาด" จ.สุรินทร์ ชื่นชมเป็น "หมู่บ้านยั่งยืนต้นแบบ" พร้อมเน้นย้ำ "การมีหมู่บ้านที่ดีที่สุดได้ต้องมีผู้ใหญ่บ้านที่ดีที่สุด" และขอให้ผู้ว่าฯ -นายอำเภอ ขยายผล
ปมท. ลงพื้นที่"บ้านกะดาด"จ.สุรินทร์ ชื่นชมเป็น "หมู่บ้านยั่งยืนต้นแบบ" พร้อมเน้นย้ำ "การมีหมู่บ้านที่ดีที่สุดได้ต้องมีผู้ใหญ่บ้านที่ดีที่สุด" และขอให้ผู้ว่าฯ-นายอำเภอ ขยายผลทำให้เกิดหมู่บ้านยั่งยืนในทุกพื้นที่ เพื่อ"ประเทศชาติมั่นคง ประชาชนมีความสุข"
ปลัด มท. ลงพื้นที่ "บ้านกะดาด" จ.สุรินทร์ ชื่นชมเป็น "หมู่บ้านยั่งยืนต้นแบบ" พร้อมเน้นย้ำ "การมีหมู่บ้านที่ดีที่สุดได้ต้องมีผู้ใหญ่บ้านที่ดีที่สุด" และขอให้ผู้ว่าฯ - นายอำเภอ ขยายผลทำให้เกิดหมู่บ้านยั่งยืนในทุกพื้นที่ เพื่อ "ประเทศชาติมั่นคง ประชาชนมีความสุขอย่างยั่งยืน"
วันนี้ (9 มิ.ย. 67) เวลา 09.30 น. ที่กลุ่มส่งเสริมอาชีพทอผ้าไหมบ้านกะดาด หมู่ที่ 10 ตำบลโคกยาง อำเภอปราสาท จังหวัดสุรินทร์ นายสุทธิพงษ์ จุลเจริญ ปลัดกระทรวงมหาดไทย ลงพื้นที่ตรวจติดตาม และให้กำลังใจการดำเนินโครงการหมู่บ้านยั่งยืนและอำเภอบำบัดทุกข์บำรุงสุข แบบบูรณาการอย่างยั่งยืนในพื้นที่อำเภอปราสาท จังหวัดสุรินทร์ โดยมี นายประภาส ศรีจันทร์เวียง รองผู้ว่าราชการจังหวัดสุรินทร์ พร้อมด้วยนางแสงดาว ศรีจันทร์เวียง รองนายกเหล่ากาชาดจังหวัดสุรินทร์และรองประธานแม่บ้านมหาดไทยจังหวัดสุรินทร์ นางอรุณรัตน์ ชิงชนะ รองนายกเหล่ากาชาดจังหวัดสุรินทร์ และรองประธานแม่บ้านมหาดไทยจังหวัดสุรินทร์ นายคมกริช ชินชนะ ผู้ตรวจราชการกรมการพัฒนาชุมชน นายกิตติ สัตย์ซื่อ ปลัดจังหวัดสุรินทร์ นางสาวสุปราณี มหาพัฒนไทย หัวหน้าสำนักงานจังหวัดสุรินทร์ นายกิติชัย เกตุวงษา ท้องถิ่นจังหวัดสุรินทร์ นายเรืองวิทย์ คูณวัฒนาพงษ์ สมาชิกสภาผู้แทนราษฎรจังหวัดสุรินทร์ เขต 7 ร่วมลงพื้นที่ โดย พันจ่าตรี ทวัช พันธุชิน นายอำเภอปราสาท กำนัน ผู้ใหญ่บ้าน นางพลอยสิชา ชมบุญ นายกองค์การบริหารส่วนตำบลโคกยาง และประชาชนในพื้นที่ ร่วมให้การต้อนรับ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย นำคณะ ร่วมทำบุญตักบาตรในกิจกรรมถนนวัฒนธรรมตักบาตรปันสุข พร้อมเยี่ยมชมนิทรรศการอาหารปลอดภัย การทำอาหารและขนมพื้นบ้าน การแสดงผ้าไทยผ้าพื้นถิ่นจังหวัดสุรินทร์ การปลูกผักสวนครัวและสมุนไพร ก่อนจะเยี่ยมชมแปลงผักสวนครัว บริเวณบ้านคุ้ม 3 ชัยมงคล กลุ่มทอผ้าไหมหมู่ที่ 10
นายสุทธิพงษ์ จุลเจริญ ปลัดกระทรวงมหาดไทย กล่าวว่า วันนี้ตนมีความประทับใจเป็นอย่างยิ่งที่ได้มีโอกาสมาเยี่ยมพบปะพูดคุยกับพี่น้องประชาชนบ้านกะดาด อำเภอปราสาท จังหวัดสุรินทร์ ซึ่งได้รับการต้อนรับจากพี่น้องประชาชนด้วยความรัก ความปรารถนาดี และความสมัครสมานสามัคคี ร่วมแรง ร่วมใจ เป็นอย่างดี อันสอดคล้องกับสิ่งที่กระทรวงมหาดไทยกำลังขับเคลื่อนร่วมกับทุกกระทรวงในพื้นที่ เพราะกระทรวงมหาดไทยเป็นตัวแทนของรัฐบาลและเป็นผู้นำการบูรณาการจับมือร่วมกับภาคีเครือข่ายทุกภาคส่วน เพื่อทำงานร่วมกับพี่น้องประชาชน ดังนั้น จึงขอให้พี่น้องประชาชนบ้านกะดาด อำเภอปราสาท จังหวัดสุรินทร์ ได้ใช้งาน ให้นายอำเภอปราสาท ได้เป็นผู้นำขับเคลื่อนทำภารกิจช่วยเหลือพี่น้องประชาชนในฐานะนายกรัฐมนตรีของอำเภอ ดังที่พลเอก เปรม ติณสูลานนท์ อดีตประธานองคมนตรีและรัฐบุรุษ และอดีตนายกรัฐมนตรี ได้กล่าวไว้ว่า "นายอำเภอที่ดีจะเป็นนายกรัฐมนตรีได้" เพราะนายอำเภอ คือ ผู้นำในการที่จะจับมือร่วมกับทุกภาคีเครือข่าย ทำงานทุกงานของทุกกระทรวงช่วยกัน "บำบัดทุกข์ บำรุงสุข" ให้กับพี่น้องประชาชนในพื้นที่
"ในวันนี้ ตนได้มาพบกับพี่น้องประชาชนในที่แห่งนี้ ซึ่ง "การมีหมู่บ้านที่ดีที่สุดได้ต้องมีผู้ใหญ่บ้านที่ดีที่สุด" ตนจึงรู้สึกมีความชื่นใจที่ได้เห็นสิ่งที่ดีที่สุดของหมู่บ้านกะดาดแห่งนี้ การดีที่สุดในที่นี้ไม่ใช่การมีตึกรามบ้านช่องที่มั่นคงแข็งแรง ไม่ใช่การมีคนสวมใส่เพชรทองเป็นเครื่องประดับ แต่ดีที่สุดที่สะท้อนผ่านรอยยิ้ม ผ่านแววตาที่แสดงออกซึ่งความรัก ความสามัคคี ที่มีต่อกันและกันและมีต่อผู้มาเยือน อันเป็นเป้าหมายของการพัฒนาที่ยั่งยืน (SDGs) ขององค์การสหประชาชาติ ข้อที่สำคัญที่สุด คือ ข้อที่ 17 Partnership หรือ หุ้นส่วนการพัฒนา นั่นคือ "ภาคีเครือข่าย" เพราะชาวบ้านทุกคนต่างมีความรักความสามัคคี มีจิตอาสา ถ่ายทอดสู่ลูกหลานเยาวชนเด็กเล็กด้วย ซึ่งน้อง ๆ ที่มาในวันนี้เป็นสัญญาณแห่งความยั่งยืนว่า เราได้ถ่ายทอดสิ่งที่ดีจากรุ่นสู่รุ่นเพื่อความยั่งยืน" นายสุทธิพงษ์ กล่าวในช่วงต้น
นายสุทธิพงษ์ กล่าวต่อไปอีกว่า การพัฒนาที่ยั่งยืนก็คือ "การพัฒนาที่ดี" ซึ่งพระบาทสมเด็จพระเจ้าอยู่หัวทรงเห็นว่า การพัฒนาที่ดีจะเกิดขึ้นได้ เรื่องแรกที่มีความสำคัญคือเรื่อง ความสามัคคี น้ำใจไมตรี เอื้อเฟื้อเผื่อแผ่ พระองค์จึงทรงพระราชทาน "โครงการจิตอาสาพระราชทาน" ซึ่งมีคำขวัญว่า "เราทำความ ดี ด้วยหัวใจ" และจัดตั้งศูนย์อำนวยการใหญ่จิตอาสาพระราชทาน และโรงเรียนจิตอาสาพระราชทาน เพื่อให้คนไทยทุกคนได้เป็นจิตอาสา โดยที่ไม่จำเป็นต้องสวมเครื่องแบบ เพื่อสนองพระราชปณิธานดังพระปฐมบรมราชโองการ เมื่อวันที่ 4 พฤษภาคม 2562 ความว่า "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" และพระราชดำรัสที่พระราชทานแก่ข้าราชบริพารในพระองค์เมื่อวันที่ 30 มิถุนายน 2563 ความว่า "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" โดยการมาที่บ้านกะดาดวันนี้ ทำให้ได้มาพบกับหมู่บ้านดีเด่น หมู่บ้านผู้สนองพระราชปณิธานของพระบาทสมเด็จพระเจ้าอยู่หัว จนทำให้พื้นที่แห่งนี้เป็นพื้นที่แห่งความอุดมสมบูรณ์ เป็นพื้นที่ที่ผู้คนมีแต่ความสามัคคี มีระบบคุ้มที่เข้มแข็ง ทั้ง 9 คุ้ม สอดคล้องกับหนึ่งในตัวชี้วัดของการขับเคลื่อนโครงการหมู่บ้านยั่งยืน (Sustainable Village) ที่เป็นการเสริมสร้างความเข้มแข็งของระบบคุ้ม เพื่อที่จะทำให้สมาชิกในคุ้มได้มีความรัก ความสามัคคี ความเอื้อเฟื้อเผื่อแผ่ ช่วยเหลือซึ่งกันและกัน มีการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในการสร้างความมั่นคงทางอาหาร ตามโครงการ "บ้านนี้มีรักปลูกผักกินเอง" และ "ทางนี้มีผลผู้คนรักกัน" ทั้งมีการบริหารจัดการขยะ การคัดแยกขยะ นำรายได้จากธนาคารขยะ มาเป็นสวัสดิการฌาปนกิจของหมู่บ้าน ด้วยการจัดตั้งกองทุนจากธนาคารขยะ ซึ่งบ้านกะดาดมี 300 ครัวเรือน หากเรามีเงินจากการจำหน่ายขยะครัวเรือนละ 100 บาท เมื่อมีงานศพของคนในหมู่บ้าน ก็จะมีเงินค่าทำศพ 30,000 บาท หรือก็สามารถนำไปเป็น เงินบำรุงวัดบำรุงพื้นที่สาธารณะของหมู่บ้าน นี่คือประโยชน์ของเงินทุนที่ได้จากการบริหารจัดการดูแลสิ่งแวดล้อม และอีกประการที่สำคัญ คือ พวกเราทุกคนต้องช่วยกันดูแลลูกหลานไม่ให้ยุ่งเกี่ยวกับยาเสพติด รวมทั้งทำให้มีบ่อน้ำตื้นประจำครัวเรือน
นายสุทธิพงษ์ กล่าวในช่วงท้ายว่า ขอให้ผู้ว่าราชการจังหวัดสุรินทร์ และนายอำเภอปราสาทได้ขยายผลตัวอย่างของหมู่บ้านกะดาด ซึ่งเป็นหมู่บ้านต้นแบบที่สำคัญ ทำให้เกิด "หมู่บ้านยั่งยืน" ในทุกหมู่บ้าน ในทุกพื้นที่ทั้ง 17 อำเภอของจังหวัดสุรินทร์ เพื่อให้จังหวัดสุรินทร์เป็นจังหวัดต้นแบบของการมี "หมู่บ้านยั่งยืน (Sustainable Village)" ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ให้ความสำคัญกับการทำงานแบบภาคีเครือข่าย หรือหลัก "บวร" หรือ "บ้าน วัด ราชการ และโรงเรียน" โดยเฉพาะอย่างยิ่งผู้นำศาสนา ต้องไม่ทิ้งพระสงฆ์ ด้วยการร่วมมือกับพระสงฆ์ และภาคีเครือข่าย ช่วยกันทำให้บ้านกะดาดแห่งนี้ เป็นหมู่บ้านที่ยั่งยืนตลอดไป ด้วยการน้อมนำหลักการทรงงาน ร่วมพูดคุย ร่วมคิด ร่วมทำ และร่วมรับประโยชน์ อย่างสม่ำเสมอต่อเนื่อง เพื่อสนองพระราชปณิธานของพระบาทสมเด็จพระเจ้าอยู่หัว "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" อย่างเป็นรูปธรรม เพื่อ "ประเทศชาติมั่นคง ประชาชนมีความสุข" อย่างยั่งยืนสืบไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/84191