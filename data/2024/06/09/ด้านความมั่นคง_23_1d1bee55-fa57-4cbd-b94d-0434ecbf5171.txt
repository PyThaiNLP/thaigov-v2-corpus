รัฐบาลไทย-ข่าวทำเนียบรัฐบาล-“อนุทิน” กำชับ กฟน. นำสายไฟฟ้าลงดินตามแผน ปรับภูมิทัศน์เมืองหนุนท่องเที่ยว เร่งเบิกจ่ายงบลงทุนผลักดันเศรษฐกิจ


วันอาทิตย์ที่ 9 มิถุนายน 2567
09/06/2567
พิมพ์
“อนุทิน” กำชับ กฟน. นำสายไฟฟ้าลงดินตามแผน ปรับภูมิทัศน์เมืองหนุนท่องเที่ยว เร่งเบิกจ่ายงบลงทุนผลักดันเศรษฐกิจ
โฆษกมหาดไทย เผย “อนุทิน” กำชับ กฟน. นำสายไฟฟ้าลงดินตามแผน ปรับภูมิทัศน์เมืองหนุนท่องเที่ยว เร่งเบิกจ่ายงบลงทุนผลักดันเศรษฐกิจ
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า การไฟฟ้านครหลวง (กฟน.) ได้รายงานให้นายอนุทิน ชาญวีรกูล รองนายกรัฐมนตรี และรมว.มหาดไทย ทราบถึงความคืบหน้าการดำเนินการเปลี่ยนระบบสายไฟฟ้าอากาศเป็นสายไฟฟ้าใต้ดินซึ่งอยู่ในการดูแลของ กฟน. และอยู่ระหว่างการดำเนินการ 6 แผนงาน ระยะทางรวม 240.1 กม. ซึ่งภาพรวมสามารถดำเนินการเป็นไปตามแผนงาน
อย่างไรก็ตาม เนื่องจากปัญหาอุปสรรคจากการดำเนินงานบางส่วนที่อาจทำให้การดำเนินงานอาจมีความล่าช้าได้ อาทิ โครการก่อสร้างมีขนาดใหญ่และมีการก่อสร้างในพื้นที่เมืองระบบสาธารณูปโภคเดิมอยู่มาก อาจทำให้การก่อสร้างไม่เป็นไปตามแผน หรือประเด็นเกี่ยวกับการจัดซื้อจัดจ้างของหน่วยงานที่ต้องร่วมดำเนินการ นายอนุทิน ได้กำชับให้ กฟน. พิจารณาร่วมกับทุกหน่วยงานที่เกี่ยวข้อง ปรับแผนดำเนินงานเร่งรัดระยะเวลาในการก่อสร้างให้เร็วขึ้น เพื่อให้สามารถดำเนินการได้ตามแผนงานที่กำหนด
“ท่าน มท.1 กำชับให้การนำสายไฟฟ้าลงดินเป็นไปตามแผนงาน เพราะโครงการนี้จะช่วยเพิ่มความปลอดภัยให้แก่ประชาชนและมีส่วนสำคัญต่อการสร้างภูมิทัศน์ที่สวยงามให้แก่กรุงเทพฯและปริมณฑล สร้างความประทับใจให้แก่นักท่องเที่ยวที่มาเยือนสถานที่สำคัญต่างๆ ขณะที่งบประมาณจากโครงการลงทุนต่างๆ ก็ให้เบิกจ่ายเป็นไปตามเป้าเพื่อให้เป็นเม็ดเงินเข้าไปสนับสนุนการขยายตัวของเศรษฐกิจต่อไป” น.ส.ไตรศุลี กล่าว
โฆษกกระทรวงมหาดไทย กล่าวว่า ข้อมูลโครงการเปลี่ยนระบบสายไฟฟ้าอากาศเป็นสายไฟฟ้าใต้ดินตามที่ กฟน. รายงานทั้ง 6 แผนงาน รวม 240.1 กม. มีความคืบหน้าดังนี้
1) แผนงานเปลี่ยนระบบสายไฟฟ้าอากาศเป็นสายไฟฟ้าใต้ดิน ปี 2551-56 (ฉบับปรับปรุง) ความคืบหน้าก่อสร้าง คิดเป็นร้อยละ 85.28 จากแผนงานที่กำหนดร้อยละ 84.97 เร็วกว่าแผนร้อยละ 0.31
2)แผนงานเปลี่ยนระบบสายไฟฟ้าอากาศเป็นสายไฟฟ้าใต้ดินรัชดาภิเษก ความคืบหน้าก่อสร้าง ร้อยละ 38.09 จากแผนงานที่ร้อยละ 38.54 ช้ากว่าแผนร้อยละ 0.45
3)แผนงานเปลี่ยนระบบสายไฟฟ้าอากาศเป็นสายไฟฟ้าใต้ดินเพื่อรองรับการเป็นมหานครแห่งอาเซียน ความคืบหน้าก่อสร้างร้อยละ 50.80 จากแผนงานที่กำหนดร้อยละ 49.06 เร็วกว่าแผนร้อยละ 1.74
4)แผนงานเปลี่ยนระบบสายไฟฟ้าอากาศเป็นสายไฟฟ้าใต้ดินฉบับปฏิบัติการเร่งรัด ความคืบหน้าร้อยละ 30.94 จากแผนที่กำหนดร้อยละ 29.97 เร็วกว่าแผนร้อยละ0.98
5)แผนงานพัฒนาระบบไฟฟ้าตามแผนการพัฒนาโครงการรถไฟฟ้า ระยะที่ 1 ความคืบหน้า ร้อยละ 20 เป็นไปตามแผน และ
6) แผนงานพัฒนาระบบไฟฟ้าตามแผนการพัฒนาโครงการรถไฟฟ้า ระยะที่2 ความคืบหน้า 5.52 จากแผนที่กำหนดร้อยละ 4.62 เร็วกว่าแผนร้อยละ0.9

ที่มา : https://www.thaigov.go.th/news/contents/details/84186