รัฐบาลไทย-ข่าวทำเนียบรัฐบาล-ดีอี เตือนระวัง “โจรออนไลน์” อ้างเป็นแบงค์รัฐ “ปล่อยสินเชื่อดอกเบี้ยต่ำ” 


วันอาทิตย์ที่ 9 มิถุนายน 2567
ดีอี เตือนระวัง “โจรออนไลน์” อ้างเป็นแบงค์รัฐ “ปล่อยสินเชื่อดอกเบี้ยต่ำ”
ดีอี เตือนระวัง “โจรออนไลน์” อ้างเป็นแบงค์รัฐ “ปล่อยสินเชื่อดอกเบี้ยต่ำ”
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ ที่ประชาชนให้ความสนใจสูงสุดอันดับที่ 1 เรื่อง “ธ.อิสลาม ช่วยเหลือประชาชน รับรวมหนี้ ต่อธุรกิจ ปิดหนี้ และหมุนธุรกิจ” รองลงมาคือเรื่อง “กรุงไทยปล่อยสินเชื่อ ผ่านเพจสินเชื่อส่วนบุคคล SME” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นตกเป็นเหยื่อของมิจฉาชีพ หรืออาจทำให้เกิดความเสียหายต่อทรัพย์สิน และมีผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 31 พฤษภาคม – 6 มิถุนายน 2567 พบข้อความที่เข้ามาทั้งหมด 1,203,865  ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 230 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 182 ข้อความ ตามมาด้วยการแจ้งเบาะแสผ่าน Line Official จำนวน 37 ข้อความ ข้อความที่มาจาก Website จำนวน 9 ข้อความ และข้อความที่มาจาก Facebook 2 ข้อความ รวมเรื่องที่ต้องดำเนินการตรวจสอบทั้งหมด 175 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 110 เรื่อง โดยในจำนวนนี้มีข่าวปลอมที่เกี่ยวข้องกับอาชญากรรมออนไลน์ที่ประชาชนให้ความสนใจมากที่สุด จำนวน 10 อันดับ ได้แก่
อันดับที่ 1 : เรื่อง  ธ.อิสลาม ช่วยเหลือประชาชน รับรวมหนี้ ต่อธุรกิจ ปิดหนี้ และหมุนธุรกิจ
อันดับที่ 2 : เรื่อง กรุงไทยปล่อยสินเชื่อ ผ่านเพจสินเชื่อส่วนบุคคล SME
อันดับที่ 3 : เรื่อง กระทรวงการคลังออกสินเชื่อเงินบำนาญฉุกเฉินปลอดดอกเบี้ยให้กับผู้ที่มีอายุ 55 ปีขึ้นไป
อันดับที่ 4 : เรื่อง สินเชื่อกรุงไทย ผ่อนแสนละ 1,866.67 บาทต่อเดือน ผ่านเพจ สินเชื่อดอกเบี้ยต่ำ
อันดับที่ 5 : เรื่อง ธ.ก.ส. เปิดสินเชื่อเงินด่วน ไม่เป็นเกษตรกรก็กู้ได้ ผ่านไลน์ @864qqcut
อันดับที่ 6 : เรื่อง ตลาดหลักทรัพย์เปิดลงทะเบียนเข้าร่วม SET Stock Academy
อันดับที่ 7 : เรื่อง เจ้าหน้าที่ตลาดหลักทรัพย์แห่งประเทศไทย ชวนลงทุนผ่านไอดีไลน์ set-th50
อันดับที่ 8 : เรื่อง เปิดสมัครกองทุนระยะสั้น ปันผล 10-30% ต่อวัน ผ่านเพจของตลาดหลักทรัพย์แห่งประเทศไทย
อันดับที่ 9 : เรื่อง  ตลาดหลักทรัพย์เปิดหลักสูตร ฝึกอบรมพิเศษโดยโจ ลูกอีกสาน
อันดับที่ 10 : เรื่อง กรุงไทยให้ยื่นกู้สินเชื่อส่วนบุคคล ผ่านเพจเฟซบุ๊ก Fajar Farid
“เมื่อพิจารณาจากข่าวปลอมที่เกี่ยวกับอาชญากรรมออนไลน์ จาก 10 อันดับ ข้างต้น พบว่าส่วนใหญ่เป็นข่าวที่มีการอ้างถึงธนาคารรัฐ และหน่วยงานรัฐ จึงทำให้ประชาชนเกิดความเชื่อถือและมีความสนใจเป็นอันดับต้นๆ โดยหากหลงเชื่อโดยไม่ตรวจสอบรายละเอียดข้อเท็จจริง อาจทำให้เกิดความเสียหายและผลกระทบทั้งในส่วนบุคคล และประชาชนส่วนใหญ่ในสังคมได้” นายเวทางค์กล่าว
“อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์โซเชียล ซึ่งหากขาดความรู้เท่าทัน หลงเชื่อทำธุรกรรมใดๆ ผ่านแพลตฟอร์มต้องสงสัย อาจทำให้เกิดความเสียหายต่อทรัพย์สินและข้อมูลส่วนบุคคลได้ หรือหากส่งต่อข้อมูลข่าวปลอม ทำให้เกิดการหลงเชื่อ อาจทำให้ส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถตรวจสอบ ติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่
ไลน์ @antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ตลอด 24 ชั่วโมง”
--------------------------------------

ที่มา : https://www.thaigov.go.th/news/contents/details/84177