รัฐบาลไทย-ข่าวทำเนียบรัฐบาล-“พ่อเมืองสุรินทร์ถิ่นช้างส่งมอบธงแห่งความจงภักดีต่อไปยังพ่อเมืองปราสาทด้วยความพร้อมเพรียง” 


วันอังคารที่ 11 มิถุนายน 2567
11/06/2567
พิมพ์
“พ่อเมืองสุรินทร์ถิ่นช้างส่งมอบธงแห่งความจงภักดีต่อไปยังพ่อเมืองปราสาทด้วยความพร้อมเพรียง”
ผู้ว่าฯ สุรินทร์ ส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้ผู้ว่าฯ บุรีรัมย์ พร้อมเผยถึงความภาคภูมิใจของชาวสุรินทร์ ทั้งเด็กเล็กเด็กโต และประชาชนทุกช่วงวัย
ผู้ว่าฯ สุรินทร์ ส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับผู้ว่าฯ บุรีรัมย์ พร้อมเผยถึงความภาคภูมิใจของชาวสุรินทร์ ทั้งเด็กเล็ก เด็กโต และประชาชนทุกช่วงวัย ที่ต่างมีส่วนร่วมในการจัดกิจกรรมเฉลิมฉลองธงตราสัญลักษณ์ฯ ด้วยความจงรักภักดี พร้อมทั้งเผยถึงการเตรียมความพร้อมเร่งบูรณะศาลารับเสด็จภายในเกาะเสด็จ มทร.อีสาน วิทยาเขตสุรินทร์ ให้แล้วเสร็จก่อน 28 ก.ค. 67 ตามนโยบายปลัดกระทรวงมหาดไทย เพื่อร่วมเฉลิมพระเกียรติฯ ในวาระมหามงคลครั้งนี้
วันนี้ (11 มิ.ย. 67) นายพิจิตร บุญทัน ผู้ว่าราชการจังหวัดสุรินทร์ เปิดเผยว่า จังหวัดสุรินทร์ โดยผู้บริหารจังหวัดสุรินทร์ ได้ร่วมกับบริษัท ห้างร้าน พ่อค้า และประชาชนทุกหมู่เหล่า เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ไปยังบริเวณจุดเขตแดนรอยต่อระหว่างจังหวัดบุรีรัมย์และจังหวัดสุรินทร์ ในพื้นที่ตำบลหนองเต็ง อำเภอกระสัง จังหวัดบุรีรัมย์ เพื่อส่งมอบต่อให้กับนายนฤชา โฆษาศิวิไลซ์ ผู้ว่าราชการจังหวัดบุรีรัมย์ และผู้บริหารระดับสูง ตลอดจนประชาชนชาวบุรีรัมย์ เพื่อร่วมเฉลิมฉลองเป็นจังหวัดต่อไป ซึ่งระหว่างเส้นทางที่ขบวนธงผ่านไปยังพื้นที่ส่งมอบ ได้มีพี่น้องประชาชน ร่วมกิจกรรมตลอดเส้นทางเป็นจำนวนมาก
นายพิจิตร บุญทัน ผู้ว่าราชการจังหวัดสุรินทร์ กล่าวว่า เมื่อคืนที่ผ่านมา (10 มิ.ย. 67) จังหวัดสุรินทร์ได้จัดกิจกรรมเฉลิมฉลองธงตราสัญลักษณ์ฯ โดยมีการแสดงของ “วงดนตรีศรีนครอัจจะสังขะแบนด์” แชมป์รายการ "ชิงช้าสวรรค์ 2024" เต็มวง จากโรงเรียนสังขะ ร่วมแสดงดนตรีเฉลิมพระเกียรติ ด้วยความภาคภูมิใจในความเป็นไทยและความสำนึกในพระมหากรุณาธิคุณของพระบาทสมเด็จพระเจ้าอยู่หัว ตลอดจนพระบรมวงศานุวงศ์ทุกพระองค์ นอกจากนี้ ได้มีการจัดนิทรรศการเฉลิมพระเกียรติพระบาทสมเด็จพระเจ้าอยู่หัว ถ่ายทอดองค์ความรู้เกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติที่เป็นการน้อมนำพระราชดำริในเรื่องการส่งเสริมให้ประชาชนได้ซึมซับและได้รับการถ่ายทอดความรู้เกี่ยวกับประวัติศาสตร์ชาติไทย ภายในโดมอเนกประสงค์ สำนักงานการกีฬาแห่งประเทศไทย จังหวัดสุรินทร์ ซึ่งมีพี่น้องประชาชนชาวสุรินทร์ พร้อมใจกันใส่เสื้อเหลืองเดินทางร่วมรับชมเป็นจำนวนมาก
นายพิจิตร บุญทัน ผู้ว่าราชการจังหวัดสุรินทร์ กล่าวเพิ่มเติม พวกเราชาวจังหวัดสุรินทร์ ต่างก็มีความปลาบปลื้มปีติเป็นล้นพ้น ที่ได้มาร่วมกันแสดงความจงรักภักดีและสำนึกในพระมหากรุณาธิคุณ อย่างหาที่สุดมิได้ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งถือเป็นโอกาสมหามงคลสมัยที่พวกเราได้มีโอกาสสำคัญของชีวิตในการเป็นส่วนเล็ก ๆ ส่วนหนึ่งเพื่อแสดงออกถึงการเป็น “พสกนิกรที่ดีของพระบาทสมเด็จพระเจ้าอยู่หัว” ดังนั้น ในห้วงวันที่เหลือนี้ จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชาในการร่วมเดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
“นอกจากนี้ จังหวัดสุรินทร์ ได้รับนโยบายจากท่านสุทธิพงษ์ จุลเจริญ ปลัดกระทรวงมหาดไทย ในการบูรณาการร่วมกับกรมโยธาธิการและผังเมือง และมหาวิทยาลัยเทคโนโลยีราชมงคลอีสาน วิทยาเขตสุรินทร์ หลอมรวมพลังภาคีเครือข่าย และบูรณาการสรรพกำลัง บูรณาการงาน กับหน่วยงานที่เกี่ยวข้อง เร่งปรับปรุงศาลารับเสด็จ บริเวณเกาะเสด็จ ภายใน มทร.อีสาน วิทยาเขตสุรินทร์ ให้แล้วเสร็จก่อนวันที่ 28 กรกฎาคม 2567 ทั้งนี้จากการศึกษาข้อมูลเพิ่มเติมพบว่า ศาลารับเสด็จภายในเกาะเสด็จประพาส มทร.อีสาน วข.สุรินทร์ ได้รับการประกาศขึ้นทะเบียนให้เป็นอาคาร สิ่งปลูกสร้างที่มีลักษณะยังทรงคุณค่าทางประวัติศาสตร์ ศิลปกรรม สถาปัตยกรรมที่ควรค่าแก่การอนุรักษ์ไว้ ตามกฎกระทรวงการคลังที่ออกตามความในพระราชบัญญัติที่ราชพัสดุ พ.ศ. 2562 ตามหนังสือกรมธนารักษ์ที่ กค 0304/ว11 ลงวันที่ 15 มกราคม 2564 จึงถือเป็นโอกาสที่ดีของพวกเราชาวสุรินทร์ ที่จะได้ร่วมกับแสดงความจงรักภักดีผ่านการปฏิบัติบูชา ด้วยการสืบสาน รักษา และต่อยอด สถานที่อันเกี่ยวเนื่องด้วยการเสด็จพระราชดำเนินของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อเป็นแหล่งเรียนรู้คุณค่าทางประวัติศาสตร์ที่สะท้อนวิถีชีวิตของพวกเราคนไทยผู้มีความจงรักดีต่อสถาบันพระมหากษัตริย์ให้คงอยู่อย่างยั่งยืนคู่กับจังหวัดสุรินทร์และประเทศไทยของพวกเราทุกคนตลอดไป” นายพิจิตร กล่าวในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84319