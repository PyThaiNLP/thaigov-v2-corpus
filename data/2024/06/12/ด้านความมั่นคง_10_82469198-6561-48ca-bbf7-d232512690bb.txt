รัฐบาลไทย-ข่าวทำเนียบรัฐบาล-พ่อเมืองปากน้ำ “หลอมดวงใจพสกนิกรไทย” เดิน วิ่ง ปั่น ธงตราสัญลักษณ์เฉลิมพระเกียรติ 


วันพุธที่ 12 มิถุนายน 2567
12/06/2567
พิมพ์
พ่อเมืองปากน้ำ “หลอมดวงใจพสกนิกรไทย” เดิน วิ่ง ปั่น ธงตราสัญลักษณ์เฉลิมพระเกียรติ
พ่อเมืองสมุทรปราการ นำพี่น้องประชาชนร่วม “เดิน วิ่ง ปั่น” ธงตราสัญลักษณ์ พร้อมเชิญชวนประชาชนในพื้นที่ร่วมกิจกรรมแสดงพลังความสามัคคีและความจงรักภักดี เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
พ่อเมืองปากน้ำ “หลอมดวงใจพสกนิกรไทย” เดิน วิ่ง ปั่น ธงตราสัญลักษณ์เฉลิมพระเกียรติ พ่อเมืองสมุทรปราการ นำพี่น้องประชาชนร่วม “เดิน วิ่ง ปั่น” ธงตราสัญลักษณ์ พร้อมเชิญชวนประชาชนในพื้นที่ร่วมกิจกรรมแสดงพลังความสามัคคีและความจงรักภักดี เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 11 มิ.ย. 67 นายศุภมิตร ชิณศรี ผู้ว่าราชการจังหวัดสมุทรปราการ เปิดเผยว่า จังหวัดสมุทรปราการ ได้จัดกิจกรรมเดิน วิ่ง ปั่น ธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 โดยมี หัวหน้าส่วนราชการ ประชาชนจิตอาสา และพสกนิกรทุกหมู่เหล่า พร้อมใจกันสวมเสื้อสีเหลือง ร่วมขบวนเชิญธงตราสัญลักษณ์ฯ พร้อมกับ เดิน วิ่ง ปั่น ออกกำลังกายจำนวนมาก ตลอดเส้นทางไปยังศาลากลางจังหวัดสมุทรปราการ
นายศุภมิตร ชิณศรี ผู้ว่าราชการจังหวัดสมุทรปราการ กล่าวว่า การจัดโครงการเดิน วิ่ง ปั่น ธงตราสัญลักษณ์ฯ ในครั้งนี้ จัดขึ้นเพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์ฯ จากจังหวัดชายแดนที่พระบาทสมเด็จพระเจ้าอยู่หัว ได้เสด็จไปประกอบพระราชกรณียกิจทุกภูมิภาคและเดินทางผ่านจังหวัดต่าง ๆ เข้ามายังกระทรวงมหาดไทย เขตพระนคร กรุงเทพมหานคร เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“จังหวัดสมุทรปราการ เป็นจังหวัดลำดับที่ 6 ในสายที่ 7 โดยได้รับมอบธงตราสัญลักษณ์ฯ ต่อจากจังหวัดฉะเชิงเทรา ซึ่งในช่วงเช้าวันนี้ประชาชนจังหวัดสมุทรปราการได้ร่วมกิจกรรมเดิน วิ่ง ปั่น ธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 เริ่มจากจุดปล่อยตัว ณ ที่ว่าการอำเภอบางบ่อ ผ่านไปยังอำเภอบางพลี เข้าสู่อำเภอเมืองสมุทรปราการ ก่อนจะไปที่จุดพักธง ณ ศาลากลางจังหวัดสมุทรปราการ โดยจังหวัดสมุทรปราการได้เตรียมความพร้อมจัดกิจกรรมเฉลิมฉลองฯ ในวันพรุ่งนี้ (12 มิ.ย. 67) ด้วยการจัดนิทรรศการเฉลิมพระเกียรติพระบาทสมเด็จพระเจ้าอยู่หัว การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย ณ บริเวณหน้าศาลากลางจังหวัดสมุทรปราการ จากนั้น เป็นกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล และกิจกรรมเฉลิมฉลองธงตราสัญลักษณ์ฯ อาทิ การแสดงพื้นบ้าน การประกวดร้องเพลงพระราชนิพนธ์ การแสดงศิลปวัฒนธรรมท้องถิ่น และเชิญไปที่กระทรวงมหาดไทยพร้อมกัน 10 สาย ในวันที่ 10 กรกฎาคม 2567” นายศุภมิตร กล่าวเพิ่มเติม
นายศุภมิตร ชิณศรี ผู้ว่าราชการจังหวัดสมุทรปราการ กล่าวในช่วงท้ายว่า พสกนิกรจังหวัดสมุทรปราการต่างน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว จึงได้ร่วมกับทุกภาคส่วนจัดกิจกรรมเดิน วิ่ง ปั่น ธงตราสัญลักษณ์เพื่อเฉลิมพระเกียรติพระบาทสมเด็จพระเจ้าอยู่หัว เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงห่วงใยพสกนิกรไทย ซึ่งกิจกรรมนี้ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชน ด้วยการที่ทุกคนลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง จึงขอเชิญชวนพี่น้องประชาชนชาวจังหวัดสมุทรปราการเข้าร่วมกิจกรรมเฉลิมฉลองธงตราสัญลักษณ์ ตามโครงการเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ที่จะจัดขึ้นที่ศาลากลางจังหวัดสมุทรปราการ ในวันที่ 12 มิถุนายน 2567 ตั้งแต่เวลา 08.30 น. เพื่อแสดงให้เห็นถึงพลังแห่งความรักความสามัคคี และแสดงถึงความรักของคนไทยทุกคนที่มีต่อพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84344