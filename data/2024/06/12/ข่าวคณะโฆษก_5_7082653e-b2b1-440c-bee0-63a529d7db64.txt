รัฐบาลไทย-ข่าวทำเนียบรัฐบาล-“รัดเกล้า” เผย ครม. รับทราบผลการพิจารณาของคณะกรรมการยุทธศาสตร์ชาติ สำนักงาน ป.ย.ป ยังคงปฏิบัติหน้าที่ต่อไปอีก1 ปี ถึงวันที่ 26 พฤศจิกายน 2567


วันพุธที่ 12 มิถุนายน 2567
12/06/2567
พิมพ์
“รัดเกล้า” เผย ครม. รับทราบผลการพิจารณาของคณะกรรมการยุทธศาสตร์ชาติ สำนักงาน ป.ย.ป ยังคงปฏิบัติหน้าที่ต่อไปอีก1 ปี ถึงวันที่ 26 พฤศจิกายน 2567
“รัดเกล้า” เผย ครม. รับทราบผลการพิจารณาของคณะกรรมการยุทธศาสตร์ชาติ สำนักงาน ป.ย.ป ยังคงปฏิบัติหน้าที่ต่อไปอีก1 ปี ถึงวันที่ 26 พฤศจิกายน 2567
วันนี้ (12 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า วานนี้ ครม. รับทราบผลการพิจารณาของคณะกรรมการยุทธศาสตร์ชาติ ในคราวประชุมครั้งที่ 2/2566 ตามที่สำนักงานสภาพัฒนาการเศรษฐกิจและสังคมแห่งชาติ (สศช.) ในฐานะสำนักงานเลขานุการของคณะกรรมการยุทธศาสตร์ชาติ เสนอ
รองโฆษกประจำสำนักนายกรัฐมนตรี กล่าวว่า การประชุมคณะกรรมการยุทธศาสตร์ชาติ ครั้งที่ 2/2566 เมื่อวันที่ 27 ธันวาคม 2566 ที่ประชุมได้มีมติเรื่องต่าง ๆ สรุปได้ ดังนี้
1. การทบทวนความจำเป็นและความเหมาะสมของสำนักงานขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง (สำนักงาน ป.ย.ป.) โดยที่ประชุมฯ มีมติให้สำนักงาน ป.ย.ป ยังคงปฏิบัติหน้าที่ที่รัฐบาลมอบหมายต่อไปเป็นระยะเวลา 1 ปี (ถึงวันที่ 26 พฤศจิกายน 2567) และให้สำนักงาน ก.พ. และสำนักงาน ก.พ.ร. ร่วมกันพิจารณาทบทวนและปรับปรุงอำนาจหน้าที่ของสำนักงาน ป.ย.ป. ให้มีความสอดคล้องและเหมาะสมกับภารกิจที่ได้รับมอบหมาย รวมทั้งประเมินความคุ้มค่าของสำนักงาน ป.ย.ป. ต่อไป
2. โครงการเพื่อขับเคลื่อนการบรรลุเป้าหมายตามยุทธศาสตร์ชาติประจำปีงบประมาณ พ.ศ. 2568 โดย
- เห็นชอบโครงการฯ จำนวน 309 โครงการ เช่น โครงการป้องกันและแก้ไขปัญหาการทำประมงผิดกฎหมาย โครงการส่งเสริมและพัฒนาสินค้าเกษตรอัตลักษณ์พื้นถิ่น และเห็นชอบแนวทางการขับเคลื่อนการดำเนินการในระยะถัดไป
- เห็นชอบให้ปรับเปลี่ยนหน่วยงานเจ้าภาพขับเคลื่อนแผนแม่บทภายใต้ยุทธศาสตร์ เพื่อให้การดำเนินงานในการขับเคลื่อนแผนแม่บททั้ง 3 ระดับสอดคล้องกับเป้าหมายของแผนแม่บทฯ (ฉบับแก้ไขเพิ่มเติม) และภารกิจของหน่วยงาน
- เห็นชอบ สศช. จัดทำคำสั่งจัดตั้งศูนย์อำนวยการขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง (ศจพ.)
- รับทราบความก้าวหน้าการขับเคลื่อนการดำเนินงานตามยุทธศาสตร์ในห้วง 5 ปีแรก (พ.ศ. 2561-2565) ของยุทธศาสตร์ และแนวทางการดำเนินงานขับเคลื่อนยุทธศาสตร์ชาติในห้วงที่ 2 (พ.ศ. 2566-2570) ตามกรอบหลักการบริหารงานคุณภาพ (Plan-D-Check-Act (PDCA))
- รับทราบแนวทางการแต่งตั้งผู้ทรงคุณวุฒิในคณะกรรมการยุทธศาสตร์ชาติ และแนวทางการแต่งตั้งคณะกรรมการจัดทำยุทธศาสตร์
- รับทราบการประเมินผลสัมฤทธิ์ของ พ.ร.บ. การจัดทำยุทธศาสตร์ พ.ศ. 2560 และ พ.ร.บ. แผนและขั้นตอนการดำเนินการปฏิรูปประเทศ พ.ศ. 2560 ซึ่งครบกำหนด 5 ปีแล้ว
ทั้งนี้ เพื่อให้หน่วยงานของรัฐมีแนวทางปฏิบัติที่ชัดเจนและเป็นไปในทิศทางเดียวกัน ในการขับเคลื่อนยุทธศาสตร์ชาติและนโยบายรัฐไปสู่การปฏิบัติ ตามหลักการ PDCA โดยมุ่งเน้นการทำงานร่วมกันอย่างบูรณาการ และดำเนินการบนฐานข้อมูลเชิงประจักษ์ เพื่อให้สามารถยกระดับและปิดช่องว่างการพัฒนาประเทศให้บรรลุผลได้อย่างเป็นรูปธรรม

ที่มา : https://www.thaigov.go.th/news/contents/details/84347