รัฐบาลไทย-ข่าวทำเนียบรัฐบาล-“ศุภมาส” หารือ อะเมซอน เว็บ เซอร์วิสเซส หาแนวทางขับเคลื่อน “อว. for AI”  อย่างยั่งยืน เตรียมจับมือร่วมพัฒนา “ซุปเปอร์คอมพิวเตอร์ LANTA” ของไทย พร้อมกระจายการเข้าถึงเครื่องมือ


วันพุธที่ 12 มิถุนายน 2567
“ศุภมาส” หารือ อะเมซอน เว็บ เซอร์วิสเซส หาแนวทางขับเคลื่อน “อว. for AI”  อย่างยั่งยืน เตรียมจับมือร่วมพัฒนา “ซุปเปอร์คอมพิวเตอร์ LANTA” ของไทย พร้อมกระจายการเข้าถึงเครื่องมือ
......
“ศุภมาส” หารือ อะเมซอน เว็บ เซอร์วิสเซส หาแนวทางขับเคลื่อน “อว. for AI” อย่างยั่งยืน เตรียมจับมือร่วมพัฒนา “ซุปเปอร์คอมพิวเตอร์ LANTA” ของไทย พร้อมกระจายการเข้าถึงเครื่องมือทางดิจิทัลคุณภาพดีให้นักศึกษาทั่วประเทศ เปิด “คอร์ส AI” ให้เรียนฟรี มีใบประกาศนียบัตรรับรองเข้าทำงานบริษัทต่างชาติได้
เมื่อวันที่ 12 มิ.ย.67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ร่วมหารือกับคณะผู้บริหารของ Amazon Web Services (AWS) ประกอบด้วย นายแอริค คอนราด กรรมการผู้จัดการสำหรับกลุ่มลูกค้าภาครัฐประจำภูมิภาคอาเซียน นายจูเลียน เลา ผู้นำสำหรับกลุ่มลูกค้าภาครัฐประจำภูมิภาคอาเซียน นางสาวทัศลักษณ์ แก้วไทรเกิด ผู้จัดการฝ่ายพัฒนาธุรกิจ ภาคการศึกษา และวิจัยประจำประเทศไทย และนายอดิศร์ หะริณสุต ผู้จัดการฝ่ายดูแลกลุ่มลูกค้าภาครัฐประจำประเทศไทย ที่ห้องประชุม 115 ศูนย์การประชุมแห่งชาติสิริกิติ์
ภายหลังการหารือ น.ส.ศุภมาส เปิดเผยว่า การหารือในครั้งนี้เป็นการแสวงหาความเป็นไปได้ในการสร้างความร่วมมือระหว่างกระทรวง อว.กับ AWS เพื่อนำ Amazon Web Services ซึ่งเป็นระบบคลาวด์ที่ครอบคลุมและถูกนำไปใช้อย่างแพร่หลายมากที่สุดในโลก ซึ่งรวมถึงบริการโครงสร้างพื้นฐานระบบไอทีสำหรับองค์กร และแพลตฟอร์มการให้บริการสำหรับนักพัฒนาซอฟท์แวร์และแอพพลิเคชั่น รวมถึงเครื่องมือในการพัฒนา AI มาใช้และเชื่อมต่อกับโครงสร้างพื้นฐานของกระทรวง อว. ที่มีอยู่แล้ว เช่น ระบบซุปเปอร์คอมพิวเตอร์ LANTA ของสำนักงานพัฒนาวิทยาศาสตร์และเทคโนโลยีแห่งชาติ (สวทช.) และแพลตฟอร์มด้านการศึกษาของกระทรวง อว. เช่น ThaiMOOC เพื่อขับเคลื่อนนโยบาย อว. For AI โดยทาง AWS ได้นำเสนอบริการต่างๆ ที่หลากหลายของ AWS ที่ถูกใช้งานในธุรกิจและองค์กรทุกประเภทในประเทศต่างๆทั่วโลก ตั้งแต่ระดับองค์กรขนาดใหญ่ของภาครัฐ มหาวิทยาลัยชั้นนำ เช่น เอ็มไอที ฮาร์วาร์ด และสแตนฟอร์ด ไปจนถึงบริษัทสตาร์ตอัพ และทุก ๆ อุตสาหกรรม โดยเครื่องมือและบริการของ AWS ครอบคลุม ตั้งแต่การให้บริการโครงสร้างพื้นฐานด้านไอที การใช้บริการเซิร์ฟเวอร์และสตอเรจหรือหน่วยเก็บข้อมูลคอมพิวเตอร์ การสร้างและดูแลเว็บไซต์ ระบบอี-คอมเมิร์ซ การสร้างแอปพลิเคชัน การส่งเสริมการทำงานระยะไกล (Remote Working) การใช้ระบบ IoT เพื่อการสร้างนวัตกรรมใหม่ ๆ รวมถึงโซลูชั่นหรือเพื่อการแก้ปัญหาอื่น ๆ อีกมากมาย
รมว.อว. กล่าวต่อว่า AWS มีแผนจะเปิดตัว AWS Thailand Region ในช่วงต้นปี 2568 ด้วยเม็ดเงินลงทุนในไทยกว่า 1.9 แสนล้านบาท จึงเป็นโอกาสที่ดีของ อว. ที่จะสร้างความร่วมมือในด้านต่างๆ ทั้ง การศึกษา การวิจัย และสนับสนุนภาคธุรกิจ เพื่อให้นักคึกษา อาจารย์ นักวิจัย ผู้ประกอบการ ได้เข้าถึงเครื่องมือและเทคโนโลยีที่ทันสมัยที่สุด เพื่อใช้เรียนรู้ สร้างรายได้ สร้างนวัตกรรม และพัฒนาธุรกิจได้ โดยจากการหารือครั้งนี้ทำให้เกิดความร่วมมือที่จะผนึกการทำงานร่วมกันหลายฝ่าย ระหว่างกระทรวง อว. โดย สวทช. และสำนักงานบริหารเทคโนโลยีสารสนเทศเพื่อพัฒนาการศึกษา (UniNet) กับ AWS นอกจากนี้ ยังมี NetDragon Websoft บริษัทเทคโนโลยีชื่อดังของจีนเข้ามาร่วมด้วย โดยการสนับสนุนโครงสร้างพื้นฐานที่สำคัญอย่างระบบซุปเปอร์คอมพิวเตอร์ LANTA เพื่อนำไปต่อยอดให้เกิดการสร้างรายได้เข้าสู่ประเทศ และ UniNet จะเป็นเสมือนเครื่องยนต์สำคัญที่จะทำให้เกิดโซลูชั่นและบริการที่พัฒนาขึ้นกระจายไปถึงนักศึกษาทั่วประเทศ ทำให้นักศึกษาเข้าถึงเครื่องมือทางดิจิทัล ซึ่งจะส่งผลต่อการขยับอันดับความสามารถด้านดิจิทัล (Digital Ranking) ที่ดีขึ้นของอุดมศึกษาไทยได้
“นอกจากนี้ AWS จะร่วมกับกระทรวง อว. เปิดคอร์สเรียนฟรีต่างๆ เช่น คอร์ส AI ที่จะมีใบประกาศนียบัตรมอบให้ เพื่อรับรองความสามารถของนักศึกษาไทย เพื่อใช้ประกอบการสมัครงานในบริษัทต่างชาติได้ ที่สำคัญ AWS ยังสามารถเชื่อมต่อกับ 3,000 พันธมิตรทางเทคโนโลยี(Tech Partners) ที่เป็นภาคธุรกิจได้ ทำให้สามารถร่วมกันสร้างงานวิจัยและนำไปใช้ได้ทันที สร้างธุรกิจใหม่ที่เติบโตอย่างมหาศาล ซึ่งตนได้เน้นย้ำเรื่องโซลูชั่นที่จะเกิดขึ้นต้องมีราคาเข้าถึงได้และคุณภาพดี เพื่อให้นักเรียนและนักศึกษาทุกคนเข้าถึงได้อย่างเท่าเทียมกัน โดยหลังจากนี้ คณะทำงานที่มาจากหลายฝ่ายจะประชุมร่วมกันเพื่อจัดทำแผนการดำเนินงานทั้งระยะสั้น กลาง ยาว และนำส่งให้ตนพิจารณาต่อไป“ น.ส.ศุภมาส กล่าว
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม

ที่มา : https://www.thaigov.go.th/news/contents/details/84357