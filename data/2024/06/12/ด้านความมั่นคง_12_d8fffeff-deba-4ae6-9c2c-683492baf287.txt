รัฐบาลไทย-ข่าวทำเนียบรัฐบาล-"1,073 เส้นทางแห่งความมั่นคงทางอาหาร “ถนนแห่งความยั่งยืน” ของประชาชนจังหวัดราชบุรี"


วันพุธที่ 12 มิถุนายน 2567
12/06/2567
พิมพ์
"1,073 เส้นทางแห่งความมั่นคงทางอาหาร “ถนนแห่งความยั่งยืน” ของประชาชนจังหวัดราชบุรี"
จังหวัดราชบุรี ลงพื้นที่ตรวจเยี่ยมและติดตามผลการดำเนินงานกิจกรรมการสร้างความมั่นคงทางอาหาร ขับเคลื่อนโครงการ "ทางนี้มีผล ผู้คนรักกัน ถนนกินได้ 1,073 เส้นทาง เฉลิมพระเกียรติ" มุ่งมั่นขยายผลปลูกผักสวนครัวอย่างต่อเนื่อง เพื่อยกระดับคุณภาพชีวิตที่ดี
จังหวัดราชบุรี ลงพื้นที่ตรวจเยี่ยมและติดตามผลการดำเนินงานกิจกรรมการสร้างความมั่นคงทางอาหาร ขับเคลื่อนโครงการ "ทางนี้มีผล ผู้คนรักกัน ถนนกินได้ 1,073 เส้นทาง เฉลิมพระเกียรติ" มุ่งมั่นขยายผลปลูกผักสวนครัวอย่างต่อเนื่อง เพื่อยกระดับคุณภาพชีวิตที่ดีของประชาชน
วันนี้ (12 มิ.ย. 67) นายเกียรติศักดิ์ ตรงศิริ ผู้ว่าราชการจังหวัดราชบุรี เปิดเผยว่า จังหวัดราชบุรี ได้ลงพื้นที่ตรวจเยี่ยมและติดตามการขับเคลื่อนนโยบายของกระทรวงมหาดไทยในการสร้างความมั่นคงทางอาหาร ตามแนวพระราชดำริกรมสมเด็จพระเทพรัตนราชสุดาฯ สยามบรมราชกุมารี ภายใต้โครงการ "ทางนี้มีผล ผู้คนรักกัน ถนนกินได้ 1,073 เส้นทาง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567" ณ พื้นที่อำเภอบ้านคา จังหวัดราชบุรี นำโดย นายปิยพงศ์ ชูวงศ์ รองผู้ว่าราชการจังหวัดราชบุรี พร้อมด้วย นางยุพิน เศรษฐศักดาศิริ พัฒนาการจังหวัดราชบุรี นางสมพิศ หลวงแจ่ม พัฒนาสังคมและความมั่นคงของมนุษย์จังหวัดราชบุรี นางสาวภัทรลภา สุริโย ผู้อำนวยการกลุ่มงานยุทธศาสตร์การพัฒนาชุมชน และเจ้าหน้าที่พัฒนาชุมชน ร่วมลงพื้นที่ โดยมี นายณัฎฐิพล วงศ์เมธี ผู้อำนวยการกลุ่มงานสารสนเทศการพัฒนาชุมชน รักษาราชการแทนพัฒนาการอำเภอบ้านคา ปลัดอำเภอบ้านคา กำนันตำบลหนองพันจันทร์, ผู้ใหญ่บ้านหมู่ที่ 8 ตำบลหนองพันจันทร์ และเจ้าหน้าที่พัฒนาชุมชนอำเภอบ้านคา ให้การต้อนรับ
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า กระทรวงมหาดไทยได้น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในการเสริมสร้างความมั่นคงด้านอาหาร "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อขับเคลื่อนขยายผลให้ประชาชนทุกหมู่บ้านใน 878 อำเภอได้มีคุณภาพชีวิตที่ดี โดยการปลูกพืชผักสวนครัวเป็นอาหารทำให้ประชาชนทุกคนมีผักปลอดสารพิษบริโภค อีกทั้งสามารถลดค่าใช้จ่ายในครัวเรือน เสริมรายได้ให้ชุมชน มีเหลือสามารถแบ่งปันในชมชน รวมถึงส่งเสริมความรัก ความสามัคคีของคนในชุมชน ตลอดจนแบ่งต้นกล้าเมล็ดพันธุ์ขยายผล "ธนาคารเมล็ดพันธุ์ของแผ่นดิน" ทำให้เกิดความมั่นคงทางอาหารอย่างยั่งยืน ซึ่งสอดคล้องกับหลักการพึ่งพาตนเองตามหลักปรัชญาของเศรษฐกิจพอเพียง ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทำให้ประชาชนสามารถพึ่งพาตนเองได้อย่างยั่งยืน
"การลงพื้นที่ตรวจเยี่ยมและติดตามการขับเคลื่อนกิจกรรมสร้างความมั่นคงทางอาหาร เป็นนโยบายที่ตนได้เน้นย้ำให้ทุกภาคส่วนในจังหวัดราชบุรีนำไปดำเนินการกิจกรรมทางนี้มีผลผู้คนรักกันให้มีความเข้มข้น ภายใต้โครงการ "ทางนี้มีผล ผู้คนรักกัน ถนนกินได้ 1,073 เส้นทาง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567" ซึ่งการลงพื้นที่ในครั้งนี้ ได้เยี่ยมชมแปลงผักบริเวณเส้นทางถนนกินได้ บ้านหนองตาเล็ก หมู่ที่ 8 ตำบลหนองพันจันทร์ อำเภอบ้านคา ระยะทางปลูกผัก 200 เมตร ซึ่งเป็นการขับเคลื่อนโครงการทางนี้มีผลผู้คนรักกัน โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ปลูกผักสวนครัวสร้างความมั่นคงทางอาหาร ส่งเสริมให้ทุกครัวเรือนปลูกพืชผักสวนครัวไว้รับประทานเอง ปลอดภัยจากสารพิษ รวมถึงการดำเนินโครงการ "ทางนี้มีผล ผู้คนรักกัน" เพื่อเป็นคลังอาหารชุมชนให้แก่คนในหมู่บ้าน/ชุมชน อันจะนำไปสู่การลดรายจ่าย สร้างรายได้ ขยายโอกาส ที่จะทำให้ประชาชนมีคุณภาพชีวิตที่ดีอย่างยั่งยืน" นายเกียรติศักดิ์ฯ กล่าวในช่วงต้น
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวอีกว่า นอกจากนี้ จังหวัดราชบุรีได้ดำเนินกิจกรรมสร้างความมั่นคงทางอาหารบนเส้นทาง "Best Practice" ในการดำเนินโครงการเฉลิมพระเกียรติฯ ปลูกผักสวนครัวสร้างความมั่นคงทางอาหาร ครบทั้ง 10 อำเภอ อำเภอละ 1 เส้นทาง รวม 10 เส้นทาง ระยะทางรวม 7,350 เมตร อาทิ บ้านห้วยตะแคงใน ม.6 ต.เกาะพลับพลา อ.เมืองราชบุรี ระยะทางปลูกผัก 800 เมตร บ้านแยกหนองไม้เฝ้าจนสุดคลอง ม.4 ต.หนองไม้เฝ้า อ.บ้านโป่ง ระยะทางปลูกผัก 1,500 เมตร บ้านดอนมะเดื่อ ม.3 ต.บางโตนด อ.โพธาราม ระยะทางปลูกผัก 100 เมตร ถนนซอยห้วยน้อย ม.6 ต.วังมะนาว อ.ปากท่อ ระยะทางปลูกผัก 50 เมตร เรียบคลองหมู่สาม ม.3 ต.บ้านไร่ อ.ดำเนินสะดวก ระยะทางปลูกผัก 200 เมตร ถนนดอนพรหม-ลำพญา ม.1-2 ต.ดอนคา อ.บางแพ ระยะทางปลูกผัก 800 เมตร ถนนกินได้บ้านท่าอีปะ ม.13 ต.ด่านทับตะโก อ.จอมบึง ระยะทางปลูกผัก 1,000 เมตร บ้านทุ่งหินสี - ปากทางไร่คริสต์ ม.8 ต.ท่าเคย อ.สวนผึ้ง ระยะทางปลูกผัก 2,500 เมตร บ้านหนองตาเล็ก ม.8 ต.หนองพันจันทร์ อ.บ้านคา ระยะทางปลูกผัก 200 เมตร ถนน 3088 ตรงข้ามวัดเวียงทุน ม.2 ต.เกาะศาลพระ อ.วัดเพลง ระยะทางปลูกผัก 200 เมตร
"สิ่งสำคัญที่จังหวัดราชบุรีมุ่งเน้นในการขับเคลื่อนการดำเนินกิจกรรม คือ กลไก 7 ภาคีเครือข่าย ได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน และหลักการทรงงาน 4 ด้าน คือ ร่วมพูดคุย ร่วมคิด ร่วมทำ ร่วมรับประโยชน์ มาอย่างต่อเนื่อง โดยเฉพาะอย่างยิ่งภาคีเครือข่ายภาคผู้นำศาสนา ซึ่งจังหวัดราชบุรีได้มีการรณรงค์ให้มีการปลูกผักสวนครัวทุกครัวเรือน เน้นการพึ่งตนเองและความสามัคคีของคนในชุมชน พร้อมทั้งต่อยอดและขยายผลอย่างต่อเนื่องให้เห็นผลเป็นรูปธรรม ซึ่งในปี 2567 นับเป็นปีมหามงคลที่พระบาทสมเด็จพระเจ้าอยู่หัวจะเจริญพระชนมายุ 72 พรรษา เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดราชบุรีจึง มีความมุ่งมั่นในการทำกิจกรรมเพื่อเฉลิมพระเกียรติแด่พระบาทสมเด็จพระเจ้าอยู่หัว โดยต่อยอดการสร้างความมั่นคงทางอาหารให้เต็มพื้นที่ตลอดถนน 1,073 เส้นทาง ให้เต็มพื้นที่ทั้ง 9 อำเภอ เพื่อยังผลให้พี่น้องประชาชนชาวจังหวัดราชบุรีในทุกพื้นที่ ได้มีคุณภาพชีวิตที่ดีอย่างยั่งยืน" นายเกียรติศักดิ์ฯ กล่าวในช่วงท้าย
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/84369