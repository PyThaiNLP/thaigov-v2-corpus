รัฐบาลไทย-ข่าวทำเนียบรัฐบาล-รมว.เพิ่มพูน เปิดฝึกอบรมลูกเสือ บี.ที.ซี. ฝากตั้งใจฝึก ตรงต่อเวลา สร้างสัมพันธ์ที่ดี


วันพุธที่ 12 มิถุนายน 2567
12/06/2567
พิมพ์
รมว.เพิ่มพูน เปิดฝึกอบรมลูกเสือ บี.ที.ซี. ฝากตั้งใจฝึก ตรงต่อเวลา สร้างสัมพันธ์ที่ดี
พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ เป็นประธานเปิดการฝึกอบรมผู้กำกับลูกเสือ ขั้นความรู้ทั่วไป และผู้กำกับลูกเสือสามัญขั้นความรู้เบื้องต้น ให้กับข้าราชการบรรจุใหม่ กระทรวงศึกษาธิการ จำนวน 110 คน
โดยมี นายวรัท พฤกษาทวีกุล รองปลัดกระทรวงศึกษาธิการ ทำหน้าที่เลขาธิการสำนักงานลูกเสือแห่งชาติ พร้อมด้วยผู้บริหารกระทรวงศึกษาธิการ เข้าร่วม ณ ค่ายลูกเสือวชิราวุธ ตำบลบางพระ อำเภอศรีราชา จังหวัดชลบุรี เมื่อเร็ว ๆ นี้
โดย รมว.ศธ.กล่าวตอนหนึ่งว่า เป็นที่น่ายินดียิ่งที่โครงการฝึกอบรมข้าราชการบรรจุใหม่ หลักสูตรการเป็นข้าราชการที่ดี : ต้นกล้าข้าราชการ ได้นำกระบวนการลูกเสือ หลักสูตรผู้กำกับลูกเสือ ขั้นความรู้ทั่วไป และผู้กำกับลูกเสือสามัญ ขั้นความรู้เบื้องตัน (B.T.C.) มาเป็นส่วนหนึ่งของการพัฒนาข้าราชการบรรจุใหม่ของกระทรวงศึกษาธิการ ซึ่งกระบวนการลูกเสือ มีวัตถุประสงค์เพื่อพัฒนากาย สติปัญญา จิตใจและศีลธรรม ให้เป็นพลเมืองดี มีความรับผิดชอบ และช่วยสร้างสรรค์สังคมให้เกิดความสามัคคีและมีความเจริญก้าวหน้า เพื่อความสงบสุขและความมั่นคงของประเทศชาติ สอดคล้องกับวัตถุประสงค์ของโครงการดังกล่าว ที่ต้องการให้บุคลากรได้รับการพัฒนาและปลูกฝังการเป็นข้าราชการที่ดี มีคุณธรรม จริยธรรม มีการทำงานเป็นทีม มีการพัฒนาและสร้างเครือข่ายในการทำงาน รวมถึง เป็นการสร้างสายสัมพันธ์ที่ดีแลกเปลี่ยนความคิดเห็นซึ่งกันและกัน
"ขอฝากให้ผู้เข้ารับการฝึกอบรมทุกคน ยึดมั่นในสถาบันหลักของชาติ ตั้งใจฝึกฝนตนเอง และสิ่งสำคัญคือ การตรงต่อเวลา และสร้างสัมพันธ์ที่ดีกับเพื่อนใหม่ ส่วนผู้จัดการฝึกอบรม ขอให้พัฒนาสื่อการเรียนในรูปแบบ e-Book ให้สามารถเรียนได้ทุกที่ทุกเวลา ผู้เข้าฝึกอบรมได้อ่านก่อนเข้าเรียน เพื่อจะได้เกิดการถกแถลงแลกเปลี่ยนความคิดเห็นในชั้นเรียนมากขึ้น รวมทั้งให้มีการบันทึกเทปการเรียนรู้ กระบวนการลูกเสือ เพื่อสามารถนำมาเรียนซ้ำหรือทบทวนได้ในภายหลัง" รมว.ศธ.กล่าว
#เรียนดีมีความสุข #ศธ. #ลูกเสือ #สำนักงานรัฐมนตรี

ที่มา : https://www.thaigov.go.th/news/contents/details/84359