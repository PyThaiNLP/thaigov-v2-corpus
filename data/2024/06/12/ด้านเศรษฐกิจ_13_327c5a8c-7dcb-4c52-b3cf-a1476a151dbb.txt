รัฐบาลไทย-ข่าวทำเนียบรัฐบาล-รมว.เกษตรฯ สั่งตรวจสอบ Stock ข้าวโพดเลี้ยงสัตว์ และเพิ่มพื้นที่การปลูก เป้าหมาย 1 ล้านไร่ ให้เพียงพอต่อความต้องการ พร้อมขอความร่วมมือสมาคมผู้ผลิตอาหารสัตว์ไทย ไม่รับซื้อข้าวโพด


วันพุธที่ 12 มิถุนายน 2567
รมว.เกษตรฯ สั่งตรวจสอบ Stock ข้าวโพดเลี้ยงสัตว์ และเพิ่มพื้นที่การปลูก เป้าหมาย 1 ล้านไร่ ให้เพียงพอต่อความต้องการ พร้อมขอความร่วมมือสมาคมผู้ผลิตอาหารสัตว์ไทย ไม่รับซื้อข้าวโพด
รมว.เกษตรฯสั่งตรวจสอบ Stock ข้าวโพดเลี้ยงสัตว์และเพิ่มพื้นที่การปลูก เป้าหมาย 1 ล้านไร่ ให้เพียงพอต่อความต้องการ พร้อมขอความร่วมมือสมาคมผู้ผลิตอาหารสัตว์ไทยไม่รับซื้อข้าวโพดเลี้ยงสัตว์ที่มีการเผาและประกันรายได้เกษตรกรข้าวโพดเลี้ยงสัตว์ที่ราคา9 บาท/กก
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ อนุญาตให้สมาคมผู้ผลิตอาหารสัตว์ไทย และสมาคมผู้เลี้ยงสุกรแห่งชาติ เข้าพบ โดยมี นายนวนิตย์ พลเคน รองปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ เพื่อหารือถึงสถานการณ์การผลิตข้าวโพดเลี้ยงสัตว์ไทย ปี 2567/68 ซึ่งปัจจุบันประเทศไทยมีผลผลิตข้าวโพดเลี้ยงสัตว์ประมาณ 5 ล้านตัน (พื้นที่การปลูกข้าวโพดเลี้ยงสัตว์ 6.7 ล้านไร่) ในขณะที่ความต้องการข้าวโพดเลี้ยงสัตว์ในการผลิตอาหารสัตว์มีถึง 8.9 ล้านตัน ซึ่งยังขาดผลผลิตอีก 3.9 ล้านตัน รัฐมนตรีว่าการกระทรวงเกษตรและสหกรณ์ จึงได้สั่งการให้หน่วยงานในสังกัดกระทรวงเกษตรและสหกรณ์ ตรวจสอบ Stock ข้าวโพดเลี้ยงสัตว์ว่าปัจจุบันมีจำนวนเท่าไหร่ เพื่อเป็นข้อมูลประกอบการนำเข้าข้าวโพดเลี้ยงสัตว์ รวมถึงขอความร่วมมือสมาคมผู้ผลิตอาหารสัตว์ไทย ไม่รับซื้อข้าวโพดเลี้ยงสัตว์ที่มีการเผา และข้าวโพดเลี้ยงสัตว์ที่ไม่สามารถตรวจสอบที่มาของการผลิตได้
นอกจากนี้ ยังได้ขอความร่วมมือให้สมาคมผู้ผลิตอาหารสัตว์ไทยประกันรายได้เกษตรกรข้าวโพดเลี้ยงสัตว์ที่ราคา 9 บาท/กิโลกรัม อีกทั้งได้แต่งตั้งคณะกรรมการส่งเสริมพัฒนาประสิทธิภาพการผลิตข้าวโพดเลี้ยงสัตว์ประเทศไทย โดยมีหน่วยงานในสังกัดกระทรวงเกษตรและสหกรณ์ และหน่วยงานนอกสังกัดกระทรวงเกษตรและสหกรณ์ ประกอบด้วย สมาคมผู้ผลิตอาหารสัตว์ไทย สมาคมผู้เลี้ยงสุกรแห่งชาติ สมาคมการค้าเมล็ดพันธุ์ไทย กรมการค้าภายใน กระทรวงพาณิชย์ และธนาคารเพื่อการเกษตรและสหกรณ์การเกษตร เพื่อบูรณาการการทำงานในการเพิ่มปริมาณผลผลิตข้าวโพดเลี้ยงสัตว์ให้เพียงพอต่อความต้องการของอุตสาหกรรมอาหารสัตว์ โดยการเพิ่มประสิทธิภาพการปลูกข้าวโพดเลี้ยงสัตว์ และขยายพื้นที่การปลูก ซึ่งมีเป้าหมายเพิ่มพื้นที่ปลูก 1 ล้านไร่

ที่มา : https://www.thaigov.go.th/news/contents/details/84361