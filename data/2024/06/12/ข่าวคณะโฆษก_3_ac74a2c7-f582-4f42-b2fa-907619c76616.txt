รัฐบาลไทย-ข่าวทำเนียบรัฐบาล-​รัฐบาลเชิญชวนร่วมงาน ”JOB EXPO THAILAND 2024 “ มหกรรมหางานสร้างรายได้ ระหว่าง 28 – 30 มิถุนายนนี้ ณ ศูนย์ประชุมแห่งชาติสิริกิติ์ 


วันพุธที่ 12 มิถุนายน 2567
12/06/2567
พิมพ์
​รัฐบาลเชิญชวนร่วมงาน ”JOB EXPO THAILAND 2024 “ มหกรรมหางานสร้างรายได้ ระหว่าง 28 – 30 มิถุนายนนี้ ณ ศูนย์ประชุมแห่งชาติสิริกิติ์
​รัฐบาลเชิญชวนร่วมงาน ”JOB EXPO THAILAND 2024 “ มหกรรมหางานสร้างรายได้ ระหว่าง 28 – 30 มิถุนายนนี้ ณ ศูนย์ประชุมแห่งชาติสิริกิติ์ มีตำแหน่งงานทั้งในและต่างประเทศรองรับผู้สมัครงานหลายแสนอัตรา
วันนี้ (12 มิถุนายน 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมการจัดหางาน กระทรวงแรงงาน เตรียมจัดงาน JOB EXPO THAILAND 2024  มหกรรมหางานสร้างรายได้ ระหว่างวันที่ 28 – 30 มิถุนายน 2567 เวลา 11.00 – 21.00 น. ณ ศูนย์ประชุมแห่งชาติสิริกิติ์ HALL 6 – 7 เพื่อส่งเสริมการมีงานทำ สร้างงาน สร้างอาชีพ สร้างรายได้ที่มั่นคง โดยภายในงานได้เตรียมงานในประเทศกว่า 500,000 อัตรา และงานต่างประเทศกว่า 100,000 อัตรา ไว้รองรับผู้สมัครงานภายในงาน
นายคารม กล่าวว่า การจัดงานครั้งนี้ กรมการจัดหางาน กระทรวงแรงงาน ได้สร้างโอกาสให้ “คนที่กำลังจะเข้าสู่ตลาดแรงงาน” ได้มีโอกาสในการเสริมสร้างความรู้ความเข้าใจในการเตรียมตัวเข้าสู่ตลาดแรงงาน พร้อมเชิญสถานศึกษาชั้นนำของประเทศไทย จำนวน 10 แห่ง ร่วมแนะแนวเส้นทางการศึกษาเพื่อการประกอบอาชีพ เพื่อให้มีความรู้ความเข้าใจในการเลือก “คณะที่ชอบ กับ อาชีพที่ใช่” และผู้เข้าร่วมงานสามารถสนุกไปกับการแนะแนวอาชีพในรูปแบบใหม่ ที่เปิดโอกาสให้ผู้เข้าร่วมงานสามารถพูดคุยพบปะกับกูรูด้านอาชีพต่าง ๆ 15 อาชีพ เพื่อแลกเปลี่ยนประสบการณ์ พร้อมทั้งสนุกไปกับกิจกรรมทดลองเล่นอาชีพ 15 อาชีพ ซึ่งเป็นที่ต้องการของภาคอุตสาหกรรมในเวลานี้ สำหรับคนที่ยังไม่รู้ว่าตนเองเหมาะกับอาชีพอะไร ก็สามารถค้นหาตนเองได้ที่คลินิกให้คำปรึกษาทางอาชีพ และพื้นที่ทดสอบความพร้อมในอาชีพ
“โอกาสมาถึงแล้ว ห้ามพลาด เชิญชวนผู้ต้องการหางานทำและผู้ที่สนใจร่วมงาน JOB EXPO THAILAND 2024 “มหกรรมหางานสร้างรายได้ที่สนุกที่สุดของประเทศไทย” ระหว่างวันที่ 28 – 30 มิถุนายน 2567 ณ ศูนย์ประชุมแห่งชาติสิริกิติ์ HALL 6 - 7  ตั้งแต่ 11.00 ถึง 21.00 น.” นายคารม กล่าว

ที่มา : https://www.thaigov.go.th/news/contents/details/84332