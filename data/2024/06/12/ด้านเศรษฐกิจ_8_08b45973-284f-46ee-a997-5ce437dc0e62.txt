รัฐบาลไทย-ข่าวทำเนียบรัฐบาล-บสย. ขานรับมาตรการรัฐ วงเงินค้ำฯ 50,000 ล้านบาท หนุน SMEs  


วันพุธที่ 12 มิถุนายน 2567
12/06/2567
พิมพ์
บสย. ขานรับมาตรการรัฐ วงเงินค้ำฯ 50,000 ล้านบาท หนุน SMEs
บสย. ขานรับมาตรการรัฐ เดินหน้า โครงการค้ำประกัน PGS ระยะที่ 11 วงเงิน 50,000 ล้านบาท หนุนกลุ่มเปราะบาง – BCG มั่นใจช่วยผู้ประกอบการได้สินเชื่อกว่า 77,000 ราย พร้อมส่งแคมเปญยกเว้นค่าดำเนินการค้ำประกันสินเชื่อในงาน มหกรรมรวมพลัง SME ไทย 19-23 มิ.ย. นี้
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า ที่ประชุมคณะรัฐมนตรีเมื่อวันที่ 11 มิ.ย. 2567 มีมติเห็นชอบอนุมัติโครงการค้ำประกันสินเชื่อ PGS ระยะที่ 11 ( บสย. SMEs ยั่งยืน) วงเงิน 50,000 ล้านบาท ค่าธรรมเนียมการค้ำฯ เฉลี่ยไม่เกิน 1.75% ต่อปี ตลอดทั้งโครงการ ฟรีค่าธรรมเนียมเริ่มต้น 2 ปีแรก (รัฐบาลสนับสนุน) เพื่อช่วยเหลือผู้ประกอบการ SMEs ให้สามารถเข้าถึงแหล่งเงินทุนได้ง่ายขึ้น มั่นใจช่วย SMEs ได้สินเชื่อกว่า 77,000 ราย กระตุ้นเศรษฐกิจผ่านกลไกค้ำประกันสินเชื่อ ลดความเสี่ยงทางการเงิน และเข้าถึงสินเชื่อในระบบ ตามนโยบายรัฐบาล เติมทุน SMEs เพื่อความยั่งยืน
ภายใต้โครงการนี้ มุ่งกลุ่มเป้าหมาย 4 กลุ่มหลัก ได้แก่ 1.กลุ่มเปราะบาง  2.กลุ่มธุรกิจที่เป็นมิตรกับสิ่งแวดล้อม (BCG) 3.กลุ่มผู้ประกอบการใหม่/นิวเจน (NEW GEN) และ 4. กลุ่มอิกไนต์ ไทยแลนด์ (IGNITE THAILAND) ครอบคลุมนิติบุคคล และบุคคลธรรมดา และ กลุ่มรายย่อย (Micro SMEs) ที่ขาดหลักประกันหรือหลักประกันไม่เพียงพอ ซึ่งโครงการนี้มีวัตถุประสงค์เพื่อเพิ่มสภาพคล่อง และลดต้นทุนทางการเงิน คาดกระตุ้นเศรษฐกิจในภาพรวมและก่อให้เกิดสินเชื่อได้มากกว่า 60,000 ล้านบาท ก่อให้เกิดผลประโยชน์ทางเศรษฐกิจกว่า 200,000 ล้านบาท และทำให้เกิดการจ้างงานกว่า 300,000 ตำแหน่ง โดยหลังจากนี้  บสย. จะเร่งดำเนินการลงนามบันทึกข้อตกลงความร่วมมือระหว่าง บสย. และสถาบันการเงินพันธมิตร เพื่อเปิดรับคำขอค้ำประกันสินเชื่อต่อไป
โดยเร็วๆ นี้  บสย. ได้เตรียมแคมเปญเพื่อผู้ประกอบการ SMEs ในงานมหกรรมรวมพลัง SME ไทย จัดโดยกระทรวงพาณิชย์ ระหว่างวันที่ 19-23 มิ.ย. 2567 ณ ศูนย์การประชุมแห่งชาติสิริกิติ์ ยกเว้นค่าดำเนินการค้ำประกัน โครงการค้ำประกันสินเชื่อ รายสถาบันการเงิน ระยะที่ 7 สำหรับผู้ประกอบการ SMEs ที่เข้าร่วมงาน 200 ท่านแรก ที่ส่งคำขอค้ำประกันภายในวันที่ 30 กันยายน 2567 พร้อมให้คำปรึกษาทางการเงิน ลงทุนแฟรนไชส์ ค้ำประกันสินเชื่ออัตราพิเศษ การเตรียมความพร้อมการขอสินเชื่อ ตลอดงาน นอกจากนี้ บสย. ยังเพิ่มความสะดวกให้ผู้ประกอบการ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA TCG First: @tcgfirst หรือโทรสอบถามรายละเอียดเพิ่มเติมที่ บสย. Call Center โทร. 02-890-9999

ที่มา : https://www.thaigov.go.th/news/contents/details/84350