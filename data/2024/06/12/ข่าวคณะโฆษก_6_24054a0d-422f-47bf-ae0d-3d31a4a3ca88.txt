รัฐบาลไทย-ข่าวทำเนียบรัฐบาล-​“รัดเกล้า” เผย รัฐบาลชวนประชาชนทุกภาคส่วน ร่วมแสดงความคิดเห็นต่อร่างแผน PDP 2024 และ Gas Plan 2024 ตั้งแต่ 19 - 23 มิ.ย.67 ผ่านช่องทางออนไลน์ของ สนพ. 


วันพุธที่ 12 มิถุนายน 2567
12/06/2567
พิมพ์
​“รัดเกล้า” เผย รัฐบาลชวนประชาชนทุกภาคส่วน ร่วมแสดงความคิดเห็นต่อร่างแผน PDP 2024 และ Gas Plan 2024 ตั้งแต่ 19 - 23 มิ.ย.67 ผ่านช่องทางออนไลน์ของ สนพ.
​“รัดเกล้า” เผย รัฐบาลชวนประชาชนทุกภาคส่วน ร่วมแสดงความคิดเห็นต่อร่างแผน PDP 2024 และ Gas Plan 2024 ตั้งแต่ 19 - 23 มิ.ย.67 ผ่านช่องทางออนไลน์ของ สนพ. เดินหน้าแผนพลังงานแห่งชาติให้สมบูรณ์ยิ่งขึ้น
วันนี้ (12 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับมาตรการด้านพลังงานของประเทศ โดยได้มอบหมายกระทรวงพลังงานและหน่วยงานที่เกี่ยวข้องขับเคลื่อนในหลายมาตรการด้านพลังงาน เพื่อช่วยลดภาระค่าครองชีพประชาชนได้อย่างมีประสิทธิภาพ ควบคู่ไปกับการผลักดันการใช้พลังงานสะอาด ซึ่งเป็นเจตนารมณ์ของนายกรัฐมนตรีที่ได้แสดงวิสัยทัศน์ และแลกเปลี่ยนข้อมูลกับบริษัทเอกชนชั้นนำระดับโลกในช่วงที่ผ่านมา โดยขณะนี้รัฐบาลได้เดินหน้าแผน PDP ฉบับใหม่ ซึ่งกำลังอยู่ระหว่างการจัดทำร่างแผน ให้มีผลสัมฤทธิ์อย่างเป็นรูปธรรม ที่ได้มีการปรับแผนให้สอดคล้องกับทิศทางพลังงานโลกตามเป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ภายในปี 2065 ซึ่งเป็นแนวทางที่สำคัญในการวางแผนพลังงานของประเทศไทย ให้มีความยั่งยืนทางพลังงาน อีกทั้งเป็นการเสริมสร้างความสามารถในการแข่งขันของประเทศ และสร้างความเชื่อมั่นในการลงทุนอุตสาหกรรมจากต่างประเทศ
รองโฆษกประจำสำนักนายกรัฐมนตรีกล่าวว่า ความคืบหน้าล่าสุด รัฐบาลโดยกระทรวงพลังงานเตรียมเปิดรับฟังความคิดเห็นต่อร่างแผนพัฒนากำลังผลิตไฟฟ้าของประเทศไทย พ.ศ. 2567 - 2580 (PDP 2024) และร่างแผนบริหารจัดการก๊าซธรรมชาติ พ.ศ. 2567 - 2580 (Gas Plan 2024)  จากภาคประชาชน ในการมีส่วนร่วมแสดงความคิดเห็นการผลิตไฟฟ้า โดยร่างแผน PDP 2024 ที่กำลังจัดทำอยู่นั้น จะให้ความสำคัญใน 3 ประเด็น คือ 1. ความมั่นคงของระบบไฟฟ้าของประเทศ (Security) 2. ต้นทุนค่าไฟฟ้าอยู่ในระดับที่เหมาะสม (Economy) และ 3. ผลกระทบด้านสิ่งแวดล้อม (Ecology) ส่วน Gas Plan 2024 มีวัตถุประสงค์เพื่อจัดหาก๊าซธรรมชาติให้เพียงพอกับความต้องการใช้ของประเทศ และบริหารจัดการระบบโครงสร้างพื้นฐานก๊าซธรรมชาติให้มีความมั่นคงและมีประสิทธิภาพ ทั้งนี้ ในการจัดทำแผนดังกล่าว สำนักงานนโยบายและแผนพลังงาน (สนพ.) กระทรวงพลังงาน จะนำเสนอต่อคณะกรรมการบริหารนโยบายพลังงาน (กบง.) คณะกรรมการนโยบายพลังงานแห่งชาติ (กพช.) ก่อนเสนอคณะรัฐมนตรีพิจารณาอนุมัติต่อไป
“การเปิดรับฟังความคิดเห็นกรอบแผนพลังงานในครั้งนี้ เป็นไปเพื่อประโยชน์ต่อการนำไปจัดทำแผนพลังงานแห่งชาติให้มีความสมบูรณ์ยิ่งขึ้น โดยในวันที่ 12 - 13 มิถุนายน 2567 เป็นการเปิดรับฟังความคิดเห็นในกลุ่มภาคราชการ รัฐวิสาหกิจ และภาคเอกชน ผู้ประกอบการ ณ โรงแรมรามาการ์เด้นส์ กรุงเทพ และเปิดรับฟังความคิดเห็นรูปแบบออนไลน์ใน 4 ภูมิภาค ในวันที่ 17 มิถุนายน 2567 ช่วงเช้า สำหรับประชาชนภาคกลาง ช่วงบ่าย สำหรับประชาชนภาคตะวันออกเฉียงเหนือ และวันที่ 19 มิถุนายน 2567 ช่วงเช้า สำหรับประชาชนภาคใต้ ช่วงบ่ายสำหรับประชาชนภาคเหนือ อีกทั้ง ตั้งแต่วันที่ 19 - 23 มิถุนายน 2567 จะเปิดรับให้ประชาชนทุกภาคส่วนได้เข้ามาแสดงความเห็นผ่านช่องทาง Facebook : EPPO Thailand และเว็บไซต์ www.eppo.go.th ซึ่งข้อเสนอแนะต่าง ๆ ที่ได้จากการรับฟังความคิดเห็น สนพ. จะนำไปประกอบการปรับปรุงแผน PDP 2024 และแผน Gas Plan 2024 ให้มีความครบถ้วนสมบูรณ์ยิ่งขึ้น” รองโฆษกฯ รัดเกล้า  กล่าว

ที่มา : https://www.thaigov.go.th/news/contents/details/84362