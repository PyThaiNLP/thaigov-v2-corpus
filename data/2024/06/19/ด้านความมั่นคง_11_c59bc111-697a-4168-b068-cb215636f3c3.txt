รัฐบาลไทย-ข่าวทำเนียบรัฐบาล-ผู้ว่าฯ เชียงราย สั่งการชุดจัดระเบียบสังคม เดินหน้าปฏิบัติการภารกิจ "เชียงรายฟ้าใส" บุกจับกุมร้านลักลอบจำหน่ายน้ำกระท่อมให้กับเด็กและเยาวชน ผงะ! พบเด็กและเยาวชน นั่งดื่มกิน


วันพุธที่ 19 มิถุนายน 2567
19/06/2567
พิมพ์
ผู้ว่าฯ เชียงราย สั่งการชุดจัดระเบียบสังคม เดินหน้าปฏิบัติการภารกิจ "เชียงรายฟ้าใส" บุกจับกุมร้านลักลอบจำหน่ายน้ำกระท่อมให้กับเด็กและเยาวชน ผงะ! พบเด็กและเยาวชน นั่งดื่มกิน
ผู้ว่าฯ เชียงราย สั่งการชุดจัดระเบียบสังคม เดินหน้าปฏิบัติการภารกิจ "เชียงรายฟ้าใส" บุกจับกุมร้านลักลอบจำหน่ายน้ำกระท่อมให้กับเด็กและเยาวชน ผงะ! พบเด็กและเยาวชน นั่งดื่มกินอยู่ภายในร้านจำนวนมาก โดยอายุต่ำสุดเพียง 15 ปี
วันนี้ (19 มิ.ย. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า ตนได้มอบหมายให้ นายบัลลังก์ ไวทย์ศิริ ปลัดจังหวัดเชียงราย และ นายบุญส่ง ตินารี นายอำเภอเมืองเชียงราย สั่งการให้ คณะทำงานจัดระเบียบสังคมแบบบูรณาการจังหวัดเชียงราย นำโดยนายกองรบ กระทุ่มนัด ป้องกันจังหวัดเชียงราย บูรณาการกำลังกับกองร้อยอาสารักษาดินแดนจังหวัดเชียงรายที่ 1 และหน่วยงานอื่น ๆ ที่เกี่ยวข้อง ร่วมกันปฏิบัติภารกิจ "เชียงรายฟ้าใส" บุกจับกุมร้านลักลอบจำหน่ายน้ำกระท่อมให้กับเด็กและเยาวชนในพื้นที่อำเภอเมืองเชียงราย พบเด็กและเยาวชน นั่งดื่มกินอยู่ภายในร้านจำนวนมาก โดยอายุต่ำสุดเพียง 15 ปี
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า การปฏิบัติการครั้งนี้สืบเนื่องจากจังหวัดเชียงรายได้รับแจ้งจากพลเมืองดีว่า มีร้านลักลอบจำหน่ายน้ำกระท่อมให้แก่เด็กและเยาวชน และยังเป็นแหล่งมั่วสุมของกลุ่มวัยรุ่น เปิดให้บริการจนถึงเช้า มีรถแต่งเสียงดังเข้ามาใช้บริการอยู่เป็นจำนวนมาก ทั้งยังตั้งอยู่ใกล้กับมหาวิทยาลัยราชภัฏเชียงราย ไม่ถึง 100 เมตร โดยจากการตรวจสอบร้านดังกล่าวมีชื่อร้านว่า “ร้านยันท่อม” ตั้งอยู่ที่ 387/3 หมู่ 4 ตำบลบ้านดู่ อำเภอเมืองเชียงราย ซึ่งการตรวจสอบพบว่ามีผู้ใช้บริการในร้านมากกว่าสิบคนกำลังนั่งดื่มกินน้ำกระท่อมอยู่ภายในร้าน แบ่งเป็นเด็กอายุต่ำกว่า 18 ปี จำนวน 3 คน ซ้ำร้ายไปกว่านั้นพบเด็กอายุต่ำสุดเพียงแค่ 15 ปี และมีหญิงอายุเพียง 19 ปี แสดงตัวเป็นเจ้าของร้าน
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวเพิ่มเติมว่า ซึ่งจากการตรวจสอบเพิ่มเติมภายในร้าน ไม่พบใบอนุญาตในทุกประเภทและไม่พบหนังสือรับรองการแจ้งการสะสมอาหาร ตาม พ.ร.บ.การสาธารณสุข และมีการจำหน่ายน้ำกระท่อม โดยฝ่าฝืน พ.ร.บ.อาหารฯ นอกจากนี้ร้านดังกล่าวยังไม่มีการตรวจความปลอดภัยของอาหารและไม่ได้ส่งมอบสลากให้สำนักงานอาหารและยาตรวจอนุมัติก่อนนำไปใช้ตามเงื่อนไขของประกาศกระทรวงสาธารณสุขว่าด้วยอาหารใหม่หรือที่ผลิตเพื่อการส่งออกเท่านั้น ทั้งนี้ เจ้าหน้าที่จึงได้รวบรวมพยานหลักฐานนำส่งพนักงานสอบสวนเพื่อดำเนินคดีตามกฎหมายต่อไป
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงท้ายว่า ปัญหาน้ำกระท่อมเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคม ซึ่งจังหวัดเชียงรายได้ให้ความสำคัญในการปราบปรามน้ำกระท่อมในพื้นที่มาอย่างต่อเนื่อง เพราะเป็นที่ชัดเจนแล้วว่ากระท่อมส่งผลกระทบต่อสุขภาพร่างกายผู้สูบเป็นอย่างมาก ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/84704