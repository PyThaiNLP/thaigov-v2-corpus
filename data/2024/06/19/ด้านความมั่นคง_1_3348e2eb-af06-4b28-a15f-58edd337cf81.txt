รัฐบาลไทย-ข่าวทำเนียบรัฐบาล-มท.1 มอบปกครองเร่งเคลียร์ปัญหาประชาชนร้องเรียนสนามยิงปืนหนองเสือ ก่อเสียงรบกวน พร้อมกำชับทุกท้องที่ตรวจเข้มสมาคมยิงปืนไม่ให้เป็นแหล่งแพร่กระสุนปืน เพิ่มโอกาสก่อความรุนแรงในสังคม


วันพุธที่ 19 มิถุนายน 2567
19/06/2567
พิมพ์
มท.1 มอบปกครองเร่งเคลียร์ปัญหาประชาชนร้องเรียนสนามยิงปืนหนองเสือ ก่อเสียงรบกวน พร้อมกำชับทุกท้องที่ตรวจเข้มสมาคมยิงปืนไม่ให้เป็นแหล่งแพร่กระสุนปืน เพิ่มโอกาสก่อความรุนแรงในสังคม
โฆษกมหาดไทย เผย มท.1 มอบปกครองเร่งเคลียร์ปัญหาประชาชนร้องเรียนสนามยิงปืนหนองเสือ ก่อเสียงรบกวน พร้อมกำชับทุกท้องที่ตรวจเข้มสมาคมยิงปืนไม่ให้เป็นแหล่งแพร่กระสุนปืน เพิ่มโอกาสก่อความรุนแรงในสังคม
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่มีรายงานกรณีประชาชนในพื้นที่ อ.หนองเสือ จ.ปทุมธานี ร้องเรียนเนื่องจากได้รับความเดือดร้อนจากสนามยิงปืนหนองเสือ ที่ปัจจุบันได้เปิดให้เป็นสถาบันฝึกอบรมบอดี้การ์ดแห่งประเทศไทยด้วยนั้น นายอนุทิน ชาญวีรกูล รองนายกรัฐมนตรีและ รมว.มหาดไทย ได้ทราบเรื่องและมอบหมายให้กรมการปกครองตรวจสอบข้อเท็จจริงอย่างเร่งด่วน ซึ่งหากพบว่าประชาชนได้รับความเดือดร้อนจริงให้หาแนวทางหาข้อยุติร่วมกัน โดยให้ความเป็นธรรมกับทุกฝ่าย
ทั้งนี้ กรมการปกครองได้เร่งตรวจสอบข้อมูลจากฝ่ายปกครอง อ.หนองแต่เสือ จ.ปทุมธานี พบว่า สนามยิงปืนดังกล่าวได้จดทะเบียนสมาคมกับการกีฬาแห่งประเทศไทย (กกท.) ถูกต้องตามกฎหมาย มีการออกใบอนุญาตให้ซื้อเครื่องกระสุน (แบบ ป.3) ตามระเบียบกฎหมายและข้อสั่งการ ลักษณะการให้บริการปัจจุบันจะเปิดรับเฉพาะกลุ่มที่ได้จองไว้ล่วงหน้าเท่านั้น เช่น การฝึกบอดี้การ์ด แต่บุคคลทั่วไปที่ไม่ได้จองไว้ล่วงหน้าไม่สามารถ walk-in เข้าไปใช้บริการได้
น.ส.ไตรศุลี กล่าวว่า กรมการปกครองระบุว่าปัญหาที่เกิดขึ้นเกิดจากมีเสียงรบกวนจากการยิงปืน ได้ทำให้บ้านที่อยู่ใกล้สนามยิงปืน จำนวน 1 หลังคาเรือน ซึ่งอยู่ห่างจากสนามยิงปืนประมาณ 10 เมตร ได้รับความเดือดร้อนรำคาญ เนื่องจาก บริเวณดังกล่าวเป็นสนามแบบเปิดทำให้เกิดเสียงดัง ส่วนวัดและโรงเรียนซึ่งถูกระบุว่าอยู่ใกล้สนามเช่นกันนั้น ฝ่ายปกครองได้เข้าไปสอบถามแล้ว ได้รับการยืนยันว่าได้ยินเสียงจากการยิงปืนบ้าง แต่ไม่ส่งผลกระทบต่อการประกอบกิจทางศาสนาหรือการสอนแต่อย่างใด
สำหรับการดำเนินการเบื้องต้นเพื่อบรรเทาความเดือดร้อนและหาทางออกปัญหาร่วมกันเป็นธรรมกับทุกฝ่ายตามข้อสั่งการของนายอนุทิน ฝ่ายปกครองอำเภอหนองเสือ ได้เชิญหน่วยงานที่เกี่ยวข้อง รวมทั้งผู้ร้องและผู้ถูกร้อง เข้ร่วมประชุมเพื่อแก้ไขปัญหาในวันที่ 20 มิ.ย. 67 นี้
“นอกจากการดูแลช่วยเหลือประชาชนผู้เดือดร้อนกับผู้ประกอบการให้หาทางออกร่วมกันได้ ท่าน มท.1 ได้กำชับฝ่ายปกครองทุกท้องที่ทั่วประเทศให้ความสำคัญกับการตรวจตราการประกอบการของสมาคมกีฬายิงปืนต่างๆ อย่างเข้มงวด ต้องไม่ละเลยให้มีการใช้สิทธิในการซื้อเครื่องกระสุนของสมาคมฯ เป็นช่องทางให้ปืน กระสุนปืนต่างๆ เล็ดลอดเข้าสู่ระบบเปิดโอกาสให้มีการนำอาวุธเหล่านั้นไปก่อความรุนแรงจนเกิดความสูญเสียในชีวิตและทรัพย์สินของประชาชนได้” น.ส.ไตรศุลี กล่าว

ที่มา : https://www.thaigov.go.th/news/contents/details/84683