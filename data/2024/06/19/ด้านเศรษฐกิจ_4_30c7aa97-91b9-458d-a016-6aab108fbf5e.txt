รัฐบาลไทย-ข่าวทำเนียบรัฐบาล-ธอส. เผยผลการจัดงานประมูลขายบ้านมือสอง ธอส. ประจำปี ครั้งที่ 2/2567 จำหน่ายได้ 426 รายการ มูลค่ารวมกว่า 502 ล้านบาท 


วันพุธที่ 19 มิถุนายน 2567
19/06/2567
พิมพ์
ธอส. เผยผลการจัดงานประมูลขายบ้านมือสอง ธอส. ประจำปี ครั้งที่ 2/2567 จำหน่ายได้ 426 รายการ มูลค่ารวมกว่า 502 ล้านบาท
ผลการจัดงานประมูลขายบ้านมือสอง ธอส. ประจำปี ครั้งที่ 2/2567 ซึ่งจัดขึ้นในวันเสาร์ที่ 15 มิถุนายน 2567 ระหว่างเวลา 10.00-16.00 น. โดยธนาคารสามารถจำหน่ายบ้านมือสอง ธอส. ได้จำนวนทั้งสิ้น 426 รายการ คิดเป็นมูลค่าที่จำหน่ายได้รวม 502 ล้านบาท
ธนาคารอาคารสงเคราะห์ (ธอส.) รายงานผลการจัดงานประมูลขายบ้านมือสอง ธอส. ประจำปี ครั้งที่ 2/2567 ซึ่งจัดขึ้นในวันเสาร์ที่ 15 มิถุนายน 2567 ระหว่างเวลา 10.00-16.00 น. โดยธนาคารสามารถจำหน่ายบ้านมือสอง ธอส. ได้จำนวนทั้งสิ้น 426 รายการ คิดเป็นมูลค่าที่จำหน่ายได้รวม 502 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 152 รายการ มูลค่ารวม  208 ล้านบาท และทรัพย์ในส่วนภูมิภาค จำนวน 274 รายการ มูลค่ารวม 294 ล้านบาท โดยทรัพย์ที่ประมูลขายได้ในราคาสูงสุด ได้แก่ ทรัพย์ประเภทอพาร์ทเม้นท์ ขนาดเนื้อที่ 293.4 ตารางวา ในอำเภอบางขุนเทียน กรุงเทพฯ จำหน่ายได้ในราคา 18 ล้านบาท เนื่องจากเป็นทรัพย์ที่น่าลงทุน สามารถซ่อมแซมและปรับปรุงเพื่อทำเป็นอพาร์ทเม้นท์ได้ ขณะที่ทรัพย์ที่ได้รับความสนใจมีผู้เข้าร่วมประมูลสูงถึง 9 ราย ได้แก่ ทรัพย์ประเภททาวน์เฮ้าส์  2 ชั้น ขนาดเนื้อที่ 33 ตารางวา ในอำเภอลำลูกกา จังหวัดปทุมธานี โดยสามารถประมูลได้ในราคา 1.5 ล้านบาท จากราคาประมูลเริ่มต้นที่ 1.1 ล้านบาท
ทั้งนี้ ผู้ชนะการประมูลต้องวางเงินประกันการซื้อทรัพย์ตามจำนวนเงินที่ธนาคารกำหนดและทำสัญญาจะซื้อจะขายภายใน 10 วันทำการนับถัดจากวันที่ประมูล โดยสามารถใช้ “ผลิตภัณฑ์สินเชื่อสำหรับซื้อทรัพย์ NPA พร้อมขายของธนาคาร” หรือ ผ่อนชำระเงินดาวน์ โดยไม่เสียดอกเบี้ย (เงื่อนไขเป็นไปตามหลักเกณฑ์ที่ธนาคารกำหนด) สำหรับผู้ที่พลาดการมีบ้านกับ ธอส. จากงานครั้งนี้ ยังสามารถพบกับบ้านมือสอง ธอส. ได้ในงาน GHB ALL HOME Expo 2024 ครั้งที่ 4 ซึ่งมีกำหนดจัดขึ้นระหว่างวันที่ 21-23 มิถุนายน 2567 ณ ห้างเซ็นทรัล นครปฐม พบกับทรัพย์ในทุกพื้นที่ทั่วประเทศมากกว่า 1,000 รายการ ผู้ที่สนใจสามารถเข้าชมหรือดูข้อมูลบ้านมือสอง ธอส. เพิ่มเติม ได้ที่ www.ghbhomecenter.com,  Mobile Application : GHB ALL HOME, Facebook Fanpage : GHB ALL Home หรือ บ้านมือสอง ธอส. และ Line Official Account : @GHBALLHOME โดยสอบถามข้อมูลเพิ่มเติมได้ที่ G H Bank Call Center โทร.0-2645-9000 กด 5 หรือ Facebook Fanpage บ้านมือสอง ธอส.

ที่มา : https://www.thaigov.go.th/news/contents/details/84676