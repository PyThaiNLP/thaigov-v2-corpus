รัฐบาลไทย-ข่าวทำเนียบรัฐบาล-ที่ปรึกษา รมว.แรงงาน เปิดงาน "สร้างงาน และเส้นทางสู่อาชีพ @บึงกาฬ" ชวนคนหางานช้อปงานร่วม 1,000 อัตรา พร้อมช้อปธงฟ้าราคาประหยัด กระตุ้นเศรษฐกิจบึงกาฬ


วันพุธที่ 19 มิถุนายน 2567
19/06/2567
พิมพ์
ที่ปรึกษา รมว.แรงงาน เปิดงาน "สร้างงาน และเส้นทางสู่อาชีพ @บึงกาฬ" ชวนคนหางานช้อปงานร่วม 1,000 อัตรา พร้อมช้อปธงฟ้าราคาประหยัด กระตุ้นเศรษฐกิจบึงกาฬ
วันที่ 19 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน ลงพื้นที่เปิดงาน “สร้างงาน และเส้นทางสู่อาชีพ @บึงกาฬ”
ณ ห้องประชุมคอนเวนชั่นฮอลล์ โรงแรมเดอะวัน อำเภอเมืองบึงกาฬ จังหวัดบึงกาฬ โดยมีนายมงคล สงคราม รองอธิบดีกรมการจัดหางาน กล่าวรายงาน นายวินัย โตเจริญ รองผู้ว่าราชการจังหวัดบึงกาฬ ร่วมเป็นเกียรติ นางสาวศศิธร ชำนิยันต์ นักวิชาการแรงงานชำนาญการพิเศษ รักษาราชการแทนจัดหางานจังหวัดบึงกาฬ พร้อมด้วยหัวหน้าส่วนราชการสังกัดกระทรวงแรงงานในจังหวัดบึงกาฬให้การต้อนรับ
นายธนัสถ์ ทวีเกื้อกูลกิจ ที่ปรึกษารัฐมนตรีว่าการกระทรวงแรงงาน เปิดเผยว่า งาน "สร้างงาน และเส้นทางสู่อาชีพ @บึงกาฬ" ในวันนี้เกิดจากความร่วมมือร่วมใจขับเคลื่อนนโยบายรัฐบาล โดยกระทรวงแรงงาน เพื่อส่งเสริมการมีงานทำให้ประชาชนทุกกลุ่มเป้าหมาย มีอาชีพ มีงานทำ มีรายได้ สร้างโอกาสให้คนหางานและนายจ้าง/สถานประกอบการที่มารับสมัครงาน ได้พบและคัดเลือกกันโดยตรง พร้อมเปิดโลกอาชีพ เพื่อเตรียมความพร้อมให้แก่นักเรียน นักศึกษา ได้เรียนรู้อาชีพ และทักษะที่ใช้เทคโนโลยีดิจิทัล รวมถึงการประกอบอาชีพยุคใหม่ ซึ่งเป็นประโยชน์ต่อประชาชนทุกกลุ่ม นอกจากนี้กระทรวงแรงงาน ร่วมกับกระทรวงพาณิชย์ ยังจัดโครงการธงฟ้าราคาประหยัด นำสินค้าราคาต่ำกว่าท้องตลาด ให้บริการ  พี่น้องแรงงาน โดยมีการจำหน่ายสินค้าอุปโภคบริโภคกว่า 100 รายการ ลดสูงสุด 55% โดยเฉพาะสินค้าที่จำเป็นต่อการครองชีพ เช่น บะหมี่กึ่งสำเร็จรูป ข้าวสาร ไข่ไก่ น้ำตาลทราย น้ำมันพืช รวมทั้งผลไม้ตามฤดูกาล
“ท่านรัฐมนตรีพิพัฒน์ มุ่งมั่นช่วยเหลือพี่น้องผู้ใช้แรงงาน ตามนโยบายลดค่าครองชีพ และการขับเคลื่อนเศรษฐกิจภายในประเทศของรัฐบาล จึงจัดงาน สร้างงาน และเส้นทางสู่อาชีพ โดยเชิญกระทรวงพาณิชย์ ร่วมจัดกิจกรรม  ธงฟ้าราคาประหยัด เพื่อให้คนหางาน และทุกคนที่เดินทางมาร่วมงาน มีโอกาสเข้าถึงตำแหน่งงาน และมีรายได้ พร้อมเข้าถึงสินค้าอุปโภคบริโภคในราคาประหยัดในงานเดียว” ที่ปรึกษา รมว.แรงงาน กล่าว
ด้านนายมงคล สงคราม รองอธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การรับสมัครงานและสัมภาษณ์งานโดยตรงจากนายจ้าง สถานประกอบการ จำนวน 15 บริษัท ตำแหน่งงานว่างร่วม 1,000 อัตรา การสาธิตและทดลองฝึกอาชีพอิสระ 5 อาชีพ ได้แก่ ทำซาลาเปา สาคูไส้หมู เครื่องดื่มสมุนไพร  สลัดโรล และทำพวงกุญแจหินสามวาฬ นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ บริการ
แนะแนวอาชีพและให้คำปรึกษาด้านอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาและรับลงทะเบียนผู้สนใจไปทำงานต่างประเทศ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าของผู้รับงานไปทำที่บ้าน ผลิตภัณฑ์ OTOP จังหวัดบึงกาฬ การแนะนำแหล่งเงินทุนในการประกอบอาชีพ นิทรรศการที่น่าสนใจจากหน่วยงานสังกัดกระทรวงแรงงานจังหวัดบึงกาฬ และเกมส์ตอบปัญหาชิงรางวัล
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทางสู่อาชีพ @บึงกาฬ" วันที่ 19 มิถุนายน 2567 เวลา 08.30 – 16.30 น. หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดบึงกาฬ โทร 0 4249 0854

ที่มา : https://www.thaigov.go.th/news/contents/details/84705