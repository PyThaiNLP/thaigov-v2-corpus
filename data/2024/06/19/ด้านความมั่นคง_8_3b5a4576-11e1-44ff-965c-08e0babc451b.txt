รัฐบาลไทย-ข่าวทำเนียบรัฐบาล-​สำนักงานปลัดกระทรวงกลาโหมจัดกิจกรรมบำเพ็ญสาธารณประโยชน์รักษ์คลองคูเมืองเดิมและคลองสาขา รวมทั้งจัดระเบียบคนเร่ร่อนบริเวณโดยรอบศาลาว่าการกลาโหม


วันพุธที่ 19 มิถุนายน 2567
​สำนักงานปลัดกระทรวงกลาโหมจัดกิจกรรมบำเพ็ญสาธารณประโยชน์รักษ์คลองคูเมืองเดิมและคลองสาขา รวมทั้งจัดระเบียบคนเร่ร่อนบริเวณโดยรอบศาลาว่าการกลาโหม
​ในวันพุธที่ ๑๙ มิถุนายน ๒๕๖๗ เวลา ๐๘.๐๐ นาฬิกา สำนักงานปลัดกระทรวงกลาโหม จัดกิจกรรมบำเพ็ญสาธารณประโยชน์รักษ์คลองคูเมืองเดิมและคลองสาขา รวมทั้งจัดระเบียบคนเร่ร่อน บริเวณ โดยรอบศาลาว่าการกลาโหม
เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว  ๖ รอบ ๒๘ กรกฎาคม ๒๕๖๗ ณ บริเวณคลองคูเมืองเดิม ตั้งแต่บริเวณด้านหน้าโรงแรมรัตนโกสินทร์ถึงปากคลองตลาด โดยมี กำลังพลจิตอาสาจากสำนักงานปลัดกระทรวงกลาโหม และส่วนราชการในพื้นที่        ได้แก่ สำนักสิ่งแวดล้อมกรุงเทพมหานคร สำนักงานระบายน้ำกรุงเทพมหานคร สถานีตำรวจนครบาลพระราชวัง สถานีตำรวจนครบาลสำราญราษฎร์ และสถานีตำรวจนครบาลชนะสงคราม ร่วมในกิจกรรมครั้งนี้
​ทั้งนี้ จากดำริของ พลเอก สนิธชนก  สังขจันทร์ ปลัดกระทรวงกลาโหม ให้จัดกิจกรรมบำเพ็ญสาธารณประโยชน์รักษ์คลองคูเมืองเดิมและคลองสาขา รวมทั้งจัดระเบียบคนเร่ร่อนบริเวณโดยรอบศาลาว่าการกลาโหม เพื่อเตรียมรับการตรวจเยี่ยมจากนายกรัฐมนตรี และคณะ เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว ๖ รอบ ๒๘ กรกฎาคม ๒๕๖๗ โดยมีวัตถุประสงค์เพื่อบำเพ็ญสาธารณประโยชน์ และสาธารณกุศล เนื่องในโอกาสวันเฉลิมพระชนมพรรษาพระบาทสมเด็จพระเจ้าอยู่หัว อันเป็นการแสดงออกถึงความจงรักภักดี และน้อมรำลึกในพระมหากรุณาธิคุณของพระบาทสมเด็จพระเจ้าอยู่หัว โดยเป็นการร่วมมือกันของข้าราชการสำนักงานปลัดกระทรวงกลาโหมร่วมกับส่วนราชการในพื้นที่ เพื่อพัฒนาปรับปรุงภูมิทัศน์คลองคูเมืองเดิม และพื้นที่โดยรอบศาลาว่าการกลาโหม ให้มีความสะอาด สวยงาม และมีสภาพแวดล้อมที่ดียิ่งขึ้น โดยกำหนดจัดกิจกรรมเป็น ๒ กิจกรรมหลัก ดังนี้
​๑) กิจกรรมบำเพ็ญสาธารณประโยชน์รักษ์คลองคูเมืองเดิมและคลองสาขา ระหว่างวันที่  ๑๙ - ๒๑ มิถุนายน ๒๕๖๗ ณ บริเวณคลองคูเมืองเดิมและคลองสาขา (หลอดวัดราชนัดดา และหลอดวัดราชบพิธ) รวมทั้งบริเวณริมคลองคูเมืองเดิม ประกอบด้วย การทำความสะอาด ตัดแต่งกิ่งไม้ ล้างพื้นถนน เก็บขยะ ฉีดล้างและทาสีผนังคลองคูเมืองเดิมและคลองสาขา รวมทั้งปรับปรุงภูมิทัศน์ให้มีความสวยงาม
​และ ๒) กิจกรรมการจัดระเบียบคนเร่ร่อน ณ บริเวณโดยรอบศาลาว่าการกลาโหม ในวันพฤหัสบดีที่ ๒๐ มิถุนายน ๒๕๖๗

ที่มา : https://www.thaigov.go.th/news/contents/details/84698