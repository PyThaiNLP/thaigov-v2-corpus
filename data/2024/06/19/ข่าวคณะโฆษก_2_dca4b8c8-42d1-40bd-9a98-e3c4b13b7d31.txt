รัฐบาลไทย-ข่าวทำเนียบรัฐบาล-​โฆษกรัฐบาล เผย นายกฯ ชื่นชมนักกีฬาคิกบ็อกซิ่งไทย ทำผลงานยอดเยี่ยม คว้า 2 แชมป์โลก ในการแข่งขัน the 29th Hungarian Kickboxing World Cup 2024 ที่ประเทศฮังการี 


วันพุธที่ 19 มิถุนายน 2567
19/06/2567
พิมพ์
​โฆษกรัฐบาล เผย นายกฯ ชื่นชมนักกีฬาคิกบ็อกซิ่งไทย ทำผลงานยอดเยี่ยม คว้า 2 แชมป์โลก ในการแข่งขัน the 29th Hungarian Kickboxing World Cup 2024 ที่ประเทศฮังการี
​โฆษกรัฐบาล เผย นายกฯ ชื่นชมนักกีฬาคิกบ็อกซิ่งไทย ทำผลงานยอดเยี่ยม คว้า 2 แชมป์โลก ในการแข่งขัน the 29th Hungarian Kickboxing World Cup 2024 ที่ประเทศฮังการี
วันนี้ (19 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ชื่นชมผลงานทัพนักกีฬาคิกบ็อกซิ่งทีมชาติไทย ในการแข่งขันคิกบ็อกซิ่งชิงแชมป์โลก 2024 รายการฮังกาเรียน คิกบ็อกซิ่ง เวิลด์คัพ ครั้งที่ 29 (the 29th Hungarian Kickboxing World Cup 2024) ณ กรุงบูดาเปสต์ ประเทศฮังการี ระหว่างวันที่ 14 - 16 มิถุนายนที่ผ่านมา โดยนักกีฬาไทยสามารถทำผลงานได้อย่างยอดเยี่ยม คว้า 2 เหรียญทอง (แชมป์โลก) 1 เหรียญเงิน และ 2 เหรียญทองแดง สร้างชื่อเสียงและความภาคภูมิใจให้คนไทยทั้งประเทศ
โฆษกประจำสำนักนายกรัฐมนตรี กล่าวว่า สมาคมกีฬาคิกบ็อกซิ่งแห่งประเทศไทย ส่งนักกีฬาคิกบ็อกซิ่งตัวแทนทีมชาติเข้าร่วมการแข่งขัน the 29th Hungarian Kickboxing World Cup 2024 ในประเภท Ring และประเภท Tatami รวม 11 คน โดยผลการแข่งขันปรากฏว่า นักกีฬาคิกบ็อกซิ่งทีมชาติไทย สามารถทำผลงานได้อย่างยอดเยี่ยม คว้าแชมป์โลก 2 ประเภท ได้แก่ เหรียญทองประเภทโลว์คิก 48 กก. จากจันทกานต์ มโนบาล และเหรียญทองประเภทคิกไลต์ 57 กก. จากอเล็กซ์ซอง ดรูเออ มังกร แบริเยร์ ซึ่งเป็นการป้องกันแชมป์โลกสมัยที่ 2 ติดต่อกัน
นอกจากนี้ นักกีฬาคิกบ็อกซิ่งทีมชาติไทย ยังสามารถคว้ามาได้อีก 1 เหรียญเงิน และ 2 เหรียญทองแดง โดย 1 เหรียญเงิน จากศิวพรรณ อรุณโน ประเภทเค-วัน 57 กก. และ 2 เหรียญทองแดง จากไชยวัฒน์ สังข์น้อย ประเภทโลว์คิก 60 กก. และเบ็นจาแม็ง นักรบ แบริเยร์ ประเภทคิกไลต์ 63 กก.
ทั้งนี้ กีฬาคิกบ็อกซิ่งมีความน่าสนใจที่ เกิดจากการดัดแปลงมวยไทยผสมกับคาราเต้ขึ้น ซึ่งในตอนแรกถูกเรียกว่า คาราเต้ บ็อกซิ่ง (Karate-Boxing) และเปลี่ยนชื่อใหม่เป็น “คิกบ็อกซิ่ง” (Kick-Boxing) ได้รับความนิยมมากขึ้นเรื่อยจากแฟนกีฬาทั่วโลก
“นายกรัฐมนตรีชื่นชมศักยภาพและความสามารถของนักกีฬาไทย สามารถคว้าแชมป์โลก สร้างชื่อเสียงให้ประเทศไทยในเวทีการแข่งขันระดับโลก เชื่อว่าความสำเร็จนี้เกิดจากความมุ่งมั่นฝึกซ้อมของตัวนักกีฬา และการสนับสนุนที่ดีจากครอบครัว ผู้ฝึกสอน เจ้าหน้าที่ ตลอดจนหน่วยงานที่เกี่ยวข้องทั้งภาครัฐและเอกชน โดยนายกรัฐมนตรีหวังว่า นอกจากความสำเร็จของนักกีฬาไทยในครั้งนี้จะเป็นอีกหนึ่งแรงบันดาลใจสนับสนุนให้เยาวชนและคนไทยหันมาสนใจการเล่นกีฬาคิกบ็อกซิ่งแล้ว ยังสามารถนำความนิยมนี้มาต่อยอดให้กลายเป็นอีกจุดขายเชื่อมต่อความนิยมกับมวยไทยได้อีกด้วย” นายชัย กล่าว

ที่มา : https://www.thaigov.go.th/news/contents/details/84671