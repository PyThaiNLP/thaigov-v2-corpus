รัฐบาลไทย-ข่าวทำเนียบรัฐบาล-ผู้ว่าฯ สระบุรี นำพสกนิกรร่วมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันพุธที่ 19 มิถุนายน 2567
19/06/2567
พิมพ์
ผู้ว่าฯ สระบุรี นำพสกนิกรร่วมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ผู้ว่าฯ สระบุรี นำพสกนิกรร่วมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชนร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์
ผู้ว่าฯ สระบุรี นำพสกนิกรร่วมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชนร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ เพื่อแสดงถึงพลังแห่งความสามัคคีและความรักของคนไทยที่มีแด่พระบาทสมเด็จพระเจ้าอยู่หัว
วันนี้ (19 มิ.ย. 67) นายบัญชา เชาวรินทร์ ผู้ว่าราชการจังหวัดสระบุรี เปิดเผยว่า วานนี้บริเวณอาคารโดมสนามกีฬา องค์การบริหารส่วนจังหวัดสระบุรี ตำบลตะกุด อำเภอเมืองสระบุรี ตนได้เป็นประธานในการจัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีศาล ทหาร ตำรวจ นายกเหล่ากาชาดจังหวัดสระบุรี รองผู้ว่าราชการจังหวัดสระบุรี หัวหน้าส่วนราชการ ข้าราชการ และประชาชน เข้าร่วมกิจกรรมอย่างพร้อมเพรียง
นายบัญชา เชาวรินทร์ ผู้ว่าราชการจังหวัดสระบุรี กล่าวว่า ภายในงานมีการจัดนิทรรศการเกี่ยวกับพระราชประวัติและพระราชกรณียกิจในด้านต่างๆ และฉายภาพยนตร์เฉลิมพระเกียรติฯ รวมทั้ง มีการแสดงดนตรีจิตอาสาเฉลิมพระเกียรติฯ การแสดงจินตลีลาประกอบดนตรีไทยจากโรงเรียนหรเทพ “ตำนานความรักอมตะของไทย” อาทิ ขวัญเรียม จากแผลเก่า พี่มากนางนาค จากแม่นาคพระโขนง บุพเพสันนิวาส อีกทั้ง มีการแสดงโขนเฉลิมพระเกียรติฯ จากโรงเรียนเทพศิรินทร์พุแค การแสดงโขนเรื่องรามเกียรติ์ ตอนรามาวตารรอนราญอสุรา การแสดงเบิกโรงระบำนารายณ์ 7 ปาง ซึ่งกิจกรรมที่จัดขึ้นในวันนี้ เพื่อให้ประชาชนได้มีส่วนร่วมแสดงความจงรักภักดี และแสดงออกถึงความรู้ รัก สามัคคี
นายบัญชา เชาวรินทร์ ผู้ว่าราชการจังหวัดสระบุรี กล่าวเพิ่มเติมว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง สำหรับหน่วยงาน องค์กร หรือพี่น้องประชาชนที่มีความต้องการสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84690