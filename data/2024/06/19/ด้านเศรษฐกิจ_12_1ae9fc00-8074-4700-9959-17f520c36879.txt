รัฐบาลไทย-ข่าวทำเนียบรัฐบาล-กรมการขนส่งทางบก เผยยอดการชำระภาษีรถยนต์ผ่านช่องทางต่าง ๆ ประจำปีงบประมาณ 2567 ส่วนกลาง ระหว่างเดือนตุลาคม 2566 – พฤษภาคม 2567


วันพุธที่ 19 มิถุนายน 2567
กรมการขนส่งทางบก เผยยอดการชำระภาษีรถยนต์ผ่านช่องทางต่าง ๆ ประจำปีงบประมาณ 2567 ส่วนกลาง ระหว่างเดือนตุลาคม 2566 – พฤษภาคม 2567
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ปัจจุบันกรมการขนส่งทางบก (ขบ.) มีช่องทางในการให้บริการประชาชนสำหรับการชำระภาษีรถยนต์และรถจักรยานยนต์หลายช่องทาง โดยช่องทางการชำระภาษีออนไลน์ได้รับความนิยมจากประชาชนเพิ่มมากขึ้น เนื่องจากมีความสะดวกไม่ต้องเดินทางมาที่สำนักงานขนส่ง อยู่ที่ไหนก็สามารถชำระภาษีได้ สำหรับยอดผู้ชำระภาษีรถตามกฎหมายว่าด้วยรถยนต์ ประจำปีงบประมาณ 2567 ระหว่างเดือน ต.ค. 66 - พ.ค. 67 ขบ. จัดเก็บภาษีรถในส่วนกลาง (สำนักงานขนส่งกรุงเทพพื้นที่ 1 - 5) ได้จำนวน 4,451,342 คัน รวมเป็นเงิน 6,012,370,467.73 บาท แบ่งเป็นผู้ใช้บริการชำระภาษีรถออนไลน์บนแอปพลิเคชัน DLT Vehicle Tax จำนวน 83,797 คัน เว็บไซต์ https://eservice.dlt.go.th จำนวน 598,650 คัน เคาน์เตอร์เซอร์วิส จำนวน 107,450 คัน และผ่านโทรศัพท์มือถือ (True move) 7,570 คัน ส่วนการใช้บริการรับชำระภาษีรถประจำปี ณ สำนักงานขนส่งพื้นที่ 1 - 5 มีผู้ใช้บริการ 3,061,951 คัน การใช้บริการเลื่อนล้อต่อภาษี (Drive Thru for Tax) 516,259 คัน Shop Thru for Tax 4,784 คัน ที่ทำการไปรษณีย์ 4,240 คัน ชำระผ่านศูนย์บริการร่วมคมนาคม 48,284 คัน ตู้ Kiosk 18,355 คัน และผ่านธนาคาร 1 คัน สำหรับผู้ที่ชำระภาษีรถประจำปีผ่านแอปพลิเคชัน DLT Vehicle Tax เรียบร้อยแล้ว สามารถเลือกให้จัดส่งเครื่องหมายการเสียภาษีและใบเสร็จรับเงินทางไปรษณีย์ ซึ่งจะได้รับภายใน 5 วันทำการนับจากวันชำระเงิน หรือเลือกพิมพ์เครื่องหมายการเสียภาษีด้วยตนเองที่ตู้รับชำระภาษีรถประจำปีอัตโนมัติ (Kiosk) ภายในสำนักงานขนส่งกรุงเทพมหานครพื้นที่ 1 - 5 ได้ และระหว่างที่รอรับเอกสารระบบจะแสดงหลักฐานการชำระภาษีรถประจำปีชั่วคราว เพื่อให้เจ้าของรถสามารถใช้เป็นหลักฐานแสดงการชำระภาษีจนกว่าจะได้รับเครื่องหมายการเสียภาษีประจำปีจาก ขบ. ทั้งนี้ ขอแนะนำผู้ที่ต้องการชำระภาษีรถประจำปีสามารถชำระล่วงหน้าได้ก่อนครบอายุภาษี 90 วัน โดยรถยนต์อายุการใช้งานเกิน 7 ปี รถจักรยานยนต์อายุการใช้งานเกิน 5 ปี รวมถึงรถที่ค้างชำระภาษีเกิน 1 ปี แต่ไม่เกิน 3 ปี สามารถนำรถเข้าตรวจสภาพ ณ สถานตรวจสภาพรถเอกชนก่อนชำระภาษีล่วงหน้าผ่านระบบออนไลน์ ทั้งนี้ หากประชาชนมีข้อสงสัยหรือต้องการสอบถามเกี่ยวกับการชำระภาษีรถยนต์หรือรถจักรยานยนต์สามารถโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/84706