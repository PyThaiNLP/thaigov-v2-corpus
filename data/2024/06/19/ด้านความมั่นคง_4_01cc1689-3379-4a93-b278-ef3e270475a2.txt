รัฐบาลไทย-ข่าวทำเนียบรัฐบาล-พ่อเมืองเพชรบุรี นำส่วนราชการและพี่น้องประชาชนชาวเพชรบุรีร่วมกันจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันพุธที่ 19 มิถุนายน 2567
19/06/2567
พิมพ์
พ่อเมืองเพชรบุรี นำส่วนราชการและพี่น้องประชาชนชาวเพชรบุรีร่วมกันจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
พ่อเมืองเพชรบุรี นำส่วนราชการและพี่น้องประชาชนชาวเพชรบุรีร่วมกันจัดกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (19 มิ.ย. 67) นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี เปิดเผยว่า วานนี้ตนได้เป็นประธานในกิจกรรมเฉลิมฉลองธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นางพัณณ์ชิตา นำพูลสุขสันติ์ นายกเหล่ากาชาดจังหวัดเพชรบุรี รองผู้ว่าราชการจังหวัดเพชรบุรี หัวหน้าส่วนราชการ เจ้าหน้าที่ นักเรียนนักศึกษา และพี่น้องประชาชน ร่วมกิจกรรมเป็นจำนวนมาก
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวว่า การจัดกิจกรรมเฉลิมฉลองธงตราสัญลักษณ์ งานเฉลิมพระเกียรติ ฯ ของจังหวัดเพชรบุรี ได้เริ่มต้นตั้งแต่ช่วงเช้าวานนี้ โดยเริ่มจากกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล ที่ตนพร้อมด้วยหัวหน้าส่วนราชการ และประชาชนชาวเพชรบุรี ได้ร่วมกันพัฒนาปรับปรุงภูมิทัศน์ บริเวณโดยรอบท่าน้ำศักดิ์สิทธิ์ (วัดท่าไชยศิริ) และท่าน้ำฝั่งวัดไม้รวกสุขาราม เพื่อให้เกิดความสะอาดสวยงามและเป็นระเบียบเรียบร้อย
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวเพิ่มเติมว่า หลังจากที่ร่วมกันทำกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศลเสร็จสิ้นเเล้ว จากนั้นตน พร้อมด้วยหัวหน้าส่วนราชการ และประชาชนชาวเพชรบุรี ได้ร่วมกันรับชมนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติ และพระราชกรณียกิจ ร่วมรับชมภาพยนตร์เฉลิมพระเกียรติเกี่ยวกับประวัติศาสตร์ชาติไทยเพื่อให้ทุกคนรับรู้ รับทราบ และน้อมสำนึกในพระมหากรุณาธิคุณที่พระองค์ทรงอุทิศพระวรกายเพื่อปวงชนชาวไทยมาโดยตลอด นอกจากนี้แล้วยังมีกิจกรรมอื่น ๆ อีกมากมาย อาทิ การแสดงดนตรีไทย การแสดงชุดเอกลักษณ์ไทย การแสดงฟ้อนขันดอกอำนวยชัย การรำอาศิรวาท วชิรเกล้าเจ้าอยู่หัว และการแสดงลำตัด อัตลักษณ์ของเพชรบุรี ณ บริเวณลานรัฐพิธี ศาลากลางจังหวัดเพชรบุรี ก่อนที่ในวันนี้ ตนจะนำขบวน เดิน วิ่ง ปั่น ธงตราสัญลักษณ์ ฯ เคลื่อนออกจากลานรัฐพิธี ศาลากลางจังหวัดเพชรบุรี เพื่อนำไปส่งต่อให้กับจังหวัดสมุทรสงครามต่อไป
นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวในช่วงท้ายว่า ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดเพชรบุรี ที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84689