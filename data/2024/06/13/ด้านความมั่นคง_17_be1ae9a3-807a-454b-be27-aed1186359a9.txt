รัฐบาลไทย-ข่าวทำเนียบรัฐบาล-บูรณาการ 3 กระทรวง มหาดไทย ศึกษาฯ อว. หยุดยาเสพติดเชิงรุก วางแนวทางค้นหาผู้เกี่ยวข้องในหน่วยงาน สถานศึกษา ดึงผู้เสพ/ผู้ติดเข้าสู่กระบวนการบำบัดคืนคนคุณภาพสู่สังคม


วันพฤหัสบดีที่ 13 มิถุนายน 2567
13/06/2567
พิมพ์
บูรณาการ 3 กระทรวง มหาดไทย ศึกษาฯ อว. หยุดยาเสพติดเชิงรุก วางแนวทางค้นหาผู้เกี่ยวข้องในหน่วยงาน สถานศึกษา ดึงผู้เสพ/ผู้ติดเข้าสู่กระบวนการบำบัดคืนคนคุณภาพสู่สังคม
บูรณาการ 3 กระทรวง มหาดไทย ศึกษาฯ อว. หยุดยาเสพติดเชิงรุก วางแนวทางค้นหาผู้เกี่ยวข้องในหน่วยงาน สถานศึกษา ดึงผู้เสพ/ผู้ติดเข้าสู่กระบวนการบำบัดคืนคนคุณภาพสู่สังคม
วันนี้ (13 มิ.ย. 67) น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย ร่วมกับนายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการ เป็นประธานการประชุมหารือเพื่อบูรณาการความร่วมมือระหว่างกระทรวงมหาดไทย กระทรวงศึกษาธิการ และ กระทรวงการอุดมศึกษา วิทยาศาสตร์ วิจัยและนวัตกรรม (อว.) เพื่อขับเคลื่อนโครงการพื้นที่ปลอดภัย หยุดยั้งยาเสพติด (Save Zone Hold Drug) โดยมี นพ.รุ่งเรือง กิจผาติ อธิบดีกรมวิทยาศาสตร์บริการ พร้อมผู้แทนหน่วยงานที่เกี่ยวข้องจาก 3 กระทรวงเข้าร่วม ณ ห้องประชุมราชสีห์ ชั้น 2 ศาลาว่าการกระทรวงมหาดไทย
น.ส.ไตรศุลี กล่าวว่า การบูรณาการความร่วมมือของ 3 กระทรวง ซึ่งมีบุคลากรที่เกี่ยวข้องจำนวนมากตั้งแต่เจ้าหน้าที่ผู้ปฏิบัติงาน นักเรียน นักศึกษา เพื่อแก้ไขปัญหายาเสพติดครั้งนี้ เป็นไปตามมนโยบายของรัฐบาลภายใต้การนำของนายเศรษฐา ทวีสิน นายกรัฐมนตรี ที่กำหนดให้การแก้ไขปัญหายาเสพติดเป็นวาระเร่งด่วนต้องดำเนินการอย่างจริงจังและเด็ดขาด และเป็นการขยายผลมาตรการเชิงรุกของกระทรวงมหาดไทยที่นายอนุทิน ชาญวีรกูล รองนายกรัฐมนตรีและ รมว.มหาดไทย ได้รับนโยบายจากนายกรัฐมนตรีมาขับเคลื่อนผ่านกลไกของกระทรวงอยู่ปัจจุบัน อาทิ เจ้าหน้าที่ฝ่ายปกครองสนธิกำลังกับฝ่ายความมั่นคงเข้าปราบปรามจับกุมผู้กระทำผิดเกี่ยวกับยาเสพติด การสแกนเชิงพื้นที่เพื่อนำผู้เสพเข้าสู่การบำบัด การสุ่มตรวจสารเสพติดในบุคลากร
ทั้งนี้ นายอนุทิน ได้มีนโยบายว่ามาตรการเชิงรุกที่กระทรวงมหาดไทยดำเนินการอยู่ควรได้รับการขยายผลให้กว้างขึ้น โดยบูรณาการความร่วมมือจากภาคส่วนต่าง ๆ เพื่อดำเนินการทั้งด้านการปราบปราม การลดจำนวนผู้เสพ/ผู้ติดยาเสพติด โดยเฉพาะอย่างยิ่งผู้เสพ/ผู้ติดรายใหม่ (New Face) ในกลุ่มเด็กและเยาวชน ซึ่งต้องอาศัยกลไกความร่วมมือกับสถานศึกษา มหาวิทยาลัย และบุคลากรในสถานศึกษาในการสอดส่องดูแล สร้างการรับรู้ ภูมิคุ้นกันไม่ให้เยาวชนเข้าไปยุ่งเกี่ยวกับยาเสพติด
โฆษกกระทรวงมหาดไทย กล่าวว่า ที่ประชุมวันนี้ได้หารือแนวทางการบูรณาการความร่วมมือในด้านต่างๆ ของ 3 กระทรวง เพื่อดำเนินการตรวจสอบ ค้นหาผู้เสพ/ผู้ติดยาเสพติด แนวทางการสุ่มตรวจปัสสาวะบุคลากรในสังกัด ทั้งข้าราชการ พนักงาน ลูกจ้าง นักเรียน นักศึกษา ในสถานศึกษา ตลอดจนเครือข่ายอาสาสมัครในสังกัดของแต่ละกระทรวง แนวทางดำเนินการกรณีตรวจพบสารเสพติดในร่างกาย เพื่อให้การดำเนินการทั้งหมดเป็นไปตามกฎหมาย ระเบียบ ข้อบังคับที่เกี่ยวข้อง และสามารถขับเคลื่อนมาตรการเชิงรุกของรัฐมนตรีว่าการกระทรวงมหาดไทย ซึ่งหลังจากนี้จะนำแนวทางที่ได้จากที่ประชุมไปลงรายละเอียดเป็น MOU เพื่อลงนามร่วมกันและนำไปสู่การปฏิบัติที่เป็นรูปธรรมต่อไป
“ท่านอนุทินต้องการให้มาตรการเชิงรุกจริงจังกับการป้องกันและปราบปรามยาเสพติด เริ่มที่หน่วยงานภายใต้การกำกับของท่านก่อน จึงเป็นที่มาของการบูรณาการของมหาดไทย ศึกษาฯ และอว. ซึ่งเราได้หารือกันทั้งในแง่ของแนวดำเนินการ ประเด็นอ่อนไหวที่ต้องระมัดระวังไม่ให้กระทบสิทธิของกลุ่มเป้าหมาย สามารถสืบค้นหาผู้เกี่ยวข้องกับยาเสพติดได้อย่างมีประสิทธิภาพ เป็นไปตามข้อกฎหมายและหลักสิทธิมนุษยชน สามารถนำผู้เสพ/ผู้ติดเพื่อนำเขาเข้าสู่กระบวนการบำบัดรักษาและคืนบุคลากรที่มีคุณค่าสู่สังคมต่อไป” น.ส.ไตรศุลี กล่าว

ที่มา : https://www.thaigov.go.th/news/contents/details/84427