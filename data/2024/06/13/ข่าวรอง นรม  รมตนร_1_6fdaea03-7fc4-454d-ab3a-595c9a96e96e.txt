รัฐบาลไทย-ข่าวทำเนียบรัฐบาล-จิราพร‘ ลุยยกเครื่อง ‘สคบ.ท้องถิ่น’ ย้ำหลักกระจายอำนาจ คุ้มครองผู้บริโภคทั่วถึง


วันพฤหัสบดีที่ 13 มิถุนายน 2567
13/06/2567
พิมพ์
จิราพร‘ ลุยยกเครื่อง ‘สคบ.ท้องถิ่น’ ย้ำหลักกระจายอำนาจ คุ้มครองผู้บริโภคทั่วถึง
‘จิราพร‘ ลุยเคลื่อน ‘สคบ‘ ยกเครื่องกระบวนการคุ้มครองผู้บริโภคส่วนท้องถิ่น ย้ำภารกิจรัฐบาล ยึดหลักกระจายอำนาจคืนความเป็นธรรม-คุ้มครองประชาชนทั่วถึง ทันใจ
วันนี้ (13 มิถุนายน 2567) เวลา 09.30 น. นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค เป็นประธานในพิธีเปิด ‘โครงการพัฒนาศักยภาพการคุ้มครองผู้บริโภคในส่วนท้องถิ่น กิจกรรมยกระดับการคุ้มครองผู้บริโภคในส่วนภูมิภาคและท้องถิ่น’ ณ ศูนย์ประชุมสาเกตฮอลล์ จังหวัดร้อยเอ็ด โดยมีเจ้าหน้าที่ของเทศบาลและองค์การบริหารส่วนตำบล จากจังหวัดร้อยเอ็ด และจังหวัดในภาคตะวันออกเฉียงเหนือ เข้าร่วม
นางสาวจิราพร กล่าวว่า รัฐบาลให้ความสำคัญกับการยกระดับงานคุ้มครองผู้บริโภคในส่วนภูมิภาคภายใต้หลักการกระจายอํานาจ เพื่อลดความเหลื่อมล้ำเชิงพื้นที่ เพื่อเสริมสร้างกลไกสำหรับการคุ้มครองประชาชนในฐานะผู้บริโภคให้ได้รับความเป็นธรรมเมื่อถูกละเมิดสิทธิ ซึ่งสำนักงานคณะกรรมการคุ้มครองผู้บริโภคดำเนินการถ่ายโอนภารกิจการคุ้มครองผู้บริโภคให้กับองค์กรปกครองส่วนท้องถิ่น ได้แก่ กรุงเทพมหานคร เมืองพัทยา เทศบาลและองค์การบริหารส่วนตำบล อีกทั้งยังมีคำสั่งแต่งตั้งคณะอนุกรรมการคุ้มครองผู้บริโภคประจำส่วนภูมิภาคให้มีอํานาจหน้าที่ในการจัดการเรื่องร้องทุกข์ การบังคับใช้กฎหมาย และการเผยแพร่ประชาสัมพันธ์ แก่ประชาชนในพื้นที่ที่รับผิดชอบด้วย
ทั้งนี้ โครงการพัฒนาศักยภาพการคุ้มครองผู้บริโภคในส่วนท้องถิ่นฯ เป็นหนึ่งในนโยบายสำคัญเพื่อขับเคลื่อนงานคุ้มครองผู้บริโภค ถือเป็นภารกิจของรัฐบาล บนเป้าหมายให้ประชาชนได้รับความเป็นธรรมและสามารถเข้าถึงกระบวนการคุ้มครองผู้บริโภคได้อย่างทั่วถึง สะดวก และรวดเร็ว และไม่เสียค่าใช้จ่าย ภายใต้หลักการดำเนินงานตามสโลแกน “ท้องถิ่นไทย ใส่ใจคุ้มครองผู้บริโภค” หากประชาชนในส่วนภูมิภาคและท้องถิ่นถูกละเมิดสิทธิจากผู้ประกอบธุรกิจ สามารถขอรับคำปรึกษา และความช่วยเหลือเพื่อแก้ไขปัญหาความเดือดร้อนได้ที่เทศบาลหรือองค์การบริหารส่วนตำบลในเขตพื้นที่ที่ประชาชนผู้บริโภคมีภูมิลำเนา

ที่มา : https://www.thaigov.go.th/news/contents/details/84400