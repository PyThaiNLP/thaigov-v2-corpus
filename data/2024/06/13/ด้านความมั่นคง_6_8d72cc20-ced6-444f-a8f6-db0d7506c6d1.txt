รัฐบาลไทย-ข่าวทำเนียบรัฐบาล-​กรมการจัดหางาน ชวนคนหางาน ลงทะเบียนล่วงหน้าเพื่อความสะดวกในการสมัครงานที่ “JOB EXPO THAILAND 2024 มหกรรมหางานสร้างรายได้ที่สนุกที่สุด”


วันพฤหัสบดีที่ 13 มิถุนายน 2567
13/06/2567
พิมพ์
​กรมการจัดหางาน ชวนคนหางาน ลงทะเบียนล่วงหน้าเพื่อความสะดวกในการสมัครงานที่ “JOB EXPO THAILAND 2024 มหกรรมหางานสร้างรายได้ที่สนุกที่สุด”
กระทรวงแรงงาน โดยกรมการจัดหางาน เตรียมจัดงาน “JOB EXPO THAILAND 2024 มหกรรมหางานสร้างรายได้ที่สนุกที่สุด”
กระทรวงแรงงาน โดยกรมการจัดหางาน เตรียมจัดงาน “JOB EXPO THAILAND 2024 มหกรรมหางานสร้างรายได้ที่สนุกที่สุด”
นายสมชาย มรกตศรีวรรณ อธิบดีกรมการจัดหางาน เปิดเผยว่า กระทรวงแรงงานมีกำหนดจัดงาน JOB EXPO THAILAND 2024 ระหว่างวันที่ 28 – 30  มิถุนายน 2566 เวลา 11.00 – 21.00 น. ณ ศูนย์การประชุมแห่งชาติสิริกิติ์ กรุงเทพมหานคร Hall 6 - 7 กรุงเทพมหานคร โดยมีไฮไลท์สำคัญคือนายจ้าง สถานประกอบการชั้นนำ จำนวน 222 บริษัท มารับสมัครและสัมภาษณ์ผู้สมัครงานภายในงาน รวมแล้วมีตำแหน่งงานในประเทศพร้อมให้บริการ 600,000 อัตรา ทั้งตำแหน่งงานสำหรับผู้สูงอายุ กลุ่มเปราะบาง และผู้พิการ ทั้งงานประจำที่นายจ้างสถานประกอบการยินดีรับผู้สูงอายุเข้าทำงาน และอาชีพอิสระสำหรับผู้สูงอายุที่ต้องการหารายได้เสริม ทางเลือกสำหรับผู้ต้องการก้าวสู่การเป็นเจ้าของกิจการ ธุรกิจแฟรนไชส์ หรืองานพาร์ไทม์ รวมทั้งการเตรียมความพร้อมการเข้าสู่ตลาดแรงงานของนักเรียน นักศึกษา เปิดโอกาสให้ทดลองเล่นอาชีพ ค้นหาตัวเองเพื่องานที่ใช่ ซึ่งงานนี้เชื่อว่าจะตอบโจทย์ทั้งประชาชนที่ต้องการมีงาน มีรายได้ และสนองความต้องการตลาดแรงงานของนายจ้าง/สถานประกอบการทั่วประเทศ หรือสำหรับผู้ที่สนใจไปทำงานต่างประเทศ มีตำแหน่งงานต่างประเทศ 100,000 อัตรา ทั้งการไปทำงานผ่านภาครัฐจัดส่ง และตำแหน่งงานจากภาคเอกชน
“ขอฝากถึงทุกท่าน ทั้งผู้ที่กำลังว่างงาน หรือมีงานทำอยู่แล้วแต่กำลังมองหาโอกาสใหม่ๆ เตรียมตัวให้พร้อมและมาพบกันในงาน JOB EXPO THAILAND 2024 โดยสามารถลงทะเบียนล่วงหน้าเพื่อความสะดวกในการค้นหางาน จับคู่งานที่สนใจ ที่เว็บไซต์ jobit.doe.go.th/jobexpothailand2024” อธิบดีกรมการจัดหางาน กล่าว
ทั้งนี้ สามารถสอบถามข้อมูลเพิ่มเติมได้ที่สำนักงานจัดหางานกรุงเทพมหานครพื้นที่ 1- 10 หรือสำนักงานจัดหางานจังหวัดทั่วประเทศ หรือสายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/84397