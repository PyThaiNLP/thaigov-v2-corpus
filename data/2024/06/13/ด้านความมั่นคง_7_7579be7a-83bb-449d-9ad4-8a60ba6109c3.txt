รัฐบาลไทย-ข่าวทำเนียบรัฐบาล-นอภ.คลองหลวง ห่วงใยเด็กและเยาวชน สั่งการชุดปฏิบัติการพิเศษฝ่ายปกครอง อ.คลองหลวง ลุยกวาดล้างร้านบุหรี่ไฟฟ้า 3 ร้านรวด พบลักลอบเปิดขายอย่างไม่เกรงกลัวกฎหมาย 


วันพฤหัสบดีที่ 13 มิถุนายน 2567
13/06/2567
พิมพ์
นอภ.คลองหลวง ห่วงใยเด็กและเยาวชน สั่งการชุดปฏิบัติการพิเศษฝ่ายปกครอง อ.คลองหลวง ลุยกวาดล้างร้านบุหรี่ไฟฟ้า 3 ร้านรวด พบลักลอบเปิดขายอย่างไม่เกรงกลัวกฎหมาย
นอภ.คลองหลวง ห่วงใยเด็กและเยาวชน สั่งการชุดปฏิบัติการพิเศษฝ่ายปกครองอำเภอคลองหลวง ลุยกวาดล้างร้านบุหรี่ไฟฟ้า 3 ร้านรวด พบลักลอบเปิดขายอย่างไม่เกรงกลัวกฎหมาย หนำซ้ำยังเปิดใกล้กับโรงเรียนมัธยมชื่อดังในพื้นที่ หวังมอมเมาเยาวชน แต่ไม่พ้นสายตาฝ่ายปกครอง
นายอำเภอคลองหลวงห่วงใยเด็กและเยาวชน สั่งการชุดปฏิบัติการพิเศษฝ่ายปกครองอำเภอคลองหลวง ลุยกวาดล้างร้านบุหรี่ไฟฟ้า 3 ร้านรวด พบลักลอบเปิดขายอย่างไม่เกรงกลัวกฎหมาย หนำซ้ำยังเปิดใกล้กับโรงเรียนมัธยมชื่อดังในพื้นที่ หวังมอมเมาเยาวชน แต่ไม่พ้นสายตาฝ่ายปกครอง บุกจับ บุกปิด และเดินหน้าลุยเข้มกวาดล้างบุหรี่ไฟฟ้าและสิ่งผิดกฎหมายทุกประเภทอย่างต่อเนื่อง
วันนี้ (13 มิ.ย. 67) นางสาวอภิสรา เกษอินทร์ นายอำเภอคลองหลวง เปิดเผยว่า อำเภอคลองหลวง จังหวัดปทุมธานี ได้นำนโยบายของกระทรวงมหาดไทย ที่มุ่งเน้นการจัดระเบียบสังคม กวาดล้างสิ่งผิดกฎหมายทุกชนิด โดยเฉพาะอย่างยิ่งยาเสพติด และสิ่งมอมเมา สารเสพติดต่าง ๆ รวมถึงบุหรี่ไฟฟ้า ที่กำลังระบาดเป็นอย่างหนัก โดยพุ่งเป้าไปที่กลุ่มเด็กและเยาวชน วัยเรียน วัยที่กำลังศึกษา เพื่อให้เด็กและเยาวชนเหล่านั้นหลงติดกับดัก โดยนายสุทธิพงษ์ จุลเจริญ ปลัดกระทรวงมหาดไทย ได้เน้นย้ำในการประชุมผู้ว่าฯ นายอำเภอ ทั่วประเทศ ให้ทุกอำเภอ ดำเนินมาตรการเข้มข้นในการจัดระเบียบสังคมตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นอกจากนี้ นายอรรษิษฐ์ สัมพันธรัตน์ อธิบดีกรมการปกครอง และนายภาสกร บุญญลักษม์ ผู้ว่าราชการจังหวัดปทุมธานี ได้กำชับให้นายอำเภอทุกอำเภอ ได้นำนโยบายของกระทรวงมหาดไทยมาเป็นแนวทางการปฏิบัติอย่างต่อเนื่อง ด้วยการบูรณาการร่วมกับหน่วยงานฝ่ายความมั่นคงทั้งในระดับอำเภอ ระดับจังหวัด รวมทั้งใช้กลไกท้องถิ่น ในการสนับสนุนบทบาทของฝ่ายปกครอง เพื่อพิทักษ์รักษาไว้ซึ่งสวัสดิภาพของประชาชน และสร้างความผาสุกให้กับพื้นที่
“ในวันนี้ ตนได้สั่งการให้ชุดปฏิบัติการพิเศษฝ่ายปกครองอำเภอคลองหลวง นำโดย นายอมรฤทธิพล เขียวรุ่งเพ็ชร นางสาวทักษพิชญ์ สิงหะพล ปลัดอำเภอฝ่ายความมั่นคง และสมาชิกกองอาสารักษาดินแดน สังกัดกองร้อยอาสารักษาดินแดนอำเภอคลองหลวง ที่ 2 ซึ่งได้ส่งสายลับเข้าทำการสืบสวนข้อมูลภายหลังจากที่ทำการปกครองอำเภอคลองหลวง (ฝ่ายความมั่นคง) ได้รับร้องเรียนจากพลเมืองดีว่า มีการตั้งร้านจำหน่ายบุหรี่ไฟฟ้าพร้อมอุปกรณ์ ใกล้สถานศึกษาเพียง 300 เมตร ทั้งยังใกล้กับแหล่งชุมชน รวมจำนวน 3 ร้าน โดยจากการสืบสวนในทางลับ ได้พบพฤติการณ์ดังกล่าวจริง จึงเป็นที่มาของการปฏิบัติการในครั้งนี้ โดยสามารถจับกุมผู้ต้องหาพร้อมแจ้งข้อกล่าวหา 1. ร่วมกันช่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิด ตามกฎหมายว่าด้วยการศุลกากร 2. ร่วมกันขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า "บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า พร้อมของกลาง ได้แก่ พอร์ตบุหรี่ไฟฟ้าสูบแล้วทิ้ง จำนวน 228 เครื่อง น้ำยาบุหรี่ไฟฟ้าบรรจุขวด จำนวน 81 ขวด พอร์ตบุหรี่ไฟฟ้า จำนวน 12 เครื่อง คอยล์บุหรี่ไฟฟ้า จำนวน 36 กล่อง หัวพอร์ตบุหรี่ไฟฟ้า จำนวน 1,049 หัว และคิวอาร์โค้ดโอนเงินเข้าบัญชีพร้อมเพย์ จำนวน 3 แผ่น นำส่งพนักงานสอบสวนสถานีตำรวจภูธรคลองหลวงดำเนินคดีตามกฎหมายต่อไป” นางสาวอภิสรา กล่าวเน้นย้ำ
นางสาวอภิสรา เกษอินทร์ นายอำเภอคลองหลวง กล่าวในช่วงท้ายว่า อำเภอคลองหลวง จังหวัดปทุมธานี มุ่งมั่นในการกวาดล้างสิ่งผิดกฎหมายทั่วประเทศ เพื่อปกป้องเด็กและเยาวชนที่กำลังศึกษาในสถานศึกษา และสถาบันการศึกษาทุกระดับ ตลอดจนพี่น้องประชาชนที่พักอาศัยในพื้นที่อำเภอคลองหลวง จังหวัดปทุมธานี ให้ได้รับความปลอดภัยทั้งต่อชีวิตและทรัพย์สิน สุขภาพกาย สุขภาพจิต ใช้ชีวิตในสิ่งแวดล้อมที่ดี โดยพี่น้องประชาชนที่ทราบเบาะแสการกระทำผิด ทั้งร้านขายบุหรี่ไฟฟ้า แหล่งมั่วสุมมอมเมา หรือผู้เกี่ยวข้องกับยาเสพติด ขอให้ได้แจ้งมายัง ที่ทำการปกครองอำเภอคลองหลวง ศูนย์ดำรงธรรมอำเภอคลองหลวง หรือศูนย์ดำรงธรรมจังหวัดปทุมธานี โทร. 1567 ตลอด 24 ชั่วโมง เพื่อชุดปฏิบัติการพิเศษฝ่ายปกครอง เข้าดำเนินการกับผู้กระทำผิดให้ได้รับโทษตามกฎหมายต่อไป

ที่มา : https://www.thaigov.go.th/news/contents/details/84405