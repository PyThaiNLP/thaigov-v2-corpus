รัฐบาลไทย-ข่าวทำเนียบรัฐบาล-รมช.เกรียง ลงพื้นที่ลำพูน เปิดงานโครงการพัฒนารายได้ชุมชนอย่างยั่งยืน และให้กำลังใจพัฒนากรทั้งจังหวัด


วันพฤหัสบดีที่ 13 มิถุนายน 2567
13/06/2567
พิมพ์
รมช.เกรียง ลงพื้นที่ลำพูน เปิดงานโครงการพัฒนารายได้ชุมชนอย่างยั่งยืน และให้กำลังใจพัฒนากรทั้งจังหวัด
รมช.เกรียง ลงพื้นที่ลำพูน เปิดงานโครงการพัฒนารายได้ชุมชนอย่างยั่งยืน และให้กำลังใจพัฒนากรทั้งจังหวัด
เมื่อวันที่ 12 มิถุนายน 2567 เวลา 14.30 น. นายเกรียง กัลป์ตินันท์ รัฐมนตรีช่วยว่าการกระทรวงมหาดไทย ประธานเปิดงานโครงการพัฒนารายได้ชุมชนอย่างยั่งยืน ภาคเหนือ และให้กำลังใจ พร้อมมอบนโยบายให้กับพัฒนากรจังหวัดลำพูน พร้อมด้วย นายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทย นายศรัณยู มีทองคํา ผู้ตรวจราชการกระทรวงมหาดไทย นายสันติธร ยิ้มละมัย ผู้ว่าราชการจังหวัดลำพูน นางทรงลักษณ์ วรภัย รองผู้ว่าราชการจังหวัดอุบลราชธานี นายบูรณิศ ยุกตะนันทน์ ผู้อำนวยการองค์การตลาด ภาคีเครือข่ายและคณะเข้าร่วมงาน ณ องค์การตลาดกระทรวงมหาดไทย ตลาดสาขาลำพูน (ตลาดกลางอุโมงค์)
นายเกรียงฯ กล่าวว่า การจัดงานในครั้งนี้ มีวัตถุประสงค์ความสำคัญเพื่อพัฒนาส่งเสริมและสนับสนุนช่องทางการตลาด ส่งเสริมทักษะการประกอบอาชีพบนพื้นฐานของความถนัดและทรัพยากรท้องถิ่นของตลาดสาขาลำพูน ที่มีอยู่เพื่อให้เกิดรายได้ต่อชุมชนในจังหวัดลำพูนอย่างยั่งยืน โดยองค์การตลาด กระทรวงมหาดไทย ร่วมกับภาคีเครือข่าย ทั้งภาครัฐและเอกชน พัฒนาส่งเสริมและสนับสนุนช่องทางการตลาด ให้เป็นตลาดต้นแบบ โดยมีองค์ประกอบของตลาดมาตรฐาน Go Green 6 G ซึ่งประกอบด้วย 1. Green Product 2. Green Price 3. Green Press 4. Green Process 5. Green Power 6. Green Partnership ตามนโยบายของรัฐบาล โดยให้ความสำคัญกับกิจกรรมการรณรงค์ ลด ละ เลิก การใช้ภาชนะโฟมบรรจุอาหาร (No Foam) เพื่อต่อยอดตลาดสะอาด ปราศจากโฟม ต่อยอดให้เกิดมาตรฐานตลาดอีกทั้งองค์การตลาดยังส่งเสริมและสนับสนุนระบายสินค้าล้นตลาดของจังหวัดต่างๆ โดยประสานความร่วมมือกับภาคีเครือข่าย ทั้งภาครัฐและเอกชน ในการระบายสินค้าให้อย่างทั่วถึงและรวดเร็ว พร้อมทั้ง ส่งเสริมทักษะการประกอบอาชีพบนพื้นฐานของความถนัดและทรัพยากรท้องถิ่นของตลาดสาขาลำพูน ให้เกิดรายได้ต่อชุมชนอย่างยั่งยืน
ในช่วงท้าย นายเกรียงฯ ได้กล่าวให้กำลังใจพัฒนากรและเจ้าหน้าที่ทุกท่าน โดยสิ่งสำคัญที่ผมอยากให้น้อง ๆ พัฒนาการ และผู้มีส่วนเกี่ยวข้อง ทุกท่านได้ตระหนักคือ การทำงานที่เข้าถึงพี่น้องประชาชน ทำงานด้วยความเข้าใจ และทำงานอย่างเต็มที่ตามนโยบายของรัฐบาลและกระทรวงมหาดไทย ผมขอเป็นกำลังใจให้ทุก ๆ ท่าน ในการขับเคลื่อนงานพัฒนาชุมชนตามภารกิจสำคัญที่กระทรวงมหาดไทยได้ไว้วางใจมอบหมายให้ดำเนินการ รวมถึงขับเคลื่อนงานต่าง ๆ ของรัฐบาลให้บรรลุเป้าหมาย ด้วยความมุ่งมั่นและตั้งใจ เพื่อมุ่งสู่เป้าหมายสำคัญ “บำบัดทุกข์ บำรุงสุข” ให้ประชาชนมีคุณภาพชีวิตที่ดี ชุมชนเข้มแข็ง เมืองน่าอยู่อย่างยั่งยืน บนฐานหลักปรัชญาของเศรษฐกิจพอเพียง อย่างเป็นรูปธรรมและยั่งยืนต่อไป

ที่มา : https://www.thaigov.go.th/news/contents/details/84388