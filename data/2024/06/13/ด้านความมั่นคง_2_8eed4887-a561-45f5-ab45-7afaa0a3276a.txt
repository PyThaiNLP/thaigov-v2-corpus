รัฐบาลไทย-ข่าวทำเนียบรัฐบาล-กสร. แจ้งเตือนภัย อย่าหลงเชื่อ “เฟซบุ๊กปลอม” แอบอ้างชื่อ ตราสัญลักษณ์กรม เกรงประชาชนถูกหลอก 


วันพฤหัสบดีที่ 13 มิถุนายน 2567
13/06/2567
พิมพ์
กสร. แจ้งเตือนภัย อย่าหลงเชื่อ “เฟซบุ๊กปลอม” แอบอ้างชื่อ ตราสัญลักษณ์กรม เกรงประชาชนถูกหลอก
กสร. แจ้งเตือนภัย อย่าหลงเชื่อ “เฟซบุ๊กปลอม” แอบอ้างชื่อ ตราสัญลักษณ์กรม เกรงประชาชนถูกหลอก
กรมสวัสดิการและคุ้มครองแรงงานขอแจ้งเตือนประชาชนอย่าหลงเชื่อผู้ใช้เฟซบุ๊กแฟนเพจ “กรมอาชีพฝีมือแรงงาน” แอบอ้างชื่อและนำตราสัญลักษณ์หน่วยงานไปใช้ หากประชาชนสงสัยสามารถติดต่อมาได้ตามช่องทางต่าง ๆ ของกรม ย้ำ กรมไม่มีนโยบายเรียกรับเงินใด ๆ ทั้งสิ้น
นางโสภา เกียรตินิรชา อธิบดีกรมสวัสดิการและคุ้มครองแรงงาน เปิดเผยว่า กรมสวัสดิการและคุ้มครองแรงงานพบว่ามีเฟซบุ๊กแฟนเพจใช้ชื่อว่า “กรมอาชีพฝีมือแรงงาน” ได้นำตราสัญลักษณ์ของหน่วยงานและตราสัญลักษณ์มาตรฐานแรงงานไทยไปใช้เป็นรูปภาพประจำตัวและภาพหน้าปกพร้อมระบุชื่อหน่วยงานอย่างชัดเจน เพื่อสร้างความน่าเชื่อถือในการหลอกลวงให้ประชาชนหลงเชื่อว่าเป็นเฟซบุ๊กแฟนเพจของหน่วยงานจริง พร้อมได้มีการประชาสัมพันธ์ข่าวสารด้านแรงงานของหน่วยงานในสังกัดกระทรวงแรงงาน รวมไปถึงได้มีการประกาศเชิญชวนผู้สนใจลงทะเบียนรับงานไปทำที่บ้านพร้อมเรียกรับเงิน ดังนั้น กรมสวัสดิการและคุ้มครองแรงงาน ขอยืนยันว่าเฟซบุ๊กแฟนเพจดังกล่าว รวมไปถึงเฟซบุ๊กอื่น ๆ ที่ใกล้เคียง ไม่มีส่วนเกี่ยวข้องใด ๆ กับกรมสวัสดิการและคุ้มครองแรงงาน
นางโสภา กล่าวต่อไปว่า เฟซบุ๊กแฟนเพจของกรมสวัสดิการและคุ้มครองแรงงาน ตามลิงก์นี้ https://www.facebook.com/prdlpw เป็นช่องทางให้ข้อมูลข่าวสารด้านสวัสดิการและคุ้มครองแรงงานให้แก่นายจ้าง ลูกจ้าง ซึ่งประชาสัมพันธ์เกี่ยวกับภารกิจของหน่วยงานเท่านั้น ไม่มีนโยบายเรียกรับเงินใด ๆ ทั้งสิ้น จึงขอแจ้งเตือนประชาชนอย่าหลงเชื่อเด็ดขาด เนื่องจากเป็นการแอบอ้าง หลอกลวงให้ประชาชนทั่วไปสบสนและเข้าใจผิด นำไปสู่การฉวยโอกาสหลอกนำข้อมูลส่วนบุคคล ทั้งนี้ หากมีข้อสงสัยสามารถสอบถามข้อมูลเพิ่มเติมได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1-10 หรือสำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3 หรือ 1546

ที่มา : https://www.thaigov.go.th/news/contents/details/84389