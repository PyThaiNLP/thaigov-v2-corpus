รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมคณะอนุกรรมการด้านกฎหมาย และกระบวนการยุติธรรม 


วันพฤหัสบดีที่ 13 มิถุนายน 2567
13/06/2567
พิมพ์
รัฐมนตรีว่าการกระทรวงยุติธรรม ประชุมคณะอนุกรรมการด้านกฎหมาย และกระบวนการยุติธรรม
รัฐมนตรีว่าการกระทรวงยุติธรรม ประชุมคณะอนุกรรมการด้านกฎหมาย และกระบวนการยุติธรรม
ในวันพฤหัสบดีที่ ๑๓ มิถุนายน ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะอนุกรรมการด้านกฎหมาย และกระบวนการยุติธรรม ครั้งที่ ๒/๒๕๖๗ โดยมี อนุกรรมการซึ่งเป็นผู้แทนจากหน่วยงานภาครัฐและภาคประชาชน พร้อมด้วย นายธนดล สุวัณณะฤทธิ์ คณะที่ปรึกษารัฐมนตรีว่าการกระทรวงเกษตรและสหกรณ์ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กเยาวชน นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ผู้แทนจากส่วนราชการในสังกัดกระทรวงยุติธรรม ผู้แทนขบวนการประชาชนเพื่อสังคมที่เป็นธรรม (ขปส.) หรือพีมูฟ และผู้แทนหน่วยงานที่เกี่ยวข้อง เข้าร่วมฯ ณ ห้องประชุม ๑๐-๐๑ อาคารกระทรวงยุติธรรม
โดยที่ประชุมได้รับทราบการแก้ไขคำสั่งคณะทำงานภายใต้คณะอนุกรรมการด้านกฎหมาย และกระบวนการยุติธรรม รายงานความคืบหน้าผลการดำเนินงานการส่งเสริมในการเข้าถึงกระบวนการยุติธรรมอย่างเท่าเทียมของประชาชน โดยปรับปรุง แก้ไข พระราชบัญญัติกองทุนยุติธรรม พ.ศ.๒๕๕๘ และระเบียบที่เกี่ยวข้อง ๑๐ ประเด็น รายงานผลการดำเนินงานของคณะทำงานฯ ภายใต้คณะอนุกรรมการด้านกฎหมาย และกระบวนการยุติธรรม และรายงานความคืบหน้ากรณีปัญหาที่คณะอนุกรรมการด้านกฎหมาย และกระบวนการยุติธรรม พิจารณาให้ความช่วยเหลือ ตามมติที่ประชุม ครั้งที่ ๑/๒๕๖๗  เมื่อวันที่ ๒๖ มกราคม ๒๕๖๗ จำนวน ๔ กรณี ได้แก่ ๑) กรณีชุมชนชาวกระเหรี่ยงบางกลอย ตำบลห้วยแม่เพรียง อำเภอแก่งกระจาน จังหวัดเพชรบุรี ๒) กรณีชุมชนตำบลบุ่งหวาย ตำบลหนองกินเพล อำเภอวารินชำราบ จังหวัดอุบลราชธานี ๓) กรณีชุมชนหลังสะพานหิน อำเภอเมือง จังหวัดภูเก็ต และ ๔) กรณีราษฎรในพื้นที่ตำบลทองหลาง ตำบลห้วยคต อำเภอห้วยคต จังหวัดอุทัยธานี
นอกจากนี้ ที่ประชุมได้พิจารณาร่างพระราชบัญญัตินิรโทษกรรมแก่ราษฎร ซึ่งได้รับความเสียหายหรือได้รับผลกระทบจากการดำเนินการตามนโยบายของรัฐ พ.ศ. …. และกรณีคดี SLAPP หรือแกล้งฟ้องเพื่อปิดปากนักปกป้องสิทธิมนุษยชนของขบวนการประชาชนเพื่อสังคมที่เป็นธรรม จำนวน ๒ ราย

ที่มา : https://www.thaigov.go.th/news/contents/details/84430