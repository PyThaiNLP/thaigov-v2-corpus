รัฐบาลไทย-ข่าวทำเนียบรัฐบาล-ปมท. ปาฐกถาพิเศษ “ความสำเร็จของการนำเป้าหมายการพัฒนาที่ยั่งยืน (SDGs) ไปปฏิบัติในเชิงพื้นที่” 15 จังหวัดนำร่องโครงการ SDG Localization เน้นย้ำ “การสร้างตัวอย่างความสำเร็จมีค่ายิ่ง


วันพฤหัสบดีที่ 13 มิถุนายน 2567
13/06/2567
พิมพ์
ปมท. ปาฐกถาพิเศษ “ความสำเร็จของการนำเป้าหมายการพัฒนาที่ยั่งยืน (SDGs) ไปปฏิบัติในเชิงพื้นที่” 15 จังหวัดนำร่องโครงการ SDG Localization เน้นย้ำ “การสร้างตัวอย่างความสำเร็จมีค่ายิ่ง
ปลัด มท. ปาฐกถาพิเศษ “ความสำเร็จของการนำเป้าหมายการพัฒนาที่ยั่งยืน (SDGs) ไปปฏิบัติในเชิงพื้นที่” ใน 15 จังหวัดนำร่องโครงการ SDG Localization เน้นย้ำ “การสร้างตัวอย่างความสำเร็จมีค่ายิ่งกว่าคำพูด” และกระทรวงมหาดไทยยินดีที่จะได้แลกเปลี่ยน และขยายผล
ปลัด มท. ปาฐกถาพิเศษ “ความสำเร็จของการนำเป้าหมายการพัฒนาที่ยั่งยืน (SDGs) ไปปฏิบัติในเชิงพื้นที่” ใน 15 จังหวัดนำร่องโครงการ SDG Localization เน้นย้ำ “การสร้างตัวอย่างความสำเร็จมีค่ายิ่งกว่าคำพูด” และกระทรวงมหาดไทยยินดีที่จะได้แลกเปลี่ยน และขยายผลถ่ายทอดความสำเร็จไปยังทุกภาคส่วนทั่วประเทศและทั่วโลก เพื่อทำให้โลกใบเดียวนี้ของพวกเราทุกคนเป็นพื้นที่แห่งความสุขที่ยั่งยืนของประชาชนคนไทยและคนทั้งโลกตลอดไป
วันนี้ (13 มิ.ย. 67) เวลา 10.00 น. ที่ห้อง War Room ชั้น 2 ศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ปาฐกถาพิเศษ เรื่อง “ความสำเร็จของการนำเป้าหมายการพัฒนาที่ยั่งยืน (SDGs) ไปปฏิบัติในเชิงพื้นที่ตามโครงการ SDG Localization ใน 15 จังหวัด” ในงานสัมมนา “มุมมองท้องถิ่น : การเสริมสร้างการบริหารจัดการท้องถิ่นและการนำเป้าหมายการพัฒนาที่ยั่งยืน (SDGs) ไปปฏิบัติในท้องถิ่นของภูมิภาคเอเซียแปซิฟิก” จัดโดย โครงการพัฒนาแห่งสหประชาชาติ (UNDP) ประจำภูมิภาคเอเซียแฟซิฟิก โดยมี นางมณฑ์หทัย รัตนนุพงค์ ผู้อำนวยการกองการต่างประเทศ สำนักงานปลัดกระทรวงมหาดไทย และเจ้าหน้าที่จากสำนักงานองค์การสหประชาชาติประจำประเทศไทย ร่วมรับฟัง โอกาสนี้ Mr. Christophe Bahuet ผู้อำนวยการ UNDP ประจำประเทศไทย Mr. Adityawarman Darudono ผู้อำนวยการด้านการพัฒนาพื้นที่ชุมชน กระทรวงหมู่บ้านการพัฒนาพื้นที่ด้อยโอกาสและการย้ายถิ่นฐานของสาธารณรัฐอินโดนีเซีย นางฝาหรีดะฮ์ มุเส็มสะเดา ปลัดเทศบาลตำบลปริก อำเภอสะเดา จังหวัดสงขลา อาจารย์ ดร.ณัฐวิคม พันธุวงศ์ภักดี รองผู้อำนวยการ SDGs MOVE ตลอดจนถึงภาคีเครือข่าย UN ภาคีเครือข่ายของสหภาพยุโรป (EU) และเจ้าหน้าที่ที่เกี่ยวข้องจากภูมิภาคต่าง ๆ ร่วมรับฟังผ่านระบบ Zoom Meeting
นายสุทธิพงษ์ จุลเจริญ ปลัดกระทรวงมหาดไทย กล่าวว่า ตนในฐานะตัวแทนคนทำงานขับเคลื่อนเป้าหมายการพัฒนาที่ยั่งยืน (Sustainable Development Goals : SDGs) ของประเทศไทย ตนมีความยินดีอย่างยิ่งที่ได้มีโอกาสมาร่วมพูดคุยและแบ่งปันความสำเร็จของการนำเป้าหมายการพัฒนาที่ยั่งยืนสู่การปฏิบัติในทุกพื้นที่ของประเทศไทย ดังเช่นการดำเนินโครงการเสริมสร้างความเข้มแข็งการนำเป้าหมายการพัฒนาที่ยั่งยืนไปปฏิบัติในเชิงพื้นที่ (SDGs Localization) ในจังหวัดนำร่องทั้ง 15 จังหวัด ได้แก่ เชียงราย เชียงใหม่ แม่ฮ่องสอน ตาก อุดรธานี อุบลราชธานี นครราชสีมา กรุงเทพฯ เพชรบุรี สุราษฎร์ธานี ภูเก็ต สงขลา ปัตตานี ยะลา และนราธิวาส ภายใต้ความร่วมมือของกระทรวงมหาดไทย UNDP และ EU ทั้งนี้ ในส่วนของกระทรวงมหาดไทย เรามีเป้าหมายที่ชัดเจนในการเร่งผลักดันขยายผลการขับเคลื่อน SDGs ทั้ง 17 เป้าหมาย ไปยังองค์กรปกครองส่วนท้องถิ่นอีก 61 จังหวัด ด้วยความมุ่งมั่นตั้งใจจริงของพวกเราชาวมหาดไทย “โดยไม่ทิ้งใครไว้ข้างหลัง” โดยร่วมกับผู้ว่าราชการจังหวัดทั้ง 76 จังหวัด นายอำเภอทั้ง 878 อำเภอ นำ SDGs สู่พี่น้องประชาชนทั้ง 7,255 ตำบล มากกว่า 75,000 หมู่บ้าน ใน 7,849 องค์กรปกครองส่วนท้องถิ่น ครอบคลุมทั่วประเทศ และทำงานร่วมกับกรุงเทพมหานคร ซึ่งเป็นองค์กรปกครองส่วนท้องถิ่นรูปแบบพิเศษในกำกับของรัฐมนตรีว่าการกระทรวงมหาดไทย
“กระทรวงมหาดไทยและภาคีเครือข่ายมุ่งมั่นจับมือร่วมกันในการทำให้เกิดการพัฒนาที่ยั่งยืนทั้ง 17 ข้อ บรรลุความสำเร็จอย่างยั่งยืน 100% ครบทุกพื้นที่ของประเทศ เพราะเราเห็นว่า SDGs เป็นเรื่องที่สำคัญ โดยต้อง “ไม่ทิ้งใครไว้ข้างหลัง” และแม้ว่าการทำงานร่วมกับ UNDP และ EU จะมีข้อจำกัดเรื่องงบประมาณและบุคลากร จึงต้องกำหนดพื้นที่เป้าหมาย 15 จังหวัด แต่ด้วย Passion ของคนมหาดไทย ที่มีปณิธานการทำงานว่า “บำบัดทุกข์ บำรุงสุข” เราจึงทำงานเพื่อมุ่งสู่การพัฒนาที่ยั่งยืน โดยไม่มีข้อจำกัด นั่นหมายความว่า แม้ว่าภาครัฐจะไม่มีงบประมาณ แต่กลไกของมหาดไทยในระดับพื้นที่ ตั้งแต่ผู้ว่าราชการจังหวัดผู้เปรียบเสมือนนายกรัฐมนตรีของพื้นที่จังหวัด นายอำเภอผู้เปรียบเสมือนนายกรัฐมนตรีของพื้นที่อำเภอ จะทำงานแบบบูรณาการภาคีเครือข่ายทั้ง 7 ภาคี อันได้แก่ ภาคราชการ ภาคผู้นำศาสนา ภาควิชาการ ภาคเอกชน ภาคประชาสังคม ภาคประชาชน และภาคสื่อสารมวลชน ร่วมกันบูรณาการสรรพกำลัง อันได้แก่ ทรัพยากรบุคคล และทรัพยากรอื่น ๆ รวมทั้งบูรณาการงาน เพื่อทำให้ประชาชนทั้ง 76 จังหวัด ได้มีคุณภาพชีวิตที่ดีอย่างยั่งยืนตามเป้าหมาย SDGs” นายสุทธิพงษ์ กล่าวเพิ่มเติม
นายสุทธิพงษ์ กล่าวเน้นย้ำว่า ตัวอย่างความสำเร็จของประเทศไทยในการขับเคลื่อน SDGs ครอบคลุมทั่วประเทศ เกิดจากปรากฏการณ์ที่สำคัญของคนมหาดไทยทั่วประเทศ ในพิธีลงนามประกาศเจตนารมณ์ “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน โลกนี้เพื่อเรา” โดยผู้ว่าราชการจังหวัดทั่วประเทศ เมื่อวันที่ 6 มิถุนายน 2565 ณ สำนักงานสหประชาชาติประจำประเทศไทย อันมีจุดมุ่งหมายเพื่อ Change for Good สร้างสิ่งที่ดีให้โลกใบเดียวได้มีอายุยืนยาว ด้วยรูปแบบวิธีการทำงานที่สำคัญ 4 ประการ ได้แก่ 1) “การพัฒนาทรัพยากรมนุษย์” เริ่มจากการเป็น "ผู้นำต้องทำก่อน" ของผู้ว่าราชการจังหวัด นายอำเภอ หัวหน้าส่วนราชการ ตลอดจนข้าราชการและกลไกมหาดไทยในระดับพื้นที่ ด้วยการสร้างความตระหนักรู้ ความตื่นตัว ปลุกระดมให้เกิด passion ปลุกไฟแห่งอุดมการณ์การทำงานให้ทุกคนตระหนักรู้ถึงการเป็นข้าราชการที่ดีในพระบาทสมเด็จพระเจ้าอยู่หัว เพื่อบำบัดทุกข์ บำรุงสุขให้กับประชาชน อย่างไม่มีวันหยุด เพราะชีวิตของข้าราชการมหาดไทย ต้องทุ่มเทเวลาทั้ง 24 ชั่วโมงเพื่อประชาชน ช่วยกันหนุนเสริมให้ประชาชนมีความตระหนักรู้ถึงภัยคุกคามด้านต่าง ๆ ทั้งการเปลี่ยนแปลงสภาพภูมิอากาศ ภัยสงครามประเทศต่าง ๆ และผลกระทบทางเศรษฐกิจ โดยน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้รับการสืบสาน รักษา และต่อยอด โดยพระบาทสมเด็จพระเจ้าอยู่หัว ดังพระราชดำรัสที่พระราชทานแก่ข้าราชการบริพารในพระองค์ เมื่อวันที่ 30 มิถุนายน 2563 ความว่า “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” ด้วยการนำหลักปรัชญาของเศรษฐกิจพอเพียง และทฤษฎีใหม่ประยุกต์สู่โคก หนอง นา อารยเกษตร รวมถึงการมีจิตอาสา ถ่ายทอดสู่ประชาชนทุกพื้นที่ เพื่อสร้างภูมิคุ้มกันให้กับชีวิต สร้างภูมิคุ้มกันทางสังคม ทำให้ประชาชนสามารถเผชิญกับสถานการณ์ที่อาจเกิดขึ้นได้ในทุกโอกาส 2) “การสร้างเครือข่ายการทำงานระดับหน่วยงาน” ด้วยการสร้างทีม 7 ภาคีเครือข่าย เข้าร่วมฝึกอบรมและใช้ชีวิตร่วมกันภายใต้หลักสูตรผู้นำนักขับเคลื่อนยุทธศาสตร์นำการเปลี่ยนแปลง : MOI SMART Agent for CAST) ตั้งแต่ผู้บริหารระดับสูง (MOI CAST) ทีมจังหวัด (P(Province)CAST) ทีมอำเภอ (D(District)CAST) ทีมตำบล (T(Tambon)CAST) และทีมหมู่บ้าน (V(Village)CAST) รวมจำนวนกว่า 300,000 คน เป็นกำลังของสังคมไทยในการพัฒนาทุกมิติ เพื่อเสริมสร้างกระบวนการทำงานร่วมกัน ทั้งการร่วมพูดคุย ร่วมคิด ร่วมทำ และร่วมรับประโยชน์ โดยมี War Room เป็นศูนย์อำนวยการและประสานงานกลางการขับเคลื่อนการพัฒนา 3) “การสร้างระบบสารสนเทศทางภูมิศาสตร์” เพื่อชี้เป้า สำรวจ ติดตาม หนุนเสริม การดำเนินงานตามเป้าหมาย SDGs และการแก้ไขปัญหาความเดือดร้อนของประชาชนในทุกมิติ โดยพัฒนาแพลตฟอร์ม ThaiQM ที่เคยเป็นเครื่องมือที่สำคัญในการบริหารจัดการสถานการณ์โควิด-19 ในประเทศไทย จนประสบความสำเร็จในการดูแลประชาชนอย่างดีเยี่ยม และภายหลังจากสิ้นสุดสถานการณ์โควิด-19 กระทรวงมหาดไทย จึงได้นำแพลตฟอร์มนี้มาเป็นเครื่องมือในการบันทึกฐานข้อมูลพี่น้องประชาชน 15 ล้านครัวเรือน จาก 23 ล้านเลขที่บ้านตามทะเบียนบ้าน โดยจำนวนนี้ประมาณ 7-8 ล้านเลขที่บ้านเป็นเลขของสถานที่ราชการ วัด สถานีอนามัย มัสยิด และอีกส่วนเป็นสังคมเมืองในพื้นที่กรุงเทพมหานคร ซึ่งจาก 15 ล้านครัวเรือนในแพลตฟอร์ม เราพบความเดือดร้อนของประชาชนจาก 35 ตัวชี้วัด อาทิ ไม่มีที่อยู่อาศัย มีที่อยู่อาศัยไม่มั่นคงแข็งแรง ไม่มีที่ดินทำกิน ป่วยติดเตียง ไม่มีทุนการศึกษา ไม่มีอาชีพ ไม่ปลอดภัยในชีวิตและทรัพย์สิน ไม่มีน้ำดื่ม หรือได้รับผลกระทบจากยาเสพติด ซึ่ง “เทศบาลตำบลปริก” ถือเป็นอีกหนึ่งองค์กรปกครองส่วนท้องถิ่นตัวอย่างที่ได้ใช้ระบบดังกล่าวในการนำเสนอข้อมูล ทำให้กระทรวงมหาดไทยได้รับทราบข้อมูลและกำหนดเป้าการพัฒนาได้อย่างชัดเจนเป็นรูปธรรม และ 4) “การถ่ายทอดส่งต่อแนวทางการพัฒนาไปยังคนรุ่นต่อไป” ด้วยการนำตัวอย่างความสำเร็จจากการขับเคลื่อนเป้าหมาย SDGs ตั้งแต่จุดเริ่มต้นของการทำงาน ขั้นตอน วิธีการ รูปแบบ ตลอดจน Best Practice ถ่ายทอดไปสู่ข้าราชการ พนักงาน บุคลากร ตลอดจนนักเรียน นิสิต นักศึกษา และคนรุ่นใหม่ เพื่อเป็นกำลังสำคัญ เป็นพลเมืองที่ดีที่จะรับสิ่งเหล่านี้ไปขับเคลื่อนต่อไปให้เกิดความยั่งยืน
“กระทรวงมหาดไทยให้ความสำคัญกับการขับเคลื่อนงานให้ประสบความสำเร็จ เพราะเรายึดมั่นกับคำกล่าวที่ว่า “การสร้างตัวอย่างความสำเร็จมีค่ายิ่งกว่าคำพูด” ซึ่งแม้ว่ารัฐบาลจะมอบหมายให้กระทรวงมหาดไทยขับเคลื่อนเป้าหมายการพัฒนาที่ยั่งยืนเพียงแค่ข้อที่ 1 ยุติความยากจนทุกรูปแบบในทุกที่ และข้อที่ 11 การพัฒนาเมืองให้มีความครอบคลุม ปลอดภัย ยืดหยุ่นต่อการเปลี่ยนแปลง และยั่งยืน แต่พวกเราชาวมหาดไทยทุกคนได้ประกาศจุดยืนที่ชัดเจนในการขับเคลื่อน SDGs ทั้ง 17 ข้อ เพราะทุกข้อต่างมีความสำคัญกับประชาชน และเป็นที่น่ายินดีว่า ในระยะเวลาอันใกล้นี้ ทาง UN จะนำเอา 165 ตัวชี้วัด (KPIs) ของ SDGs มาเชื่อมโยงกับฐานข้อมูลของกระทรวงมหาดไทยเพื่อขับเคลื่อนอย่างเป็นรูปธรรมต่อเนื่องร่วมกับทุกภาคีเครือข่ายทุกพื้นที่ของประเทศ และกระทรวงมหาดไทยมีความยินดีที่จะได้แลกเปลี่ยนและถ่ายทอดตัวอย่างที่ดีเหล่านี้ไปยัง UN Thailand รวมถึงผู้สนใจทุกภาคส่วน เพื่อขยายผลถ่ายทอดความสำเร็จไปยังทุกภาคส่วนทั่วประเทศ ภายใต้ความร่วมมือของกระทรวงมหาดไทย UNDP และ EU เพื่อทำให้โลกใบเดียวนี้ของพวกเราทุกคน เป็นพื้นที่แห่งความสุขที่ยั่งยืนของประชาชนคนไทยและคนทั้งโลกตลอดไป” นายสุทธิพงษ์ กล่าวในช่วงท้าย
ด้าน นางฝาหรีดะฮ์ มุเส็มสะเดา กล่าวว่า เทศบาลตำบลปริก ภายใต้การนำของนายสุริยา ยีขุน นายกเทศมนตรีตำบลปริก มุ่งมั่นในการนำนโยบายของกระทรวงมหาดไทยในด้านการขับเคลื่อน SDGs สู่การปฏิบัติงานเพื่อบริการสาธารณะให้กับพี่น้องประชาชนในทุกมิติ ซึ่งแต่เดิมเทศบาลตำบลปริกจะทำงานแค่ตามอำนาจหน้าที่ (Routine Job) แต่เราเห็นความสำคัญดังที่ท่านสุทธิพงษ์ จุลเจริญ ปลัดกระทรวงมหาดไทยได้กล่าวว่า ทั้ง 17 เป้าหมายคือประโยชน์ที่ยั่งยืนของพี่น้องประชาชน เราจึงเริ่มต้นด้วยการนำหลักปรัชญาของเศรษฐกิจพอเพียง ด้วยแนวคิด “ระเบิดจากข้างใน” มาพัฒนาในทุกมิติ อาทิ มุ่งสร้างสังคมสงบสุข เข้าถึงความยุติธรรม สร้างเสริมศักยภาพให้กับประชาชน สร้างการมีส่วนร่วม 7 ภาคีเครือข่าย ส่งเสริมให้คนเข้าถึงพลังงานทางเลือก การสามารถสร้างโอกาสด้วยการรับนักเรียนเข้าเรียนตั้งแต่ศูนย์พัฒนาเด็กเล็ก ถึงระดับมัธยมศึกษา โดยใช้หลักสูตรท้องถิ่น เรียนรู้ทั้งวิถีชุมชน การจัดการสิ่งแวดล้อม ภัยพิบัติต่าง ๆ เพื่อเป็นทักษะชีวิตให้เด็กนำไปปรับใช้ในชีวิตประจำวัน ดำรงชีวิตอยู่ในสังคมได้อย่างปลอดภัย เป็นผู้มีจิตอาสา สามารถ “รู้ รับ ปรับตัว” ทำให้ไม่ว่าพื้นที่ปริกจะเกิดสาธารณภัย ทั้งหน้าแล้ง หน้าฝน หรือภัยใด ๆ ชาวปริกก็จะรู้วิธีแก้ไขภัยพิบัติ
ด้าน Mr. Christophe Bahuet กล่าวว่า UNDP ได้ศึกษาประสบการณ์ทำงานด้วย Local Lens ทำให้ได้เห็นความมุ่งมั่นตั้งใจของกระทรวงมหาดไทยซึ่งเป็นภาคีเครือข่ายที่สำคัญ และจากการทำงานร่วมกับ 15 จังหวัดนำร่อง SDG Localization สะท้อนให้เห็นความพร้อมของ อปท. และประชาชนที่สามารถเผชิญการเปลี่ยนแปลงสภาพภูมิอากาศ และสถานการณ์อื่น ๆ ที่เราไม่สามารถคาดการณ์ได้ และยังพบว่า "การสร้างความเข้มแข็งของความสัมพันธ์ระหว่างองค์กรปกครองส่วนท้องถิ่นและประชาชนมีความสำคัญอย่างมากต่อการพัฒนาที่ยั่งยืน”

ที่มา : https://www.thaigov.go.th/news/contents/details/84417