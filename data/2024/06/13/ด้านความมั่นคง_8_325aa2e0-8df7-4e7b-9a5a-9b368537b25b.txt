รัฐบาลไทย-ข่าวทำเนียบรัฐบาล-"ยุทธการปิดสวิตช์ผู้ค้ายาเสพติดเมืองดอกบัว 2" พ่อเมืองอุบลฯ เผย ฝ่ายปกครองอำเภอเดชอุดมเข้มต่อเนื่อง ! บุกรวบ "เอส บัวงาม" หลังพบเบาะแสขายยาเสพติดให้เจ้าหน้าที่และเยาวชนในพื้นที่ 


วันพฤหัสบดีที่ 13 มิถุนายน 2567
13/06/2567
พิมพ์
"ยุทธการปิดสวิตช์ผู้ค้ายาเสพติดเมืองดอกบัว 2" พ่อเมืองอุบลฯ เผย ฝ่ายปกครองอำเภอเดชอุดมเข้มต่อเนื่อง ! บุกรวบ "เอส บัวงาม" หลังพบเบาะแสขายยาเสพติดให้เจ้าหน้าที่และเยาวชนในพื้นที่
พ่อเมืองอุบลฯ เผย ฝ่ายปกครองอำเภอเดชอุดมเข้มต่อเนื่อง ! บุกรวบ "เอส บัวงาม" หลังพบเบาะแสขายยาเสพติดให้เจ้าหน้าที่และเยาวชนในพื้นที่ และจับกุมผู้เสพอีก 6 ราย ย้ำ ไม่มีป้อง และส่งดำเนินคดีตามกฎหมายไม่มีข้อยกเว้น พร้อมกำชับทุกส่วนเร่งตัดวงจรยาเสพติด
"ยุทธการปิดสวิตช์ผู้ค้ายาเสพติดเมืองดอกบัว 2" พ่อเมืองอุบลฯ เผย ฝ่ายปกครองอำเภอเดชอุดมเข้มต่อเนื่อง ! บุกรวบ "เอส บัวงาม" หลังพบเบาะแสขายยาเสพติดให้เจ้าหน้าที่และเยาวชนในพื้นที่ และจับกุมผู้เสพอีก 6 ราย ย้ำ ไม่มีป้อง และส่งดำเนินคดีตามกฎหมายไม่มีข้อยกเว้น พร้อมกำชับทุกส่วนเร่งตัดวงจรยาเสพติด ควบคู่กับการนำผู้ป่วยยาเสพติดเข้าสู่กระบวนการบำบัด รักษา และฟื้นฟู เพื่อใช้ชีวิตในสังคมอย่างปกติสุข
วันนี้ (13 มิ.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ฝ่ายปกครองจังหวัดอุบลราชธานี ได้สืบทราบเบาะแสว่า มีการซื้อขายยาเสพติดพื้นที่อำเภอเดชอุดม จังหวัดอุบลราชธานี ตนจึงได้สั่งการให้นายสะอาด วงศ์รักษ์ นายอำเภอเดชอุดม นำกำลังเจ้าหน้าที่ชุดปฏิบัติการพิเศษฝ่ายปกครองอำเภออุดม นำโดยนายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม นำสมาชิกกองอาสารักษาดินแดนอำเภอเดชอุดมที่ 5 ลงพื้นตรวจสอบข้อเท็จจริงดังกล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการครั้งนี้ เจ้าหน้าที่ชุดปฏิบัติการพิเศษฝ่ายปกครองอำเภออุดม สามารถจับกุม ผู้ต้องหายาเสพติด 7 ราย พร้อมของกลางยาบ้า 49 เม็ด อาวุธปืนไทยประดิษฐ์จำนวน 1 กระบอกพร้อมกระสุน ภายหลังการจับกุมนำตัวเข้าตรวจสารเสพติดผลปรากฏว่าพบสารเสพติดในปัสสาวะประเภทยาบ้า ทั้ง 7 ราย เจ้าหน้าที่จึงแจ้งข้อกล่าวหาและจัดทำบันทึกจับกุม ก่อนนำตัวส่งสถานีตำรวจภูธรเดชอุดม เพื่อดำเนินคดีตามกฎหมาย และนำผู้เสพหรือผู้ป่วยยาเสพติด 5 รายที่สมัครใจเข้าสู่กระบวนการบำบัดฟื้นฟูสภาพทางสังคม ต่อไป
"การปฏิบัติการครั้งนี้เป็นไปตามนโยบายการจัดระเบียบสังคม ปราบปรามผู้มีอิทธิพล ปราบปราม ป้องกันและแก้ไขปัญหายาเสพติดอย่างจริงจัง ตามนโยบายเร่งด่วน (Quick win) ของรัฐบาลและกระทรวงมหาดไทย เพื่อรักษาความสงบเรียบร้อยของสังคม นำมาซึ่งความปลอดภัยและความสงบสุขของพี่น้องประชาชน โดยในคดีนี้ได้กำชับให้เจ้าหน้าที่ฝ่ายปกครองดำเนินคดีตามกฎหมายอย่างเคร่งครัด เพื่อเป็นอุทาหรณ์ไม่ให้เด็กวัยรุ่น และเยาวชนเอาเป็นเยี่ยงอย่าง พร้อมแสดงให้เห็นถึงโทษของการกระทำที่ฝ่าฝืนกฎหมาย โดยมีเป้าหมายไม่ให้กระทำความผิดซ้ำอีกอย่างเด็ดขาด พร้อมกันนี้ได้ช่วยเหลือนำตัวผู้ป่วยยาเสพติดไปเข้ารับการบำบัดฟื้นฟูสภาพทางสังคมตามกระบวนการควบคู่กับการปราบปราม เพื่อคืนคนดีกลับสู่สังคมและไม่กลับไปสู่วงจรยาเสพติดอีก" นายศุภศิษย์ฯ กล่าวเพิ่มเติม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานี มุ่งมั่นในการกวาดล้างสิ่งผิดกฎหมายทุกรูปแบบที่ก่อให้เกิดความไม่สงบในบ้านเมือง โดยขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน และร่วมเป็นกำลังสำคัญในการสร้างสรรค์ให้บ้านเมืองของเรามีแต่สิ่งที่ดี ด้วยการช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือ ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/84406