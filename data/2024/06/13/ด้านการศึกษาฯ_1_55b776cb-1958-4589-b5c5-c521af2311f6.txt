รัฐบาลไทย-ข่าวทำเนียบรัฐบาล-ศธ. ขับเคลื่อน “การสอนทางไกลผ่านดาวเทียม: ดีแอลทีวี" หนุนเรียนได้ทุกที่ทุกเวลา ช่วยเติมเต็มโรงเรียนขาดครู-ครูไม่ครบชั้น-สอนไม่ตรงเอก


วันพฤหัสบดีที่ 13 มิถุนายน 2567
13/06/2567
พิมพ์
ศธ. ขับเคลื่อน “การสอนทางไกลผ่านดาวเทียม: ดีแอลทีวี" หนุนเรียนได้ทุกที่ทุกเวลา ช่วยเติมเต็มโรงเรียนขาดครู-ครูไม่ครบชั้น-สอนไม่ตรงเอก
พลตำรวจเอก เพิ่มพูน ชิดชอบ รมว.ศธ. พร้อมด้วย นายสุรศักดิ์ พันธ์เจริญวรกุล รมช.ศธ. ผู้บริหารระดับสูง ศธ. เปิดเผยภายหลังให้การต้อนรับ พลเอก ดาว์พงษ์ รัตนสุวรรณ องคมนตรี ในฐานะประธานกรรมการบริหารมูลนิธิการศึกษาทางไกลผ่านดาวเทียม ในพระบรมราชูปถัมภ์
ในการประชุมหารือการขับเคลื่อนการจัดการเรียนการสอนทางไกลผ่านดาวเทียมฯ เพื่อลดความเหลื่อมล้ำทางการศึกษา ณ กระทรวงศึกษาธิการ ว่า กระทรวงศึกษาธิการพร้อมที่จะสืบสานโครงการในพระราชดำริ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานไว้ตั้งแต่ปี 2537 ในการจัดการเรียนการสอนทางไกลผ่านดาวเทียม เพื่อช่วยเติมเต็มและแก้ไขการขาดแคลนครู ครูไม่ครบชั้น และครูสอนไม่ตรงวิชาเอก
รมว.ศธ. เปิดเผยว่า จากการได้มีโอกาสไปตรวจเยี่ยมมูลนิธิการศึกษาทางไกลผ่านดาวเทียม ในพระบรมราชูปถัมภ์ (DLTV) และโรงเรียนวังไกลกังวล ในพระบรมราชูปถัมภ์ จังหวัดประจวบคีรีขันธ์ ในการดำเนินการจัดการเรียนการสอนทางไกล นับเป็นสิ่งที่ดี ที่มาช่วยเติมเต็มการจัดการศึกษาของโรงเรียนที่มีครูที่ไม่ครบชั้น ซึ่งส่วนใหญ่เป็นโรงเรียนขนาดเล็กในพื้นที่ห่างไกลของ สพฐ.
“การสอนทางไกลฯ หรือ DLTV จัดการเรียนการสอนตั้งแต่ระดับอนุบาลไปจนถึงมัธยมศึกษาปีที่ 3 โดยมีโรงเรียนของ สพฐ. ที่ใช้ระบบการเรียนทางไกลผ่านดาวเทียม กว่า 10,699 โรงเรียน (โรงเรียนขนาดเล็กทั้งหมด 14,995 โรงเรียน) มีนักเรียนอยู่ในระบบกว่า 1.5 ล้านคน และไม่ได้ใช้เฉพาะโรงเรียนในสังกัด สพฐ. เท่านั้น แต่ยังมีโรงเรียนสังกัดอื่น ๆ ที่ใช้ระบบ DLTV ด้วย เช่น โรงเรียนในสังกัดสำนักงานคณะกรรมการส่งเสริมการศึกษาเอกชน (สช.) สถานศึกษาสังกัดกรมส่งเสริมการเรียนรู้ (สกร.) โรงเรียนตำรวจตระเวนชายแดน (ตชด.) โรงเรียนพระปริยัติธรรม แผนกสามัญศึกษา (พศ.) และโรงเรียนสังกัดองค์กรปกครองส่วนท้องถิ่น (อปท.) เป็นต้น ทั้งนี้ มี สพฐ.เป็นหน่วยงานหลักในการเก็บข้อมูล และจัดทำฐานข้อมูล “Big Data” ข้อมูลโรงเรียนที่จัดการเรียนการสอนผ่านระบบ DLTV รวมถึงสื่อการเรียนการสอน การหาโรงเรียนต้นแบบตามหลักการโรงเรียนพี่โรงเรียนน้อง เพื่อให้การจัดการเรียนการสอนทางไกล ซึ่งสอดคล้องกับนโยบายกระทรวงศึกษาธิการ เรียนได้ทุกที่ ทุกเวลา มีประสิทธิภาพมากขึ้น โดย ศธ. ใช้แนวทางควบรวมโรงเรียนเพื่อแชร์และใช้ทรัพยากรร่วมกันของโรงเรียนขนาดเล็ก ส่วนโรงเรียนสแกนอโลน ก็จะคงไว้โดยใช้รูปแบบการเรียนการสอนผ่านระบบ DLTV เพื่อแก้ไขปัญหาครูไม่ครบชั้น ช่วยลดความเหลื่อมล้ำของโรงเรียนในพื้นที่ห่างไกล
นอกจากนี้ ยังได้มีการแลกเปลี่ยนความคิดเห็น เกี่ยวกับการขับเคลื่อนการจัดการศึกษาของโรงเรียนต้นทางที่เป็นผู้ผลิตสื่อการเรียนการสอน การประเมินการทำงาน การดูแลวัสดุอุปกรณ์ ซึ่งได้รับความร่วมมือจากสำนักงานคณะกรรมการการอาชีวศึกษา (สอศ.) มอบให้สถานศึกษาในสังกัดสนับสนุนในการซ่อมบำรุงอุปกรณ์ เพื่อความรวดเร็วและประหยัดค่าใช้จ่ายของโรงเรียน สพฐ. ส่วนการผลิตครู ทางพลเอก ดาว์พงษ์ รัตนสุวรรณ องคมนตรี ได้มีการขับเคลื่อนผ่านกลุ่มมหาวิทยาลัยราชภัฏ (มรภ.) โดยฝากหน่วยงานที่กำกับดูแล เช่น สำนักงานเลขาธิการคุรุสภา ช่วยดูแลในเรื่องการพัฒนาคุณภาพครูอย่างต่อเนื่อง” รมว.ศธ.กล่าว
ในโอกาสนี้ รมว.ศธ. ได้นำพลเอก ดาว์พงษ์ รัตนสุวรรณ องคมนตรี เยี่ยมชมภายในกระทรวงศึกษาธิการ ในฐานะที่เป็นอดีตรัฐมนตรีว่าการกระทรวงศึกษาธิการ เพื่อดูความเปลี่ยนแปลงที่เกิดขึ้นด้วย
#เรียนดีมีความสุข #DLTV #สร.ศธ.

ที่มา : https://www.thaigov.go.th/news/contents/details/84422