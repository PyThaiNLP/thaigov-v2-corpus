รัฐบาลไทย-ข่าวทำเนียบรัฐบาล-ผู้ว่าฯ เมืองคนดี รับมอบธงตราสัญลักษณ์จากผู้ว่าฯ เมืองคอน พร้อมนำพสกนิกรทุกหมู่เหล่า เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล


วันพฤหัสบดีที่ 13 มิถุนายน 2567
13/06/2567
พิมพ์
ผู้ว่าฯ เมืองคนดี รับมอบธงตราสัญลักษณ์จากผู้ว่าฯ เมืองคอน พร้อมนำพสกนิกรทุกหมู่เหล่า เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคล
ผู้ว่าฯ เมืองคนดี รับมอบธงตราสัญลักษณ์จากผู้ว่าฯ เมืองคอน พร้อมนำพสกนิกรทุกหมู่เหล่า เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยความจงรักภักดี
ผู้ว่าฯ เมืองคนดี รับมอบธงตราสัญลักษณ์จากผู้ว่าฯ เมืองคอน พร้อมนำพสกนิกรทุกหมู่เหล่า เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยความจงรักภักดี พร้อมเชิญชวนชาวสุราษฎร์ฯ ร่วมกิจกรรมเฉลิมฉลอง 13 มิ.ย. 67 ณ วัดพระธาตุไชยา โดยพร้อมเพรียงกัน
วันนี้ (13 มิ.ย. 67) นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดสุราษฎร์ธานี ร่วมกับกระทรวงมหาดไทยและจังหวัดต่าง ๆ ทั่วประเทศ จัดกิจกรรม เดิน วิ่ง ปั่น ธงตราสัญลักษณ์พระราชพิธีมหามงคลเฉลิมพระชนมพรรษา 28 กรกฎาคม 2567 ด้วยความมุ่งมั่นตั้งใจในการแสดงออกซึ่งความสมัครสมานสามัคคี ร่วมแรง ร่วมใจ เพื่อผดุงและเทิดทูนไว้ซึ่งสถาบันหลักของชาติ โดยเฉพาะอย่างยิ่ง สถาบันพระมหากษัตริย์ ผู้ทรงเป็นที่รักยิ่งของปวงชนชาวไทย
“จังหวัดสุราษฎร์ธานี เป็นจังหวัดที่ได้รับพระราชทานนามจากล้นเกล้าฯ พระบาทสมเด็จพระมงกุฎเกล้าเจ้าอยู่หัว เมื่อวันที่ 29 กรกฎาคม 2458 นับถึงปัจจุบันล่วงมากว่า 109 ปี ที่คำว่า “สุราษฎร์ธานี” ได้ปรากฏจดจารอยู่บนผืนแผ่นดินสุวรรณภูมิ แผ่นดินไทยแห่งนี้ สะท้อนความหมายอันล้ำค่าว่า “เมืองคนดี” จึงเป็นจังหวัดที่ได้รับพระมหากรุณาธิคุณจากพระมหากษัตริย์ทุกพระองค์ โดยเฉพาะอย่างยิ่ง พระบาทสมเด็จพระเจ้าอยู่หัว ได้พระราชทานพระมหากรุณาในการหนุนเสริมให้ประชาชนชาวสุราษฎร์ธานีได้รับโอกาสที่ดีของชีวิต ทั้งพระราชทานจัดตั้งโรงพยาบาลสมเด็จพระยุพราช อำเภอเวียงสระ จังหวัดสุราษฎร์ธานี รวมถึงโรงเรียนมัธยมพัชรกิติยาภา 3 สุราษฎร์ธานี เป็นอาทิ” นายเจษฎา กล่าวในช่วงต้น
นายเจษฎา กล่าวต่ออีกว่า เมื่อวันที่ 12 มิ.ย. 67 ที่ผ่านมา นับเป็นโอกาสที่ดีของชาวจังหวัดสุราษฎร์ธานี ที่ได้มีโอกาสร่วมกันรับธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากนายขจรเกียรติ รักพานิชมณี ผู้ว่าราชการจังหวัดนครศรีธรรมราช โดยตนได้นำคณะรองผู้ว่าราชการจังหวัดสุราษฎร์ธานี หัวหน้าส่วนราชการ ผู้แทนทุกภาคส่วน และพสกนิกรชาวสุราษฎร์ธานี นับพันคนมารอต้อนรับและร่วมพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ บริเวณลานพิธี สถานีตำรวจภูธรเขานิพันธ์ อำเภอเวียงสระ จังหวัดสุราษฎร์ธานี ที่เป็นจุดเขตแดนรอยต่อกับจังหวัดนครศรีธรรมราช ซึ่งจังหวัดสุราษฎร์ธานี เป็นหนึ่งในเส้นทางของการนำธงตราสัญลักษณ์ฯ เส้นทางละ 72 คัน รวม 10 เส้นทาง 720 คัน เดิน วิ่ง ปั่น และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงตราสัญลักษณ์ฯ เข้ามาสู่กระทรวงมหาดไทย ภายในเดือนกรกฎาคม 2567 นี้
นายเจษฎา กล่าวเพิ่มเติมว่า จังหวัดสุราษฎร์ธานี ถือเป็นจังหวัดที่อยู่ในเว้นทางสายที่ 8 ต้นทางเริ่มมาจากจังหวัดยะลา มีกำหนดเส้นทางการเดิน วิ่ง ปั่น ธงตราสัญลักษณ์ฯ ผ่านพื้นที่จังหวัดสุราษฎร์ธานี ใน 7 อำเภอ ประกอบด้วย อำเภอเวียงสระ บ้านนาสาร บ้านนาเดิม พุนพิน ท่าฉาง ไชยา และอำเภอท่าชนะ ก่อนจะส่งต่อให้จังหวัดชุมพร ที่อำเภอละแม โดยในช่วงเย็นวันนี้ จะมีพิธีฉลองธงตราสัญลักษณ์ ณ วัดพระบรมธาตุไชยา ราชวรวิหาร อำเภอไชยา จังหวัดสุราษฎร์ธานี ซึ่งเป็นโบราณสถานและสิ่งศักดิ์สิทธิ์ที่พี่น้องประชาชนชาวสุราษฎร์ธานีและจังหวัดใกล้เคียงเคารพบูชา และประการที่สำคัญยิ่ง ยังเป็นสถานที่ตั้งของแหล่งน้ำศักดิ์สิทธิ์ของจังหวัดสุราษฎร์ธานี ที่ทางจังหวัดฯ เตรียมความพร้อมประกอบพิธีพลีกรรมตักน้ำ เพื่อเสกน้ำพระพุทธมนต์ ทูลเกล้าฯ ถวายในการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อีกด้วย โดยสำหรับกิจกรรมการฉลองธงตราสัญลักษณ์ฯ ของจังหวัดสุราษฎร์ธานี จัดมีการแสดงศิลปวัฒนธรรมพื้นบ้าน การฉายภาพยนตร์สารคดีเฉลิมพระเกียรติฯ และนิทรรศการเฉลิมพระเกียรติ โดยภายในบริเวณวัดพระบรมธาตุไชยา ราชวรวิหาร จะมีการจำหน่ายสินค้าพื้นเมือง ของพื้นบ้าน เพื่อให้พี่น้องประชาชนได้ร่วมกิจกรรมอย่างมีอรรถรส และร่วมดื่มด่ำกับดินแดนอันศักดิ์สิทธิ์ที่อยู่คู่กับจังหวัดสุราษฎร์ธานีอย่างยาวนาน อันเป็นสถานที่แห่งการหลอมรวมใจของพสกนิกรชาวเมืองคนดีถวายแด่องค์พระมหากษัตริย์ ก่อนที่ในช่วงเช้าวันที่ 14 มิถุนายน 2567 จะเคลื่อนขบวนไปยังอำเภอท่าชนะ เพื่อส่งต่อธงให้กับผู้ว่าราชการจังหวัดชุมพรที่อำเภอละแม จังหวัดชุมพร อันเป็นรอยต่อระหว่างจังหวัดสุราษฎร์ธานี และจังหวัดชุมพร รวมระยะทางการเดิน วิ่ง ปั่น ธงตราสัญลักษณ์ฯ ในพื้นที่จังหวัดสุราษฎร์ธานี 150 กิโลเมตร
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวในช่วงท้ายว่า ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดนครศรีธรรมราช ที่ได้ร่วมด้วยช่วยกันแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ในการเดิน วิ่ง ปั่น อย่างพร้อมเพรียง และเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสมหามงคลสมัยพิเศษยิ่งนี้ และในวันนี้ ขอเชิญชวนพี่น้องประชาชนชาวสุราษฎร์ธานี เมืองคนดี ได้ร่วมกิจกรรมเฉลิมฉลองธงตราสัญลักษณ์ฯ ณ วัดพระบรมธาตุไชยา ราชวรวิหาร มาร่วมเฉลิมพระเกียรติ ร่วมภาคภูมิใจ อิ่มบุญ อิ่มกุศล อิ่มทอง ร่วมกิจกรรมเพื่อเทิดพระเกียรติพระบาทสมเด็จพระเจ้าอยู่หัว โดยพร้อมเพรียงกัน และขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชาในการร่วมเดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84413