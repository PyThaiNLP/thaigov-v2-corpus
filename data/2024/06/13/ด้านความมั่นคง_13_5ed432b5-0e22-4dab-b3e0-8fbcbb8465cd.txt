รัฐบาลไทย-ข่าวทำเนียบรัฐบาล-พ่อเมืองสุโขทัย นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันพฤหัสบดีที่ 13 มิถุนายน 2567
13/06/2567
พิมพ์
พ่อเมืองสุโขทัย นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
พ่อเมืองสุโขทัย นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดตาก
วันนี้ (13 มิ.ย. 67) นายสุชาติ ทีคะสุข ผู้ว่าราชการจังหวัดสุโขทัย ได้เปิดเผยถึงการรับมอบธงตราสัญลักษณ์ ฯ ของจังหวัดสุโขทัย ว่าตนได้เป็นประธานในพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจาก นายสมชัย กิจเจริญรุ่งโรจน์ ผู้ว่าราชการจังหวัดตาก โดยมี นายณัฏฐพงศ์ สุขวิสิฏฐ์ รองผู้ว่าราชการจังหวัดสุโขทัย นางสงวน มะเสนา รองผู้ว่าราชการจังหวัดสุโขทัย นางสาวสรินรัตน์ เกิดสกุลรุ่งโรจน์ รองผู้ว่าราชการจังหวัดสุโขทัย ผู้พิพากษาหัวหน้าศาล ทหาร ตำรวจ หัวหน้าส่วนราชการ/รัฐวิสาหกิจ องค์กรปกครองส่วนท้องถิ่น และประชาชนทุกหมู่เหล่า ร่วมพิธีฯ เป็นจำนวนมาก ณ โรงเรียนหนองหญ้าปล้อง อำเภอบ้านด่านลานหอย จังหวัดสุโขทัย
นายสุชาติ ทีคะสุข ผู้ว่าราชการจังหวัดสุโขทัย กล่าวว่า จังหวัดสุโขทัย ได้รับมอบธงตราสัญลักษณ์ฯ เป็นจังหวัดลำดับที่ 6 ในสายที่ 1 ต่อจากจังหวัดเชียงใหม่ ลำพูน ลำปาง และตาก ซึ่งจังหวัดสุโขทัยจะนำธงตราสัญลักษณ์ มาจัดกิจกรรมโครงการเดิน วิ่ง ปั่น ธงตราสัญลักษณ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการเดิน การวิ่ง หรือการปั่นจักรยาน
นายสุชาติ ทีคะสุข ผู้ว่าราชการจังหวัดสุโขทัย กล่าวเพิ่มเติมว่า หลังจากรับมอบธงตราสัญลักษณ์ ฯ เสร็จสิ้นแล้ว ตนได้เชิญธงตราสัญลักษณ์งานเฉลิมพระเกียรติฯ พร้อมกิจกรรมเดิน วิ่ง ปั่น ธงตราสัญลักษณ์ฯ เคลื่อนขบวนจากโรงเรียนหนองหญ้าปล้อง ถึงปั๊ม ป.ต.ท.อำเภอบ้านด่านลานหอย ส่งมอบธงตราสัญลักษณ์งานเฉลิมพระเกียรติฯ ให้กับนายเอนก วิทยาพิรุณทอง นายอำเภอบ้านด่านลานหอย ซึ่งเป็นอำเภอแรกที่ขบวนเคลื่อนผ่าน จากนั้น เคลื่อนขบวนเข้าสู่อำเภอเมืองสุโขทัย ผ่านอุทยานประวัติศาสตร์สุโขทัย และเคลื่อนขบวนต่อไปยังอำเภอทุ่งเสลี่ยม ศรีสัชนาลัย ศรีนคร สวรรคโลก ศรีสำโรง ก่อนที่ขบวนจะเคลื่อนกลับมาที่อำเภอเมืองสุโขทัยไปสิ้นสุดที่ศาลากลางจังหวัดสุโขทัย เพื่อจัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวฯ ในวันนี้ ก่อนที่ในวันที่ 14 มิ.ย. 67 จะเคลื่อนขบวนธงตราสัญลักษณ์ ฯ อีกครั้ง เพื่อส่งต่อให้กับจังหวัดเพชรบูรณ์จัดกิจกรรมเป็นจังหวัดถัดไป
นายสุชาติ ทีคะสุข ผู้ว่าราชการจังหวัดสุโขทัย กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84418