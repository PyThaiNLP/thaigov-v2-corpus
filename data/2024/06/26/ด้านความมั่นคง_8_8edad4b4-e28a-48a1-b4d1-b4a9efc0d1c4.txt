รัฐบาลไทย-ข่าวทำเนียบรัฐบาล-เลขา "อารี" จัดสร้างงาน และเส้นทางสู่อาชีพสุราษฎร์ เสิร์ฟงาน 1,200 อัตรา พร้อมมหกรรมธงฟ้า สินค้าราคาถูกลดค่าครองชีพ


วันพุธที่ 26 มิถุนายน 2567
26/06/2567
พิมพ์
เลขา "อารี" จัดสร้างงาน และเส้นทางสู่อาชีพสุราษฎร์ เสิร์ฟงาน 1,200 อัตรา พร้อมมหกรรมธงฟ้า สินค้าราคาถูกลดค่าครองชีพ
วันที่ 26 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมาย นายอารี ไกรนรา เลขานุการรัฐมนตรีว่าการกระทรวงแรงงาน ลงพื้นที่เปิดงาน “สร้างงาน และเส้นทางสู่อาชีพ @ Chaiya Suratthani"
ณ วิทยาลัยการอาชีพไชยา ตำบลเวียง อำเภอไชยา จังหวัดสุราษฎร์ธานี โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน นายสุคนธ์ หนูภักดี รองผู้ว่าราชการจังหวัดสุราษฎร์ธานี ร่วมเป็นเกียรติ นายพงษ์สวัสดิ์ พวงเดช ผู้อำนวยการสำนักงานจัดหางานกรุงเทพมหานครพื้นที่ 2 รักษาราชการแทนจัดหางานจังหวัดสุราษฎร์ธานี พร้อมด้วยหัวหน้าส่วนราชการสังกัดกระทรวงแรงงานในจังหวัดสุราษฎร์ธานีให้การต้อนรับ
นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน สำนักงานจัดหางานจังหวัดสุราษฎร์ธานี และวิทยาลัยการอาชีพไชยา ร่วมมือขับเคลื่อนนโยบายรัฐบาล ผ่านการจัดงาน "สร้างงานและเส้นทางสู่อาชีพ @ Chaiya Suratthani" ตามเป้าหมายส่งเสริมการมีงานทำ สร้างรายได้ และสร้างโอกาสสู่ความเสมอภาคทางสังคม โดยเป็นกิจกรรมที่น่าสนใจและเป็นประโยชน์ต่อประชาชนทุกกลุ่มเป้าหมาย ทั้งในส่วนของการเตรียมความพร้อมกำลังแรงงาน การเพิ่มศักยภาพในการประกอบอาชีพของประชาชน การให้ความรู้และฝึกปฏิบัติจริงจากผู้ที่ประสบความสำเร็จในการประกอบอาชีพอิสระ ผู้ประกอบการ FOOD TRUCK จุดประกายความคิดสร้างสรรค์ และช่องทางหารายได้ และไฮไลต์สำคัญ อย่างการเปิดโอกาสให้คนหางานและนายจ้าง/สถานประกอบการที่มารับสมัครงาน ได้พบและคัดเลือกกันโดยตรง โดยมีตำแหน่งงานว่าง 1,235 อัตรา จาก 103 สถานประกอบการ นอกจากนี้กระทรวงแรงงาน ร่วมกับกระทรวงพาณิชย์ ยังจัดโครงการธงฟ้าราคาประหยัด นำสินค้าราคาต่ำกว่าท้องตลาด ให้บริการ พี่น้องแรงงาน โดยมีการจำหน่ายสินค้าอุปโภคบริโภคกว่า 100 รายการ ลดสูงสุด 55% โดยเฉพาะสินค้าที่จำเป็นต่อการครองชีพ เช่น บะหมี่กึ่งสำเร็จรูป ข้าวสาร ไข่ไก่ น้ำตาลทราย น้ำมันพืช รวมทั้งผลไม้ตามฤดูกาล
“การร่วมมือช่วยเหลือพี่น้องผู้ใช้แรงงานตามนโยบายรัฐบาล นับเป็นครั้งแรกของความร่วมมือครั้งสำคัญ ของตลาดนัดแรงงาน ที่มีงานพาร์ทไทม์วัยเรียน ถึงงานวัยเกษียณ และ งานสินค้าธงฟ้าราคาประหยัด ซึ่งงานนี้ นับเป็นช่วยเหลือประชาชนในการเพิ่มรายได้ ลดรายจ่ายในครัวเรือนอย่างแท้จริง” นายอารี ไกรนรา เลขานุการรัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สถานการณ์ปัจจุบันที่เปลี่ยนแปลงอย่างรวดเร็ว จากการพัฒนาเทคโนโลยี ส่งผลกระทบต่อพฤติกรรมการดำเนินชีวิต การใช้จ่าย และความเป็นอยู่ของคนไทยอย่างยิ่ง กรมการจัดหางานจึงจัดกิจกรรมที่สอดรับกับการเปลี่ยนแปลง อาทิ การบรรยายหัวข้อ “การเตรียมความพร้อมก่อนเข้าสู่ตลาดแรงงาน” และหัวข้อ "การเป็นอินฟลูเอนเซอร์" การสาธิตอาชีพอิสระและฝึกปฏิบัติ โดยผู้ประสบความสำเร็จในอาชีและจากสถานศึกษาในสังกัดอาชีวศึกษาจังหวัดสุราษฎร์ธานี จำนวน 42 อาชีพ นิทรรศการเรียนรู้ ด้านนวัตกรรมใหม่ ๆ นิทรรศการของหน่วยงานในสังกัดกระทรวงแรงงาน นิทรรศการด้านการศึกษาและนวัตกรรมจากสถานศึกษาในสังกัดอาชีวศึกษาจังหวัดสุราษฎร์ธานี การทดสอบความพร้อมความถนัดทางอาชีพ การแข่งขันตอบปัญหาอาชีพชิงรางวัล การจัดแสดงและจำหน่ายสินค้าของกลุ่มที่ได้รับการส่งเสริมจากสำนักงานจัดหางานจังหวัดสุราษฎร์ธานี กลุ่มผู้รับงานไปทำที่บ้าน และกลุ่มอาชีพอิสระ รวมทั้งบริการให้คำปรึกษาแนะนำ การขึ้นทะเบียนผู้ประกันตนกรณีว่างงานและรายงานตัวผ่านรถ Mobile Unit นอกจากนี้ยังมีกิจกรรมยกระดับฝีมือ หลักสูตร "ผู้ฝึกสอนมวยไทยระดับ 1" โดยสถาบันพัฒนาฝีมือแรงงาน 11 สุราษฎร์ธานี
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทางสู่อาชีพ @ Chaiya Suratthani" วันที่ 26 มิถุนายน 2567 เวลา 08.30 – 16.30 น. หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดสุราษฎร์ธานี โทร 077355422

ที่มา : https://www.thaigov.go.th/news/contents/details/85015