รัฐบาลไทย-ข่าวทำเนียบรัฐบาล-ฝ่ายปกครองร่วมกับตำรวจ ปิดล้อมตรวจค้น กลุ่มแรงงานต่างด้าว เมียนมา - กัมพูชา หลังก่อเหตุวิวาทปะทะระบายความแค้นด้วยอาวุธมีดและปืน ผู้ว่าฯ เผย ได้กำชับนายจ้างและผู้ประกอบการในพื้้นที่


วันพุธที่ 26 มิถุนายน 2567
26/06/2567
พิมพ์
ฝ่ายปกครองร่วมกับตำรวจ ปิดล้อมตรวจค้น กลุ่มแรงงานต่างด้าว เมียนมา - กัมพูชา หลังก่อเหตุวิวาทปะทะระบายความแค้นด้วยอาวุธมีดและปืน ผู้ว่าฯ เผย ได้กำชับนายจ้างและผู้ประกอบการในพื้้นที่
ฝ่ายปกครองร่วมกับตำรวจ ปิดล้อมตรวจค้น กลุ่มแรงงานต่างด้าว เมียนมา - กัมพูชา หลังก่อเหตุวิวาทปะทะระบายความแค้นด้วยอาวุธมีดและปืน ด้านผู้ว่าฯ เผย ได้กำชับนายจ้าง และผู้ประกอบการในพื้นที่ให้หมั่นดูเเลลูกจ้างทุกกลุ่มไม่เฉพาะเเรงงานต่างด้าวเเล้ว
ฝ่ายปกครองร่วมกับตำรวจ ปิดล้อมตรวจค้น กลุ่มแรงงานต่างด้าว เมียนมา - กัมพูชา หลังก่อเหตุวิวาทปะทะระบายความแค้นด้วยอาวุธมีดและปืน ด้านผู้ว่าฯ เผย ได้กำชับนายจ้าง และผู้ประกอบการในพื้นที่ให้หมั่นดูเเลลูกจ้างทุกกลุ่มไม่เฉพาะเเรงงานต่างด้าวเเล้ว เพื่อความสงบเรียบร้อยของบ้านเมือง
เมื่อวันที่ 25 มิ.ย. 67 นายศุภมิตร ชิณศรี ผู้ว่าราชการจังหวัดสมุทรปราการ เปิดเผยถึง การบูรณาการร่วมกันระหว่างฝ่ายปกครอง เจ้าหน้าที่ตำรวจ และสำนักงานจัดหางานจังหวัดสมุทรปราการ ปล่อยเเถวปิดล้อมตรวจค้นบุคคลต่างด้าว ภายในหอพักคอนโด เจริญสินธานี ม.7 ต.บางปูใหม่ อ.เมืองสมุทรปราการ จ.สมุทรปราการ โดยมี นายสมศักดิ์ แก้วเสนา ปลัดจังหวัดสมุทรปราการ และพล.ต.ต.วิชิต บุญชินวุฒิกุล ผบก.ภ.จว.สมุทรปราการ บูรณาการกำลัง เจ้าหน้าที่กว่า 100 นาย เข้าปิดล้อมตรวจค้น ภายหลังมีเหตุ กลุ่มแรงงานต่างด้าวชาวกัมพูชา และชาวเมียนมา นำอาวุธปืน และมีดก่อเหตุทะเลาะวิวาทกัน เมื่อคืนวันที่ 24 มิ.ย. ที่ผ่านมา โดยเป้าหมาย คือ การตรวจค้นอาวุธ และยาเสพติด รวมถึงกลุ่มบุคคลต่างด้าวหลบหนีเข้าเมือง
นายศุภมิตร ชิณศรี ผู้ว่าราชการจังหวัดสมุทรปราการ กล่าวว่า ปฏิบัติการในครั้งนี้ ตนได้รับข้อร้องเรียนมาจากพี่น้องประชาชนในพื้นที่เกิดเหตุ โดยประชาชนที่เห็นเหตุการณ์เล่าว่าระหว่างเก็บของเตรียมปิดร้าน เห็นชาย 2 คน ไล่ฟันกัน โดยจำหน้าได้ว่า คู่นี้เคยมีเรื่องกันแล้วเมื่อคืนก่อน จนมารอบนี้น่าจะมาแก้แค้นเอาคืนแม้ว่าเมื่อคืน (24 มิ.ย. 67) ตำรวจจึงจับกุมกลุ่มผู้ก่อเหตุ 3 คน ไปสอบสวนดำเนินคดีแล้ว แต่จากข้อมูลที่ชาวบ้านที่เห็นเหตุการณ์อีกกลุ่มหนึ่ง เล่าว่า เห็นผู้ร่วมก่อเหตุมีประมาณ 7 คน ซึ่งตำรวจต้องสืบสวนสาวหาตัวต่อว่ามีใครบ้างและจากเหตุการณ์รุนแรงที่เกิดขึ้นในครั้งนี้ ชาวบ้านก็เชื่อว่าความบาดหมาง ไม่น่าจะจบง่าย ๆ ไม่วันใดก็วันหนึ่ง แรงงาน 2 สัญชาตินี้ น่าจะเปิดศึกวิวาทตีกันอีก โดยเห็นแรงงานบางคนถืออาวุธ มีทั้งปืน มีดยาว และมีดสั้น ลักษณะไม่เกรงกลัวกฎหมายไทย
“ปฏิบัติการครั้งนี้จึงเป็นที่มาของการเข้าปิดล้อมตรวจค้นบุคคลต่างด้าว ภายในหอพักคอนโดเจริญสินธานี ม.7 ต.บางปูใหม่ อ.เมืองสมุทรปราการ จ.สมุทรปราการ ซึ่งทางเจ้าหน้าที่ได้ทำการตรวจค้นห้องพักเเละทำการตรวจสอบบุคคลต่างด้าว จำนวน 37 ราย ผลการตรวจสอบ ได้จับกุมข้อหาเป็นบุคคลต่างด้าว เข้ามาในราชอาณาจักรไทย โดยไม่ได้รับอนุญาต (หลบหนีเข้าเมือง) สัญชาติเมียนมา 10 ราย และจับกุมเป็นบุคคลต่างด้าวไม่เเสดงบัตรเมื่อเจ้าพนักงานเรียกตรวจ (นำมาเเสดงภายหลัง) จำนวน 27 ราย แบ่งเป็นสัญชาติเมียนมา 20 ราย และสัญชาติกัมพูชา 7 ราย ทางเจ้าหน้าที่ จึงนำตัวส่งพนักงานสอบสวนพร้อมดำเนินคดีตามกฎหมายต่อไป" นายศุภมิตรฯ กล่าว
นายศุภมิตร ชิณศรี ผู้ว่าราชการจังหวัดสมุทรปราการ กล่าวเพิ่มเติมว่า การระดมกำลังในครั้งนี้ถือเป็นการบูรณาการทำงานร่วมกันแบบไร้รอยต่อด้วยความมุ่งมั่นตั้งใจอย่างเต็มที่ เพื่อที่สร้างความมั่นใจให้พี่น้องประชาชนได้ใช้ชีวิตได้อย่างปกติสุข ทั้งนี้ ได้เจรจาร่วมกับกลุ่มนายจ้าง และลูกจ้างแรงงานต่างด้าวแล้ว โดยได้กำชับให้มีการว่ากล่าวตักเตือนภายในสถานประกอบการทั้งแรงงานไทยและแรงงานต่างด้าวให้เรียบร้อยและหากเกิดความขัดแย้งขอให้หาแนวทางในการเเก้ไขปัญหาร่วมกัน หรือ อาจให้มีคนกลางทำหน้าที่ไกล่เกลี่ยให้เป็นไปตามข้อบังคับของบริษัท และขอให้ปฏิบัติตามกฎหมายอย่างเคร่งครัด เพื่อลดความเสี่ยงในการเกิดปัญหาทะเลาะวิวาทและปัญหากระทบกระทั่งกัน
"หากพี่น้องประชาชนพบผู้กระทำผิดกฎหมายแสดงพฤติกรรมไม่เหมาะสม อาทิ นำอาวุธปืนขึ้นมายิง หรือ ข่มขู่ หรือการกระทำความผิดใด ๆ ทุกรูปแบบ ขอให้ได้แจ้งเจ้าหน้าที่ฝ่ายปกครอง หรือ เจ้าหน้าที่ตำรวจ หรือ หน่วยงานที่เกี่ยวข้อง หรือทางศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ได้มอบแนวทางให้ฝ่ายปกครอง นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หมั่นลงพื้นที่ เพื่อหาข่าวที่อาจก่อให้เกิดเหตุการณ์ไม่สงบเรียบร้อยในพื้นที่ พร้อมทั้ง Re X-ray เครือข่ายกลุ่มผธ้มีอิทธิพลอย่างต่อเนื่อง เพื่อให้พี่น้องประชาชนได้รับความปลอดภัยในการใช้ชีวิตอย่างปกติสุข" นายศุภมิตรฯ กล่าวเน้นย้ำ
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/84980