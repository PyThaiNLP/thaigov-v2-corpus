รัฐบาลไทย-ข่าวทำเนียบรัฐบาล-​ก.อุตฯ ติดตามการป้องกันและแก้ไขปัญหาสารเคมีรั่วไหล พร้อมกำชับหน่วยงาน ตรวจสอบ เพิ่มมาตรการป้องกันไม่ให้เกิดเหตุซ้ำ


วันพุธที่ 26 มิถุนายน 2567
26/06/2567
พิมพ์
​ก.อุตฯ ติดตามการป้องกันและแก้ไขปัญหาสารเคมีรั่วไหล พร้อมกำชับหน่วยงาน ตรวจสอบ เพิ่มมาตรการป้องกันไม่ให้เกิดเหตุซ้ำ
​ก.อุตฯ ติดตามการป้องกันและแก้ไขปัญหาสารเคมีรั่วไหล พร้อมกำชับหน่วยงาน ตรวจสอบ เพิ่มมาตรการป้องกันไม่ให้เกิดเหตุซ้ำ
วันที่ 24 มิถุนายน 2567 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายเอกภัทร วังสุวรรณ นายบรรจง สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ บุญศิริ นายเศรษฐรัตน์ เลือดสกุล ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม ร่วมประชุมติดตามการดำเนินการตามมติคณะรัฐมนตรี เรื่อง การป้องกันและแก้ไขปัญหาสารเคมีรั่วไหล โดยมี นายสมชัย เอมบำรุง ผู้อำนวยการกองกฎหมาย อุตสาหกรรมจังหวัดพระนครศรีอยุธยา อุตสาหกรรมจังหวัดเพชรบูรณ์ อุตสาหกรรมจังหวัดนครราชสีมา และผู้แทนอุตสาหกรรมจังหวัดระยอง ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านสื่ออิเล็กทรอนิกส์ (Zoom Application)
ที่ประชุมได้ติดตามความคืบหน้าการดำเนินการ การตรวจสอบ ติดตามข้อเท็จจริง ตลอดจนแนวทางและแผนการจัดการแก้ไขปัญหาการลักลอบทิ้งกากอุตสาหกรรมในจังหวัดระยอง พระนครศรีอยุธยา นครราชสีมา และเพชรบูรณ์ พร้อมกำหนดมาตรการป้องกันไม่ให้เกิดเหตุการณ์ในลักษณะดังกล่าวอีกให้ชัดเจนอย่างเป็นระบบ และเป็นรูปธรรม ครอบคลุมทุกขั้นตอนที่เกี่ยวข้อง เช่น การจัดการ การทำลาย และการเคลื่อนย้ายกากอุตสาหกรรมและสารเคมีตามมาตรฐานสากล เพื่อป้องกันผลกระทบต่อประชาชนในพื้นที่ และเพื่อให้การดำเนินงานเป็นไปในทิศทางเดียวกัน ได้กำชับมอบหมายให้หน่วยงานในสังกัดกระทรวงอุตสาหกรรมจัดทำแผนงานและผลการดำเนินงาน พร้อมสรุปรายงานความคืบหน้าเพื่อติดตามอย่างต่อเนื่องทุกสัปดาห์ ต่อไป

ที่มา : https://www.thaigov.go.th/news/contents/details/85023