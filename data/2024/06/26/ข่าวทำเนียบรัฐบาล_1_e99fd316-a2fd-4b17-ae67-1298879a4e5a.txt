รัฐบาลไทย-ข่าวทำเนียบรัฐบาล-ดร. นลินี ทวีสิน ผู้แทนการค้าไทย หารือฝ่ายเศรษฐกิจสหรัฐฯ กระชับความสัมพันธ์ทางการค้า การลงทุนแนบแน่น ชวนสหรัฐฯ สนับสนุนการพัฒนาทักษะแรงงานไทย 


วันพุธที่ 26 มิถุนายน 2567
26/06/2567
พิมพ์
ดร. นลินี ทวีสิน ผู้แทนการค้าไทย หารือฝ่ายเศรษฐกิจสหรัฐฯ กระชับความสัมพันธ์ทางการค้า การลงทุนแนบแน่น ชวนสหรัฐฯ สนับสนุนการพัฒนาทักษะแรงงานไทย
ดร. นลินี ทวีสิน ผู้แทนการค้าไทย หารือฝ่ายเศรษฐกิจสหรัฐฯ กระชับความสัมพันธ์ทางการค้า การลงทุนแนบแน่น ชวนสหรัฐฯ สนับสนุนการพัฒนาทักษะแรงงานไทย
วันนี้ (26 มิ.ย. 67) ดร. นลินี ทวีสิน พบหารือนายแอนดรูว ชอว (Andrew Shaw) ที่ปรึกษาฝ่ายเศรษฐกิจ สถานเอกอัครราชทูตสหรัฐอเมริกาประจำประเทศไทย ปลื้มบริษัท Harman เตรียมเปิดโรงงานผลิตแห่งใหม่ในไทยในพื้นที่แหลมฉบัง ซึ่งเป็นจุดยุทธศาสตร์สำคัญภายใต้เขตพัฒนาพิเศษภาคตะวันออก (EEC) พร้อมเชิญชวนบริษัทอื่น ๆ ลงทุนในไทยเพิ่มเติม พร้อมหารือความร่วมมือการพัฒนาทักษะแรงงานไทย ให้พร้อมรับการลงทุนสมัยใหม่ รวมทั้งยืนยันเจตนารมณ์ของไทย ในการมุ่งสู่การเป็นประเทศที่ส่งเสริมการทำประมงอย่างยั่งยืน และปลอดจาก การทำประมงผิดกฎหมาย ขาดการรายงาน และไร้การควบคุม
ดร. นลินี ทวีสิน เปิดเผยภายหลังการหารือกับนายแอนดรูว ชอว เห็นพ้องถึงความสำคัญของการลงทุนจากบริษัท Harman บริษัทด้านเทคโนโลยีอิเล็กทรอนิกส์ผลิตสินค้าเครื่องเสียงและลำโพง ชั้นนำภายใต้แบรนด์ อาทิ Harman Gardon, Bang & Olufsen, JBL และ Infinity ตลอดจนเทคโนโลยี ล้ำสมัย เช่น Augmented Reality (AR) และ Artificial Intelligence (AI) เพื่อยกระดับประสบการณ์ด้านยานยนต์ให้กับผู้บริโภค อีกทั้งยังได้รับเลือกให้เป็นผู้ติดตั้งระบบเสียงในโครงการปรับปรุงสนามราชมังคลากีฬาสถาน โดย Harman ได้มีการก่อสร้างโรงงานผลิตในไทยโดยใช้เงินลงทุนกว่า 80 ล้านเหรียญสหรัฐ และจะเกิดการจ้างงานคนไทยประมาณ 1,200 คน โดยการลงทุนของ Harman เป็นการยืนยันถึงความพร้อมของไทยในการรับการลงทุนขนาดใหญ่จากต่างชาติ โดยเฉพาะการให้สิทธิประโยชน์ด้านการลงทุนที่ดี และตนคาดหวังว่าจะมี การลงทุนเพิ่มเติมจากบริษัทขนาดใหญ่อื่น ๆ ของสหรัฐฯ
ผู้แทนการค้าไทยให้ข้อมูลเพิ่มเติมว่า ตนยังได้หารือกับฝ่ายสหรัฐฯ ถึงการขอรับการสนับสนุนในด้านการศึกษา โดยเฉพาะการพัฒนาทักษะทั้ง upskill และ reskill เพื่อยกระดับคุณภาพแรงงานให้สามารถรองรับการลงทุนในอุตสาหกรรมก้าวหน้า โดยนายแอนดรูว ชอว ได้รับฟังข้อเสนอดังกล่าวและยังได้กล่าวถึงโครงการ International Academic Partnership Program (IAPP) ซึ่งมีวัตถุประสงค์ในการยกระดับความสำคัญในการเพิ่มจำนวนและความแข็งแกร่งของความร่วมมือระหว่างประเทศระหว่างสถาบันอุดมศึกษาของสหรัฐอเมริกาและไทย
นอกจากนี้ ดร. นลินีฯ ยังได้ใช้โอกาสนี้ยืนยันเจตนารมณ์ของไทยในการมุ่งสู่ การเป็นประเทศที่ส่งเสริมการทำประมงอย่างยั่งยืน และปลอดจากการทำประมง ผิดกฎหมายฯ ซึ่งในปัจจุบันรัฐบาลอยู่ระหว่างการพิจารณาปรับปรุงแก้ไขพระราชกำหนดการประมง พ.ศ. 2558 และที่แก้ไขเพิ่มเติม พ.ศ. 2560 เพื่อให้สอดคล้องกับหลักการควบคุมการจัดทำการประมง และการติดตามเฝ้าระวังการทำประมง ที่ไม่ขัดต่อหลักการการทำประมงผิดกฎหมาย ขาดการรายงาน และไร้การควบคุม ตามกฎหมายสากลและพันธกรณีระหว่างประเทศ พร้อมทั้งเปิดรับข้อคิดเห็นและข้อเสนอแนะจากผู้มีส่วนได้ส่วนเสียทั้งในประเทศและต่างประเทศอย่างรอบด้าน ในกระบวนการแก้ไขกฎหมายประมง โดยหลักการสำคัญที่ไทยยึดถือคือความสมดุลระหว่างคุณภาพชีวิตของชาวประมงและการทำประมงที่ยั่งยืน

ที่มา : https://www.thaigov.go.th/news/contents/details/84977