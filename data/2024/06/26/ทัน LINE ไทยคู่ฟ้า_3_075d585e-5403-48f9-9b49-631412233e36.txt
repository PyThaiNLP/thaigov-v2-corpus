รัฐบาลไทย-ข่าวทำเนียบรัฐบาล-ครม. ไฟเขียวโครงการช่วยเกษตรกรผู้ปลูกข้าว 4.68 ล้านครัวเรือน ซื้อปุ๋ยถูก ลดต้นทุน


วันพุธที่ 26 มิถุนายน 2567
ครม. ไฟเขียวโครงการช่วยเกษตรกรผู้ปลูกข้าว 4.68 ล้านครัวเรือน ซื้อปุ๋ยถูก ลดต้นทุน
......
ครม. ไฟเขียวโครงการช่วยเกษตรกรผู้ปลูกข้าว 4.68 ล้านครัวเรือน ซื้อปุ๋ยถูก ลดต้นทุน
.
ที่ประชุม ครม. (25 มิ.ย. 67) เห็นชอบโครงการสนับสนุนปุ๋ยลดต้นทุนการผลิตของเกษตรกรผู้ปลูกข้าว ภายใต้มาตรการช่วยเหลือเกษตรกรผู้ปลูกข้าว ปีการผลิต 2567/68 ซึ่งเป็นการช่วยเหลือเกษตรกรผู้ปลูกข้าวตามความต้องการของเกษตรกรแบบมีส่วนร่วม โดยให้เกษตรกรผู้ปลูกข้าวสมทบค่าปุ๋ยและชีวภัณฑ์ในลักษณะ “ปุ๋ยและชีวภัณฑ์คนละครึ่ง” เพื่อเพิ่มผลผลิตข้าวด้วยการใช้ปุ๋ยที่เหมาะสมตามสภาพพื้นที่ สร้างการมีส่วนร่วมในการใช้ปัจจัยการผลิตข้าวอย่างมีประสิทธิภาพ
.
กลุ่มเป้าหมาย
เกษตรกรผู้ปลูกข้าวปี 2567/68 ที่ขึ้นทะเบียนกับกรมส่งเสริมการเกษตร ประมาณ 4.68 ล้านครัวเรือน
เงื่อนไขโครงการฯ
1. สนับสนุนปุ๋ยเคมี ปุ๋ยอินทรีย์ และชีวภัณฑ์ในราคาครึ่งหนึ่ง (เกษตรกรชำระเงินครึ่งหนึ่ง และรัฐบาลสมทบอีกครึ่งหนึ่ง) ไม่เกินครัวเรือนละ 500 บาทต่อไร่ ไม่เกิน 20 ไร่ หรือไม่เกิน 10,000 บาท ตามราคาปุ๋ยที่จ่ายจริง รวมมูลค่าปุ๋ยไม่เกิน 20,000 บาท
สำหรับปุ๋ยที่เข้าร่วมโครงการ ต้องเป็นปุ๋ยที่ได้รับการขึ้นทะเบียน/หนังสือสำคัญรับแจ้งถูกต้อง ตามพ.ร.บ. ปุ๋ยและชีวภัณฑ์ หรือต้องได้รับการขึ้นทะเบียนถูกต้องตาม พ.ร.บ.วัตถุอันตราย
2. เกษตรกร 1 ครัวเรือน มีพื้นที่ปลูกหลายพื้นที่ ใช้สิทธิ์รวมได้ไม่เกิน 20 ไร่
3. เกษตรกรต้องนำไปใช้จริง ห้ามนำไปจำหน่าย แจกจ่ายให้บุคคลอื่น
4. สหกรณ์การเกษตรต้องส่งมอบปุ๋ยและชีวภัณฑ์ให้เกษตรกรให้แล้วเสร็จภายใน 30 วัน โดยหากเกษตรกรยังไม่ได้รับปุ๋ยและชีวภัณฑ์ ธ.ก.ส. จะคืนเงินที่เกษตรกรชำระทั้งหมดให้เกษตรกร
สำหรับกรอบวงเงินงบประมาณรวม 29,980.17 ล้านบาท โดยให้ธนาคารเพื่อการเกษตรและสหกรณ์ (ธ.ก.ส.) สำรองจ่ายในส่วนของ 500 บาทต่อไร่ ที่รัฐบาลสมทบ จากนั้นรัฐบาลจะดำเนินการจ่ายคืนภายหลัง
ระยะเวลาดำเนินโครงการฯ
15 ก.ค. 67 – 31 พ.ค. 68
.
อ่านเพิ่มเติม คลิก https://www.thaigov.go.th/news/contents/details/84935
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/85002