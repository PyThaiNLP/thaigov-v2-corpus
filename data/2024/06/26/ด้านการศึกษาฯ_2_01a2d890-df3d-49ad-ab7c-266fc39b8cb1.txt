รัฐบาลไทย-ข่าวทำเนียบรัฐบาล-รมว.เพิ่มพูน มอบรางวัลสุดยอดโรงเรียนสุขภาพดี พร้อมชื่นชมภาคเอกชนร่วมบูรณาการสร้างพื้นฐานคนที่แข็งแรงให้กับประเทศ


วันพุธที่ 26 มิถุนายน 2567
26/06/2567
พิมพ์
รมว.เพิ่มพูน มอบรางวัลสุดยอดโรงเรียนสุขภาพดี พร้อมชื่นชมภาคเอกชนร่วมบูรณาการสร้างพื้นฐานคนที่แข็งแรงให้กับประเทศ
พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ เป็นประธานพิธีมอบรางวัล “AIA Healthiest Schools - สุดยอดโรงเรียนสุขภาพดี” แก่โรงเรียนระดับประถมศึกษาและมัธยมศึกษา ที่ได้รับรางวัล จำนวน 26 แห่ง  ณ โรงภาพยนตร์ เอสเอฟ ซินีม่า เซ็นทรัลเวิล์ด
รมว.ศธ.กล่าวตอนหนึ่งว่า ผมรู้สึกดีใจเป็นอย่างยิ่ง ที่กลุ่มบริษัทเอไอเอ และเอไอเอ ประเทศไทย เป็นองค์กรเอกชน อีกองค์กรหนึ่ง ที่ให้ความสำคัญกับเด็กและเยาวชนไทย ทั้งยังเล็งเห็นถึงความสำคัญเรื่องสุขภาพของเยาวชน โดยริเริ่มและดำเนินโครงการ “AIA Healthiest Schools - สุดยอดโรงเรียนสุขภาพดี” มาเป็นปีที่ 2 แล้ว
“การจัดกิจกรรมดี ๆ เช่นนี้ นับเป็นการตอบรับกับแนวความคิด ในการทำงานของผม คือ “ทำดี ทำได้ ทำทันที” โดยภาคเอกชนได้ริเริ่มโครงการและร่วมบูรณาการกับสถานศึกษา และภาครัฐ เพื่อช่วยสนับสนุนการพัฒนาคนของประเทศ เป็นการปลูกฝังแนวคิดและสร้างพฤติกรรมด้วยระบบเกี่ยวกับสุขภาพและความเป็นอยู่ที่ดี ที่จะช่วยสร้างพื้นฐานที่แข็งแกร่งให้แก่เด็กและเยาวชนไทย เป็นการพัฒนาคุณภาพคนของประเทศอย่างรอบด้าน รองรับการเรียนในทุกที่ทุกเวลาในสังคมแห่งการเรียนรู้ตลอดชีวิต ตามแนวคิดของโครงการ “AIA Healthiest Schools - สุดยอดโรงเรียนสุขภาพดี” ที่สร้างความเปลี่ยนแปลงให้กับเด็กใน 4 เรื่องที่สำคัญ คือ 1. การรับประทานอาหารที่มีประโยชน์ต่อสุขภาพ 2. การทำกิจกรรมที่กระฉับกระเฉง 3. การส่งเสริมด้านสุขภาพใจที่ดี และ 4. มีสุขภาพกายที่แข็งแรงและยั่งยืน โดยเรียนรู้ผ่านสื่อการเรียนการสอนระดับสากล ซึ่งในปัจจุบันมีโรงเรียนที่นำสื่อการสอนของโครงการไปใช้กว่า 900 แห่งทั่วประเทศแล้ว
ในนามกระทรวงศึกษาธิการ ขอแสดงความยินดีกับโรงเรียนที่ได้รับรางวัล ทั้ง 26 แห่งจากโรงเรียนที่เข้าร่วม 91 แห่ง ไม่ว่าจะเป็น รางวัลชนะเลิศ ระดับประถมศึกษา/ระดับมัธยมศึกษา (2 แห่ง) รางวัลดีเด่นในแต่ละด้าน (4 แห่ง) รางวัลชมเชย ระดับประถมศึกษา/ระดับมัธยมศึกษา (20 แห่ง) อีกทั้งยังเป็นโอกาสอันดี ที่โรงเรียนไทยจะได้ไปแข่งขันในระดับภูมิภาค ร่วมกับประเทศออสเตรเลีย เวียดนาม และฮ่องกง เพื่อแสดงให้เห็นถึงศักยภาพของโรงเรียนไทยที่พร้อมจะเติบโตในระดับสากล พร้อมขอฝากให้ช่วยกันส่งเสริมเรื่องของสิ่งแวดล้อม การรักษ์โลก เพื่อให้เท่าทันต่อการเปลี่ยนแปลงของโลกยุคปัจจุบัน และขอเชิญชวนภาคเอกชน คณะบุคคล และองค์กรต่าง ๆ มาร่วมกันปฏิวัติการศึกษา แก้ปัญหาประเทศ ขอบคุณครับ” รมว.ศธ.กล่าว
#เรียนดีมีความสุข #สุขภาพ #AIA #สร #ศธ

ที่มา : https://www.thaigov.go.th/news/contents/details/85017