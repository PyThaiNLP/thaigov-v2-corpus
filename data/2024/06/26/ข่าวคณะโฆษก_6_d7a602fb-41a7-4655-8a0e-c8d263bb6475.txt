รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมตรวจราชการ จ.น่าน รับฟังปัญหายาเสพติด ให้กำลังใจข้าราชการตำรวจผู้ปฏิบัติหน้าที่ - ศึกษาต้นแบบการบูรณาการจัดการปัญหายาเสพติด อ.ท่าวังผา จ.น่าน 27 มิ.ย. นี้


วันพุธที่ 26 มิถุนายน 2567
26/06/2567
พิมพ์
โฆษกรัฐบาลเผย นายกฯ เตรียมตรวจราชการ จ.น่าน รับฟังปัญหายาเสพติด ให้กำลังใจข้าราชการตำรวจผู้ปฏิบัติหน้าที่ - ศึกษาต้นแบบการบูรณาการจัดการปัญหายาเสพติด อ.ท่าวังผา จ.น่าน 27 มิ.ย. นี้
โฆษกรัฐบาลเผย นายกฯ เตรียมตรวจราชการ จ.น่าน รับฟังปัญหายาเสพติด ให้กำลังใจข้าราชการตำรวจผู้ปฏิบัติหน้าที่ - ศึกษาต้นแบบการบูรณาการจัดการปัญหายาเสพติด อ.ท่าวังผา จ.น่าน 27 มิ.ย. นี้
วันนี้ (26 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรี มีกำหนดการตรวจราชการจังหวัดน่าน ในวันพฤหัสบดีที่ 27 มิถุนายน 2567 เพื่อรับฟังปัญหาเรื่องยาเสพติดและให้กำลังใจแก่ข้าราชการตำรวจผู้ปฏิบัติหน้าที่ พร้อมไปศึกษาต้นแบบการบูรณาการจัดการปัญหายาเสพติดในพื้นที่ จังหวัดน่าน โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายสมศักดิ์ เทพสุทิน รัฐมนตรีว่าการกระทรวงสาธารณสุขนายสุทธิพงษ์ จุลเจริญ ปลัดกระทรวงมหาดไทย พลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด นายณณัฏฐ์ หงษ์ชูเวช รองเลขาธิการนายกรัฐมนตรีฝ่ายการเมือง ร่วมคณะเดินทาง ซึ่งมีกำหนดการภารกิจดังนี้
เวลา 10.15 น. นายกรัฐมนตรีและคณะ ออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานน่านนคร ตำบลผาสิงห์ อำเภอเมือง จังหวัดน่าน จากนั้น เวลา 11.20 น. นายกรัฐมนตรีรับฟังปัญหาเรื่องยาเสพติดและให้กำลังใจแก่ข้าราชการตำรวจผู้ปฏิบัติหน้าที่ ณ มณฑลทหารบกที่ 38 อำเภอเมืองน่าน จังหวัดน่าน ต่อจากนั้น ช่วงบ่าย นายกรัฐมนตรีจะไปศึกษาต้นแบบการบูรณาการจัดการปัญหายาเสพติดในพื้นที่ ณ วัดสุทธาราม ตำบลท่าวังผา อำเภอท่าวังผา จังหวัดน่าน โดยนายกรัฐมนตรีและคณะ จะเดินทางจากท่าอากาศยานน่านนคร กลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 16.00 น. ทั้งนี้ กำหนดการอาจมีการเปลี่ยนแปลงตามความเหมาะสม
“สำหรับจังหวัดน่าน ดำเนินการขับเคลื่อนโครงการชุมชนบำบัดอย่างยั่งยืนในพื้นที่แพร่ระบาดยาเสพติด ตามนโยบายเร่งด่วนของรัฐบาล ครอบคลุมพื้นที่ 10 ตำบล ทั้ง 91 หมู่บ้าน ในพื้นที่อำเภอท่าวังผา ดำเนินการในพื้นที่ RE-X-RAY สร้างอำเภอสีขาว โดยชุดปฏิบัติงาน ประกอบด้วย ส่วนราชการในพื้นที่ ผู้นำชุมชน กำนัน ผู้ใหญ่บ้าน อสม. ทหาร ตำรวจ ร่วมบูรณาการปฏิบัติงานในพื้นที่ร่วมกันกับประชาชน โดยตรวจสารเสพติดในกลุ่มเป้าหมาย ประชาชนอายุระหว่าง 12-65 ปี ให้ครบ 100% ภายในวันที่ 30 มิถุนายน 2567 ซึ่งจะเป็นต้นแบบขยายผลเพื่อดำเนินการให้ครอบคลุมพื้นที่ทั้ง 15 อำเภอ ของจังหวัดน่าน ภายในวันที่ 30 กันยายน 2567” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/85010