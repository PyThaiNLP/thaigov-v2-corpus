รัฐบาลไทย-ข่าวทำเนียบรัฐบาล-กสร. ร่วมภาคีเครือข่ายจัดกิจกรรมวันต่อต้านยาเสพติดโลก พร้อมยกย่อง 109 สปก. เป็นแบบอย่างที่ดีในการบริหารจัดการปัญหายาเสพติด


วันพุธที่ 26 มิถุนายน 2567
26/06/2567
พิมพ์
กสร. ร่วมภาคีเครือข่ายจัดกิจกรรมวันต่อต้านยาเสพติดโลก พร้อมยกย่อง 109 สปก. เป็นแบบอย่างที่ดีในการบริหารจัดการปัญหายาเสพติด
กสร. ร่วมภาคีเครือข่ายจัดกิจกรรมวันต่อต้านยาเสพติดโลก พร้อมยกย่อง 109 สปก. เป็นแบบอย่างที่ดีในการบริหารจัดการปัญหายาเสพติด
กรมสวัสดิการและคุ้มครองแรงงาน (กสร.) จับมือภาคีเครือข่ายด้านยาเสพติดแสดงเจตนารมณ์ร่วมกันในการป้องกันและแก้ไขปัญหายาเสพติดเนื่องในวันต่อต้านยาเสพติดโลก ประจำปี 2567 พร้อมประกาศเกียรติคุณสถานประกอบกิจการ 109 แห่งในพื้นที่ กทม. ยกย่องให้เป็นแบบอย่างที่ดีในการบริหารจัดการปัญหายาเสพติด
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวในโอกาสเป็นประธานเปิดกิจกรรมเนื่องในวันต่อต้านยาเสพติดโลก และพิธีประกาศเกียรติคุณแก่สถานประกอบกิจการที่เป็นแบบอย่างที่ดีในการบริหารจัดการปัญหายาเสพติดว่า กรมสวัสดิการและคุ้มครองแรงงานตระหนักถึงความสำคัญของการป้องกันและแก้ไขปัญหายาเสพติด เพื่อให้แรงงานในสถานประกอบกิจการมีคุณภาพชีวิตที่ดี ไม่เข้าไปข้องเกี่ยวกับยาเสพติด      ในทุกรูปแบบ รวมถึงการดูแลให้สถานประกอบกิจการเป็นพื้นที่ปลอดภัยยาเสพติดอย่างยั่งยืน ซึ่งได้ดำเนินโครงการโรงงานสีขาว และมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) ขึ้นเพื่อเป็นการส่งเสริมให้นายจ้าง ลูกจ้างมีกิจกรรมร่วมกันในการป้องกันและแก้ไขปัญหายาเสพติดในสถานที่ทำงานของตน ตลอดจนการให้ความช่วยเหลือและให้โอกาสแก่ผู้เสพ ผู้ติดยาเสพติดที่ผ่านการบำบัดรักษาเพื่อคืนคนดีสู่สังคม โดยในปี 2566 มีสถานประกอบกิจการทั่วประเทศที่มีส่วนร่วมจัดทำระบบการจัดการป้องกันและแก้ไขปัญหายาเสพติด และโครงการโรงงานสีขาว จำนวน 3,825 แห่ง ลูกจ้างที่เกี่ยวข้องจำนวน 377,841 คน ได้รับการรับรองมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) จำนวน 773 แห่ง ลูกจ้างที่เกี่ยวข้องจำนวน 177,598 คน ซึ่งในเขตพื้นที่กรุงเทพมหานครมีสถานประกอบกิจการที่ผ่านเกณฑ์โครงการโรงงานสีขาว จำนวน 247 แห่ง ลูกจ้างที่เกี่ยวข้องจำนวน 16,589 คน และได้รับการรับรองมาตรฐานการป้องกันและแก้ไขปัญหายาเสพติดในสถานประกอบกิจการ (มยส.) จำนวน 109 แห่ง ลูกจ้างที่เกี่ยวข้องจำนวน 25,168 คน
อธิบดี กสร. กล่าวต่อว่า กิจกรรมในวันนี้จัดขึ้นภายใต้กรอบแนวคิด “รวมพลังไทย สร้างครอบครัว ชุมชน อุ่นใจ พ้นภัยยาเสพติด เฉลิมพระเกียรติ 72 พรรษา มหาราชา” โดยได้รับความร่วมมือจากหน่วยงานภาคีเครือข่ายด้านยาเสพติด ประกอบด้วย สำนักงานคณะกรรมการป้องกันและปราบปรามยาเสพติด (ป.ป.ส.) สำนักงานป้องกันและปราบปรามยาเสพติดกรุงเทพมหานคร (ป.ป.ส. กทม.) สำนักอนามัย กรุงเทพมหานคร กรมสุขภาพจิต สถาบันบำบัดและฟื้นฟูผู้ติดยาเสพติดแห่งชาติบรมราชชนนี (สบยช.) และนายจ้าง ลูกจ้างในสถานประกอบกิจการที่ได้ มาร่วมกันแสดงเจตนารมณ์ในการป้องกันและแก้ไขปัญหายาเสพติดเนื่องในวันต่อต้านยาเสพติดโลก ประจำปี 2567 และร่วมยินดีกับสถานประกอบกิจการในพื้นที่กรุงเทพมหานคร 109 แห่ง ที่ได้รับการยกย่องและประกาศเกียรติคุณให้เป็นสถานประกอบกิจการแบบอย่างที่ดีแก่สถานประกอบกิจการอื่น ๆ ในการบริหารจัดการปัญหายาเสพติด ตลอดจนมีส่วนร่วมในการดูแลแรงงานให้มีคุณภาพชีวิตที่ดี เป็นพื้นที่ปลอดภัยห่างไกลจากยาเสพติด อันจะเป็นพลังสำคัญของประเทศในการป้องกันและแก้ไขปัญหายาเสพติดอย่างยั่งยืนต่อไป ทั้งนี้ หากสถานประกอบกิจการสนใจ เข้าร่วมโครงการโรงงานสีขาว และ มยส. สามารถสอบถามรายละเอียดเพิ่มเติมได้ที่ กองสวัสดิการแรงงาน โทรศัพท์ 0 2660 2178-9, หรือสายด่วน 1506 กด 3

ที่มา : https://www.thaigov.go.th/news/contents/details/85013