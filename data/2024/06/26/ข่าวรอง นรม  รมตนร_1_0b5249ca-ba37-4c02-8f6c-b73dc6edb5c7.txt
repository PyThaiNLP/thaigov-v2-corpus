รัฐบาลไทย-ข่าวทำเนียบรัฐบาล-“จิราพร” สั่ง สคบ. ลงดาบ 30 ผู้ประกอบการละเมิดสิทธิผู้บริโภค ฟ้องแพ่งบี้คืนค่าเสียหายกว่า 13 ล้าน


วันอังคารที่ 25 มิถุนายน 2567
25/06/2567
พิมพ์
“จิราพร” สั่ง สคบ. ลงดาบ 30 ผู้ประกอบการละเมิดสิทธิผู้บริโภค ฟ้องแพ่งบี้คืนค่าเสียหายกว่า 13 ล้าน
“จิราพร” สั่ง สคบ. ลงดาบ 30 ผู้ประกอบการละเมิดสิทธิผู้บริโภค ฟ้องแพ่งบี้คืนค่าเสียหายกว่า 13 ล้าน
วันอังคารที่ 25 มิถุนายน 2567 เวลา 13.30 น. นางสาวจิราพร สินธุไพร รัฐมนตรีประจำสำนักนายกรัฐมนตรี ประธานกรรมการคุ้มครองผู้บริโภค เป็นประธานในการประชุมคณะกรรมการคุ้มครองผู้บริโภค (คคบ.)
นางสาวจิราพร ระบุว่าจากกรณีที่มีประชาชนจำนวนมากสะท้อนความเดือดร้อนจากการถูกละเมิดสิทธิผู้บริโภค มายังสำนักงานคณะกรรมการคุ้มครองผู้บริโภค (สคบ.) ในหลากหลายมิติตลอดช่วงที่ผ่านมานั้น ล่าสุด ที่ประชุมคณะกรรมการคุ้มครองผู้บริโภค มีมติให้ดำเนินคดีกับผู้ประกอบธุรกิจที่ละเมิดสิทธิผู้บริโภค รวมทั้งสิ้นกว่า 30 ราย จำแนกได้เป็น ผู้ประกอบธุรกิจด้านอสังหาริมทรัพย์ จำนวน 3 ราย และผู้ประกอบธุรกิจด้านสินค้าและบริการทั่วไป จำนวน 27 ราย โดยมีการดำเนินคดีแพ่งเพื่อให้ผู้ประกอบธุรกิจข้างต้นคืนเงินค่าเสียหายแก่ผู้บริโภค รวมเป็นเงินรวมทั้งสิ้นกว่า 13,491,802.67 บาท (สิบสามล้านสี่แสนเก้าหมื่นหนึ่งพันแปดร้อยสองบาทหกสิบเจ็ดสตางค์) พร้อมดอกเบี้ยตามกฎหมาย พร้อมทั้งยังดำเนินการเสนอเรื่องต่อศาลเพื่อสั่งให้บริษัทดังกล่าว รวมถึงผู้มีอำนาจลงนามจ่ายค่าเสียหายเพื่อการลงโทษเพิ่มขึ้นจากจำนวนค่าเสียหายที่แท้จริงที่ศาลกำหนดตามที่เห็นสมควรด้วย
นางสาวจิราพร ระบุอีกว่า หมุดหมายสำคัญของ สคบ. คือการคุ้มครองสิทธิผู้บริโภค โดยปัจจุบัน ได้สั่งการให้ สคบ. ศึกษาแนวทางเพื่อการพัฒนากฎหมายและออกแบบกลไกการป้องกันการละเมิดสิทธิผู้บริโภค ตลอดจนพัฒนาระบบการรับเรื่องร้องทุกข์ให้มีประสิทธิภาพมากยิ่งขึ้นเพื่อเป็นที่พึ่งของประชาชนให้ได้มากที่สุดตามพันธกิจของ สคบ.

ที่มา : https://www.thaigov.go.th/news/contents/details/84972