รัฐบาลไทย-ข่าวทำเนียบรัฐบาล-รมช.อรรถกร ติดตามผลการแก้ไขปัญหาความเดือดร้อนพี่น้องเกษตรกร ชี้! แนวทางการดำเนินงานต้องมีความละเอียดครอบคลุมทุกปัญหา เพื่อสร้างประโยชน์สูงสุดแก่เกษตรกรอย่างแท้จริง


วันพุธที่ 26 มิถุนายน 2567
รมช.อรรถกร ติดตามผลการแก้ไขปัญหาความเดือดร้อนพี่น้องเกษตรกร ชี้! แนวทางการดำเนินงานต้องมีความละเอียดครอบคลุมทุกปัญหา เพื่อสร้างประโยชน์สูงสุดแก่เกษตรกรอย่างแท้จริง
รมช.อรรถกร ติดตามผลการแก้ไขปัญหาความเดือดร้อนพี่น้องเกษตรกร ชี้! แนวทางการดำเนินงานต้องมีความละเอียดครอบคลุมทุกปัญหา เพื่อสร้างประโยชน์สูงสุดแก่เกษตรกรอย่างแท้จริง
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะอนุกรรมการแก้ไขปัญหาผลกระทบจากโครงการพัฒนาของรัฐ ตามคำสั่งคณะกรรมการแก้ไขปัญหาของขบวนการประชาชนเพื่อสังคมที่เป็นธรรม ครั้งที่ 3 / 2567 โดยมีผู้บริหารกระทรวงเกษตรและสหกรณ์ หน่วยงานที่เกี่ยวข้อง
และตัวแทนกลุ่มเกษตรกร เข้าร่วมประชุม ณ ห้องประชุมกระทรวงเกษตรและสหกรณ์ (123) และผ่านระบบการประชุมออนไลน์ (Zoom Meeting) โดยที่ประชุมได้มีการติดตามความคืบหน้าผลการดำเนินการของคณะทำงานแก้ไขปัญหาจากกรณีต่าง ๆ อาทิ ผลการการแก้ไขปัญหาผลกระทบโครงการแก้มลิงบ้านทุ่งใน จ.นครศรีธรรมราช กระทรวงเกษตรฯ โดยกรมชลประทาน ดำเนินการปรับปรุงถนนในเขตบริเวณโครงการ เพื่อบรรเทาความเดือดร้อนและอำนวยความสะดวกให้แก่เกษตรกรในการสัญจรบริเวณรอบโครงการ พร้อมทั้งเตรียมทำการศึกษาวิจัยแนวทางการพัฒนาคุณภาพน้ำในเหมาะสมต่อการอุปโภคบริโภคอย่างปลอดภัย รวมถึงผลการดำเนินการช่วยเหลือเยียวยาเกษตรกรที่ได้รับผลกระทบในรูปแบบชดเชยการเสียโอกาสในการประกอบอาชีพเกษตรกรรม และการทำประโยชน์ในที่ดินทำกินหลังฤดูกาลเก็บเกี่ยว เป็นต้น ซึ่ง รมช.อรรถกร ได้มอบหมายหน่วยงานที่เกี่ยวข้องให้มีการศึกษาและวางแผนแนวทางการแก้ไขปัญหาอย่างละเอียด เพื่อครอบคลุมทุกปัญหาและเกิดประโยชน์สูงสุดแก่เกษตรกร สำหรับแผนการช่วยเหลือเยียวยาเกษตรกรที่ได้เริ่มดำเนินการไปแล้วนั้น ได้มีการเร่งรัดให้ดำเนินงานแก้ไขปัญหาอย่างต่อเนื่อง เพื่อบรรเทาความเดือดร้อนของเกษตรกรในพื้นที่โดยเร็วที่สุด
ทั้งนี้ ที่ประชุมมีมติเห็นชอบกรอบหลักเกณฑ์การช่วยเหลือเยียวยาผู้ได้รับผลกระทบจากการก่อสร้างโครงการอ่างเก็บน้ำห้วยน้ำรี อันเนื่องมาจากพระราชดำริ จังหวัดอุตรดิตถ์ ประกอบด้วย 1) ค่าขนย้าย (ที่ดินไม่มีเอกสิทธิ) ค่าที่ดินที่ถูกเขตชลประทานในอัตราราคาปัจจุบัน 2) ค่าทดแทนต้นไม้หรือไม้ผล ที่ถูกเขตชลประทานโดยใช้ราคาค่าทดแทนตามบัญชีรายการค่าทดแทนต้นไม้หรือไม้ผลของกรมชลประทาน และ 3) ค่าเสียโอกาสในการทำกินปกติตามสภาพการทำกินแห่งท้องถิ่น อีกด้วย

ที่มา : https://www.thaigov.go.th/news/contents/details/85022