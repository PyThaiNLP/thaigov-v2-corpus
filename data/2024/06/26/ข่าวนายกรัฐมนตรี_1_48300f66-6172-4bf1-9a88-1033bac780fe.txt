รัฐบาลไทย-ข่าวทำเนียบรัฐบาล-นายกฯ เปิดโครงการ Phenix ศูนย์กลางด้านอาหารครบวงจรระดับโลก ต่อยอดการเป็นศูนย์กลางอาหารของภูมิภาค ตามวิสัยทัศน์ IGNITE THAILAND สร้าง “ครัวไทยสู่ครัวโลก” 


วันพุธที่ 26 มิถุนายน 2567
26/06/2567
พิมพ์
นายกฯ เปิดโครงการ Phenix ศูนย์กลางด้านอาหารครบวงจรระดับโลก ต่อยอดการเป็นศูนย์กลางอาหารของภูมิภาค ตามวิสัยทัศน์ IGNITE THAILAND สร้าง “ครัวไทยสู่ครัวโลก”
นายกฯ เปิดโครงการ Phenix ศูนย์กลางด้านอาหารครบวงจรระดับโลก ต่อยอดการเป็นศูนย์กลางอาหารของภูมิภาค ตามวิสัยทัศน์ IGNITE THAILAND สร้าง “ครัวไทยสู่ครัวโลก” เป็น Hub อุตสาหกรรมด้านอาหารของโลกอย่างแท้จริง
วันนี้ (26 มิถุนายน 2567) เวลา 08.45 น. ณ โถงจัดงาน ชั้น G ศูนย์การค้า Phenix ประตูน้ำ นายเศรษฐา ทวีสิน นายกรัฐมนตรี เป็นประธานพิธีเปิดโครงการ “Phenix” จุดหมายปลายทางด้านอาหารระดับโลก โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นายพรหมินทร์ เลิศสุริย์เดช เลขาธิการนายกรัฐมนตรี เข้าร่วมงาน ซึ่งนางวัลลภา ไตรโสรัส ประธานเจ้าหน้าที่บริหารและกรรมการผู้จัดการใหญ่ บมจ. แอสเสท เวิรด์ คอร์ป และคณะผู้บริหารโครงการ Phenix ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า เมื่อนายกรัฐมนตรีเดินทางถึงศูนย์การค้า Phenix ได้ทำพิธีตัดริบบิ้นเปิดโครงการ Phenix จุดหมายปลายทางด้านอาหารระดับโลก และชมวีดิทัศน์ที่มาของโครงการ Phenix จากนั้น ประธานเจ้าหน้าที่บริหารและกรรมการผู้จัดการใหญ่ บมจ. แอสเสท เวิรด์ คอร์ป กล่าวรายงานวัตถุประสงค์โครงการ “Phenix”
โอกาสนี้ นายกฯ กล่าวแสดงความยินดีที่ได้รับเกียรติให้เป็นประธานในพิธีเปิดโครงการ “Phenix” ศูนย์กลางด้านอาหารครบวงจรระดับโลก ที่รวบรวมผู้ประกอบการและผู้บริโภคในอุตสาหกรรมอาหารจากทั่วทุกมุมโลกเข้าไว้ด้วยกัน โครงการนี้จะเป็นหนึ่งใน Platform ที่สำคัญ ที่ทำให้เราต่อยอดการเป็นศูนย์กลางอาหารของภูมิภาค ตามวิสัยทัศน์ IGNITE THAILAND ซึ่งจะทำให้เกิดการแลกเปลี่ยนความรู้การสร้างสรรค์นวัตกรรมด้านอาหาร ตลอดจนเพิ่มโอกาสทางการค้าของไทยทั้งตลาดในประเทศและตลาดต่างประเทศ นับเป็นโอกาสที่ดีที่ AWC ได้ร่วมกับพันธมิตรส่งเสริมการท่องเที่ยวและอุตสาหกรรมอาหาร ที่ประกอบด้วย World’s Food Wholesale Hub และ International Pavilion ตลอดจนฟูดเลานจ์ที่รวบรวมร้านอร่อยไว้ให้ผู้บริโภค รวมทั้งรองรับกิจกรรมส่งเสริมอุตสาหกรรมด้านอาหารต่าง ๆ ที่จะจัดขึ้นในอนาคต
นายกฯ กล่าวต่อว่า นอกจากโครงการ Phenix จะเป็นศูนย์กลางอาหาร ตนหวังว่าโครงการ ดังกล่าวนี้จะเป็นสถานที่ท่องเที่ยวแห่งใหม่ เสริมกำลังให้ไทยเป็น “Tourism Hub” สร้างความประทับใจให้แก่ผู้บริโภคทั้งชาวไทยและนักท่องเที่ยวนานาชาติ และเป็นอีกหนึ่งพลังของ Soft Power ด้านอาหารไทย ที่รัฐบาลมุ่งส่งเสริมให้สอดคล้องกับกลยุทธ์ Must Eat ใน 5 Must Do in Thailand อีกทั้งเชื่อมั่นเป็นอย่างยิ่งว่าโครงการฟีนิกซ์จะขับเคลื่อนไปสู่เป้าหมายด้วยความร่วมมือของทุกภาคส่วน ทั้งภาครัฐและภาคเอกชน ทำให้ “ครัวไทยสู่ครัวโลก” เป็น Hub ด้านอาหารของโลกอย่างแท้จริง ทั้งนี้ นายกฯ ได้แสดงความยินดีกับ AWC กับก้าวสำคัญของการขับเคลื่อนโครงการ Phenix และมีส่วนร่วมในการผลักดันอุตสาหกรรมอาหารของไทยให้เป็นหมุดหมายด้านอาหารและไลฟ์สไตล์ชั้นนำของโลกต่อไป
หลังจากนั้น นายกฯ เยี่ยมชมนิทรรศการของโครงการ Phenix จุดหมายปลายทางด้านอาหารระดับโลก อาทิ BATAGRO, CP, Cargill, ThaiUnion, SeaValue, F&N, ThaiBev, KBank, Ant International, SCB และ Bangkok Bank  ก่อนเดินทางกลับ
สำหรับการเฉลิมฉลองโอกาสเปิดโครงการ Phenix ทางโครงการได้จัดกิจกรรมพิเศษขึ้นอย่างยิ่งใหญ่ตลอด 5 วัน ระหว่างวันที่ 26 - 30 มิถุนายน 2567 เพื่อเป็นการเฉลิมฉลองโอกาสสมโภชกรุงเทพฯ 242 ปี และกระตุ้นการท่องเที่ยวให้กับกรุงเทพมหานคร กระตุ้นเศรษฐกิจของประเทศ ซึ่งเป็นการร่วมมือกันระหว่างรัฐบาลและภาคเอกชน ในการขับเคลื่อนศูนย์กลางด้านอาหารครบวงจร

ที่มา : https://www.thaigov.go.th/news/contents/details/84984