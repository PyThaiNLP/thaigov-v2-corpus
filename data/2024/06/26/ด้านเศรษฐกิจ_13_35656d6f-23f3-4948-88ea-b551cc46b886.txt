รัฐบาลไทย-ข่าวทำเนียบรัฐบาล-กยศ. จับมือ กระทรวงสาธารณสุข กรมคุ้มครองสิทธิและเสรีภาพ กรมบังคับคดี และธนาคารแห่งประเทศไทย แก้ไขปัญหาหนี้สินบุคลากรกระทรวงสาธารณสุข


วันพุธที่ 26 มิถุนายน 2567
26/06/2567
พิมพ์
กยศ. จับมือ กระทรวงสาธารณสุข กรมคุ้มครองสิทธิและเสรีภาพ กรมบังคับคดี และธนาคารแห่งประเทศไทย แก้ไขปัญหาหนี้สินบุคลากรกระทรวงสาธารณสุข
พิธีลงนามบันทึกข้อตกลงความร่วมมือ “การดำเนินการแก้ไขปัญหาหนี้สินบุคลากรกระทรวงสาธารณสุข” ระหว่าง กระทรวงสาธารณสุข กับ กองทุนเงินให้กู้ยืมเพื่อการศึกษากรมคุ้มครองสิทธิและเสรีภาพ กรมบังคับคดี และธนาคารแห่งประเทศไทย
วันนี้ (26 มิถุนายน 2567) ณ ห้องประชุมชัยนาทนเรนทร ชั้น 2 อาคาร 1 ตึกสำนักงานปลัดกระทรวงสาธารณสุข ได้มีพิธีลงนามบันทึกข้อตกลงความร่วมมือ “การดำเนินการแก้ไขปัญหาหนี้สินบุคลากรกระทรวงสาธารณสุข” ระหว่าง กระทรวงสาธารณสุข กับ กองทุนเงินให้กู้ยืมเพื่อการศึกษากรมคุ้มครองสิทธิและเสรีภาพ กรมบังคับคดี และธนาคารแห่งประเทศไทย โดยมีนายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธี นายโฆสิต สุวินิจจิต คณะทำงานที่ปรึกษารัฐมนตรีว่าการกระทรวงสาธารณสุข นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา นายแพทย์พงศธร พอกเพิ่มดี รองปลัดกระทรวงสาธารณสุข นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายทรงศิลป์ ภิรมย์กุล ผู้ตรวจราชการกรมบังคับคดี และนายจิตเกษม พรประพันธ์ ผู้อำนวยการอาวุโส ฝ่ายคุ้มครองและตรวจสอบบริการทางการเงิน ธนาคารแห่งประเทศไทย ร่วมในพิธีลงนามบันทึกข้อตกลงความร่วมมือ พร้อมด้วยผู้บริหารสถาบันการเงินได้แก่ ธนาคารออมสิน ธนาคารกรุงไทย ธนาคารอาคารสงเคราะห์ และธนาคารไทยพาณิชย์ ร่วมแถลงข่าว
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา ได้เปิดเผยว่า “ขณะนี้ กองทุนฯ ได้ร่วมลงนามในบันทึกข้อตกลงความร่วมมือกับกระทรวงสาธารณสุข กรมคุ้มครองสิทธิและเสรีภาพ กรมบังคับคดี และธนาคารแห่งประเทศไทย ในการร่วมกันดำเนินการแก้ไขปัญหาหนี้สินบุคลากรของกระทรวงสาธารณสุข โดยการเชื่อมโยงและแลกเปลี่ยนข้อมูลบุคลากรของกระทรวงสาธารณสุขที่เป็นผู้กู้ยืมเงินกองทุนเงินให้กู้ยืมเพื่อการศึกษา สนับสนุนการดำเนินการปรับโครงสร้างหนี้ เพื่อช่วยเหลือและแบ่งเบาภาระของผู้กู้ยืมเงินที่อยู่ระหว่างการชำระเงินคืน โดยกองทุนฯจะเปิดโอกาสให้ผู้กู้ยืมทำสัญญาปรับโครงสร้างหนี้ให้โอกาสขยายระยะเวลาในการผ่อนชำระหนี้อีก 15 ปี ชำระเป็นรายเดือนในอัตราเท่ากันทุกเดือน ในการชำระเงินงวดสุดท้ายผู้กู้ยืมเงินต้องมีอายุไม่เกิน 65 ปีบริบูรณ์ เมื่อชำระหนี้งวดสุดท้ายเสร็จสิ้นกองทุนฯจะให้ส่วนลดเบี้ยปรับเดิมที่ตั้งพักไว้ทั้งหมด 100% ซึ่งผู้ค้ำประกันจะหลุดพ้นจากความรับผิดทันทีหลังจากทำสัญญาปรับโครงสร้างหนี้ ความร่วมมือในครั้งนี้คาดว่าจะช่วยสร้างขวัญกำลังใจในการทำงานให้กับบุคลากรของกระทรวงสาธารณสุขที่เป็นผู้กู้ยืมเงินที่อยู่ระหว่างการชำระเงินคืนกองทุนฯมากยิ่งขึ้น และร่วมเป็นส่วนหนึ่งในการส่งต่อโอกาสทางการศึกษาให้นักเรียน นักศึกษารุ่นน้องต่อไป” ผู้จัดการกองทุนฯกล่าวในที่สุด

ที่มา : https://www.thaigov.go.th/news/contents/details/85027