รัฐบาลไทย-ข่าวทำเนียบรัฐบาล-​รมว.เพิ่มพูน หนุนสร้างโอกาการศึกษา-ทักษะอาชีพแก่ผู้เรียนพิการ เชื่อทุกคนมีคุณค่า ชวนมาร่วมสร้างสังคมร่วมกัน


วันพุธที่ 26 มิถุนายน 2567
26/06/2567
พิมพ์
​รมว.เพิ่มพูน หนุนสร้างโอกาการศึกษา-ทักษะอาชีพแก่ผู้เรียนพิการ เชื่อทุกคนมีคุณค่า ชวนมาร่วมสร้างสังคมร่วมกัน
พิธีเปิดกิจกรรมพัฒนาศักยภาพและเสริมสร้างทักษะชีวิตสำหรับผู้เรียนพิการ สู่การเปลี่ยนผ่าน (ปฐมนิเทศนักศึกษาพิการ ประจำปีการศึกษา 2567) และแสดงผลงานด้านการจัดการศึกษาพิเศษอาชีวศึกษา
พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ เป็นประธานเปิดกิจกรรมพัฒนาศักยภาพและเสริมสร้างทักษะชีวิตสำหรับผู้เรียนพิการ สู่การเปลี่ยนผ่าน (ปฐมนิเทศนักศึกษาพิการ ประจำปีการศึกษา 2567) และแสดงผลงานด้านการจัดการศึกษาพิเศษอาชีวศึกษา โดยมีนายยศพล เวณุโกศศ เลขาธิการคณะกรรมการการอาชีวศึกษา (เลขาธิการ กอศ.) กล่าวรายงานการดำเนินงาน พร้อมมี นายสุเทพ แก่งสันเทียะ ปลัดกระทรวงศึกษาธิการ ผู้บริหารระดับสูง ครู บุคลากรทางการศึกษา นักเรียน นักศึกษา และภาคีเครือข่ายภาครัฐและเอกชน เข้าร่วมกว่า 480 คน ณ วิทยาลัยการอาชีวศึกษาปทุมธานี พร้อมออนไลน์ผ่านเพจเฟซบุ๊ก  ประชาสัมพันธ์ สำนักงานคณะกรรมการการอาชีวศึกษา
รมว.ศธ. กล่าวตอนหนึ่งว่า กระทรวงศึกษาธิการ มีความมุ่นมั่น ตั้งใจในการแก้ไขปัญหาความเหลื่อมล้ำทางการศึกษา เพื่อสร้างโอกาสและความเสมอภาคทางการศึกษาให้กับผู้เรียนทุกคน เพื่อยกระดับการศึกษาสู่ความเป็นเลิศ และการศึกษาเพื่อความมั่นคงของชีวิต ภายใต้แนวทางการทำงาน “จับมือไว้ แล้วไปด้วยกัน” ตามนโยบาย “เรียนดี มีความสุข”
“มีความเชื่อมั่นว่า ผู้เรียนทุกคนจะมีความสุข ถ้าได้รับโอกาสทางการศึกษาที่เสมอภาคกัน ดังเช่นกิจกรรมพัฒนาศักยภาพและเสริมสร้างทักษะชีวิตสำหรับผู้เรียนพิการ สู่การเปลี่ยนผ่าน และแสดงผลงานด้านการจัดการศึกษาพิเศษอาชีวศึกษาครั้งนี้ เป็นการเปิดโอกาสให้คนพิการได้เข้าศึกษาในสถานศึกษา สอศ. ตามความต้องการที่เพิ่มขึ้น ทั้งยังส่งเสริมการพัฒนาทักษะวิชาชีพ (Up Skill, Re Skill) จำนวน 86 หลักสูตร ซึ่งมีคนพิการผ่านการฝึกอบรมแล้ว กว่า 2,000 คน
ทั้งนี้ ขอฝากให้มีการติดตามดูแลกันอย่างต่อเนื่อง เพื่อสนับสนุนส่งเสริมความรู้และทักษะใหม่ๆ หรือสิ่งต่าง ๆ ที่จะช่วยเหลือกันได้ พร้อมให้กำลังใจกัน เพราะทุกคนมีคุณค่าและมีส่วนร่วมช่วยกันสร้างสังคมในมิติที่เราสามารถทำได้" รมว.ศธ. กล่าว
#เรียนดีมีความสุข #ผู้เรียนพิการ #อาชีวะ #สร #ศธ

ที่มา : https://www.thaigov.go.th/news/contents/details/85012