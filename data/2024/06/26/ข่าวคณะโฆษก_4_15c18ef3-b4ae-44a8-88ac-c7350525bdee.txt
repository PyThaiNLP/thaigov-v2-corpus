รัฐบาลไทย-ข่าวทำเนียบรัฐบาล-"รัดเกล้า" เผย โคราชร่วมผลักดัน Soft Power 11 อุตสาหกรรมสร้างสรรค์ ชูอัตลักษณ์ท้องถิ่น สร้างมูลค่าเพิ่มทางเศรษฐกิจ พร้อมจัดโชว์มวยโคราชในการประชุม ครม. สัญจร 1-2 ก.ค. นี้


วันพุธที่ 26 มิถุนายน 2567
26/06/2567
พิมพ์
"รัดเกล้า" เผย โคราชร่วมผลักดัน Soft Power 11 อุตสาหกรรมสร้างสรรค์ ชูอัตลักษณ์ท้องถิ่น สร้างมูลค่าเพิ่มทางเศรษฐกิจ พร้อมจัดโชว์มวยโคราชในการประชุม ครม. สัญจร 1-2 ก.ค. นี้
"รัดเกล้า" เผย โคราชร่วมผลักดัน Soft Power 11 อุตสาหกรรมสร้างสรรค์ ชูอัตลักษณ์ท้องถิ่น สร้างมูลค่าเพิ่มทางเศรษฐกิจ พร้อมจัดโชว์มวยโคราชในการประชุม ครม. สัญจร 1-2 ก.ค. นี้
วันนี้ (26 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาล โดยหน่วยงานที่เกี่ยวข้องเดินหน้าผลักดัน 11 อุตสาหกรรมสร้างสรรค์ ใช้ soft power ต้นทุนทางวัฒนธรรม และอัตลักษณ์ในพื้นที่ ส่งเสริมการท่องเที่ยว สร้างงาน สร้างรายได้ สร้างมูลค่าเพิ่มทางเศรษฐกิจให้กับจังหวัด และประเทศในภาพรวม โดยในการประชุมคณะรัฐมนตรีอย่างไม่เป็นทางการนอกสถานที่ ครั้งที่ 4/2567 หรือครม. สัญจร ณ จังหวัดนครราชสีมา ระหว่างวันที่ 1-2 กรกฎาคม 2567 นี้ กระทรวงวัฒนธรรมเตรียมจัดโชว์มวยโคราชชุด “นาฏยุทธ” เพื่อต้อนรับคณะรัฐมนตรี ร่วมเผยแพร่ soft power และการท่องเที่ยวเชิงวัฒนธรรมของไทยให้เป็นที่รู้จักอย่างกว้างขวางมากขึ้น
รองโฆษกประจำสำนักนายกรัฐมนตรีกล่าวว่า การส่งเสริมการปรับโครงสร้างเศรษฐกิจ การยกระดับเศรษฐกิจ การค้า การลงทุน การบริการ และการท่องเที่ยวถือเป็นหนึ่งประเด็นสำคัญของการตรวจราชการใน ครม. สัญจรครั้งนี้ โดยในส่วนกระทรวงวัฒนธรรมได้บูรณาการความร่วมมือกับหน่วยงานที่เกี่ยวข้องขับเคลื่อนงานในจังหวัดนครราชสีมา เพื่อส่งเสริม Soft Power  11 อุตสาหกรรมสร้างสรรค์ โดยใช้ทุนทางวัฒนธรรมที่เป็นอัตลักษณ์ของแต่ละพื้นที่ในจังหวัดนครราชสีมานำมาสร้างมูลค่าเพิ่มทางเศรษฐกิจ โดยได้รวบรวมข้อมูลทางศิลปวัฒนธรรมที่เป็นของดีและจุดเด่นที่เป็นอัตลักษณ์ทางศิลปวัฒนธรรมของของทั้ง 32 อำเภอของจังหวัดนครราชสีมา พร้อมร่วมกับสภาวัฒนธรรมจังหวัดจัดทำคลิปภาพยนตร์สั้นนำเสนออัตลักษณ์ของแต่ละอำเภอ ซึ่งเบื้องต้นจะดำเนินการนำร่อง 12 อำเภอ เพื่อเผยแพร่ Soft Power ด้านต่างๆ ของจังหวัด
นอกจากนี้ นางสาวสุดาวรรณ หวังศุภกิจโกศล ยังได้มอบหมายให้สำนักงานวัฒนธรรมจังหวัดนครราชสีมา จัดเตรียมการแสดง Soft Power มวยโคราชชุด “นาฏยุทธ” เพื่อต้อนรับคณะรัฐมนตรี ในการประชุม ครม. สัญจร ณ จังหวัดนครราชสีมา ในวันจันทร์ที่ 1 กรกฎาคม 2567 โดยมวยโคราช เป็นศิลปะการต่อสู้ป้องกันตัวที่อยู่คู่กับเมืองนครราชสีมา มาตั้งแต่สมัยอยุธยาจนถึงปัจจุบัน เป็นมรดกภูมิปัญญาทางวัฒนธรรมด้านศิลปะการต่อสู้ป้องกันตัว ที่บรรพบุรุษได้สร้างสรรค์ไว้ให้อย่างมีคุณค่า จนกลายเป็นอีกหนึ่งสัญลักษณ์ของจังหวัดนครราชสีมา หรือ เมืองโคราช ซึ่งการแสดงชุดมวยโคราช “นาฏยุทธ” สื่อถึงศิลปะการไหว้ครูแบบโบราณท่าแม่ไม้มวย โบราณสายโคราชที่กำลังจะศูนย์หายจากตำราพระเหมสมาหารเจ้าเมืองโคราชสมัยก่อน ประกอบด้วยท่ามันเขวี่ยงควาย ล้มพลอยอาย ทัศมาลา ท่าฝึกอยู่กับที่ ท่าทุ่มทับ จับหัก ท่าหนุมานถวายแหวน ท่าฤาษีบดยา ท่าเตะคอขาด ท่าพระรามเดินดง
...............

ที่มา : https://www.thaigov.go.th/news/contents/details/84976