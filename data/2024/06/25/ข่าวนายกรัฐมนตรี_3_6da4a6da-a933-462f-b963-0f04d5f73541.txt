รัฐบาลไทย-ข่าวทำเนียบรัฐบาล-​นายกฯ เผยเตรียมในที่ประชุมคณะกรรมการข้าราชการตำรวจพรุ่งนี้ จะหารือถึงกรณีการกลับมารับราชการ “บิ๊กโจ๊ก” หวังให้เกิดความปรองดองใน สตช. เชื่อทุกคนมีวุฒิภาวะสูง 


วันอังคารที่ 25 มิถุนายน 2567
25/06/2567
พิมพ์
​นายกฯ เผยเตรียมในที่ประชุมคณะกรรมการข้าราชการตำรวจพรุ่งนี้ จะหารือถึงกรณีการกลับมารับราชการ “บิ๊กโจ๊ก” หวังให้เกิดความปรองดองใน สตช. เชื่อทุกคนมีวุฒิภาวะสูง
​นายกฯ เผยเตรียมในที่ประชุมคณะกรรมการข้าราชการตำรวจพรุ่งนี้ จะหารือถึงกรณีการกลับมารับราชการ “บิ๊กโจ๊ก” หวังให้เกิดความปรองดองใน สตช. เชื่อทุกคนมีวุฒิภาวะสูง ย้ำการดูแลทุกข์สุขของ ปชช.เป็นเรื่องสำคัญ
วันนี้ (25 มิถุนายน 2567) เวลา 11.25 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีให้สัมภาษณ์ถึงการประชุมร่วมกับคณะกรรมการข้าราชการตํารวจ (ก.ตร.) ในวันพรุ่งนี้ (26 มิถุนายน)  ว่า การประชุมร่วมจะมีการพูดถึงกรณีของ พลตํารวจเอก สุรเชษฐ์ หักพาล ในการกลับมาเป็นข้าราชการตำรวจ แต่ทั้งนี้ ก็ต้องมีขั้นตอนของกฎหมาย รวมถึงคณะกรรมการที่พิจารณาด้านการสอบสวนวินัย และคณะกรรมการพิทักษ์คุณธรรมร่วมพิจารณาและฟังรายงานอีกครั้งหนึ่ง
ผู้สื่อข่าวถามว่า นายกฯ ได้มีการเห็นบทสัมภาษณ์ของ พลตํารวจเอก สุรเชษฐ์ หักพาล ว่าถ้าหากนายกฯ ไม่แก้ไขไม่ทบทวนข้อสั่งการ จะมีการฟ้องดำเนินกับนายกฯ นายกฯ กล่าวว่า ในเรื่องของการทบทวนแก้ไขปัญหาต่าง ๆ ส่วนตัวนั้นไม่ได้นิ่งนอนใจ ซึ่งจะเห็นได้จากช่วงระยะเวลา 3 – 4 เดือนที่ผ่านมา พยายามดำเนินการแก้ไขปัญหาดังกล่าวอยู่ แต่มีขั้นตอนกฎหมายที่ต้องดำเนินการ และการที่ประชุมคณะกรรมการข้าราชการตํารวจ (ก.ตร.) ในวันพรุ่งนี้ก็ถือเป็นหนึ่งในขั้นตอน  ที่จะต้องเข้าประชุม การรับฟังคณะกรรมการสอบสวนวินัยและคณะกรรมการพิทักษ์คุณธรรมก็เป็นอีกเรื่องหนึ่ง โดยตนเองไม่ทราบว่าจะดำเนินการแล้วเสร็จเมื่อไร ถ้าหากเรื่องดังกล่าวเสร็จสิ้นแล้ว ตนเองเชื่อว่าจะดำเนินงานต่อไปได้ ซึ่งเข้าใจและเห็นใจทุก ๆ ท่าน ที่มีส่วนเกี่ยวข้อง ตนเองไม่ได้ลำเอียงเข้าข้างคนใดคนหนึ่ง ให้ความเป็นธรรมแก่ทุก ๆ ฝ่าย
ผู้สื่อข่าวถามต่อว่า เรื่องดังกล่าว ถือเป็นขู่หรือไม่ นายกฯ กล่าวว่า ทาง พลตํารวจเอก สุรเชษฐ์ หักพาล ก็ได้รับความเดือดร้อนและมีความร้อนใจ ตนเองเชื่อว่าในส่วนนี้ ในฐานะที่เราเป็นคนทำงานด้วยกัน เราก็เข้าใจความร้อนใจ โดยมองว่าเรื่องดังกล่าวนั้นไม่ได้เป็นการขู่
ผู้สื่อข่าวถามต่อไปถึงกรณีให้สำนักงานตำรวจแห่งชาติ (สตช) มีความปรองดองกันเลยให้มีการกลับไปทำงานร่วมกันแต่ภาพที่ออกมา  ทาง พลตํารวจเอก สุรเชษฐ์ หักพาล ดูเหมือนจะเดินหน้าฟ้องร้องทุกอย่างที่ถูกกระทำ ภาพดังกล่าวนี้จะปรองดองกันได้หรือไม่  นายกฯ กล่าวว่า เรื่องของความปรองดองทุก ๆ ฝ่าย ตนเองอยากจะเอาความปรองดองนั้นเป็นแค่ทางผ่าน แต่จุดประสงค์ใหญ่ที่อยากให้มีความปรองดองคืออยากให้มีการดูทุกข์สุขของพี่น้องประชาชน  เพราะในปัจจุบันนี้มีปัญหาเกิดขึ้นเยอะเป็นอย่างมาก ซึ่งต้องก้าวข้าม โดยหวังว่าทุกฝ่ายจะเข้าใจ เรื่องของขั้นตอนกระบวนการยุติธรรม เรื่องของกฎหมายทั้งหลาย รวมถึงคณะกรรมการอิสระที่เราตั้งขึ้นมาหรือมีการร้องเรียนจากทุกฝ่าย ต้องมีการพิจารณา
ผู้สื่อข่าวถามว่า กรณีที่ พลตำรวจเอก กิตติ์รัฐ พันธุ์เพ็ชร์ มีส่วนในการที่จะถูกฟ้องร่วมด้วย นายกฯ จะให้กำลังใจได้อย่างไร นายกฯ กล่าวว่า เชื่อว่าบุคคลที่เกี่ยวข้องไม่ว่าจะเป็น พลตำรวจเอก กิตติ์รัฐ พันธุ์เพชร รักษาการ ผบ.ตร  พลตำรวจเอก ต่อศักดิ์ สุขวิมล  รวมถึง พลตํารวจเอก สุรเชษฐ์ หักพาล ตนเองเชื่อว่าทุก ๆ ท่านเองก็มีปัญหาอยู่แล้ว แต่ตนอยากจะขอบอกว่าทุก ๆ ท่าน ก็มีวุฒิภาวะสูง เรื่องปัญหาส่วนตัว ขอให้ดำเนินการตามกฎหมาย  อยากให้ทุก ๆ ท่านนึกถึงว่าเรามาอยู่ในนี้เพื่ออะไร การดูแลทุกข์สุขของพี่น้องประชาชนเป็นเรื่องที่สำคัญ ตนเองเชื่อว่าเรื่องของกำลังใจทุก ๆ ท่านเองก็อยู่ในหน้าที่การงานมาแล้วมากกว่า 10 ปี และเชื่อว่าทุก ๆ ท่านรู้ว่าหน้าที่คืออะไร
ผู้สื่อข่าวถามต่อว่านายกฯ จะมีวิธีการจัดการอย่างไรเพราะเรื่องดังกล่าวเป็นตำรวจระดับชั้นผู้ใหญ่ ทำให้ลูกน้องเกิดการแบ่งฝ่ายกัน นายกฯ กล่าวต่อว่า ทั้งนี้ ก็ได้มีการพูดคุยกันอย่างต่อเนื่อง และได้ให้แนวทางการปฏิบัติไปว่าเรื่องของทุกข์สุขประชาชนเป็นเรื่องที่สำคัญที่สุด ในเรื่องของการพูดคุยเป็นการส่วนตัวตนยังไม่มี พรุ่งนี้คาดว่า  พลตำรวจเอก ต่อศักดิ์ สุขวิมล ก็จะเข้าร่วมประชุม คาดว่าจะมีการพูดคุยในที่ประชุมคณะกรรมการข้าราชการตํารวจ (ก.ตร.) ซึ่งตนเองเป็นแค่หนึ่งเสียง เพราะในที่ประชุมคณะกรรมการข้าราชการตํารวจ (ก.ตร.) มีหลาย ๆ ท่านที่เป็นผู้เชี่ยวชาญ และอดีตผู้บริหารสูงสุด ในสำนักงานตำรวจแห่งชาติ ก็ต้องรับฟังความคิดเห็นเหล่านั้นด้วยเช่นกัน

ที่มา : https://www.thaigov.go.th/news/contents/details/84934