รัฐบาลไทย-ข่าวทำเนียบรัฐบาล-​นายกฯ  สั่งสอบข้อเท็จจริงหลังกุ้งทะลักเข้าไทยทำกุ้งในประเทศราคาตก-เกษตรกรเดือดร้อน – เผย ครม.เห็นชอบงบกลาง 291 ล้านบาท ช่วยเหลือผู้อพยพคนไทยจากสถานการณ์ความไม่สงบอิสราเอล 


วันอังคารที่ 25 มิถุนายน 2567
25/06/2567
พิมพ์
​นายกฯ  สั่งสอบข้อเท็จจริงหลังกุ้งทะลักเข้าไทยทำกุ้งในประเทศราคาตก-เกษตรกรเดือดร้อน – เผย ครม.เห็นชอบงบกลาง 291 ล้านบาท ช่วยเหลือผู้อพยพคนไทยจากสถานการณ์ความไม่สงบอิสราเอล
​นายกฯ  สั่งสอบข้อเท็จจริงหลังกุ้งทะลักเข้าไทยทำกุ้งในประเทศราคาตก-เกษตรกรเดือดร้อน – เผย ครม.เห็นชอบงบกลาง 291 ล้านบาท ช่วยเหลือผู้อพยพคนไทยจากสถานการณ์ความไม่สงบอิสราเอล กำชับรายงานความคืบหน้าตัวประกันอีก 6 คน
วันนี้ (25 มิถุนายน 2567) เวลา 11.25 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี กล่าวภายหลังการประชุมคณะรัฐมนตรี (ครม.) ว่า คณะรัฐมนตรีได้เห็นชอบร่างพระราชกฤษฎีกา เหรียญเฉลิมพระเกียรติพระบาทสมเด็จพระเจ้าอยู่หัว และเห็นชอบร่างกฎกระทรวงกำหนดลักษณะของเหรียญกษาปณ์ ที่ระลึกเฉลิมพระเกียรติสมเด็จพระเจ้าอยู่หัวเนื่องในโอกาสพระราชพิธี เฉลิมพระชนมพรรษาครบ 6 รอบ 28 กรกฎาคม ตามที่กระทรวงการคลังได้เสนอ
นายกรัฐมนตรี กล่าวว่า ได้สั่งการให้กระทรวงการคลัง กระทรวงมหาดไทย กระทรวงการท่องเที่ยวและกีฬา กระทรวงทรัพยากรธรรมชาติและสิ่งแวดล้อมพิจารณาพื้นที่โครงการประตูระบายน้ำคลองลัดโพธิ์อันเนื่องมาจากพระราชดำริสวนสาธารณะ และสวนพฤกษชาติศรีนครเขื่อนขันธ์ที่อยู่บริเวณคุ้มบางกระเจ้า ให้เป็นพื้นที่นำร่อง Sandbox พร้อมประกาศหลักเกณฑ์คุ้มครองพื้นที่ป่าคุ้มครองสิ่งแวดล้อม เว้นการจัดเก็บให้ได้รับการยกเว้นการจัดเก็บภาษีที่ดินและสิ่งปลูกสร้างและสั่งการให้องค์การบริหารพื้นที่พิเศษเพื่อการท่องเที่ยวอย่างยั่งยืน จัดทำแผนยุทธศาสตร์การพัฒนาพิเศษเพื่อการท่องเที่ยวอย่างยั่งยืนคุ้มบางกระเจ้า เพื่อนำมาเสนอคณะรัฐมนตรีอีกครั้ง ซึ่งต่อยอดจากการลงพื้นที่ของตนเมื่อเดือนที่ผ่านมา โดยพื้นที่บางกระเจ้าเป็นปอดของคนกรุงเทพมหานครที่เราต้องรักษาไว้
นายกรัฐมนตรี กล่าวอีกว่า ได้ขอให้กรมประมง กระทรวงเกษตรและสหกรณ์ เร่งตรวจสอบข้อเท็จจริงและหามาตรการในการแก้ไขปัญหาการนำเข้ากุ้งมาประเทศไทยจำนวนมาก ทำให้ราคากุ้งในประเทศไทยตกต่ำ ตลอดจนกุ้งที่นำเข้ามานั้นมีราคาต่ำกว่ากุ้งในประเทศ ทำให้เกษตรกรผู้เลี้ยงกุ้งได้รับผลกระทบ ไม่มีโรงงานรับซื้อ
นายกรัฐมนตรี กล่าวต่อไปว่า ที่ประชุมคณะรัฐมนตรียังเห็นชอบงบประมาณปี 2567 งบกลางจำนวนเงิน 291 ล้านบาท เพื่อเป็นค่าใช้จ่ายในการให้ความช่วยเหลือและอพยพคนไทยที่ได้รับผลกระทบจากสถานการณ์ในประเทศอิสราเอลเพิ่มเติม โดยให้กระทรวงการต่างประเทศ กระทรวงกลาโหม กระทรวงยุติธรรม และกระทรวงแรงงาน รับไปดำเนินการต่อไป ทั้งนี้ ตนได้สั่งการเพิ่มเติมไปว่า ตัวประกันที่เหลืออีก 6 คน ขอให้มีการรายงานความคืบหน้าและขั้นตอนโดยเร่งด่วน รวมถึงการที่เราได้ให้คำมั่นกับรัฐบาลฝรั่งเศสว่าจะให้มีการหยุดยิงในช่วงโอลิมปิก ซึ่งถือว่าเป็นเรื่องที่รัฐบาลให้ความสำคัญอยู่
นายกรัฐมนตรีกล่าวว่า คณะรัฐมนตรีเห็นชอบตามที่สำนักทรัพยากรน้ำเสนอ ขออนุมัติงบรายจ่ายประจำปีปี 2567 งบกลางเพื่อเพิ่มประสิทธิภาพการบริหารจัดการน้ำผลในช่วงฤดูฝนปี 2567 และกักเก็บน้ำในฤดูแล้งปี 2567-2568 ในกรอบวงเงิน 7,600 ล้านบาท ซึ่งถือว่าเป็นโครงการที่มีความสำคัญเร่งด่วน และในปีนี้จะมีน้ำเพิ่มขึ้น 10% อีกทั้งรัฐมนตรีหลายท่านก็เป็น สส.มีความผูกพันในพื้นที่ ต้องการให้มีการลงพื้นที่เพื่อพูดคุยถึงการบริหารจัดการ และใส่เงินเข้าไปในงบกลางเอาเงินไปช่วยไม่ท่วมไม่แล้งก็เป็นอีกเรื่องหนึ่ง แต่เรื่องของการใส่ใจฝ่ายบริหารก็ยังให้ความสำคัญ
นายกรัฐมนตรีกล่าวต่อว่า ที่ประชุมคณะรัฐมนตรีได้เห็นชอบตามที่กระทรวงเกษตรและสหกรณ์เสนอโครงการสนับสนุนปุ๋ยลดต้นทุนการผลิตของเกษตรกรผู้ปลูกข้าว ภายใต้มาตรการช่วยเหลือเกษตรกรผู้ปลูกข้าวปีการผลิต 2567-2568 ไม่เกินครัวเรือนละ 500 บาทต่อไร่ไม่เกิน 20 ไร่ หรือไม่เกิน 10,000 บาทต่อราคาปุ๋ยที่จ่ายจริง โดยให้ธนาคารเพื่อการเกษตรและสหกรณ์ (ธกส.) สำรองจ่ายและรัฐบาลจะจัดสรรงบชดเชยให้กับธนาคาร ธกส. พร้อมอัตราต้นทุนทางการเงิน โดยที่โครงการเดิมให้ความช่วยเหลือไร่ละ 1,000 บาท จะไม่มีการดำเนินการอีกต่อไป

ที่มา : https://www.thaigov.go.th/news/contents/details/84930