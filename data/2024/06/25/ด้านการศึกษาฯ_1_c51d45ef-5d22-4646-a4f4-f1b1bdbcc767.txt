รัฐบาลไทย-ข่าวทำเนียบรัฐบาล-‘รมว.เพิ่มพูน’ แสดงความเสียใจกับครอบครัว นร. เหตุไฟช็อตเสียชีวิต จ.ตรัง


วันอังคารที่ 25 มิถุนายน 2567
25/06/2567
พิมพ์
‘รมว.เพิ่มพูน’ แสดงความเสียใจกับครอบครัว นร. เหตุไฟช็อตเสียชีวิต จ.ตรัง
พลตำรวจเอก เพิ่มพูน ชิดชอบ รมว.ศธ. ได้แสดงความเสียใจต่อกรณีกรณีนักเรียนชั้น ม.2 ของโรงเรียนแห่งหนึ่งในจังหวัดตรัง เกิดอุบัติเหตุถูกไฟฟ้าช็อตระหว่างฝนตก และได้เสียชีวิตลงเมื่อวันที่ 22 มิถุนายน 2567
โดยกล่าวว่า เรื่องความปลอดภัยในสถานศึกษาโดยเฉพาะโครงสร้างอาคาร ระบบไฟฟ้าต่าง ๆ ได้กำชับให้มีการตรวจสอบและซ่อมบำรุงอยู่เสมอ โดยเฉพาะอย่างยิ่งช่วงก่อนเข้าฤดูฝน ซึ่งเหตุการณ์ดังกล่าวก็ไม่มีใครอยากให้เกิดขึ้น แต่หลังจากนี้จะต้องมีการจัดการระบบต่าง ๆ ภายในสถานศึกษาให้ปลอดภัยและรัดกุมมากยิ่งขึ้น
“ผมในฐานะตัวแทนผู้บริหารกระทรวงศึกษาธิการ ขอแสดงความเสียใจกับครอบครัวของนักเรียนที่เสียชีวิตจากเหตุการณ์นี้เป็นอย่างยิ่ง ทั้งนี้ได้มอบหมายให้สำนักงานคณะกรรมการการศึกษาขั้นพื้นฐาน ดูแลครอบครัวผู้สูญเสียอย่างดีที่สุด สำหรับพิธีทางศาสนาเราจะไม่เพียงแค่ช่วยเหลือเท่านั้น แต่จะเป็นเจ้าภาพงานสวดพระอภิธรรมให้ทุกวันและเป็นเจ้าภาพพิธีฌาปนกิจศพ พร้อมเยียวยาสภาพจิตใจของครอบครัวให้สามารถเข้มแข็งขึ้นจนก้าวผ่านความโศกเศร้านี้ไปได้อย่างเร็วที่สุด เราทราบดีว่าไม่มีสิ่งใดจะสามารถชดเชยชีวิตบุตรหลานท่านได้ ดังนั้นเราจะไม่เพิกเฉยต่อกรณีนี้ ต้องมีการตั้งกรรมการสอบข้อเท็จจริง เพื่อหาสาเหตุที่แท้จริงให้ได้
พร้อม ๆ กับเน้นย้ำสถานศึกษาทั่วประเทศเกี่ยวกับมาตรการเฝ้าระวังปัญหาด้านความปลอดภัยนักเรียนเป็นพิเศษในเรื่องของอุปกรณ์ต่าง ๆ ต้องมีวงรอบการตรวจสอบ เช็กสภาพ ระวังจุดเสี่ยงทุกจุดอย่างสม่ำเสมอ พร้อมทั้งติดตั้งอุปกรณ์ป้องกันไฟฟ้าเกิน ระบบสายดิน ระบบตัดไฟ เป็นต้น หากพบอุปกรณ์ชำรุด ไม่พร้อมใช้งาน ต้องดำเนินการแก้ไขทันที
ทั้งนี้ ต้องดำเนินการอย่างจริงจังทั่วประเทศ และก่อนหน้านี้ ศธ.มีนโยบายให้ทุกหน่วยงานบูรณาการทรัพยากรร่วมกัน หากสถานศึกษาใดไม่มีช่างเพื่อซ่อมแซมอุปกรณ์ต่าง ๆ สามารถประสานขอความร่วมมือสถาบันอาชีวศึกษาในพื้นที่ เพื่อดูแลกันและกัน ซึ่งเป็นการทำงานแบบจับมือไว้แล้วไปด้วยกันอย่างแท้จริง” รมว.ศธ.กล่าว
#เรียนดีมีความสุข #ศธ #ปลอดภัย #สร #ศธ

ที่มา : https://www.thaigov.go.th/news/contents/details/84929