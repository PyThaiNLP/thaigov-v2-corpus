รัฐบาลไทย-ข่าวทำเนียบรัฐบาล-​"ทปษ.บุญสิงห์" ลงพื้นที่ผลักดัน พร้อมประชุมหารือการดำเนินโครงการอ่างเก็บน้ำแม่สะป๊วด อันเนื่องมาจากพระราชดำริ จังหวัดลำพูน เพื่อให้เกิดการขับเคลื่อนและเกิดผลสำเร็จโดยเร็ว 


วันอังคารที่ 25 มิถุนายน 2567
​"ทปษ.บุญสิงห์" ลงพื้นที่ผลักดัน พร้อมประชุมหารือการดำเนินโครงการอ่างเก็บน้ำแม่สะป๊วด อันเนื่องมาจากพระราชดำริ จังหวัดลำพูน เพื่อให้เกิดการขับเคลื่อนและเกิดผลสำเร็จโดยเร็ว
​"ทปษ.บุญสิงห์" ลงพื้นที่ผลักดัน พร้อมประชุมหารือการดำเนินโครงการอ่างเก็บน้ำแม่สะป๊วด อันเนื่องมาจากพระราชดำริ จังหวัดลำพูน เพื่อให้เกิดการขับเคลื่อนและเกิดผลสำเร็จโดยเร็ว
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่ติดตามการดำเนินโครงการอ่างเก็บน้ำแม่สะป๊วด อันเนื่องมาจากพระราชดำริ จังหวัดลำพูน โดยมีนายประกอบ ยอดยา นายอำเภอแม่ทา หัวหน้าส่วนราชการสังกัดกระทรวงเกษตรและสหกรณ์ หัวหน้ากลุ่มงาน ผู้บริหารองค์กรปกครองส่วนท้องถิ่น เกษตรกร กำนัน ผู้ใหญ่บ้าน ประชาชนในพื้นที่และหน่วยงานที่เกี่ยวข้องเข้าร่วม
โอกาสนี้ ที่ปรึกษารัฐมนตรีว่าการกระทรวงเกษตรและสหกรณ์ พร้อมคณะ ได้พบปะกับพี่น้องเกษตรกรและประชาชนในพื้นที่ที่มารอยื่นหนังสือถึงรัฐมนตรีว่าการกระทรวงเกษตรและสหกรณ์ เพื่อช่วยผลักดันโครงการดังกล่าวให้เกิดผลสำเร็จ และลงพื้นที่บริเวณจุดจัดทำโครงการอ่างเก็บน้ำแม่สะป๊วด อันเนื่องมาจากพระราชดำริ พร้อมรับหนังสือที่เกษตรกรและประชาชนในพื้นที่มารอยื่นหนังสือถึงรัฐมนตรีว่าการกระทรวงเกษตรและสหกรณ์ เพื่อช่วยเร่งรัดและผลักดันโครงการดังกล่าวให้เกิดผลสำเร็จโดยเร็ว
ที่ปรึกษารัฐมนตรีว่าการกระทรวงเกษตรและสหกรณ์ กล่าวว่า การลงพื้นที่ติดตามในวันนี้เพื่อติดตามและผลักดันโครงการฯ เพื่อให้เกิดการขับเคลื่อนโดยเร็ว พร้อมได้มีการประชุมหารือร่วมกับหน่วยงานที่เกี่ยวข้องในพื้นที่ เพื่อให้ทราบถึงปัญหา อุปสรรคในการดำเนินงาน พร้อมให้เร่งดำเนินการในส่วนที่ยังไม่ได้ดำเนินการให้แล้วเสร็จ พร้อมการจัดทำแผนในปี 2569 นี้ เพื่อประโยชน์ของพี่น้องประชาชนในพื้นที่ต่อไป ทั้งนี้ จะมีการดำเนินการและออกแบบใหม่และเริ่มก่อสร้างในปีงบประมาณปี พ.ศ.2569 โดยใช้ระยะเวลาในการก่อสร้างประมาณ 3 ปี จึงจะแล้วเสร็จ
สำหรับโครงการอ่างเก็บน้ำแม่สะป๊วดอันเนื่องมาจากพระราชดำริ จังหวัดลำพูน ตั้งอยู่พื้นที่บ้านแม่สะป๊วด หมู่ 2 ตำบลทาสบเส้า อำเภอแม่ทา จังหวัดลำพูน โดยเมื่อวันที่ 19 ก.พ. 2532 พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (ร.9) ทรงพระกรุณาโปรดเกล้าฯให้เจ้าหน้าที่ของกรมชลประทานและสำนักงานเลขานุการ กปร. เข้าเฝ้า ณ พระตำหนักภูพิงคราชนิเวศน์ จังหวัดเชียงใหม่ ได้ทรงพระราชทานพระราชดำริเกี่ยวกับงานพัฒนาแหล่งน้ำในกลุ่มน้ำสาขาแม่ทา ที่กรมชลประทานสมควรดำเนินการ ได้แก่ น้ำแม่ขนาด น้ำแม่เมย และน้ำแม่สะป๊วด ซึ่งมีทำเลที่เหมาะสมในการก่อสร้างโครงการอ่างเก็บน้ำ โดยจะสามารถเก็บกักไว้ช่วยเหลือพื้นที่เพาะปลูกของราษฎรในเขตลุ่มน้ำแม่ทาได้ จึงสมควรพิจารณาวางโครงการและก่อสร้างอ่างเก็บน้ำโดยด่วนตามความเหมาะสมต่อไป
ต่อมาวันที่ 10 พฤศจิกายน 2539 สำนักราชเลขาธิการได้มีหนังสือถึงอธิบดีกรมชลประทาน เรื่องขอพระราชทานอ่างเก็บน้ำแม่สะป๊วด กรณีนายอินแสง จีนมัชยา ผู้ใหญ่บ้านหมู่ที่ 2 ตำบลทาสบเส้า อำเภอแม่ทา จังหวัดลำพูน ถวายฎีกาขอพระราชทานก่อสร้างอ่างเก็บน้ำแม่สะป๊วด และได้นำความถวายบังคมทูลฯ ทรงพระกรุณาโปรดเกล้าฯ รับโครงการก่อสร้างอ่างเก็บน้ำแม่สะป๊วดไว้เป็นโครงการอันเนื่องมาจากพระราชดำริตามหนังสือที่ รล.0005/20051 ลงวันที่ 10 พฤศจิกายน 2539
กรมชลประทานจึงได้ดำเนินการจัดทำการศึกษาเล่มวางโครงการแล้วเสร็จเมื่อ มกราคม 2541 ต่อมาได้ดำเนินรายงานศึกษาผลกระทบสิ่งแวดล้อม (EIA) แล้วเสร็จ เมื่อ กรกฎาคม 2552 ผ่านความเห็นชอบจาก คชก. เมื่อ ธันวาคม 2554 และเริ่มดำเนินการก่อสร้างในปีงบประมาณ พ.ศ. 2569 ปัจจุบันอยู่ระหว่างการเตรียมความพร้อมในส่วนของการขออนุญาตใช้พื้นที่จาก กรมอุทยานแห่งชาติฯ กรมป่าไม้

ที่มา : https://www.thaigov.go.th/news/contents/details/84917