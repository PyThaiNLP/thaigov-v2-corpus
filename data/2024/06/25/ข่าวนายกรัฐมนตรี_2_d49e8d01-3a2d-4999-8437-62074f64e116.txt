รัฐบาลไทย-ข่าวทำเนียบรัฐบาล-​นายกฯ เผย พูดคุยกับ “ธรรมนัส” เลขาธิการพรรคพลังประชารัฐ เรื่องการบริหารจัดการน้ำ ระบุไม่มีปัญหาเรื่องการทำงาน พร้อมแสดงความเคารพ “ประวิตร” หากมีโอกาสเจอ 


วันอังคารที่ 25 มิถุนายน 2567
25/06/2567
พิมพ์
​นายกฯ เผย พูดคุยกับ “ธรรมนัส” เลขาธิการพรรคพลังประชารัฐ เรื่องการบริหารจัดการน้ำ ระบุไม่มีปัญหาเรื่องการทำงาน พร้อมแสดงความเคารพ “ประวิตร” หากมีโอกาสเจอ
​นายกฯ เผย พูดคุยกับ “ธรรมนัส” เลขาธิการพรรคพลังประชารัฐ เรื่องการบริหารจัดการน้ำ ระบุไม่มีปัญหาเรื่องการทำงาน พร้อมแสดงความเคารพ “ประวิตร” หากมีโอกาสเจอ ย้ำรัฐบาลไม่มีแนวคิดแก้รัฐธรรมนูญให้มีแค่ สส. เขต
วันนี้ (25 มิถุนายน 2567) เวลา 11.25 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีให้สัมภาษณ์ ถึงกรณีที่ร้อยเอก ธรรมนัส  พรหมเผ่า รัฐมนตรีว่าการกระทรวงเกษตรและสหกรณ์ในฐานะเลขาธิการพรรคพลังประชารัฐ ได้เข้าพบเมื่อวานนี้ นอกจากสรุปงานของกระทรวงแล้ว เรื่องการเมืองมีการพูดคุยถึงกระแสข่าวการพรรคพลังประชารัฐออกจากพรรครัฐบาลหรือไม่ว่า ไม่มีการพูดคุยกันถึงเรื่องดังกล่าวและตนเองได้พูดหลายเวทีแล้วว่า เรื่องข่าวความขัดแย้งในพรรครัฐบาลนั้น ซึ่งก่อนเข้าประชุม ครม.ก็ได้พูดคุยกับนายสันติ พร้อมพัฒน์ แกนนำพรรครวมถึงนายอรรถกร ศิริลัทยากร รัฐมนตรีช่วยว่าการกระทรวงเกษตรที่เป็นสมาชิกพรรคพลังประชารัฐ ได้พูดคุยกันแต่เรื่องงานอย่างเดียว ไม่มีปัญหาอะไรเลย ขอให้ดูกันต่อไป
นายกฯ กล่าวว่า ส่วนที่พูดคุยกับร้อยเอกธรรมมนัส มีการพูดถึงเรื่องการบริหารจัดการน้ำที่มีงบลงไป เป็นเรื่องงบส่วนหนึ่งซึ่งแต่ละพื้นที่มีความละเอียดอ่อน มีปัญหาเฉพาะเขต เรื่องน้ำของกรมชลประทาน ถ้าปล่อยให้น้ำไหลไปตามธรรมชาติอาจจะเป็นการบริหารที่ไม่ดี การจะใส่เงินลงไปก็ส่วนหนึ่ง แต่การใส่ใจเป็นเรื่องสำคัญมากกว่า ปีนี้ฝนน่าจะเพิ่มมากขึ้นประมาณ 10% หากบริหารให้ดีผลกระทบจากน้ำท่วมก็คงไม่มี และบริหารให้ดีน้ำแล้งก็จะไม่มีด้วย
ผู้สื่อข่าวถามถึง กระแสข่าวว่าความขัดแย้งออกมาจากบ้านในป่า นายกฯ จะเดินเข้าป่าด้วยหรือไม่ นายกฯ ตอบปฏิเสธว่า ตนเองไม่เคยทราบเลย และไม่เคยเดินเข้าป่าเพราะอยู่ในกรุง  ยืนยันไม่ได้หนีอะไร แต่ตนเองรักความสบาย อยู่ในกรุงดีกว่า  แต่ถ้าหากมีโอกาสได้พบกับ พลเอก ประวิตร วงษ์สุวรรณ หัวหน้าพรรคพลังประชารัฐ ก็จะพบ เพราะตนเองก็ไม่เคยรู้จักท่าน หากเจอกันในงานต่าง ๆ หรือมาที่สภาฯ เจอกันก็คงไปแสดงความเคารพท่าน เพราะท่านเป็นอดีตรองนายกฯ มาตั้งนาน และเป็นผู้บัญชาการทหารบกมา ตนเองไม่มีเหตุผลที่จะไม่ไปพบหรือหลีกเลี่ยงที่จะไม่พบ เพราะพรรคพลังประชารัฐก็เป็นพรรคร่วมรัฐบาลด้วย
ส่วนกรณีคุณหญิงสุดารัตน์ เกยุราพันธุ์  หัวหน้าพรรคไทยสร้างไทย พาดพิงมาถึงพรรคเพื่อไทยว่าเตรียมแก้รัฐธรรมนูญเพื่อให้มีแค่ สส. เขต ไม่มีแบบบัญชีรายชื่อนั้น นายกฯ กล่าวว่า ตนเองได้พูดไปแล้ว ไม่เอาแล้ว หลายคนในพรรคร่วมรัฐบาลก็ออกมาพูดแล้วว่าเราไม่มีความตั้งใจ อย่าไปสร้างประเด็นการเมืองขึ้นมาเลยดีกว่า
ผู้สื่อข่าวถามต่อว่า หญิงสุดารัตน์ ยังเรียกร้องให้รัฐบาลออกมาทำสัญญาประชาคมว่าการแก้ไขรัฐธรรมนูญจะไม่แก้ในส่วนเรื่องของ สส.นั้น นายกฯ กล่าวว่า พูดไปแล้วบอกไปแล้วและยืนยันว่าไม่ทำไม่มีความตั้งใจตรงนี้

ที่มา : https://www.thaigov.go.th/news/contents/details/84931