รัฐบาลไทย-ข่าวทำเนียบรัฐบาล-งานรอคุณอยู่ ! 7 แสนอัตรา "พิพัฒน์" ชวนร่วมงาน "JOB EXPO THAILAND 2024" มหกรรมหางานสร้างรายได้ที่สนุกที่สุด 28 - 30 มิ.ย.67 ศูนย์การประชุมแห่งชาติสิริกิติ์ Hall 6 - 7


วันอังคารที่ 25 มิถุนายน 2567
25/06/2567
พิมพ์
งานรอคุณอยู่ ! 7 แสนอัตรา "พิพัฒน์" ชวนร่วมงาน "JOB EXPO THAILAND 2024" มหกรรมหางานสร้างรายได้ที่สนุกที่สุด 28 - 30 มิ.ย.67 ศูนย์การประชุมแห่งชาติสิริกิติ์ Hall 6 - 7
นับถอยหลัง 3 วัน! พบกันที่ “JOB EXPO THAILAND 2024” มหกรรมหางานสร้างรายได้ที่สนุกที่สุด จากนโยบายของรัฐบาล โดยการนำของนายกรัฐมนตรี “นายเศรษฐา ทวีสิน”
มุ่งเน้นลดความเหลื่อมล้ำในสังคม พร้อมการส่งเสริมคุณภาพชีวิตที่ดีสำหรับพี่น้องประชาชน สร้างโอกาสให้ประชาชนในวัยทำงานทุกคนสามารถประกอบอาชีพ เพื่อการมีรายได้ที่มั่นคง กระทรวงแรงงาน โดยกรมการจัดหางาน จัด JOB EXPO THAILAND 2024 ร่วมมือกับ หน่วยงานในสังกัดกระทรวงแรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน ดำเนินมาตรการส่งเสริมให้ประชาชนในทุกช่วงวัย ได้รับโอกาสในการทำงาน โดย “การสร้างงาน สร้างอาชีพ และ การจ้างงานที่มั่นคง” รวมทั้งการเตรียมความพร้อมของ “กำลังแรงงานในอนาคต” โดยการสร้างความรู้ความเข้าใจถึงลักษณะของอาชีพ และ ทักษะที่มีความจำเป็นในการทำงาน เพื่อให้มีโอกาสเตรียมตัวในการพัฒนาทักษะที่จำเป็นก่อนเข้าสู่ตลาดแรงงาน โดยร่วมกับกรมพัฒนาฝีมือแรงงาน กรมสวัสดิการและคุ้มครองแรงงาน สำนักงานประกันสังคม และสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) ส่งเสริมคุณภาพชีวิตที่ดีสำหรับพี่น้องประชาชน ผ่านการจัดงาน “JOB EXPO THAILAND 2024” มหกรรมหางานสร้างรายได้ที่สนุกที่สุด ระหว่างวันที่ 28-30 มิถุนายน 2567  เวลา 11.00 - 21.00 น. ที่ ศูนย์การประชุมแห่งชาติสิริกิติ์ Hall 6 - 7 กรุงเทพมหานคร แบ่งเป็นโซน ดังนี้
1. โซนนิทรรศการเฉลิมพระเกียรติ นิทรรศการ “พระบารมีเกริกฟ้า ผองไทยทั่วหล้า”
2. โซนJob Matching งานในประเทศ สัมภาษณ์และสมัครงาน โดยบริษัทชั้นนำของประเทศจากหลากหลายประเภทธุรกิจ จำนวน 222 แห่ง พร้อมรวบรวมตำแหน่งงานทั่วประเทศ 600,000 อัตรา อาทิ Graphic Designer นักวางแผนโลจิสติกส์ วิศวกรอากาศยาน วิศวกรโครงการ วิศวกรโยธา รวมถึง การหางานแบบออนไลน์ ผ่านแพลตฟอร์ม ไทยมีงานทำ, คนทำงาน (อาชีพอิสระ), งานสำหรับกลุ่มผู้สูงอายุและคนพิการที่แจ้งความประสงค์ในการทำงาน
3.โซน Job Matching งานต่างประเทศ  100,000 อัตรา เปิดโอกาสให้ผู้เข้าร่วมงานแจ้งความประสงค์ไปทำงานต่างประเทศ โดยรัฐจัดส่ง ได้แก่ เกาหลี ญี่ปุ่น ไต้หวัน อิสราเอล รับลงทะเบียนผู้ประสงค์ไปทำงานต่างประเทศ และบริการไปทำงานต่างประเทศจากบริษัทจัดหางานฯ จำนวน 30 บริษัท
4. โซนส่งเสริม “ผู้ที่กำลังเข้าสู่ตลาดแรงงาน” ให้มีงานทำ พร้อมเชิญสถานศึกษาชั้นนำของประเทศไทย ร่วมแนะแนวเส้นทางการศึกษาหัวข้อ “คณะที่ชอบ กับ อาชีพที่ใช่”
5. โซนสร้างงาน เสริมรายได้ครัวเรือน พบกับการสาธิตอาชีพอิสระ 30 อาชีพต่อวัน สร้างไอเดียหารายได้เสริม พร้อมพบเจ้าของกิจการแฟรนไชส์น่าลงทุน และช้อปสินค้าจากกลุ่มรับงานไปทำที่บ้าน จากทั่วภูมิภาค
“เพื่อให้ภาคอุตสาหกรรมของประเทศไทยขับเคลื่อนได้อย่างมีประสิทธิภาพ “รัฐบาลโดยการนำของนายกรัฐมนตรี “นายเศรษฐา ทวีสิน” จึงมอบหมาย “กระทรวงแรงงาน” ในการดำเนินการวางแผนบริหารจัดการกำลังแรงงานให้มีจำนวนเหมาะสม และ มีทักษะที่ตรงต่อความต้องการของภาคอุตสาหกรรม โดยมุ่งเน้นการเพิ่มจำนวนแรงงานคุณภาพ และ การส่งเสริมให้ประชาชนคนไทยได้รับโอกาสในการพัฒนาทักษะที่จำเป็นสอดคล้องต่อการเปลี่ยนแปลงของสภาพเศรษฐกิจและสังคม รวมทั้ง “กำลังแรงงานในอนาคต” ได้มีโอกาสเตรียมตัวก่อนเข้าสู่ตลาดแรงงาน” รัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางานขอเชิญชวนผู้ที่กำลังว่างงาน ผู้จบการศึกษาใหม่ นักเรียน นักศึกษาที่กำลังเข้าสู่ตลาดแรงงาน ผู้สูงอายุ ผู้พิการ และผู้ที่กำลังมองหาไอเดียในการประกอบอาชีพอิสระ พบกันในงาน JOB EXPO THAILAND 2024 โดยสามารถลงทะเบียนล่วงหน้าเพื่อความสะดวกในการค้นหางาน จับคู่งานที่สนใจ ที่เว็บไซต์ jobit.doe.go.th/jobexpothailand2024 สำหรับกิจกรรมเด่น ๆ ภายในงาน ที่มีตลอด 3 วัน ตั้งแต่เวลา 11.00 – 21.00 น. ได้แก่ กิจกรรมร่วมสนุกลุ้นรับของรางวัลบนเวที Inspiration Talk หัวข้อภาพรวมตลาดแรงงานและทิศทางการจ้างงาน และหัวข้อ People Trend : โลกแห่งการทำงาน & ทักษะแห่งอนาคต มินิคอนเสิร์ต จากศิลปินชื่อดัง อาทิ ส้ม มารี, Musketeers, Serious bacon (ซีเรียสเบคอน), Purpeech, Dept และ Mirrr รวมถึงการจัดพื้นที่รับเรื่องร้องทุกข์สำหรับพี่น้องแรงงาน บูท Up-Skill 21 ทักษะ จากกรมพัฒนาฝีมือแรงงาน ที่เชิญผู้ประกอบการด้านการพัฒนาทักษะแรงงานชั้นนำของประเทศไทยถึงมาให้ความรู้ ในรูปแบบออนกราวน์ และออนไลน์

ที่มา : https://www.thaigov.go.th/news/contents/details/84961