รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ศิรินันท์ ร่วมกิจกรรมศึกษาดูงานหลักสูตรการฝึกปฏิบัติและเรียนรู้งานเศรษฐกิจพอเพียงของศูนย์ฝึกโรงเรียนจิตอาสา 904 


วันอังคารที่ 25 มิถุนายน 2567
25/06/2567
พิมพ์
ผู้ช่วยรัฐมนตรีฯ ศิรินันท์ ร่วมกิจกรรมศึกษาดูงานหลักสูตรการฝึกปฏิบัติและเรียนรู้งานเศรษฐกิจพอเพียงของศูนย์ฝึกโรงเรียนจิตอาสา 904
ผู้ช่วยรัฐมนตรีฯ ศิรินันท์ ร่วมกิจกรรมศึกษาดูงานหลักสูตรการฝึกปฏิบัติและเรียนรู้งานเศรษฐกิจพอเพียงของศูนย์ฝึกโรงเรียนจิตอาสา 904
24 มิถุนายน 2567 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม เข้าเยี่ยมชมและศึกษาดูงานหลักสูตรการฝึกปฏิบัติและเรียนรู้งานเศรษฐกิจพอเพียงของศูนย์ฝึกโรงเรียนจิตอาสา 904 (บางเขน) พร้อมด้วยคณะข้าราชการ พนักงานราชการ และเจ้าหน้าที่กระทรวงอุตสาหกรรมเข้าร่วมกิจกรรม ณ ศูนย์ฝึกโรงเรียนจิตอาสา 904 (บางเขน) เขตบางเขน กรุงเทพมหานคร
ศูนย์ฝึกโรงเรียนจิตอาสา 904 เป็นพื้นที่พัฒนาตามพระราชดำริของพระบาทสมเด็จพระเจ้าอยู่หัว ตามพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง  กิจกรรมการฝึกปฏิบัติและดูงาน แบ่งเป็น 2 ส่วนหลัก ประกอบด้วยแปลงที่ 1 การแก้ปัญหาตามภูมิสังคม และแปลงที่ 2 การจัดการและการเอาตัวรอดในภาวะวิกฤติ
โดยผู้ที่ผ่านการอบรมจะได้เข้าใจทั้งทฤษฎีและการฝึกปฏิบัติปรัชญาเศรษฐกิจพอเพียงและการจัดการเกษตรทฤษฎีใหม่ตามแนวพระราชดำริ รวมถึงสร้างความภูมิใจในวัฒนธรรมและภูมิปัญญาวิถีชาวไทย เพื่อสืบทอดต่อกันมาตามบริบทของภูมิสังคมที่ต่างกัน เข้าใจเป้าหมายของจิตอาสา สามารถประยุกต์ใช้ในชีวิตประจำวัน และขยายผลสู่สังคม สามารถพัฒนาตนเองเป็นเมืองที่ดี รับผิดชอบต่อสังคมโดยรวม สามารถทำงานกับผู้อื่นได้อย่างมีประสิทธิภาพ และเรียนรู้พึ่งพาตนเองได้ในสถานการณ์วิกฤติโดยเน้นการลงมือปฏิบัติ และการเผชิญสถานการณ์วิกฤติ
ทั้งนี้ ภายหลังเสร็จสิ้นการฝึกอบรมผู้ผ่านการฝึกอบรมได้เข้ารับพระราชทานหมวกและผ้าพันคอจิตอาสาพระราชทาน ๙๐๔ วปร. สำหรับใช้ในการปฏิบัติหน้าที่จิตอาสาตามแนวพระราชดำริโครงการจิตอาสา “เราทำความ ดี ด้วยหัวใจ” เพื่อสืบสานพระราชปณิธานของพระบาทสมเด็จพระเจ้าอยู่หัวในการดำเนินกิจกรรมต่างๆ ของกระทรวงอุตสาหกรรม ที่เป็นการพัฒนาสังคมและสร้างสรรค์ประโยชน์ต่อประเทศชาติ

ที่มา : https://www.thaigov.go.th/news/contents/details/84950