รัฐบาลไทย-ข่าวทำเนียบรัฐบาล-กรมทางหลวงชนบท เปิดเผยโครงการก่อสร้างถนนสาย พบ.4016 จังหวัดเพชรบุรี คืบหน้า 92% เชื่อมโยงโครงข่ายคมนาคมไร้รอยต่อ รองรับรถไฟทางคู่ หนุนการท่องเที่ยวสู่ชายหาดปึกเตียน


วันอังคารที่ 25 มิถุนายน 2567
กรมทางหลวงชนบท เปิดเผยโครงการก่อสร้างถนนสาย พบ.4016 จังหวัดเพชรบุรี คืบหน้า 92% เชื่อมโยงโครงข่ายคมนาคมไร้รอยต่อ รองรับรถไฟทางคู่ หนุนการท่องเที่ยวสู่ชายหาดปึกเตียน
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย พบ.4016 แยก ทล.3187 - บ้านปึกเตียน อำเภอท่ายาง จังหวัดเพชรบุรี ระยะทางรวม 10.300 กิโลเมตร ใช้งบประมาณก่อสร้าง 125 ล้านบาท ปัจจุบันมีความคืบหน้าไปแล้วกว่าร้อยละ 92 เร็วกว่าแผนที่กำหนด ขณะนี้โครงการดังกล่าวอยู่ระหว่างขยายความกว้างสะพาน 1 แห่ง งานเครื่องหมายจราจร งานไฟฟ้าส่องสว่าง และสิ่งอำนวยความปลอดภัยของผู้ใช้เส้นทาง คาดว่าจะดำเนินการแล้วเสร็จภายในเดือนกันยายน 2567 สำหรับรูปแบบการก่อสร้างถนนทางหลวงชนบทสาย พบ.4016 มีจุดเริ่มต้นบริเวณคลองสาย 2 กม.ที่ 6+809 - 17+109 ระยะทางรวม 10.300 กิโลเมตร เป็นการก่อสร้างถนนลาดยางผิวจราจรแบบแอสฟัลท์ติก คอนกรีต ขนาด 2 ช่องจราจร ผิวจราจรกว้าง 7 เมตร มีไหล่ทางกว้างข้างละ 1.00 - 2.50 เมตร พร้อมงานขยายความกว้างสะพาน 1 แห่ง งานก่อสร้างท่อลอดกลม งานรางระบายน้ำคอนกรีตเสริมเหล็ก งานติดตั้งไฟฟ้าส่องสว่าง เครื่องหมายจราจร และสิ่งอำนวยความปลอดภัยของผู้ใช้ทาง
ทั้งนี้ การก่อสร้างเส้นทางดังกล่าว เพื่อส่งเสริมและพัฒนาโครงข่ายทางถนนให้มีความเชื่อมโยงกับพื้นที่การเกษตร เพิ่มศักยภาพการคมนาคมขนส่งจากอำเภอท่ายาง ไปอำเภอแก่งกระจาน ให้ประชาชนสามารถเดินทางได้อย่างมีประสิทธิภาพสะดวกปลอดภัยมากยิ่งขึ้น รวมถึงช่วยรองรับโครงการรถไฟทางคู่บริเวณสถานีรถไฟหนองจอก ตลอดจนเป็นการส่งเสริมอุตสาหกรรมการท่องเที่ยวชายหาดชื่อดังในจังหวัดเพชรบุรี เช่น หาดปึกเตียน หาดเพชร และยังสามารถเชื่อมต่อไปยังหาดชะอำ หาดเจ้าสำราญ ได้อีกด้วย

ที่มา : https://www.thaigov.go.th/news/contents/details/84927