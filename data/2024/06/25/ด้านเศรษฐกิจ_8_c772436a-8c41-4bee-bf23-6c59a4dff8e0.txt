รัฐบาลไทย-ข่าวทำเนียบรัฐบาล-ออมสิน จับมือ TIPlife เปิดตัวบัตรเดบิต ออมสิน อุ่นใจ บัตรเดบิตใบแรกใบเดียวที่คุ้มครองชีวิต ช่วยคนไทยอุ่นใจเข้าถึงประกันชีวิตเพียง 1,599 บาท แต่ได้รับความคุ้มครองสูงสุด 600,000 บาท


วันอังคารที่ 25 มิถุนายน 2567
25/06/2567
พิมพ์
ออมสิน จับมือ TIPlife เปิดตัวบัตรเดบิต ออมสิน อุ่นใจ บัตรเดบิตใบแรกใบเดียวที่คุ้มครองชีวิต ช่วยคนไทยอุ่นใจเข้าถึงประกันชีวิตเพียง 1,599 บาท แต่ได้รับความคุ้มครองสูงสุด 600,000 บาท
ธ.ออมสินร่วมกับ บมจ.ทิพยประกันชีวิต หรือ TIPlife หนึ่งในพันธมิตร ธ.ออมสิน เปิดตัวบัตรเดบิตออมสินอุ่นใจ บัตรเดบิตใบแรกใบเดียวที่คุ้มครองชีวิต ซึ่งนอกจากตอบสนองไลฟ์สไตล์การใช้จ่ายแบบสังคมไร้เงินสด (Cashless Society)
นางสาวนพวรรณ รัตนเวคิน รองผู้อำนวยการธนาคารออมสิน กลุ่มลูกค้าบุคคล เปิดเผยว่า ธนาคารออมสิน ภายใต้ภารกิจธนาคารเพื่อสังคม มีเป้าหมายดำเนินงานเพื่อสร้างผลกระทบเชิงบวกและส่งเสริมคุณภาพชีวิตที่ดีให้กับประชาชน การนำเสนอผลิตภัณฑ์บริการหรือโครงการต่างๆ คำนึงถึงโอกาสในการเข้าถึงบริการของลูกค้าประชาชนทุกกลุ่มอย่างเท่าเทียม ล่าสุดธนาคารออมสินได้ร่วมกับ บริษัท ทิพยประกันชีวิต จำกัด (มหาชน) หรือ TIPlife หนึ่งในพันธมิตรของธนาคารออมสิน เปิดตัว บัตรเดบิต ออมสิน อุ่นใจ บัตรเดบิตใบแรกใบเดียวที่คุ้มครองชีวิต ซึ่งนอกจากตอบสนองไลฟ์สไตล์การใช้จ่ายแบบสังคมไร้เงินสด (Cashless Society) ที่มีความปลอดภัยในการทำธุรกรรมแล้ว ยังได้รับสิทธิประโยชน์ด้านความคุ้มครองชีวิต ที่มากกว่าบัตรเดบิตที่มีความคุ้มครองเฉพาะกรณีอุบัติเหตุในตลาดปัจจุบัน โดยคุ้มครองจากการเสียชีวิตทุกกรณี ตลอด 24 ชั่วโมง ทุกสถานที่ทั่วโลก ครอบคลุมการเสียชีวิตจากการเจ็บป่วย อุบัติเหตุทั่วไป และอุบัติเหตุสาธารณภัย รวมสูงสุด 600,000 บาท ตอบโจทย์ลูกค้าทุกกลุ่มทุกวัย ทั้งวัยทำงาน และผู้สูงวัยที่ไม่สามารถทำประกันชีวิตกับบริษัทประกันอื่นๆ ได้ แต่ต้องการเพิ่มความอุ่นใจในการใช้ชีวิต และความไม่แน่นอนที่จะเกิดขึ้นกับชีวิตของตัวเองและครอบครัว
บัตรเดบิต ออมสิน อุ่นใจ เป็นบัตรเดบิตที่มาพร้อมกับบริการเพิ่มความคุ้มครองให้กับผู้ถือบัตร โดยจะได้รับสิทธิประโยชน์คุ้มค่าเมื่อเทียบกับบัตรเดบิตแบบมีประกันอื่นๆ มีค่าธรรมเนียมแรกเข้าสำหรับบัตรใหม่ 100 บาท และค่าธรรมเนียมรายปี 1,599 บาท หรือคิดแล้วเฉลี่ยเพียงวันละ 4.38 บาท สำหรับบุคคลธรรมดาตั้งแต่อายุ 12 – 75 ปี คุ้มครองต่อเนื่องจนถึงอายุ 80 ปี โดยให้ความคุ้มครองกรณีเสียชีวิตจากการเจ็บป่วย วงเงิน 400,000 บาท กรณีเสียชีวิตจากอุบัติเหตุทั่วไป วงเงิน 500,000 บาท และเสียชีวิตจากอุบัติเหตุสาธารณภัย ให้ความคุ้มครองสูงถึง 600,000 บาท และยังสามารถเบิกค่ารักษาพยาบาลเนื่องจากอุบัติเหตุตามจริง วงเงิน 30,000 บาท ต่ออุบัติเหตุแต่ละครั้ง ไม่จำกัดจำนวนครั้ง ทำให้ไม่ต้องกังวลเรื่องค่าใช้จ่ายเมื่อเกิดเหตุการณ์ฉุกเฉิน ทั้งนี้ สามารถสมัครใช้บริการได้แล้วตั้งแต่วันนี้เป็นต้นไป ที่ธนาคารออมสินทุกสาขาทั่วประเทศ
นายนพพร บุญลาโภ ประธานเจ้าหน้าที่บริหาร บริษัท ทิพยประกันชีวิต จำกัด (มหาชน) กล่าวว่า ทิพยประกันชีวิต เป็นพันธมิตรที่ดีของธนาคารออมสิน โดยได้รับความไว้วางใจให้เข้ามาช่วยลดและกระจายความเสี่ยงของกลุ่มลูกค้าธนาคาร ไม่ว่าจะเป็นลูกค้าสินเชื่อ ลูกค้าที่ต้องการความคุ้มครองชีวิต ลูกค้าที่ซื้อประกันเพื่อลดหย่อนภาษี ซึ่งบัตรเดบิต ออมสิน อุ่นใจ เป็นความตั้งใจของทั้งสององค์กรที่ต้องการให้คนไทยเข้าถึงประกันชีวิตได้ง่ายขึ้น ในราคาเพียง 1,599 บาท ด้วยความคุ้มครองถึง 2 ต่อ ต่อแรกจากธนาคารออมสินมอบความคุ้มครองทางด้านการเงิน จับจ่ายอย่างอุ่นใจและปลอดภัย ต่อที่ 2 จากทิพยประกันชีวิต โดยมอบความคุ้มครองชีวิตสูงสุดถึง 600,000 บาท สมัครได้ง่ายๆ ไม่ต้องตรวจสุขภาพ เพียงแค่มีร่างกายสมบูรณ์แข็งแรง ณ วันที่ขอใช้บริการบัตร
“เราคาดหวังว่าความร่วมมือนี้จะทำให้คนไทยเข้าใจและเข้าถึงประกันชีวิตมากยิ่งขึ้น ได้ใช้ชีวิตอย่างอุ่นใจ ช่วยแบ่งเบาภาระ สร้างหลักประกันและความมั่นคง ภายใต้การใช้ชีวิตที่มีความเสี่ยงต่างๆ ในปัจจุบัน ที่ส่งผลต่อคุณภาพชีวิต สุขภาพร่างกาย การงาน การเงิน ตลอดจนความมั่นคงต่างๆ และเมื่อเกิดเหตุที่ไม่คาดคิด ก็จะมีประกันชีวิตเข้ามาช่วยเหลือดูแลให้คนข้างหลังได้ใช้ชีวิตต่อไปอย่างไม่ติดขัด”
ในวาระครบ 111 ปี ธนาคารออมสิน สำหรับผู้ที่สมัครและใช้จ่ายผ่านบัตรเดบิต ออมสิน อุ่นใจ ตั้งแต่วันนี้ ถึง 30 กันยายน 2567 มีสิทธิ์ร่วมลุ้นรางวัลรถยนต์ไฟฟ้า BYD จำนวน 3 รางวัล และทองคำแท่ง หนัก 2 สลึง จำนวน 108 รางวัล โดยจะทำการจับรางวัลในวันที่ 25 ตุลาคม 2567 อีกทั้ง ยังมีสิทธิประโยชน์ต่างๆ จำนวนมากตลอดทั้งปี อาทิ ส่วนลดร้านอาหาร ช้อปปิ้งออนไลน์ และส่วนลดสั่งอาหารออนไลน์ เป็นต้น

ที่มา : https://www.thaigov.go.th/news/contents/details/84956