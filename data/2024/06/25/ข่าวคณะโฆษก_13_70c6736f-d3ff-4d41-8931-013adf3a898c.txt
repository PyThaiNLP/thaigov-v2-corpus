รัฐบาลไทย-ข่าวทำเนียบรัฐบาล-นายกฯ แจ้งข้อสั่งการ/ให้นโยบาย ก่อนการประชุมคณะรัฐมนตรี


วันอังคารที่ 25 มิถุนายน 2567
25/06/2567
พิมพ์
นายกฯ แจ้งข้อสั่งการ/ให้นโยบาย ก่อนการประชุมคณะรัฐมนตรี
นายกฯ แจ้งข้อสั่งการ/ให้นโยบาย ก่อนการประชุมคณะรัฐมนตรี
วันนี้ (25 มิถุนายน 2567) นายชัย วัชรงค์ เปิดเผยว่า นายเศรษฐา ทวีสิน นายกรัฐมนตรี แจ้งข้อสั่งการ/ให้นโยบาย ก่อนการประชุมคณะรัฐมนตรี สรุปสาระสำคัญดังนี้
นายกฯ สั่งการหน่วยงานที่เกี่ยวข้องเกี่ยวกับการพัฒนาโครงการประตูระบายน้ำคลองลัดโพธิ์อันเนื่องมาจากพระราชดำริ สวนสาธารณะ และสวนพฤกษชาติศรีนครเขื่อนขันธ์ (คุ้งบางกะเจ้า) อำเภอพระประแดง จังหวัดสมุทรปราการ โดย
- ให้กระทรวงการคลัง กระทรวงมหาดไทย กระทรวงการท่องเที่ยวและกีฬา กระทรวงทรัพยากรธรรมชาติและสิ่งแวดล้อม พิจารณาพื้นที่โครงการประตูระบายน้ำคลองลัดโพธิ์อันเนื่องมาจากพระราชดำริ สวนสาธารณะ และสวนพฤกษชาติศรีนครเขื่อนขันธ์ (คุ้งบางกะเจ้า) อำเภอพระประแดง จังหวัดสมุทรปราการ เป็นพื้นที่นำร่อง (Sandbox) ในการประกาศหลักเกณฑ์คุ้มครองพื้นที่ป่า และพื้นที่คุ้มครองสิ่งแวดล้อม ให้ได้รับการยกเว้นการจัดเก็บภาษีที่ดิน และสิ่งปลูกสร้าง ตลอดจนให้เพิ่มพืชพรรณที่เป็นเอกลักษณ์ของพื้นที่ ในบัญชีแนบท้าย ก ของประกาศกระทรวงการคลัง และกระทรวงมหาดไทย เรื่อง หลักเกณฑ์การใช้ประโยชน์ในการประกอบเกษตรกรรม ฉบับที่ 2 พ.ศ. 2566
- ให้ องค์การบริหารการพัฒนาพื้นที่พิเศษเพื่อการท่องเที่ยวอย่างยั่งยืน จัดทำแผนยุทธศาสตร์การพัฒนาพื้นที่พิเศษเพื่อการท่องเที่ยวอย่างยั่งยืนคุ้งบางกะเจ้า นำเสนอต่อ ครม. พิจารณา เพื่อสนับสนุนการทำงานขององค์การบริหารการพัฒนาพื้นที่พิเศษฯ ให้เกิดผลอย่างเป็นรูปธรรมตามนโยบายของรัฐบาล
นายกฯ ยังได้สั่งการเพิ่มเติมเกี่ยวกับการศึกษาความเป็นไปได้ในการจัดการแข่งขันรถ Formula E เพื่อเพิ่มโอกาสให้ไทยได้เป็นเจ้าภาพ จัดงานระดับโลกมากขึ้น โดย
- ให้ สสปน. และการกีฬาแห่งประเทศไทย (กกท.) เจรจารายละเอียดการจัดงานร่วมกับ Formula E ภายใต้กรอบวงเงินการจัดงานประมาณ 15-20 ล้านยูโร ตามที่ กกท. ได้เคยศึกษาไว้ โดยให้ สสปน. รับผิดชอบการเจรจาค่าลิขสิทธิ์ และ กกท. รับผิดชอบเจรจาค่าบริหารจัดงานทั้งหมดให้อยู่ภายใต้กรอบวงเงินดังกล่าว และนำมารายงานต่อ ครม. ต่อไป
- ให้ สสปน. และ กกท. ประสานสำนักงบประมาณเพื่อขอรับจัดสรรงบประมาณเร่งด่วน เพื่อดำเนินการตามข้อสั่งการที่ได้รับมอบหมาย ตามมติ ครม.
- ให้ผู้ว่าราชการจังหวัดเชียงใหม่ ร่วมกับ กกท. ศึกษารูปแบบ การปรับพื้นที่ และภูมิทัศน์ให้เหมาะสมกับการจัดการแข่งขัน เพื่อให้เป็นไปตามข้อกำหนดของ Formula E
- ให้กระทรวงการคลังพิจารณาให้ความเห็นแนวทางการชำระค่า Track material ตามกรอบระยะเวลาที่ Formula E กำหนด
นอกจากนี้ นายกฯ ยังได้สั่งการให้กรมประมง กระทรวงเกษตรและสหกรณ์ เร่งตรวจสอบข้อเท็จจริง และหามาตรการในการแก้ไขปัญหา ตลอดจนปกป้องผลประโยชน์ของเกษตรกรผู้เลี้ยงกุ้งไทยโดยด่วน และนำมารายงานต่อ ครม. ในครั้งต่อไป จากกรณีที่มีปัญหาการนำเข้ากุ้งมาในไทยเป็นจำนวนมาก ทำให้ระดับราคากุ้งในไทยต่ำ ตลอดจนกุ้งที่นำเข้ามามีราคาที่ต่ำกว่าราคากุ้งในไทย จนทำให้เกษตรกรผู้เลี้ยงกุ้งในไทยได้รับผลกระทบ ไม่มีโรงงานรับซื้อ

ที่มา : https://www.thaigov.go.th/news/contents/details/84952