รัฐบาลไทย-ข่าวทำเนียบรัฐบาล-​ดร.ณมาณิตา ผู้ช่วย รมว.กษ. เปิดโครงการยกระดับมาตรฐานภาคการผลิต การแปรรูปอาหารและภาคอุตสาหกรรมต่อเนื่อง จ.สมุทรสาคร


วันอังคารที่ 25 มิถุนายน 2567
​ดร.ณมาณิตา ผู้ช่วย รมว.กษ. เปิดโครงการยกระดับมาตรฐานภาคการผลิต การแปรรูปอาหารและภาคอุตสาหกรรมต่อเนื่อง จ.สมุทรสาคร
​ดร.ณมาณิตา ผู้ช่วย รมว.กษ. เปิดโครงการยกระดับมาตรฐานภาคการผลิต การแปรรูปอาหารและภาคอุตสาหกรรมต่อเนื่อง จ.สมุทรสาคร
ดร.ณมาณิตา กลับบ้านเกาะ ผู้ช่วยรัฐมนตรีประจำการกระทรวงเกษตรและสหกรณ์ เป็นประธานเปิดโครงการยกระดับมาตรฐานภาคการผลิต การแปรรูปอาหารและภาคอุตสาหกรรมต่อเนื่อง ในกิจกรรมหลัก การพัฒนาเกษตรกรผู้นำ องค์กรเกษตรกร และวิสาหกิจชุมชน โดยมี นายเอนก ชื่นอารมณ์ เกษตรจังหวัดสมุทรสาคร กล่าวรายงานวัตถุประสงค์โครงการ มีวิทยากรจากหน่วยงานในสังกัดกระทรวงเกษตรและสหกรณ์ และเกษตรกรผู้นำ อาสาสมัครเกษตรหมู่บ้าน เข้าร่วม ณ ภัตตาคารนิวรสทิพย์ ตำบลมหาชัย อำเภอเมืองสมุทรสาคร จังหวัดสมุทรสาคร
ดร.ณมาณิตา กล่าวถึงยุทธศาสตร์ชาติ 20 ปี (พ.ศ. 2561-2580 ) ประเด็นยุทธศาสตร์ชาติด้านการสร้างการเจริญเติบโตบนคุณภาพชีวิตที่เป็นมิตรต่อสิ่งแวดล้อม โดยการพัฒนาเครือข่ายองค์กรพัฒนาเมืองและชุมชน รวมทั้งกลุ่มอาสาสมัครเกษตร ด้วยกลไกการมีส่วนร่วมของทุกภาคส่วนในท้องถิ่น โดยการสนับสนุนการพัฒนาเครือข่ายองค์กรพัฒนาเมือง ชุมชน และเครือข่ายที่ประกอบด้วยภาคีสำคัญตามบริบทของพื้นที่อย่างเป็นรูปธรรม เชื่อมโยงการพัฒนาร่วมกันในทุกระดับและพัฒนาศักยภาพ องค์กรเพื่อการพัฒนาเมือง ชุมชน และเครือข่าย ให้มีทักษะทัดเทียมกับประเทศอื่นในระดับสากล ซึ่งเกษตรกรผู้นำส่วนใหญ่ในจังหวัดสมุทรสาครเป็นอาสาสมัครเกษตรหมู่บ้าน (อ.ก.ม.) ถือเป็นบุคคลสำคัญของกระทรวงเกษตรและสหกรณ์ ทำหน้าที่เป็นผู้นำด้านการเกษตร โดยปฏิบัติหน้าที่ร่วมกับเจ้าหน้าที่ส่งเสริมการเกษตรในระดับพื้นที่ทุกภารกิจที่ได้รับมอบหมาย อาทิ ช่วยประชาสัมพันธ์ สร้างการรับรู้ข้อมูลโครงการต่าง ๆ สนับสนุนการจัดกิจกรรมให้บริการทางการเกษตร การแลกเปลี่ยน เรียนรู้ ประสานงานระหว่างเกษตรกรกับหน่วยงานในสังกัดกระทรวงเกษตรและสหกรณ์ และองค์กรภาคเอกชนในจังหวัดสมุทรสาคร โดยเกษตรกรผู้นำในพื้นที่ ต้องมีองค์ความรู้ที่จะนำไปถ่ายทอดความรู้และเป็นที่ปรึกษาให้กับเกษตรกรในพื้นที่ เช่น การเป็นผู้ช่วยในการขึ้นทะเบียนเกษตรกร การช่วยเหลือผู้ประสบภัยด้านพืช การระบาดของโรคและแมลงศัตรูพืช เป็นต้น การดำเนินงานอบรมครั้งนี้จะสามารถส่งเสริมและสนับสนุนพัฒนาความรู้และทักษะให้กับเกษตรกรผู้นำ และองค์กรเกษตรกร ในจังหวัดสมุทรสาครให้สามารถนำไปต่อยอด และพัฒนาด้านการเกษตร รวมถึงประสานงานกับกระทรวงเกษตรและสหกรณ์ในระดับอำเภอและระดับจังหวัดซึ่งเป็นผู้ถ่ายทอดและให้ความรู้แก่เกษตรกรต่อไปอย่างมีประสิทธิภาพ

ที่มา : https://www.thaigov.go.th/news/contents/details/84965