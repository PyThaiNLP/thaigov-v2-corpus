รัฐบาลไทย-ข่าวทำเนียบรัฐบาล-“วราวุธ” เตรียมนำทีม พม. เยี่ยมบ้านมั่นคงชนบท โคราช หลัง พอช.-คทช.-ส.ป.ก. ร่วมขับเคลื่อน โครงการพัฒนาคุณภาพชีวิต ที่ดินทำกิน และที่อยู่อาศัย


วันอังคารที่ 25 มิถุนายน 2567
“วราวุธ” เตรียมนำทีม พม. เยี่ยมบ้านมั่นคงชนบท โคราช หลัง พอช.-คทช.-ส.ป.ก. ร่วมขับเคลื่อน โครงการพัฒนาคุณภาพชีวิต ที่ดินทำกิน และที่อยู่อาศัย
“วราวุธ” เตรียมนำทีม พม. เยี่ยมบ้านมั่นคงชนบท โคราช หลัง พอช.-คทช.-ส.ป.ก. ร่วมขับเคลื่อน โครงการพัฒนาคุณภาพชีวิต ที่ดินทำกิน และที่อยู่อาศัย
วันที่ 25 มิถุนายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากการที่รัฐบาลได้ขับเคลื่อนโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 72 พรรษา วันที่ 28 กรกฎาคม 2567 ซึ่ง 1 ใน 10 โครงการคือ โครงการ 7 : พัฒนาคุณภาพชีวิต ที่ดินทำกิน และที่อยู่อาศัย เพื่อเป็นการพัฒนาคุณภาพชีวิตประชาชน ด้วยการช่วยเหลือและให้โอกาสแก่ประชาชนผู้ด้อยโอกาส รวมถึงคนพิการหรือทุพพลภาพในการที่จะได้รับสิทธิขั้นพื้นฐาน อันได้แก่ ที่พักอาศัย หรือที่ดินทำกิน และการประกอบอาชีพ เพื่อให้สามารถพึ่งพาตนเองได้
นายวราวุธ กล่าวว่า กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. ได้ขับเคลื่อนแผนการพัฒนาที่อยู่อาศัยผู้มีรายได้น้อยในเขตเมืองและชนบท โดยตั้งแต่ปี 2560 ถึงปัจจุบัน กระทรวง พม. โดย พอช. และ สำนักงานการปฏิรูปที่ดินเพื่อเกษตรกรรม (ส.ป.ก.) เป็นภาคีความร่วมมือสนับสนุนการดำเนินโครงการบ้านมั่นคงชนบทมั่นคงชนบท สหกรณ์การเกษตรในเขตปฏิรูปที่ดินปากช่อง (คทช.) จํากัด ซึ่งเป็นโครงการบ้านมั่นคงในพื้นที่เขตปฏิรูปที่ดินของ ส.ป.ก. และจัดตั้งขึ้นเมื่อวันที่ 5 กรกฎาคม 2560 ภายใต้นโยบายของรัฐบาลในการจัดที่ดินให้แก่ประชาชนผู้ที่ไม่มีที่ดินทำกิน โดยไม่ให้กรรมสิทธิ์ แต่อนุญาตให้เข้าทำประโยชน์ในที่ดินของรัฐเป็นกลุ่มหรือชุมชน ตามหลักเกณฑ์และเงื่อนไขของคณะกรรมการนโยบายที่ดินแห่งชาติ (คทช.) ปัจจุบัน มีสมาชิก 85 ครัวเรือน ได้รับการจัดสรรที่ดินแปลงรวมจาก ส.ป.ก. โดยมีองค์กรชุมชนเป็นแกนหลักในการขับเคลื่อนงานในเขตปฏิรูปที่ดิน ซึ่งดำเนินการทั่วประเทศไปแล้วทั้งสิ้น 12 จังหวัด ได้แก่ นครราชสีมา อุทัยธานี ลพบุรี กาญจนบุรีสระบุรี ชลบุรี สระแก้ว  กาฬสินธุ์ ชุมพร สุราษฎร์ธานี กระบี่ และสงขลา
นายวราวุธ กล่าวต่อไปว่า ตนพร้อมด้วยคณะผู้บริหารกระทรวง พม. มีกำหนดลงพื้นที่ อำเภอปากช่อง จังหวัดนครราชสีมา ในวันที่ 1 ก.ค. นี้ เพื่อตรวจเยี่ยม “โครงการบ้านมั่นคงชนบท สหกรณ์การเกษตรในเขตปฏิรูปที่ดินปากช่อง (คทช.) จำกัด อำเภอปากช่อง จังหวัดนครราชสีมา” เป็นโครงการแก้ปัญหาที่อยู่อาศัยและที่ดินทำกินของพี่น้องประชาชนในพื้นที่เขตปฏิรูปที่ดินของ ส.ป.ก. เพื่อพัฒนาคุณภาพชีวิตตามนโยบาย 5X5 ฝ่าวิกฤตประชากร ข้อที่ 5 เรื่องการสร้างระบบนิเวศ (Eco-system) ที่เอื้อต่อความมั่นคงของครอบครัว มุ่งสร้างชุมชนน่าอยู่ ปลอดภัย ปลอดพิษ เป็นมิตร และเอื้ออาทรต่อทุกคน ส่งเสริมเศรษฐกิจครัวเรือน และฟื้นฟูสภาพแวดล้อมทางธรรมชาติ
นายวราวุธ กล่าวต่ออีกว่า ทั้งนี้ การเยี่ยมชมโครงการบ้านมั่นคงชนบท สหกรณ์การเกษตรในเขตปฏิรูปที่ดินปากช่อง(คทช.) จำกัด ในวันที่ 1 ก.ค. นี้ นอกจากตนและคณะผู้บริหารกระทรวง พม. แล้ว ยังมี ดร.รวีวรรณ ภูริเดช ผู้อำนวยการสำนักงานคณะกรรมการนโยบายที่ดินแห่งชาติ ร่วมรายงานการดำเนินงานของความร่วมมือการแก้ปัญหาที่อยู่อาศัยและที่ดินทำกินใน คทช. , นายวิณะโรจน์ ทรัพย์ส่งสุข เลขาธิการ ส.ป.ก. รายงานการดำเนินงานของความร่วมมือการแก้ปัญหาที่อยู่อาศัยและที่ดินทำกินในพื้นที่ ส.ป.ก. , นายศิรสิทธิ์ เลิศด้วยลาภ สมาชิกสภาผู้แทนราษฎร เขต 14 นครราชสีมา , ผู้ว่าราชการจังหวัดนครราชสีมา และผู้บริหารหน่วยงานในจังหวัดนครราชสีมา ร่วมลงพื้นที่ อีกทั้งนายนิรันดร์  สมพงษ์ ประธานสหกรณ์การเกษตรในเขตปฏิรูปที่ดินปากช่อง (คทช.) จำกัด รายงานการดำเนินงานของ คทช. ในการพัฒนาคุณภาพชีวิต สมาชิก ตามนโยบาย 5X5 ฝ่าวิกฤตประชากรของกระทรวง พม.
นายวราวุธ กล่าวเพิ่มเติมว่า นอกจากนี้ ตนจะได้มอบเกียรติบัตรให้แก่สมาชิกที่เข้าร่วมโครงการแก้ไขหนี้สินครัวเรือน จำนวน 25 ราย ภายใต้กิจกรรม รวมทุน รวมใจแก้หนี้ และกล่าวแสดงความยินดีและให้แนวทางตามนโยบาย 5X5 ฝ่าวิกฤตประชากร อีกทั้งเยี่ยมชมกิจกรรมรดน้ำด้วยระบบเทคโนโลยี Smart Farm IOT และการเก็บเกี่ยวพืชผลทางการเกษตร ผักออร์แกนิค ภายใต้กิจกรรมระบบน้ำเชื่อมใจ และปลูกต้นไม้ (ต้นรวงผึ้งและต้นพะยูง) ในพื้นที่ป่าชุมชน 200 ไร่
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #บ้านมั่นคง #ปากช่อง #โคราช #พอช #นครราชสีมา

ที่มา : https://www.thaigov.go.th/news/contents/details/84954