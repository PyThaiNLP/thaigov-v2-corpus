รัฐบาลไทย-ข่าวทำเนียบรัฐบาล-อธิบดีกรมการปกครองเผย ชุดปฏิบัติการพิเศษฝ่ายปกครองอำเภอ สนองนโยบาย มท.1 สนธิกำลังร่วมตำรวจในพื้นที่ตรวจค้นจับกุมผู้กระทำความผิดเกี่ยวกับยาเสพติดและอาวุธพร้อมของกลางหลายรายการ 


วันอังคารที่ 25 มิถุนายน 2567
25/06/2567
พิมพ์
อธิบดีกรมการปกครองเผย ชุดปฏิบัติการพิเศษฝ่ายปกครองอำเภอ สนองนโยบาย มท.1 สนธิกำลังร่วมตำรวจในพื้นที่ตรวจค้นจับกุมผู้กระทำความผิดเกี่ยวกับยาเสพติดและอาวุธพร้อมของกลางหลายรายการ
อธิบดีกรมการปกครองเผย ชุดปฏิบัติการพิเศษฝ่ายปกครองอำเภอ สนองนโยบาย มท.1 สนธิกำลังร่วมตำรวจในพื้นที่ตรวจค้นจับกุมผู้กระทำความผิดเกี่ยวกับยาเสพติดและอาวุธพร้อมของกลางหลายรายการ พุ่งเป้าเดินหน้าขยายผลปราบปรามผู้กระทำความผิดอย่างต่อเนื่อง
วันนี้ (25 มิ.ย. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า จากสถานการณ์การแพร่ระบาดของยาเสพติด รวมไปถึงการลักลอบพกพาอาวุธปืน เพื่อสร้างความไม่สงบในพื้นที่จังหวัดต่าง ๆ ของประเทศไทย กระทรวงมหาดไทย ภายใต้การนำของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ให้ความสำคัญและเน้นย้ำให้เป็นนโยบายเน้นหนัก เพื่อเสริมสร้างความผาสุกให้กับสังคมไทย สร้างความปลอดภัยและความสุขที่ยั่งยืนให้กับประชาชน โดยนายสุทธิพงษ์ จุลเจริญ ปลัดกระทรวงมหาดไทย ได้กำชับในการประชุมหัวหน้าส่วนราชการระดับกรม ผู้ว่าราชการจังหวัด และนายอำเภอ ให้ดำเนินการขับเคลื่อนมาตรการในการป้องกันการแพร่ระบาดของยาเสพติดและการดูแลทุกข์สุขของประชาชน โดยเฉพาะอย่างยิ่งผู้ลักลอบพกพาอาวุธปืนผิดกฎหมายตามนโยบายของรองนายกรัฐมนตรีและรัฐมนตรีว่าการกระทรวงมหาดไทย อย่างเข้มงวดกวดขัน ด้วยการบังคับใช้กฎหมายและดำเนินการกับผู้กระทำความผิด โดยไม่มีข้อละเว้น
นายอรรษิษฐ์ กล่าวว่า กรมการปกครองได้นำนโยบายของรองนายกรัฐมนตรีและรัฐมนตรีว่าการกระทรวงมหาดไทย และข้อสั่งการของปลัดกระทรวงมหาดไทย ดำเนินการจัดตั้งชุดปฏิบัติการพิเศษกรมการปกครอง (DOPA SWAT) รวมถึงชุดปฏิบัติการปราบปรามยาเสพติดและรักษาความสงบ (DOPA FORCE) ควบคู่กับการที่ท่านผู้ว่าราชการจังหวัดทุกจังหวัด ได้มีการจัดตั้งชุดปฏิบัติการพิเศษฝ่ายปกครองจังหวัด และชุดปฏิบัติการพิเศษฝ่ายปกครองอำเภอ ทำงานอย่างสอดประสานบูรณาการร่วมกันในการเสริมสร้างความสงบสุขให้กับสังคมอย่างต่อเนื่อง ด้วยการวางมาตรการและกำหนดแผนปฏิบัติการที่ชัดเจน ทั้งการตรวจตรา ตรวจสอบ เฝ้าระวัง ตรวจค้นจับกุมผู้กระทำความผิด อีกทั้งยังได้ประสานการทำงานร่วมกับสำนักงานตำรวจแห่งชาติ และส่วนราชการที่เกี่ยวข้องกับกฎหมายเฉพาะเรื่องนั้น ๆ หากพบว่าการกระทำความผิดเข้าข่ายกฎหมายประเภทใด ก็จะดำเนินคดีตามกฎหมายทุกข้ออย่างตรงไปตรงมาและไม่มีการละเว้น พร้อมทั้งขยายผลดำเนินการกับผู้อยู่เบื้องหลังทุกราย
"ช่วงเย็นวันที่ 24 มิถุนายน 2567 กรมการปกครองได้รับรายงานจากที่ทำการปกครองจังหวัดเกี่ยวกับปฏิบัติการปราบปรามผู้กระทำความผิด โดยสามารถจับกุมผู้กระทำความผิดพร้อมของกลางนำส่งพนักงานสอบสวนสถานีตำรวจภูธรในพื้นที่ ได้แก่
1) นายศุภศิษย์ กอเจริญยศ ผู้ว่าราชการจังหวัดอุบลราชธานี สั่งการชุดปฏิบัติการพิเศษฝ่ายปกครองอำเภอน้ำยืน ภายใต้การอำนวยการของนายอาทิตย์ บุษบา นายอำเภอน้ำยืน สนธิกำลังร่วมกับ พ.ต.อ.กฤษณ์ พรมดี ผู้กำกับการสถานีตำรวจภูธรน้ำยืน มอบหมายให้ นายรัฐปกร สุขทวีดำรงค์ ปลัดอำเภอฝ่ายความมั่นคง นำกำลังสมาชิกกองอาสารักษาดินแดน อำเภอน้ำยืนที่ 8 บูรณาการร่วมกับเจ้าหน้าที่ตำรวจ สภ.น้ำยืน นำโดย พ.ต.ท.วรรณพรต ปิ่นปกบุตร รองผู้กำกับการ (สืบสวน) สถานีตำรวจภูธรน้ำยืน พร้อมด้วยชุดสืบสวน สภ.น้ำยืน ร่วมกันจับกุมตัว นายภาณุวิชญ์ (สงวนนามสกุล) อายุ 28 ปี พร้อมของกลางยาบ้าเม็ดสีแดง อยู่ในถุงพลาสติก จำนวน 1,450 เม็ด พร้อมแจ้งข้อกล่าวหา จำหน่ายยาเสพติดให้โทษ ประเภท 1 (ยาบ้า) โดยมีไว้เพื่อจำหน่ายอันเป็นการกระทำเพื่อการค้าและหรือก่อให้เกิดการแพร่กระจายในกลุ่มประชาชน และเสพยาเสพติดให้โทษ ประเภท 1 (ยาบ้า) โดยผิดกฎหมาย นำส่งพนักงานสอบสวนเวร สภ.น้ำยืน เพื่อดำเนินการตามกฎหมายต่อไป
2) นายอนุพงศ์ สุขสมนิตย์ ผู้ว่าราชการจังหวัดศรีสะเกษ สั่งการให้ชุดปฏิบัติการพิเศษฝ่ายปกครองอำเภอขุนหาญ ภายใต้การอำนวยการของ นายสุกิจ เหลืองสกุลไทย นายอำเภอขุนหาญ สั่งการให้นายจุติเพชร บุญเนตร ปลัดอำเภอฝ่ายความมั่นคง นำกำลังสมาชิกกองอาสารักษาดินแดนอำเภอขุนหาญที่ 6 สนธิกำลังเจ้าหน้าที่ตำรวจ สถานีตำรวจภูธรขุนหาญ เจ้าหน้าที่ทหารหน่วยเฉพาะกิจที่ 3 กองกำลังสุรนารี ร่วมกันขยายผลกวาดล้างอาชญากรรมและการกระทำผิดเกี่ยวกับยาเสพติด ตามแผน "ยุทธการ 238 พิทักษ์นครลำดวน" ในเขตพื้นที่รับผิดชอบอำเภอขุนหาญ โดยสามารถจับกุมตัวผู้ต้องหา จำนวน 5 ราย นำส่งพนักงานสอบสวนสถานีตำรวจภูธรขุนหาญ ได้แก่ 1. นายประยุทธ (สงวนนามสกุล) อายุ 37 ปี พร้อมด้วยของกลาง ยาบ้า 1,600 เม็ด อาวุธปืนสั้นไทยประดิษฐ์ ใช้กระสุนขนาด .22 จำนวน 1 กระบอก เงินสดจำนวน 3,750 บาท รถจักรยานยนต์ ฮอนด้า PCX 1 คัน มูลค่า 90,000 บาท และโทรศัพท์มือถือ จำนวน 2 เครื่อง โดยแจ้งข้อกล่าวจำหน่ายยาเสพติดให้โทษ ประเภท 1 (เมทแอมเฟตามีน หรือ ยาบ้า) โดยผิดกฎหมาย อันก่อให้เกิดการแพร่กระจายในกลุ่มประชาชน และเสพยาเสพติดให้โทษ ประเภท 1 โดยฝ่าฝืนกฎหมาย และมีอาวุธปืนไว้ในครอบครอง โดยไม่ได้รับอนุญาตจากนายทะเบียนอาวุธปืนท้องที่ และผู้ต้องหาอีก 4 รายถูกแจ้งข้อหาเสพยาเสพติดให้โทษประเภท 1 (เมทแอมเฟตามีน หรือ ยาบ้า) โดยฝ่าฝืนกฎหมาย คือ 1. นายบุญยืน (สงวนนามสกุล) อายุ 31 ปี 2. นายบวรภัค (สงวนนามสกุล) อายุ 22 ปี 3. นายทองใบ (สงวนนามสกุล) อายุ 46 ปี และ 4. นายณรงค์ (สงวนนามสกุล) อายุ 23 ปี อยู่บ้านเลขที่ 62 หมู่ที่ 16 ตำบลบักดอง อำเภอขุนหาญ จังหวัดศรีสะเกษ
3) นายทวี เสริมภักดีกุล ผู้ว่าราชการจังหวัดนครสวรรค์ สั่งการให้ชุดปฏิบัติการพิเศษฝ่ายปกครองอำเภอแม่เปิน ภายใต้การอำนวยการสั่งการของ ว่าที่ร้อยตรี บัญหาร บุญมี สั่งการให้ นายสุนทร ฉิมปาน ปลัดอำเภอฝ่ายความมั่นคง ดำเนินการขยายผลจับกุมเครือข่ายผู้ค้ายาเสพติดในพื้นที่ ตามที่ได้รับแจ้งเบาะแสและเรื่องร้องเรียนจากพี่น้องประชาชน โดยสนธิกำลังร่วมกับเจ้าหน้าที่ตำรวจ สถานีตำรวจภูธรแม่เปิน ตรวจค้นจับกุม นายอนุวัฒน์ (สงวนนามสกุล) อายุ 36 ปี พร้อมของกลาง ยาบ้าเม็ดสีส้ม-แดง จำนวน 200 เม็ด และยาบ้าเม็ดสีเขียว จำนวน 1 เม็ด ยาบ้าเม็ดสีส้ม-แดง จำนวน 69 เม็ด ยาบ้าเม็ดสีส้ม จำนวน 72 เม็ด อาวุธปืนสั้นขนาด .38 (ไทยประดิษฐ์) 1 กระบอก อาวุธปืนขนาด .22 จำนวน 1 กระบอก เครื่องกระสุนขนาด .38 จำนวน 21 ลูก เครื่องกระสุนขนาด .22 จำนวน 7 ลูก และโทรศัพท์มือถือยี่ห้อ OPPO A16 จำนวน 1 เครื่อง โดยแจ้งข้อกล่าวหา จำหน่ายยาเสพติดให้โทษ ประเภท 1 (ยาบ้า/เมทแอมเฟตามีน) โดยมีไว้เพื่อจำหน่ายโดยผิดกฎหมาย เสพยาเสพติดให้โทษ ประเภท 1 (ยาบ้า/เมทแอมเฟตามีน) โดยไม่ได้รับอนุญาต มีอาวุธปืนและเครื่องกระสุนไว้ในครอบครอง โดยไม่ได้รับอนุญาต และควบคุมตัวผู้กระทำผิดและของกลางนำส่งพนักงานสอบสวน สถานีตำรวจภูธรแม่เปิน ดำเนินคดีตามกฎหมาย" นายอรรษิษฐ์ กล่าวเน้นย้ำ
นายอรรษิษฐ์ กล่าวในช่วงท้ายว่า กระทรวงมหาดไทย โดยกรมการปกครอง มุ่งมั่นบูรณาการร่วมกับทุกพื้นที่ ในการรักษาความมั่นคงภายใน เพื่อความสงบสุขและความสงบเรียบร้อยของบ้านเมือง ทำให้กับพี่น้องประชาชนได้รับความปลอดภัย เพราะหน้าที่ของฝ่ายปกครอง คือ การบำบัดทุกข์ บำรุงสุข สร้างความผาสุกให้กับสังคม และทำงานอย่างบูรณาการทุกหน่วยงานในฐานะผู้นำการบูรณาการในระดับพื้นที่ ทั้งนี้ กลไกที่สำคัญที่จะทำให้สังคมเกิดความผาสุก นั่นคือ พี่น้องประชาชนทุกคน ดังนั้น หากพี่น้องประชาชนพบเห็นการกระทำความผิด หรือมีเบาะแสการกระทำความผิด สามารถแจ้งเหตุได้ที่สายด่วนศูนย์ดำรงธรรม 1567 หรือ แจ้งกำนัน ผู้ใหญ่บ้าน ในพื้นที่ เพื่อจะได้ร่วมกันเป็นส่วนหนึ่งในการสร้างความสงบเรียบร้อยให้กับสังคมไทยของพวกเราทุกคน

ที่มา : https://www.thaigov.go.th/news/contents/details/84925