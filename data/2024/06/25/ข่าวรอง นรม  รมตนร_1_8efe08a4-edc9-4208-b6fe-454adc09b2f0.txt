รัฐบาลไทย-ข่าวทำเนียบรัฐบาล-​เอกอัครราชทูตบังกลาเทศฯ เข้าเยี่ยม นายภูมิธรรม รองนายกฯ และรัฐมนตรีว่าการกระทรวงพาณิชย์ เพื่ออำลาในโอกาสพ้นจากหน้าที่ ยืนยันสานต่อความร่วมมือไทย-บังกลาเทศ 


วันอังคารที่ 25 มิถุนายน 2567
25/06/2567
พิมพ์
​เอกอัครราชทูตบังกลาเทศฯ เข้าเยี่ยม นายภูมิธรรม รองนายกฯ และรัฐมนตรีว่าการกระทรวงพาณิชย์ เพื่ออำลาในโอกาสพ้นจากหน้าที่ ยืนยันสานต่อความร่วมมือไทย-บังกลาเทศ
​เอกอัครราชทูตบังกลาเทศฯ เข้าเยี่ยม นายภูมิธรรม รองนายกฯ และรัฐมนตรีว่าการกระทรวงพาณิชย์ เพื่ออำลาในโอกาสพ้นจากหน้าที่ ยืนยันสานต่อความร่วมมือไทย-บังกลาเทศ ด้านเศรษฐกิจ การเจรจาจัดทำ FTA และความมั่นคงทางอาหาร เพื่อความร่วมมือที่เป็นประโยชน์แก่ประเทศ
วันนี้ (25 มิถุนายน 2567) เวลา 13.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายมุฮัมมัด อับดุล ฮัย (H.E. Mr. Mohammed Abdul Hye) เอกอัครราชทูตสาธารณรัฐประชาชนบังกลาเทศประจำประเทศไทย เข้าเยี่ยมคารวะนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เพื่ออำลาในโอกาสพ้นจากหน้าที่ โดยสรุปสาระสำคัญ ดังนี้
รองนายกรัฐมนตรีฯ ชื่นชมบทบาทสำคัญของเอกอัครราชทูตสาธารณรัฐประชาชนบังกลาเทศฯ ในการทำงานเชิงรุกอย่างแข็งขันเพื่อส่งเสริมความสัมพันธ์และผลักดันความร่วมมือไทย-บังกลาเทศอย่างใกล้ชิดในทุกมิติในตลอดช่วงเวลาที่ผ่านมา โดยเฉพาะความสำเร็จในการเดินทางเยือนประเทศไทยอย่างเป็นทางการของนายกรัฐมนตรีบังกลาเทศในเดือนเมษายน 2567 พร้อมเชื่อมั่นว่าการเจรจาจัดทำความตกลงการค้าเสรี (FTA) ไทย – บังกลาเทศ จะเป็นการส่งเสริมให้ความสัมพันธ์ทางเศรษฐกิจระหว่างไทยกับบังกลาเทศมีความแน่นแฟ้นมากยิ่งขึ้น ทั้งนี้ รัฐบาลยินดีที่จะสนับสนุนให้เกิดความร่วมมือกันด้านการผลิตและส่งออกอาหารจากไทยไปยังบังกลาเทศ เพื่อให้เพียงพอต่อความต้องการของผู้บริโภคในบังกลาเทศ
ด้านเอกอัครราชทูตสาธารณรัฐประชาชนบังกลาเทศฯ ยินดีที่ตลอดระยะเวลาที่ดำรงตำแหน่งในไทย ได้รับการต้อนรับอย่างอบอุ่นและการสนับสนุนอย่างจากรัฐบาลไทยอย่างเต็มที่ ซึ่งทำให้การดำเนินงานเพื่อส่งเสริมความสัมพันธ์ไทย-บังกลาเทศเป็นไปอย่างราบรื่น และเป็นประโยชน์กับทั้งสองประเทศ
ทั้งนี้ บังกลาเทศเชื่อมั่นในศักยภาพของไทยในฐานะผู้ผลิตอาหารชั้นนำของโลก พร้อมมองว่าการเพิ่มพูนความร่วมมือด้านอาหารระหว่างกันผ่านการจัดทำบันทึกความเข้าใจว่าด้วยการจัดซื้อผลผลิตการเกษตรและสินค้าพื้นฐานไทย-บังกลาเทศ (Draft MOU on Agricultural Produce and Essential Commodities) จะเป็นการอำนวยความสะดวกในการซื้อขายผลผลิตการเกษตรและสินค้าพื้นฐานของทั้งสองประเทศ
นอกจากนี้ ฝ่ายบังกลาเทศพร้อมต้อนรับการเยือนบังกลาเทศของผู้แทนการค้าไทย (นางนลินี ทวีสิน) และคณะนักธุรกิจไทยเพื่อเพิ่มโอกาสจากการเจรจาธุรกิจกับคณะนักธุรกิจบังกลาเทศระหว่างวันที่ 13 – 17 กรกฎาคม 2567 เชื่อมั่นว่าการเยือนครั้งนี้จะเป็นอีกหมุดหมายสำคัญในการส่งเสริมความสัมพันธ์ทางการค้าการลงทุนระหว่างไทยกับบังกลาเทศให้เพิ่มมากขึ้น
ในโอกาสนี้ สองฝ่ายยืนยันที่จะรักษาความสัมพันธ์และความร่วมมือระหว่างกันให้ใกล้ชิดในทุกระดับ โดยเอกอัครราชทูตสาธารณรัฐประชาชนบังกลาเทศฯ เชื่อมั่นว่าเอกอัครราชทูตสาธารณรัฐประชาชนบังกลาเทศฯ คนใหม่จะได้รับความร่วมมือจากรัฐบาลไทย และยืนยันจะสานต่อความร่วมมือไทย-บังกลาเทศในทุกมิติ เพื่อประโยชน์ของทั้งสองประเทศต่อไป

ที่มา : https://www.thaigov.go.th/news/contents/details/84947