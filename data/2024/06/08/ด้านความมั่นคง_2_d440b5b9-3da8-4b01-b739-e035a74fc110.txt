รัฐบาลไทย-ข่าวทำเนียบรัฐบาล-“พ่อเมืองลำพูน เชิญชวนพสกนิกรทุกหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพ


วันศุกร์ที่ 7 มิถุนายน 2567
07/06/2567
พิมพ์
“พ่อเมืองลำพูน เชิญชวนพสกนิกรทุกหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพ
“พ่อเมืองลำพูน เชิญชวนพสกนิกรทุกหมู่เหล่า ร่วมกิจกรรมเดิน วิ่ง ปั่น และร่วมพิธีเฉลิมฉลองธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”
วันนี้ (7 มิ.ย. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า จังหวัดลำพูน จะได้จัดพิธีเฉลิมฉลองธงตราสัญลักษณ์เฉลิมพระเกียรติฯ ขึ้น เพื่อเทิดพระเกียรติพระบาทสมเด็จพระเจ้าอยู่หัว และเผยแพร่พระราชประวัติ พระราชกรณียกิจของพระองค์ท่าน ตลอดจนเพื่อเป็นการแสดงออกถึงความจงรักภักดีของพี่น้องพสกนิกรชาวจังหวัดลำพูน โดยจะมีการจัดพิธี ณ หอประชุมจังหวัดลำพูน ศาลากลางจังหวัดลำพูน ในวันนี้
นายสันติธรฯ กล่าวต่อว่า สำหรับจังหวัดลำพูน ได้มีการจัดพิธีรับมอบธงตราสัญลักษณ์ฯ จากจังหวัดเชียงใหม่ โดยตนในฐานะผู้ว่าราชการจังหวัดลำพูน ได้นำส่วนราชการ ภาคการศึกษา และพสกนิกรทุกหมู่เหล่าในจังหวัดลำพูน เข้าร่วมพิธีและเริ่มต้นกิจกรรม เดิน วิ่ง ปั่น เดินขบวนตั้งแต่จุดส่งมอบธงตราสัญลักษณ์ฯ ไปสู่โรงเรียนจักรคำคณาทร ผ่านศูนย์บริการนักท่องเที่ยวเชิงสะพานท่าขาม และเดินทางไปยังหอประชุมจังหวัดลำพูน เพื่อเชิญธงตราสัญลักษณ์ฯ รวมทั้งหมด 72 ธง ขึ้นประดิษฐานด้านบนเวที เก็บรักษาไว้ ณ ศาลากลางจังหวัดลำพูน ตำบลศรีบัวบาน อำเภอเมืองลำพูน จังหวัดลำพูน ที่เป็นจุดสุดท้าย โดยในระหว่างทางได้มีพี่น้องประชาชนทุกหมู่เหล่าร่วมกิจกรรมเดินขบวนเป็นจำนวนมาก เพื่อแสดงออกถึงความจงรักภักดีต่อพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
“ซึ่งในวันนี้ที่ศาลากลางจังหวัดลำพูน จะมีการจัดพิธีเฉลิมฉลองธงตราสัญลักษณ์ฯ พร้อมด้วยกิจกรรมต่าง ๆ ตั้งแต่เวลา 09.00 น. เป็นต้นไป โดยจะมีการประกอบพิธีสงฆ์เจริญพระพุทธมนต์เฉลิมพระเกียรติการฉาย "สารคดีเฉลิมพระเกียรติ 6 รอบพระชนมพรรษา อาณาราษฎร์ร่มเย็น" จำนวน 15 ตอน โดยมีช่วงที่สำคัญ คือ การจัดฉายภาพยนต์เฉลิมพระเกียรติ ชุดที่ 1 "สารคดีเฉลิมพระเกียรติ ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ" รวมทั้งยังมีการบรรเลงเพลงพระราชนิพนธ์ การแสดงในชุดต่าง ๆ จากภาคการศึกษา และมีการจัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติและพระราชกรณียกิจ เปิดให้พี่น้องประชาชนที่สนใจสามารถเข้ารับชมได้ตลอดทั้งวัน” นายสันติธรฯ กล่าว
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า การจัดโครงการเดิน วิ่ง ปั่น ธงตราสัญลักษณ์ฯ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำพระพุทธมนต์ศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
-
“ขอเชิญชวนพี่น้องประชาชนทุกท่าน ทุกพื้นที่ ได้ร่วมแรงร่วมใจเข้าร่วมพิธีเฉลิมฉลองธงตราสัญลักษณ์ฯ ที่จะจัดขึ้นในวันนี้ และกิจกรรม เดิน วิ่ง ปั่น ธงตราสัญลักษณ์ฯ ที่จะได้จัดขึ้นในวันพรุ่งนี้ (8 มิ.ย. 67) โดยสามารถเข้าร่วมได้ในหลายรูปแบบไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ กิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสันติธรฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84118