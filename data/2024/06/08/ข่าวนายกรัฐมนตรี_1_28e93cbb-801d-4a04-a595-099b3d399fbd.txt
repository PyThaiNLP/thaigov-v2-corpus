รัฐบาลไทย-ข่าวทำเนียบรัฐบาล-นายกฯ หารือแนวทางปรับปรุง พัฒนาศูนย์หัตถกรรมไม้แกะสลักบ้านถวาย จ.เชียงใหม่ ฟื้นเศรษฐกิจในพื้นที่ให้กลับมาคึกคักอีกครั้ง ปักหมุดหมายไตรมาส 4 เชียงใหม่ยิ่งใหญ่จัดอีเวนท์ทุกสุดสัปดาห์


วันศุกร์ที่ 7 มิถุนายน 2567
07/06/2567
พิมพ์
นายกฯ หารือแนวทางปรับปรุง พัฒนาศูนย์หัตถกรรมไม้แกะสลักบ้านถวาย จ.เชียงใหม่ ฟื้นเศรษฐกิจในพื้นที่ให้กลับมาคึกคักอีกครั้ง ปักหมุดหมายไตรมาส 4 เชียงใหม่ยิ่งใหญ่จัดอีเวนท์ทุกสุดสัปดาห์
นายกฯ หารือแนวทางปรับปรุง พัฒนาศูนย์หัตถกรรมไม้แกะสลักบ้านถวาย จ.เชียงใหม่ ฟื้นเศรษฐกิจในพื้นที่ให้กลับมาคึกคักอีกครั้ง ปักหมุดหมายไตรมาส 4 เชียงใหม่ยิ่งใหญ่ จัดอีเวนท์ทุกสุดสัปดาห์ กระตุ้นท่องเที่ยว
วันนี้ (7 มิ.ย. 67) เวลา 17.00 น. ในโอกาสนายกรัฐมนตรีและคณะเดินทางมาร่วมกิจกรรมส่งเสริมการท่องเที่ยวเมืองหลักและเมืองน่าเที่ยวเขตภาคเหนือ “เมืองล้านนาน่าเที่ยว” ณ จังหวัดเชียงใหม่ จังหวัดลําพูน และจังหวัดลําปางระหว่างวันที่ 7 - 9 มิถุนายน 2567 นายเศรษฐา ทวีสิน นายกรัฐมนตรี ได้หารือแนวทางการปรับปรุงและพัฒนาศูนย์หัตถกรรมไม้แกะสลักบ้านถวาย อ.หางดง จ.เชียงใหม่ ให้กลับมาเป็นที่นิยมอีกครั้ง ซึ่งจะส่งผลดีต่อเศรษฐกิจและรายได้ของประชาชนในพื้นที่มีรายได้เพิ่มขึ้น ภายหลังจากที่ได้รับผลกระทบจากสถานการณ์โควิด-19 จนส่งผลถึงปัจจุบัน ที่นักท่องเที่ยวเดินทางมาท่องเที่ยวในพื้่นที่น้อยลงมาก โดยมี นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ผู้ว่าราชการจังหวัดเชียงใหม่ ผู้แทนการท่องเที่ยวแห่งประเทศไทย และหน่วยงานที่เกี่ยวข้อง เข้าร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรีเปิดเผยว่า นายกฯ ได้รับทราบสถานการณ์ผู้ประกอบการร้านค้าภายในศูนย์หัตถกรรมไม้แกะสลักบ้านถวาย ซึ่งแต่ก่อนนั้นมีนักท่องเที่ยวและรถทัวร์ต่าง ๆ เข้ามาท่องเที่ยวจำนวนมาก แต่ปัจจุบันนักท่องเที่ยวไม่ค่อยเดินทางมาท่องเที่ยวและมีจำนวนน้อยงลง และมีร้านค้าหลายร้านปิดกิจการไป จากแต่ก่อน 1,000 กว่าร้าน เหลือประมาณ 500 ร้านค้า ดังนั้น จึงขอให้นายกฯ และรัฐบาลช่วยหาตลาดใหม่ ๆ ให้ด้วย รวมถึงขอสนับสนุนงบประมาณในการพัฒนาปรับปรุงแหล่งท่องเที่ยวบ้านถวาย
โอกาสนี้ นายกฯ กล่าวว่าจากสถานการณ์ที่ร้านค้าน้อยลงจาก 1,000 กว่าร้าน เหลือ 500 กว่าร้าน ซึ่งหลายเรื่องที่ได้เสนอมานั้น ขอให้กระทรวงการท่องเที่ยวและกีฬา กระทรวงวัฒนธรรม ได้ช่วยกันกระตุ้นให้นักท่องเที่ยวกลับมาเช่นเดิม รวมถึงการที่จะทำให้ 500 กว่าร้านกลับมาและให้มีสินค้าที่มีความหลากหลาย และมีร้านอาหารต่าง ๆ ด้วย เพื่อดึงดูดนักท่องเที่ยว ซึ่งได้มอบหมายผู้ที่เกี่ยวข้องให้ไปดูว่าสามารถดึงตลาดใหม่ ๆ เข้ามาได้หรือไม่ ซึ่งเมื่อมีสินค้าใหม่ ๆ และมีความหลากหลายเข้ามา ก็จะเป็นจังหวะที่กระทรวงการท่องเที่ยวและกีฬา กระทรวงวัฒนธรรม ได้มาช่วยกันโปรโมทให้นักท่องเที่ยวเดินทางเข้ามาท่องเที่ยวในพื้นที่บ้านถวายมากขึ้น โดยนายกฯ ขอปักหมุดหมายไว้ว่า ไตรมาส 4 จังหวัดเชียงใหม่จะเป็นไตรมาสที่ยิ่งใหญ่มาก โดยจะมีการจัดกิจกรรมท่องเที่ยว และอีเว้นท์ต่าง ๆ มากที่สุด ทุก ๆ Weekend เพื่อปลุกชีพการท่องเที่ยวในศูนย์หัตถกรรมไม้แกะสลักบ้านถวายขึ้นมาใหม่ เพื่อให้พี่น้องประชาชน และผู้ประกอบการ ร้านค้า มีขวัญกำลังใจขึ้นมาใหม่ โดยฝากเป็นการบ้านหน่วยงานที่เกี่ยวข้องให้ไปดำเนินการ เพราะสถานที่ท่องเที่ยวแห่งนี้เป็นสถานที่ท่องเที่ยวที่เคยมีนักท่องเที่ยวมาท่องเที่ยวจำนวนมาก จึงไม่มีเหตุผลที่นักท่องเที่ยวจะไม่เดินทางมาท่องเที่ยวแห่งนี้อีก ส่วนการปรับปรุงสถานที่ท่องเที่ยวตลาดบ้านถวายนั้นก็ให้เป็นแผนระยะยาว ซึ่งจะมาดูกันอีกครั้งถึงงบประมาณที่จะดำเนินการในเรื่องนี้
“สำหรับบ้านถวายหมู่บ้านสร้างสรรค์ หรือ ศูนย์หัตถกรรมบ้านถวายสองฝั่งคลอง ตั้งอยู่บริเวณใจกลางหมู่บ้านถวายที่ถือว่าเป็นจุดกำเนิดของงานแกะสลักไม้ของที่นี่ ภายในแบ่งออกเป็นโซนต่าง ๆ มีร้านค้าหัตถกรรมอยู่บริเวณสองข้างคลองชลประทาน ตกแต่งพื้นที่ด้วยสถาปัตยกรรมล้านนา มีสินค้าหลายประเภทให้เลือกซื้อหาในราคาย่อมเยา ไม่ว่าจะเป็นงานแกะสลักเป็นรูปสัตว์ รูปเทวดา รูปสัตว์ในป่าหิมพานต์ พระพุทธรูป ของตกแต่งบ้านต่าง ๆ เฟอร์นิเจอร์ ฯ ต่อมาได้มีการกระตุ้นการท่องเที่ยวที่บ้านถวายโดยใช้ชื่องานว่า ‘บ้านถวายหมู่บ้านสร้างสรรค์’ ขึ้น จนกลายเป็นชื่อเรียกใหม่ของศูนย์หัตถกรรมบ้านถวายสองฝั่งคลองในที่สุด ทั้งนี้ จากสถานการณ์โควิด-19 ที่ผ่านมาจนถึงปัจจุบัน มีนักท่องเที่ยวเดินทางเข้ามาท่องเที่ยวในพื้นที่ดังกล่าวน้อยมาก ทำให้สถานการณ์นักท่องเที่ยวและร้านค้าบริเวณดังกล่าวน้อยลงมาก และหลายร้านก็ปิดกิจการไป ซึ่งนายกฯ และรัฐบาลตระหนักถึงปัญหาที่เกิดขึ้น จึงได้มีการหารือแนวทางการปรับปรุงและพัฒนาศูนย์หัตถกรรมไม้แกะสลักบ้านถวาย อ.หางดง จ.เชียงใหม่ ร่วมกับหน่วยงานที่เกี่ยวข้อง และผู้ประกอบการในพื้นที่ เพื่อปลุกชีพฟื้นการท่องเที่ยวและกระตุ้นเศรษฐกิจในพื้นที่ให้กลับมาคึกคักอีกครั้ง” รองโฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/84115