รัฐบาลไทย-ข่าวทำเนียบรัฐบาล-ผู้ว่าฯ ชลบุรี นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ


วันศุกร์ที่ 7 มิถุนายน 2567
07/06/2567
พิมพ์
ผู้ว่าฯ ชลบุรี นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลฯ
ผู้ว่าฯ ชลบุรี นำหัวหน้าส่วนราชการ และพี่น้องประชาชน ร่วมพิธีรับมอบธงตราสัญลักษณ์งานเฉลิมพระเกียรติ พระบาทสมเด็จพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (7 มิ.ย. 67) นายธวัชชัย ศรีทอง ผู้ว่าราชการจังหวัดชลบุรี เปิดเผยว่า ตนได้เป็นประธานในกิจกรรมเฉลิมฉลองธงตราสัญลักษณ์ฯ การแสดงเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากจังหวัดระยอง ณ บริเวณลานเอนกประสงค์ องค์การบริหารส่วนตำบลพลูตาหลวง อำเภอสัตหีบ จังหวัดชลบุรี โดยมีส่วนราชการทุกภาคส่วน ตลอดจนถึงประชาชนชาวจังหวัดชลบุรี เข้าร่วมกิจกรรมมากมาย
"จังหวัดชลบุรี ได้รับมอบธงตราสัญลักษณ์ฯ เป็นจังหวัดลำดับที่ 4 ในสายที่ 7 ซึ่งเริ่มต้นตั้งแต่จังหวัดตราด จังหวัดจันทบุรี และจังหวัดระยอง ซึ่งจังหวัดชลบุรีจะจัดกิจกรรมเดิน วิ่ง ปั่น ธงตราสัญลักษณ์ฯ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้พสกนิกรทุกหมู่เหล่าได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำพระพุทธมนต์ศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567" นายธวัชชัยฯ กล่าว
นายธวัชชัย ศรีทอง ผู้ว่าราชการจังหวัดชลบุรี กล่าวต่ออีกว่า หลังจากที่ได้รับมอบธงตราสัญลักษณ์ต่อจากจังหวัดระยองเป็นที่เรียบร้อยแล้ว ตน พร้อมด้วยหน่วยงานราชการทุกภาคส่วน และพี่น้องประชาชนชาวจังหวัดชลบุรี ได้เข้าร่วมกิจกรรม เดิน วิ่ง ปั่น ธงตราสัญลักษณ์งานเฉลิมพระเกียรติฯ ส่งมอบต่อให้กับนายอำเภอสัตหีบ นายอำเภอบางละมุง นายอำเภอศรีราชา นายอำเภอเมืองชลบุรี ผบ.มทบ.14 และ ผบช.ภ.2 ตามลำดับ เพื่อเชิญธงตราสัญลักษณ์เฉลิมพระเกียรติฯ มาประดับไว้บนเวทีประจำ ณ บริเวณสนามหน้าศาลากลางจังหวัดชลบุรี เพื่อเตรียมเชิญธงตราสัญลักษณ์เฉลิมพระเกียรติฯ มอบให้ผู้ว่าราชการจังหวัดฉะเชิงเทรา ในวันที่ 9 มิถุนายน 2567 ต่อไป
“ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนในจังหวัดข้างเคียง ที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง” นายธวัชชัยฯ กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84124