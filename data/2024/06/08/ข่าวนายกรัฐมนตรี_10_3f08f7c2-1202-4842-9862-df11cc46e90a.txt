รัฐบาลไทย-ข่าวทำเนียบรัฐบาล-​นายกฯ พบปะเกษตรกรชาวสวนลำไย จ.ลำพูน ย้ำรัฐบาลให้ความสำคัญกับเกษตรกร การันตีราคาลำไยต้องไม่ตกลง และมีราคาที่ดีขึ้น 


วันเสาร์ที่ 8 มิถุนายน 2567
08/06/2567
พิมพ์
​นายกฯ พบปะเกษตรกรชาวสวนลำไย จ.ลำพูน ย้ำรัฐบาลให้ความสำคัญกับเกษตรกร การันตีราคาลำไยต้องไม่ตกลง และมีราคาที่ดีขึ้น
​นายกฯ พบปะเกษตรกรชาวสวนลำไย จ.ลำพูน ย้ำรัฐบาลให้ความสำคัญกับเกษตรกร การันตีราคาลำไยต้องไม่ตกลง และมีราคาที่ดีขึ้น
วันนี้ (8 มิ.ย. 67) เวลา 15.30 น. นายเศรษฐา ทวีสิน นายกรัฐมนตรี พบปะเกษตรกรชาวสวนลำไย ณ แปลงใหญ่ลำไย ตำบลริมปิง อำเภอเมืองลำพูน จังหวัดลำพูน
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกฯ รับฟังสถานการณ์ราคาลำไยจากตัวแทนเกษตรกรชาวสวนลำไยในพื้นที่ ซึ่งขณะนี้ลำไยมีราคาที่ไม่น่าเป็นห่วง โดยนายกฯ กล่าวว่า ลำไยเป็นพืชหลักของภาคเหนือ โดยเฉพาะที่จังหวัดเชียงใหม่และลำพูน นโยบายของรัฐบาลไม่ได้ดูแลแต่พืชหลัก เช่น ข้าวโพด ข้าว มันสำปะหลัง ยางพารา อ้อย แต่รวมถึงพืชรองหลาย ๆ อย่างด้วย เช่น ลำไย ซึ่งลำไยเป็นพืชเศรษฐกิจของภาคเหนือ พื้นที่เพาะปลูกครึ่งหนึ่งของจังหวัดลำพูนนั้นปลูกลำไยทั้งหมด ทั้งนี้ ฤดูลำไยที่จะมาถึงนี้ รัฐบาลต้องดูแลเรื่องของราคาให้ดี ซึ่งได้มีการพูดคุยกับรัฐมนตรีว่าการกระทรวงเกษตรและสหกรณ์ รองนายกรัฐมนตรีและรัฐมนตรีว่าการกระทรวงพาณิชย์ว่า การดูแลพืชรองลำไยนั้น เราต้องมีการเตรียมตัวให้พร้อมในแง่ของการเปิดตลาดใหม่ ๆ เพื่อดูด Supply ออกไปก่อน เพื่อทำให้ราคาลำไยสูงขึ้น สำหรับการคิดที่ว่าราคาจะไม่ต่ำกว่าปีที่ผ่านมานั้นเป็นความคิดที่ยังไม่ดีพอ รัฐบาลต้องการทำให้ราคาลำไยนั้นสูงขึ้นไปอีก เพราะฉะนั้นการหาตลาดใหม่มีความจำเป็น ซึ่งได้มอบหมายให้ผู้ว่าราชการจังหวัดเชียงใหม่ เป็นตัวแทนพูดคุยกับตัวแทนมณฑลกวางเจา ประเทศจีน ที่จะดูด Supply จากสวนลำไยของเราทั้งหมดออกไป ซึ่งจะส่งผลให้ราคาลำไยดีขึ้น
นายกฯ กล่าวต่อว่า สำหรับเรื่องคุณภาพของลำไยนั้นไม่มีอะไรที่น่าเป็นห่วง แต่มีความเป็นห่วงการหาตลาดใหม่ เพื่อทำให้เกษตรกรมีรายได้ที่สูงขึ้น ส่วนในแง่ของต้นทุน ปุ๋ย ยาฆ่าแมลง ก็เป็นเรื่องที่สำคัญ ทั้งนี้ ได้มอบหมายกระทรวงเกษตรและสหกรณ์เข้ามาดูแลในส่วนนี้ให้ดี อีกทั้งการแปรรูปลำไยนั้นมีการพัฒนาอย่างต่อเนื่องในช่วง 10 ปีที่ผ่านมาเป็นลำไยอบแห้ง ปัจจุบันนำมาทำเป็นกาแฟลำไย ถือว่าเกษตรกรได้พัฒนาลำไยให้มีมูลค่าเพิ่มขึ้นได้ โดยการลงพื้นที่ในวันนี้ไม่ใช่เป็นการสร้างภาพ เพราะรัฐบาลนั้นให้ความสำคัญกับเกษตรกร ซึ่งการมาในวันนี้เป็นการการันตีว่าราคาลำไยต้องไม่ตกลง และมีราคาที่ดีขึ้น
ต่อจากนั้น นายกฯ ได้เดินเยี่ยมชมสวนลำไย แล้วออกเดินทางต่อไปยังองค์การบริหารส่วนตําบลน้ำดิบ ตำบลน้ำดิบ อำเภอป่าซาง จังหวัดลำพูน

ที่มา : https://www.thaigov.go.th/news/contents/details/84148