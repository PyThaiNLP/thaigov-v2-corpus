รัฐบาลไทย-ข่าวทำเนียบรัฐบาล-จังหวัดพังงา ใช้สะพานรักสารสิน น้อมรักประชาชนคนพังงา ในพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันศุกร์ที่ 7 มิถุนายน 2567
07/06/2567
พิมพ์
จังหวัดพังงา ใช้สะพานรักสารสิน น้อมรักประชาชนคนพังงา ในพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
จังหวัดพังงา ใช้สะพานรักสารสิน น้อมรักประชาชนคนพังงา ในพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (7 มิ.ย. 67) เวลา 15.00 น. ที่ สะพานสารสิน บ้านท่านุ่น อำเภอตะกั่วทุ่ง จังหวัดพังงา นายสุพจน์ รอดเรือง ณ หนองคาย ผู้ว่าราชการจังหวัดพังงา เป็นประธานรับมอบธงตราสัญลักษณ์งานเฉลิมพระเกียรติฯ ในกิจกรรม เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากจังหวัดภูเก็ต โดยนายโสภณ สุวรรณรัตน์ ผู้ว่าราชการจังหวัดภูเก็ต เป็นผู้ส่งมอบฯ
"โดยในกิจกรรมวันนี้ ริ้วขบวนธงตราสัญลักษณ์ ได้เคลื่อนขบวน นำโดยผู้ว่าราชการจังหวัดพังงา นำขบวน เดิน วิ่ง ปั่น ธงตราสัญลักษณ์งานเฉลิมพระเกียรติฯ จังหวัดพังงา พร้อมด้วยหัวหน้าส่วนราชการ ข้าราชการตุลาการ ทหาร ตำรวจ พลเรือน และประชาชน อัญเชิญธงตราสัญลักษณ์ฯ จำนวน 72 ธง ผ่านอำเภอตะกั่วทุ่ง เพื่ออัญเชิญไปยังหอประชุมจำปูน ศูนย์ราชการจังหวัดพังงา อำเภอเมืองพังงา จังหวัดพังงา ซึ่งเป็นสถานที่เก็บรักษาธงตราสัญลักษณ์ฯ และเป็นสถานที่จัดพิธีเฉลิมฉลองธงตราสัญลักษณ์ฯ" นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าว
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวต่อว่า สำหรับพิธีเฉลิมฉลองธงตราสัญลักษณ์ฯ จังหวัดพังงา มีกำหนดจัดขึ้นในวันนี้ ตั้งแต่เวลา 19.00 น. เป็นต้นไป ณ หอประชุมจำปูน โดยจะมีกิจกรรมการแสดงนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย กิจกรรมเฉลิมฉลองธงตราสัญลักษณ์ อาทิ การแสดงระบำกฤดาภินิหาร การแสดงราชาจอมราชันของแผ่นดิน ฯลฯ ซึ่งในวันพรุ่งนี้ (8 มิถุนายน 2567) เวลา 07.00 น. จะมีการนำขบวน เดิน วิ่ง ปั่น ธงตราสัญลักษณ์งานเฉลิมพระเกียรติฯ อัญเชิญธงตราสัญลักษณ์ฯ จากหอประชุมจำปูน ศูนย์ราชการจังหวัดพังงา ไปยังบริเวณพิธีหน้าที่ว่าการอำเภอสุขสำราญ จังหวัดระนอง เพื่อประกอบพิธีส่งมอบธงตราสัญลักษณ์ฯ ให้ผู้ว่าราชการจังหวัดระนอง ในเวลา 16.00 น. ตามลำดับต่อไป
"ทั้งนี้ จังหวัดพังงา ได้รับมอบธงตราสัญลักษณ์ฯ เป็นจังหวัดลำดับที่ 5 ในสายที่ 9 ซึ่งเริ่มต้นตั้งแต่จังหวัดสตูล ตรัง กระบี่ และจังหวัดภูเก็ต ซึ่งจังหวัดพังงาจะจัดกิจกรรมเดิน วิ่ง ปั่น ธงตราสัญลักษณ์ฯ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้พสกนิกรทุกหมู่เหล่าได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย ในวันที่ 10 กรกฎาคม 2567 เพื่อนำเข้าขบวนเชิญคนโทน้ำพระพุทธมนต์ศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนในจังหวัดข้างเคียง ที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ ซึ่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง" นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวทิ้งท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84127