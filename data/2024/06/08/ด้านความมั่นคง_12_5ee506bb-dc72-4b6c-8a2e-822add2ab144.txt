รัฐบาลไทย-ข่าวทำเนียบรัฐบาล-จิตอาสาจังหวัดลำพูน บำเพ็ญสาธารณประโยชน์และสาธารณกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันศุกร์ที่ 7 มิถุนายน 2567
07/06/2567
พิมพ์
จิตอาสาจังหวัดลำพูน บำเพ็ญสาธารณประโยชน์และสาธารณกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
จิตอาสาจังหวัดลำพูน บำเพ็ญสาธารณประโยชน์และสาธารณกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (7 มิ.ย. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยถึง การจัดกิจกรรมจิตอาสาบำเพ็ญสาธารณประโยชน์ และสาธารณกุศล เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ภายใต้โครงการ "เดิน วิ่ง ปั่น ธงตราสัญลักษณ์" และในห้วงเดือนสำคัญเนื่องในวันเฉลิมพระชนมพรรษา สมเด็จพระนางเจ้าฯ พระบรมราชินี โดยมีการจัดกิจกรรมขึ้น ณ บริเวณ ศาลากลางจังหวัดลำพูน (หลังเก่า) ตำบลในเมือง อำเภอเมืองลำพูน จังหวัดลำพูน โดยมีศาล ทหาร ตำรวจ รองผู้ว่าราชการจังหวัดลำพูน ปลัดจังหวัดลำพูน หัวหน้าสำนักงานจังหวัดลำพูน หัวหน้าส่วนราชการ เหล่าจิตอาสาพระราชทาน และประชาชนจิตอาสา 200 คน เข้าร่วมกิจกรรมฯ
นายสันติธร ยิ้มละมัย ผู้ว่าราชการจังหวัดลำพูน กล่าวว่า ในวันนี้นอกจากการจัดพิธีเฉลิมฉลองธงตราสัญลักษณ์ฯ ของจังหวัดลำพูน ที่ตนได้เป็นผู้รับมอบจากจังหวัดเชียงใหม่แล้วนั้น วันนี้ทางจังหวัดลำพูน ได้มีการจัดกิจกรรมจิตอาสา เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา โดยเหล่าจิตอาสาพระราชทานจังหวัดลำพูนได้มีการแบ่งกลุ่มกัน แยกย้ายกันบำเพ็ญสาธารณประโยชน์และบำเพ็ญสาธารณกุศลทั้งภายในอาคารศาลากลางหลังเก่า บริเวณโดยรอบ และลานกิจกรรมบริเวณหน้าพระบรมราชานุสาวรีย์รัชกาลที่ 5 ถึงแม้ในระหว่างการดำเนินกิจกรรมจิตอาสาจะมีสายฝนที่โปรยปรายลงมาตลอดการบำเพ็ญสาธารณประโยชน์และสาธารณกุศล แต่ไม่เป็นอุปสรรคต่อการปฏิบัติหน้าที่ของบรรดาเหล่าจิตอาสาที่เข้าร่วมกิจกรรมทั้งหมด
“การจัดโครงการเดิน วิ่ง ปั่น ธงตราสัญลักษณ์ฯ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชา โดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำพระพุทธมนต์ศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” นายสันติธรฯ กล่าว
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า ขอเชิญชวนพี่น้องประชาชนทุกท่าน ทุกพื้นที่ ได้ร่วมแรงร่วมใจเข้าร่วมพิธีเฉลิมฉลองธงตราสัญลักษณ์ฯ ที่จะจัดขึ้นในวันนี้ และกิจกรรม เดิน วิ่ง ปั่น ธงตราสัญลักษณ์ฯ ที่จะได้จัดขึ้นในวันพรุ่งนี้ (8 มิ.ย. 67) โดยสามารถเข้าร่วมได้ในหลายรูปแบบไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ กิจกรรมจิตอาสาอื่น ๆ เพื่อแสดงให้เห็นถึงพลังแห่งภาคีเครื่อข่าย และความร่วมไม้ร่วมมือของพวกเราทุกคน ในการแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84128