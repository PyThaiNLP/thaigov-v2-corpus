รัฐบาลไทย-ข่าวทำเนียบรัฐบาล-นายกฯ เยี่ยมชมโครงการคลองสวยน้ำใส คนไทยมีสุข สวนสาธารณะสิริสุขนันทน์ จ.เชียงใหม่ ชื่นชมบรรยากาศดี สภาพแวดล้อมสวยงาม ให้ทุกหน่วยงานช่วยกันทำงานบูรณาการ เพื่อคงความสวยงามของคลอง


วันศุกร์ที่ 7 มิถุนายน 2567
07/06/2567
พิมพ์
นายกฯ เยี่ยมชมโครงการคลองสวยน้ำใส คนไทยมีสุข สวนสาธารณะสิริสุขนันทน์ จ.เชียงใหม่ ชื่นชมบรรยากาศดี สภาพแวดล้อมสวยงาม ให้ทุกหน่วยงานช่วยกันทำงานบูรณาการ เพื่อคงความสวยงามของคลอง
นายกฯ เยี่ยมชมโครงการคลองสวยน้ำใส คนไทยมีสุข สวนสาธารณะสิริสุขนันทน์ จ.เชียงใหม่ ชื่นชมบรรยากาศดี สภาพแวดล้อมสวยงาม ให้ทุกหน่วยงานช่วยกันทำงานบูรณาการ เพื่อคงความสวยงามของคลอง พัฒนาต่อยอดไปสู่แหล่งท่องเที่ยวอื่น
วันนี้ (7 มิ.ย.67) เวลา 17.45 น. นายเศรษฐา ทวีสิน นายกรัฐมนตรี และคณะ เยี่ยมชมโครงการคลองสวยน้ำใส คนไทยมีสุข ลำน้ำโจ้ (10 คลองสวย น้ำใส คนไทยมีสุข) ณ สวนสาธารณะสิริสุขนันทน์ เทศบาลตําบลสันทรายหลวง อ.สันทราย จ.เชียงใหม่
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายกรัฐมนตรีได้กล่าวทักทายและรับดอกไม้จากประชาชนที่รอให้การต้อนรับ พร้อมกับรับฟัง และเยี่ยมชมบูธการดำเนินการโครงการฟื้นฟูลำน้ำโจ้เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยได้มีการแก้ไขปัญหาการรุกล้ำแนวลำน้ำโจ้ การก่อสร้างผนังกันดิน เพื่อการปกป้องแนวเขตลำน้ำโจ้ การขุดลอก ก่อสร้างผนังกันดินและทางเดินเลียบลำน้ำโจ้ตลอดสาย การสร้างฝายเพื่อกักเก็บน้ำ รวมถึงการจัดกิจกรรมเสริมสร้างการมีส่วนร่วมของประชาชน เช่น กิจกรรมตักบาตรทางน้ำ กิจกรรมทำบุญตักบาตรวันขึ้นปีใหม่ กิจกรรมสืบสานประเพณียี่เป็ง กิจกรรมเดิน วิ่งสันทรายมหาวิทยาลัยแม่โจ้ เป็นต้น
นายกฯ ได้ปลูกต้นฝนแสนห่าและเดินเยี่ยมชมลำน้ำโจ้ พร้อมกล่าวชื่นชมว่ามีบรรยากาศที่ดี สภาพแวดล้อมสวยงาม และขอให้ทุกหน่วยงานช่วยกันทำงานแบบบูรณาการ เพื่อคงความสวยงามของลำน้ำโจ้และพัฒนาต่อยอดไปสู่แหล่งท่องเที่ยวอื่นต่อไป
สำหรับโครงการคลองสวยน้ำใส คนไทยมีสุข ลำน้ำโจ้ (10 คลองสวย น้ำใส คนไทยมีสุข) ณ สวนสาธารณะสิริสุขนันทน์ เทศบาลตําบลสันทรายหลวง อ.สันทราย จ.เชียงใหม่ เป็นหนึ่งใน 10 โครงการเฉลิมพระเกียรติฯ ในนามรัฐบาลเนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567 โดย 10 คลองสวย น้ำใส คนไทยมีสุข เป็นการพัฒนาแม่น้ำ ลำคลองที่เสื่อมโทรมไปตามกาลเวลาให้ดียิ่งขึ้น และพัฒนาคุณภาพชีวิตประชาชนตลอดสองฝั่งคลอง นำร่องในพื้นที่กรุงเทพฯ และจังหวัดอื่น ๆ รวม 10 แห่ง โดยหน่วยงานรับผิดชอบคือกระทรวงมหาดไทย หน่วยงานหลักกรุงเทพมหานคร กระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม กระทรวงการพัฒนาสังคมและความมั่นคงของมนุษย์ เป็นหน่วยงานสนับสนุน ทั้งนี้ ลำน้ำโจ้ กระทรวงมหาดไทยได้พัฒนาเพื่อเป็นต้นแบบนำร่องคลองต่าง ๆ ทั่วประเทศด้วย ซึ่งคลองแม่ข่า จ.เชียงใหม่ ก็ได้นำต้นแบบลำน้ำโจ้มาพัฒนาและปรับปรุงบริเวณตลอดริมคลองให้เป็นระเบียบสวยงาม จนทำให้นักท่องเที่ยวเข้ามาท่องเที่ยวในพื้นที่มากขึ้นอีกด้วย

ที่มา : https://www.thaigov.go.th/news/contents/details/84116