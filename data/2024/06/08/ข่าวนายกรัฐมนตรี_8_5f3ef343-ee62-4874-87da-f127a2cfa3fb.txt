รัฐบาลไทย-ข่าวทำเนียบรัฐบาล-​นายกฯ สักการะพระธาตุหริภุญชัย เยี่ยมชมพิพิธภัณฑสถานแห่งชาติหริภุญไชย สั่งการ ผวจ.ลำพูน-วธ.-กก. ร่วมพลิกฟื้น จ.ลำพูน 


วันเสาร์ที่ 8 มิถุนายน 2567
08/06/2567
พิมพ์
​นายกฯ สักการะพระธาตุหริภุญชัย เยี่ยมชมพิพิธภัณฑสถานแห่งชาติหริภุญไชย สั่งการ ผวจ.ลำพูน-วธ.-กก. ร่วมพลิกฟื้น จ.ลำพูน
​นายกฯ สักการะพระธาตุหริภุญชัย เยี่ยมชมพิพิธภัณฑสถานแห่งชาติหริภุญไชย สั่งการ ผวจ.ลำพูน-วธ.-กก. ร่วมพลิกฟื้น จ.ลำพูน พร้อมพบปะกลุ่มคนถีบสามล้อลำพูน มอบ กก.-หน่วยงาน ดำเนินการตามข้อเสนอ จัดหามอเตอร์ไฟฟ้าติดตั้งให้รถสามล้อ ภายใน 10 วัน
วันนี้ (8 มิ.ย. 67) เวลา 13.10 น. ณ วัดพระธาตุหริภุญชัย วรมหาวิหาร ตำบลในเมือง อำเภอเมืองลำพูน จังหวัดลำพูน นายเศรษฐา ทวีสิน นายกรัฐมนตรี สักการะพระธาตุหริภุญชัย พบปะชุมชนทำโคมลำพูน (ผู้ผลิตโคมบูชาส่งให้วัดเพื่อพุทธศาสนิกชนได้บูชาช่วงเทศกาลโคมแสนดวงที่เมืองลำพูน) และพบปะกลุ่มคนถีบสามล้อลำพูน โดยมีนายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย ผู้ว่าราชการจังหวัดลำพูนและหน่วยงานที่เกี่ยวข้อง เข้าร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกฯ กราบสักการะพระมหามุนีศรีหริภุญชัย และเข้ากราบนมัสการพระเทพรัตนนายก เจ้าคณะจังหวัดลำพูน เจ้าอาวาสวัดพระธาตุหริภุญชัย วรมหาวิหาร โดยนายกฯ ได้รับพระรอด พร้อมกับรับพรจากเจ้าอาวาสวัดพระธาตุหริภุญชัยวรมหาวิหาร จากนั้นนายกฯ นมัสการพระธาตุหริภุญชัย เพื่อความเป็นสิริมงคล อีกทั้งได้พบปะชุมชนทำโคมลำพูน (ผู้ผลิตโคมบูชาส่งให้วัดเพื่อพุทธศาสนิกชนได้บูชาช่วงเทศกาลโคมแสนดวงที่เมืองลำพูน) และรับชมการสาธิตทำโคมล้านนา
จากนั้น นายกฯ รับฟังประวัติความเป็นมาของพิพิธภัณฑสถานแห่งชาติ หริภุญไชย จังหวัดลำพูน พร้อมกับสั่งการให้ผู้ว่าราชการจังหวัดลำพูน กระทรวงวัฒนธรรม กระทรวงการท่องเที่ยวและกีฬา ช่วยกันดำเนินการเพื่อพลิกฟื้นจังหวัดลำพูน เสร็จแล้วนายกฯ เดินรับชมพิพิธภัณฑสถานแห่งชาติ หริภุญไชย พร้อมกับรับหนังสือจากกลุ่มพลถีบรถสามล้อ ซึ่งขอสนับสนุนงบประมาณในการจัดหามอเตอร์ไฟฟ้า เพื่อติดตั้งให้กับรถสามล้อ โดยนายกฯ มอบกระทรวงการท่องเที่ยวและกีฬา และหน่วยงานที่เกี่ยวข้อง ดำเนินการตามข้อเสนอภายใน 10 วัน จากนั้น นายกฯ ได้นั่งรถสามล้อไปศาลากลางจังหวัดลำพูน (หลังเก่า) ซึ่งบริเวณโดยรอบมีประชาชนรอถ่ายภาพและให้การต้อนรับอย่างอบอุ่น ก่อนที่นายกฯ จะเดินทางด้วยรถราง ไปศูนย์การเรียนรู้และอนุรักษ์การทอผ้าไหมลําพูนต่อไป

ที่มา : https://www.thaigov.go.th/news/contents/details/84143