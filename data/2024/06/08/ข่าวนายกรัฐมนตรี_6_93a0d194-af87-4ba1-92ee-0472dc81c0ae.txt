รัฐบาลไทย-ข่าวทำเนียบรัฐบาล-​นายกฯเปิดงาน “เปิดเมืองน่าเที่ยว”ตลาดจริงใจมาร์เก็ตจ.เชียงใหม่ปลุกตลาดการท่องเที่ยวผ่านแนวคิด 5  Must Do in Thailand นำเสนอเสน่ห์ไทยมุ่งมั่นสร้างรายได้ ความเป็นอยู่ที่ดีให้ประชาชน


วันเสาร์ที่ 8 มิถุนายน 2567
08/06/2567
พิมพ์
​นายกฯเปิดงาน “เปิดเมืองน่าเที่ยว”ตลาดจริงใจมาร์เก็ตจ.เชียงใหม่ปลุกตลาดการท่องเที่ยวผ่านแนวคิด 5  Must Do in Thailand นำเสนอเสน่ห์ไทยมุ่งมั่นสร้างรายได้ ความเป็นอยู่ที่ดีให้ประชาชน
​นายกฯ เปิดงาน “เปิดเมืองน่าเที่ยว” ตลาดจริงใจมาร์เก็ต จ.เชียงใหม่ ปลุกตลาดการท่องเที่ยวผ่านแนวคิด 5  Must Do in Thailand นำเสนอเสน่ห์ไทย มุ่งมั่นสร้างรายได้ ความเป็นอยู่ที่ดีให้ประชาชน
วันนี้ (8 มิ.ย. 67) เวลา 10.15 น. ณ ตลาดจริงใจมาร์เก็ต อำเภอเมืองเชียงใหม่ จังหวัดเชียงใหม่ นายเศรษฐา ทวีสิน นายกรัฐมนตรี เปิดงาน “เปิดเมืองน่าเที่ยว” ซึ่งจัดโดยการท่องเที่ยวแห่งประเทศไทย (ททท.) และกระทรวงการท่องเที่ยวและกีฬา โดยมีนายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา นางสาวจิราพร สินธุไพร รัฐมนตรีประจำสำนักนายกรัฐมนตรี นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายพรหมินทร์ เลิศสุริย์เดช เลขาธิการนายกรัฐมนตรี และนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย เข้าร่วมงาน
นายชัย วัชรงค์ โฆษกประจำสำนักนายกรัฐมนตรีเปิดเผยว่า เมื่อนายกรัฐมนตรีเดินทางถึงได้เยี่ยมชมร้าน Good Goods สินค้าภูมิปัญญาท้องถิ่นที่ผ่านการพัฒนาคุณภาพและออกแบบให้มีความร่วมสมัย สู่ผลิตภัณฑ์แบรนด์ไทยสไตล์สากล ด้วยความปรารถนาที่จะสืบสานมรดกทางวัฒนธรรม และสนับสนุนชุมชนไทยให้มีความสุขอย่างยั่งยืน กำไรทั้งหมดนำไปพัฒนาชุมชนเพื่อรักษาวัฒนธรรมท้องถิ่นให้คงอยู่ต่อไป ซึ่งภายในร้านแบ่งออกเป็น 4 โซน ได้แก่ โซนอาหารและกาแฟ โซนแฟชั่น โซนคราฟต์ ของแต่งบ้าน และงานศิลปะ พร้อมทั้งเดินชมบูธประสบการณ์ท่องเที่ยวใน 55 เมืองน่าเที่ยวของ 5 ภูมิภาคทั่วประเทศไทย ผ่านแนวคิด 5 Must Do in Thailand ประกอบด้วย 1. Must Eat: อิ่มอร่อย 5 ภูมิภาค และสาธิตการทำอาหารประจำถิ่น 2. Must See: ละลานตาวัฒนธรรม ด้วยการแสดงศิลปวัฒนธรรมร่วมสมัย 5 ภาค ได้แก่ ภาคเหนือ-ฟ้อนขันดอก ฟ้อนแง้นภาคใต้ - ระบำชนไก่ โนราห์ ภาคอีสาน - เซิ้งกะลากะโป๋ เซิ้งไข่มดแดง ภาคตะวันออก - Colorful บูรพา ภาคกลาง – ศิลปะการต่อสู้โบราณ และการแสดงดนตรีจากศิลปินที่มีชื่อเสียง ได้แก่ วันที่ 8 มิ.ย. เวลา 16.00 – 17.00 น. อ้อม รัตนัง โฟล์คซองล้านนา เวลา 19.00 – 20.00 น. ซาร่า ซาโลลา วันที่ 9 มิ.ย. เวลา 12.00 – 13.00น. เดอะ เพอะ 14.00 – 15.00 น. เบล วริศรา17.00 – 18.00 น. ป๊อป ปองกูล 3. Must Seek: แสวงหา unseen ถิ่นน่าเที่ยวด้วยการตั้งบูธประชาสัมพันธ์เส้นทางการท่องเที่ยว ตลอดจนสินค้าและบริการทางการท่องเที่ยวของเมืองน่าเที่ยวใน 5 ภูมิภาค ด้วยการให้ข้อมูลแหล่งท่องเที่ยวและโปรโมชั่นพิเศษต่าง ๆ 4. Must Buy: หัตถกรรมล้ำค่าน่าซื้อฝาก นำเสนอสินค้าและหัตถกรรมอันเป็นเอกลักษณ์ของ 5 ภูมิภาค 5. Must Beat: สุดยอดกีฬาท้าทายกายใจ อาทิ มวย วิ่ง จักรยาน แข่งเรือ นำเสนออีเวนต์ที่เกี่ยวข้องกับการท่องเที่ยวเชิงกีฬาในพื้นที้เมืองน่าเที่ยวทั่วประเทศ
โอกาสนี้ นายกฯ กล่าวแสดงความยินดีที่ได้มาเป็นประธานเปิดงาน “เมืองน่าเที่ยว” ซึ่งเป็นหนึ่งในโครงการของรัฐบาลตามนโยบาย IGNITE TOURISM THAILAND เพื่อมุ่งผลักดันประเทศไทยสู่เป้าหมายการเป็น Tourism Hub ที่สำคัญของโลก เป็นเรื่องที่ทราบกันดีอยู่แล้วว่าประเทศไทยเป็นเมืองน่าเที่ยว หลาย ๆ โพลล์ หลาย ๆ สำนัก ต่างบอกว่าประเทศไทยมีจุดแข็งด้านอาหาร เกาะต่าง ๆ ที่สวยงาม โดยเฉพาะอย่างยิ่งด้านวัฒนธรรม ประเพณี ซึ่งเป็นจุดขายหลักของประเทศไทย แต่เมื่อเกิดโรคโควิด-19 การท่องเที่ยวที่เป็นเครื่องยนต์หลักของเรานั้นก็สะดุดไป แต่รัฐบาลภายใต้การนำของรัฐมนตรีว่าการกระทรวงการท่องเที่ยวและกีฬา ตระหนักดีถึงความสำคัญในการปลุกตลาดการท่องเที่ยวขึ้นมาอีกครั้ง โดยเรามีแนวคิด 5 Must Do in Thailand นำเสนอเสน่ห์ไทย ด้วย Must Eat : อิ่มอร่อยกับอาหารถิ่นทั่วไทย Must See : ละลานตา วัฒนธรรมไทย Must Seek : Unseen ถิ่นน่าเที่ยว Must Buy : หัตถกรรมล้ำค่าน่าซื้อฝาก และ Must Beat : สุดยอดกีฬา ท้าทายกายใจ ซึ่งเป็นความคิดตั้งแต่ต้นน้ำถึงปลายน้ำ ทั้งนี้ การท่องเที่ยวของไทยจะเดินไปข้างหน้าอย่างเต็มศักยภาพได้นั้น ไม่ใช่แค่เรามีสถานที่ท่องเที่ยวที่ดีหรือมีนิทรรศการต่าง ๆ มี Festival มีคอนเสิร์ตระดับโลกเพียงอย่างเดียว แต่เราจะต้องสร้างความประทับใจให้กับนักท่องเที่ยว อย่างไรก็ตาม รัฐบาลตระหนักดีถึงเรื่องค่าใช้จ่ายในการท่องเที่ยวที่สูง ซึ่งเราพยายามที่จะลดค่าใช้จ่ายในการเดินทางเพื่อให้นักท่องเที่ยวทั้งชาวไทยและชาวต่างประเทศใช้จ่ายอย่างเหมาะสม
นายกฯ กล่าวต่อว่า วันนี้จะมีการเดินทางไปที่จังหวัดลำพูนและลำปางด้วย เพื่อไปดูการท่องเที่ยวเชิงอารยธรรม การท่องเที่ยวเชิงสร้างสรรค์ การท่องเที่ยวเชิงศิลปวัฒนธรรมและวิถีชีวิต เพราะฉะนั้นการ kick off ในวันนี้จะไม่ใช่การ kick off แค่จังหวัดในภาคเหนืออย่างเดียว แต่เราจะมีการ kick off ในภาคใต้ ภาคอีสานด้วยเช่นกัน เพราะแต่ละภูมิภาคมีวัฒนธรรมที่แตกต่างกัน ซึ่งรัฐบาลมองเห็นความสำคัญในเรื่องนี้ โดยรัฐบาลมีความมุ่งมั่นและคาดหวังที่จะทำให้ประชาชนมีรายได้ มีความเป็นอยู่ที่ดีขึ้น ทั้งนี้ อยากขอให้ทุกคนร่วมกันเป็นส่วนหนึ่งของการโปรโมทการท่องเที่ยว สุขทันทีที่เที่ยวไทยและสร้างความทรงจำที่ประทับใจอย่างไม่รู้ลืม
ทั้งนี้ การท่องเที่ยวแห่งประเทศไทย (ททท.) ภายใต้กระทรวงการท่องเที่ยวและกีฬา กำหนดจัดกิจกรรม “เปิดเมืองน่าเที่ยว” ที่ตลาดจริงใจมาร์เก็ต อ.เมืองเชียงใหม่ จ.เชียงใหม่ซึ่งจัดขึ้นระหว่างวันที่ 8-9 มิถุนายน 2567 เพื่อขับเคลื่อนนโยบาย IGNITE TOURISM THAILAND ของรัฐบาล ในการที่จะมุ่งผลักดันประเทศไทยสู่เป้าหมายการเป็น Tourism Hub ที่สำคัญของโลก โดยหนึ่งใน 5 กลยุทธ์ที่สำคัญในการจุดพลังการท่องเที่ยวไทย ได้แก่ เมืองหลักและเมืองน่าเที่ยว โดยจะเชื่อมโยงเส้นทางการท่องเที่ยวจากเมืองหลักสู่เมืองรอง นำเสนอศักยภาพและความพร้อมของสินค้าและบริการทางการท่องเที่ยว ตลอดจนสร้างภาพลักษณ์ทางการท่องเที่ยวเพื่อเปลี่ยนเมืองรองสู่เมืองน่าเที่ยว พร้อมกระตุ้นให้เกิดการเดินทางท่องเที่ยวตลอดทั้งปี ด้วยแนวคิด 365 วัน มหัศจรรย์เมืองน่าเที่ยว สร้างกระแสการเดินทางท่องเที่ยวภายในประเทศ เพื่อกระจายนักท่องเที่ยวไปสู่ภูมิภาคต่าง ๆ พร้อมทั้งกระจายรายได้สู่เมืองน่าเที่ยวและชุมชนท้องถิ่น

ที่มา : https://www.thaigov.go.th/news/contents/details/84140