รัฐบาลไทย-ข่าวทำเนียบรัฐบาล-นายกฯ รับฟังปัญหาคุณภาพน้ำไม่เหมาะสมต่อการอุปโภคบริโภค ยืนยันรัฐบาลให้ความสำคัญในเรื่องน้ำสะอาดเข้าถึงประชาชน ให้มีน้ำอุปโภคบริโภคเพียงพอ


วันเสาร์ที่ 8 มิถุนายน 2567
08/06/2567
พิมพ์
นายกฯ รับฟังปัญหาคุณภาพน้ำไม่เหมาะสมต่อการอุปโภคบริโภค ยืนยันรัฐบาลให้ความสำคัญในเรื่องน้ำสะอาดเข้าถึงประชาชน ให้มีน้ำอุปโภคบริโภคเพียงพอ
นายกฯ รับฟังปัญหาคุณภาพน้ำไม่เหมาะสมต่อการอุปโภคบริโภค ยืนยันรัฐบาลให้ความสำคัญในเรื่องน้ำสะอาดเข้าถึงประชาชน ให้มีน้ำอุปโภคบริโภคเพียงพอ
วันนี้ (8 มิ.ย. 67) เวลา 16.15 น. ณ องค์การบริหารส่วนตําบลน้ำดิบ อำเภอป่าซาง จังหวัดลําพูน นายเศรษฐา ทวีสิน นายกรัฐมนตรี พบปะประชาชน และรับฟังปัญหาคุณภาพน้ำไม่เหมาะสมต่อการอุปโภคบริโภค
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกฯ ได้เยี่ยมชมการดำเนินงานโครงการจัดหาน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ ตำบลน้ำดิบ อำเภอป่าซาง จังหวัดลำพูน รวมถึงรับทราบสภาพปัญหาคุณภาพน้ำไม่เหมาะสมต่อการบริโภค กรณีระบบประปาหมู่บ้านที่ใช้อยู่ปัจจุบันเจาะน้ำบาดาลความลึกไม่เกิน 120 เมตร มีหินปูน สนิมเหล็ก ฟลูออไรด์ แมงกานีสจำนวนมาก ทำให้ระบบกรองน้ำและท่อส่งน้ำอุดตันในเวลาอันรวดเร็ว องค์การบริหารส่วนตำบลน้ำดิบต้องใช้งบประมาณในการเปลี่ยนแปลงทรายกรองท่อและท่อประปาภายในหมู่บ้าน ไม่ต่ำกว่า 450,000 บาทต่อปี แต่ประชาชนในพื้นที่ยังคงต้องใช้น้ำที่มีหินปูนและมีสนิมเหล็กเจือปน ส่งผลกระทบต่อการใช้ชีวิตประจำวันอย่างรุนแรง ดังนั้น จึงขอรับการสนับสนุนงบประมาณโครงการจัดหาน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ ประมาณ 90 ล้านบาท โดยวางท่อกระจายน้ำระยะทาง 15 กิโลเมตรครอบคลุมพื้นที่ 15 หมู่บ้าน โดยเมื่อโครงการแล้วเสร็จประชาชนจะได้รับประโยชน์ 15 หมู่บ้าน 3,547 ครัวเรือน และมีปริมาณน้ำที่สามารถนำมาใช้เพื่อการอุปโภคบริโภค 1,900 ลบ.ม. ต่อวัน หรือประมาณ 700,000 ลูกบาศก์เมตรต่อปี
รวมทั้ง นายกฯ ได้ชมรถให้บริการน้ำดื่มสะอาดเคลื่อนที่ ซึ่งสำนักทรัพยากรน้ำบาดาล กระทรวงทรัพยากรธรรมชาติและสิ่งแวดล้อม ดำเนินการให้บริการประชาชน โดยเฉพาะในช่วงที่ประสบปัญหาภัยแล้ง และน้ำท่วม เพื่อให้ประชาชนได้มีน้ำสะอาดดื่มเพียงพอ
โอกาสนี้ นายกฯ กล่าวกับประชาชนว่า เป็นเกียรติและดีใจที่ได้มาจังหวัดลำพูนอีกครั้ง โดยวันนี้ได้มาดูเรื่องน้ำ ซึ่งเป็นเรื่องที่รัฐบาลให้ความสำคัญกับความต้องการใช้น้ำของพี่น้องประชาชน รัฐบาลได้ทำงานร่วมกับกระทรวงทรัพยากรธรรมชาติและสิ่งแวดล้อม ที่จะมีการเจาะน้ำขึ้นมาและมีการทดสอบในหลาย ๆ ความลึก ให้ได้น้ำที่มีปริมาณเพียงพอ รวมถึงการให้ความสำคัญกับคุณภาพของน้ำ ซึ่งตรงนี้จะมีการผ่านกระบวนการเครื่องกรอง ให้ได้น้ำที่มีคุณภาพ สามารถอุปโภคบริโภคได้ทั้งหมด ทั้งนี้ เข้าใจถึงปัญหาความเดือดร้อนของประชาชนในพื้นที่ต่างจังหวัดในเรื่องของน้ำอุปโภคบริโภค การลงพื้นที่วันนี้มาพร้อมกับหน่วยงานที่เกี่ยวข้องหลายฝ่าย และปลัดกระทรวงทรัพยากรธรรมชาติและสิ่งแวดล้อม ยืนยันว่าเรื่องนี้รัฐบาลและหน่วยงานที่เกี่ยวข้องไม่นิ่งนอนใจเรื่องน้ำ โดยโครงการจัดหาน้ำบาดาลขนาดใหญ่ แก้ปัญหาภัยแล้ง เป็นหนึ่งในโครงการอันเนื่องมาจากพระราชดำริ โดยปีนี้เป็นปีมหามงคลเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 สำหรับงบประมาณในการดำเนินโครงการดังกล่าว ทั้งเรื่องการเจาะและจัดส่งน้ำตามท่อ ได้มีการจัดสรรให้เรียบร้อยแล้ว โดยการดำเนินโครงการดังกล่าว จะทำให้ประชาชนได้รับประโยชน์ มีน้ำอุปโภคบริโภคเพียงพอครอบคลุม 10 กว่าหมู่บ้าน

ที่มา : https://www.thaigov.go.th/news/contents/details/84149