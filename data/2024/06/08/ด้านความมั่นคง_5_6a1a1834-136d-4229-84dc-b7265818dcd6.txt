รัฐบาลไทย-ข่าวทำเนียบรัฐบาล-จังหวัดน่าน นำหัวหน้าส่วนราชการ และพสกนิกรชาวจังหวัดน่านทุกหมู่เหล่า ร่วมรับมอบธงตราสัญลักษณ์ต่อจากจังหวัดพะเยา เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันศุกร์ที่ 7 มิถุนายน 2567
07/06/2567
พิมพ์
จังหวัดน่าน นำหัวหน้าส่วนราชการ และพสกนิกรชาวจังหวัดน่านทุกหมู่เหล่า ร่วมรับมอบธงตราสัญลักษณ์ต่อจากจังหวัดพะเยา เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดน่าน นำหัวหน้าส่วนราชการ และพสกนิกรชาวจังหวัดน่านทุกหมู่เหล่า ร่วมรับมอบธงตราสัญลักษณ์ต่อจากจังหวัดพะเยา เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านผู้ว่าฯ เชิญชวนประชาชนทุกคน มาร่วมเป็นส่วนหนึ่งของกิจกรรม
จังหวัดน่าน นำหัวหน้าส่วนราชการ และพสกนิกรชาวจังหวัดน่านทุกหมู่เหล่า ร่วมรับมอบธงตราสัญลักษณ์ต่อจากจังหวัดพะเยา เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้านผู้ว่าฯ เชิญชวนประชาชนทุกคน มาร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ
วันนี้ (7 มิ.ย. 67) นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า วานนี้ตนได้เป็นประธานในพิธีรับมอบธงตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจาก นายรัฐพล นราดิศร ผู้ว่าราชการจังหวัดพะเยา ณ บริเวณพิธี โรงเรียนบ้านปงสนุก หมู่ที่ 2 ตำบลเชียงม่วน อำเภอเชียงม่วน จังหวัดพะเยา โดยมี รองผู้ว่าราชการจังหวัดน่าน หัวหน้าส่วนราชการทุกภาคส่วน ประชาชนจิตอาสา ภาคีเครือข่ายและพี่น้องชาวจังหวัดน่านเข้าร่วมกิจกรรมเป็นจำนวนมาก
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวว่า จังหวัดน่าน ได้รับมอบธงตราสัญลักษณ์ มาเป็นจังหวัดลำดับที่ 3 ในสายที่ 2 ต่อจากจังหวัดเชียงราย และจังหวัดพะเยา ซึ่งจังหวัดน่านจะนำธงตราสัญลักษณ์มาจัดกิจกรรมโครงการเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวเพิ่มเติมว่า โดยภายหลังจากที่จังหวัดน่านได้รับมอบธงตราสัญลักษณ์ฯ ต่อจากจังหวัดพะเยาเรียบร้อยแล้ว จังหวัดน่านจึงได้เคลื่อนขบวนธงตราสัญลักษณ์ไปยังเส้นทางต่างๆที่ได้กำหนดไว้ โดยเริ่มจากจุดที่ 1 คือ จุดรับธง ณ โรงเรียนบ้านปงสนุก หมู่ที่ 2 ตำบลเชียงม่วน อำเภอเชียงม่วน จังหวัดพะเยา มุ่งหน้ามายังจุดที่ 2 ที่บริเวณบ้านนาหวาย ตำบลป่าคา อำเภอบ้านหลวง ต่อไปยัง ร้านอาหาร 3 พี่น้อง อำเภอบ้านหลวง จังหวัดน่าน ต่อด้วยจุดที่ 3 จากร้านอาหาร 3 พี่น้อง เดินทางต่อไปยัง บริเวณถนนหน้าศูนย์ราชการจังหวัดน่าน ที่จะมุ่งหน้าไปสู่ศูนย์เครื่องเงินชมพูภูคา ต่อด้วยวิทยาลัยเทคนิคน่าน ก่อนที่จะปิดท้ายด้วยจุดที่ 4 คือการนำธงตราสัญลักษณ์ไปประดิษฐานบนเวที ณ บริเวณพิธีฯ ลานข่วงน้อย
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวต่ออีกว่า โดยในวันนี้ จังหวัดน่านได้จัดกิจกรรมเฉลิมฉลองฯ ณ บริเวณลานข่วงน้อย ซึ่งตน พร้อมด้วยหัวหน้าส่วนราชการ ตลอดจนถึงพี่น้องประชาชนชาวจังหวัดน่าน ได้ร่วมกันทำกิจกรรมต่าง ๆ มากมาย คือ ร่วมกันร้องเพลงสรรเสริญพระบารมี และเพลงสดุดีจอมราชา , เยี่ยมชมนิทรรศการเฉลิมพระเกียรติ , และรับชมการแสดงพื้นบ้าน รวมไปถึงการแสดงศิลปะวัฒนธรรมท้องถิ่น โดยในวันพรุ่งนี้ (8 มิ.ย. 67) ตน พร้อมด้วยหัวหน้าส่วนราชการ และประชาชนจังหวัดน่าน จะนำขบวน เดิน วิ่ง ปั่น ธงตราสัญลักษณ์ เดินทางไปตามเส้นทางที่กำหนด เพื่อส่งมอบธงตราสัญลักษณ์ให้กับ นายชุติเดช มีจันทร์ ผู้ว่าราชการจังหวัดแพร่ ที่จะนำไปจัดกิจกรรมเป็นจังหวัดถัดไป
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ พร้อมใจกันใส่เสื้อสีเหลือง ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84121