รัฐบาลไทย-ข่าวทำเนียบรัฐบาล-​สานต่อความร่วมมือไทย - ซาอุดีอาระเบีย กระชับความสัมพันธ์ ด้านกฎหมายและงานยุติธรรมให้ได้มาตรฐานสากล


วันเสาร์ที่ 8 มิถุนายน 2567
08/06/2567
พิมพ์
​สานต่อความร่วมมือไทย - ซาอุดีอาระเบีย กระชับความสัมพันธ์ ด้านกฎหมายและงานยุติธรรมให้ได้มาตรฐานสากล
​สานต่อความร่วมมือไทย - ซาอุดีอาระเบีย กระชับความสัมพันธ์ ด้านกฎหมายและงานยุติธรรมให้ได้มาตรฐานสากล
วันนี้ (8 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นับตั้งแต่ไทยและซาอุดีอาระเบียฟื้นฟูความสัมพันธ์ หน่วยงานที่เกี่ยวข้องของทั้งสองประเทศได้ผลักดันความร่วมมือด้านต่าง ๆ จนมีผลคืบหน้าเป็นรูปธรรม อย่างไรก็ดียังมีความร่วมมือที่มีศักยภาพอีกมาก ซึ่งความร่วมมือด้านกฎหมายและยุติธรรมเป็นอีกหนึ่งความร่วมมือที่ทั้งสองฝ่ายมุ่งเสริมสร้าง โดยการแลกเปลี่ยนประสบการณ์และแนวปฏิบัติที่ดีระหว่างกันผ่านเยือน การประชุม การสัมมนา และการฝึกอบรมหลักสูตรด้านงานกฎหมายและการยุติธรรม
รองโฆษกประจำสำนักนายกรัฐมนตรีกล่าวว่า การประชุมคณะรัฐมนตรีครั้งที่ผ่านมา ที่ประชุมได้มีมติเห็นชอบร่างบันทึกความเข้าใจว่าด้วยความร่วมมือด้านกฎหมายและยุติธรรมระหว่างกระทรวงยุติธรรม (ยธ.) แห่งราชอาณาจักรไทยกับกระทรวงยุติธรรมแห่งราชอาณาจักรซาอุดีอาระเบีย โดยมีสาระสำคัญเป็นการส่งเสริมความสัมพันธ์ของทั้งสองประเทศในมิติความร่วมมือด้านกฎหมายและกระบวนการยุติธรรม อาทิ การแลกเปลี่ยนประสบการณ์ และความเชี่ยวชาญ การจัดการประชุม และการฝึกอบรมทางวิชาการที่เกี่ยวข้องกับกิจการด้านกระบวนการยุติธรรมและกฎหมาย เป็นต้น
นอกจากนี้ ร่างบันทึกความเข้าใจฯ ยังมีวัตถุประสงค์เพื่อพัฒนาความสัมพันธ์ความเข้าใจ และความร่วมมือระหว่างคู่ภาคีผ่านการแลกเปลี่ยนความเชี่ยวชาญ และการแบ่งปันข้อมูลในสาขาที่เกี่ยวข้องกับกิจการด้านกระบวนการยุติธรรมและกฎหมาย โดยจะร่วมมือกันในสาขาต่าง ๆ เช่น สาขากฎหมาย กระบวนการยุติธรรม วิธีการปฏิบัติงานด้านกฎหมายและยุติธรรม ซึ่งประเทศไทยสามารถนำข้อมูลดังกล่าวมาประกอบการพัฒนาการดำเนินงานด้านกฎหมายและงานยุติธรรมที่เกี่ยวข้องให้เป็นไปตามมาตรฐานและแนวปฏิบัติที่ดีของสากล
“ความร่วมมือด้านกฎหมายและยุติธรรมระหว่างไทยกับซาอุดีฯ ผ่านร่างบันทึกความเข้าใจฯ นี้เป็นไปเพื่อการพัฒนาทักษะความเชี่ยวชาญแก่บุคลากรเฉพาะด้าน และเพื่อพัฒนาความสัมพันธ์ ความเข้าใจ และความร่วมมือระหว่างกันในสาขาที่เกี่ยวข้องกับกิจการด้านกระบวนการกฎหมายและยุติธรรม ถือเป็นการสานต่อและตอกย้ำความสำคัญกับการพัฒนาความร่วมมือระหว่าง ไทย - ซาอุ ในทุกมิติ หลังจากที่ได้มีการรื้อฟื้นความสัมพันธ์ระหว่างกัน” รองโฆษกฯ รัดเกล้า กล่าว

ที่มา : https://www.thaigov.go.th/news/contents/details/84133