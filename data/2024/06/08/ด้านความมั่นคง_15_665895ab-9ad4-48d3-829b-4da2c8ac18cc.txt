รัฐบาลไทย-ข่าวทำเนียบรัฐบาล-“พัชรวาท” ปลุกคนไทยแก้วิกฤตทะเล เนื่องในวันทะเลโลก 2567


วันเสาร์ที่ 8 มิถุนายน 2567
“พัชรวาท” ปลุกคนไทยแก้วิกฤตทะเล เนื่องในวันทะเลโลก 2567
“พัชรวาท” ปลุกคนไทยแก้วิกฤตทะเล เนื่องในวันทะเลโลก 2567
วันนี้ (8 มิถุนายน 2567) เวลา 09.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดงาน “วันทะเลโลก 2567” ภายใต้แนวคิด “Awaken New Depths - ปลุกกระแส แก้วิกฤตมหาสมุทร” พร้อมมอบเสื้อแจ็คเก็ตตราสัญลักษณ์กระทรวงฯ ให้กับ นายอเล็กซ์ เรนเดลล์ ในฐานะทูตด้านสิ่งแวดล้อม และเป็นสักขีพยานการรับมอบทุ่นกักขยะลอยน้ำดีไซน์ใหม่ "SCG-DMCR Litter Trap Gen 3" จำนวน 25 ชุด จากบริษัท เอสซีจี เคมิคอลส์ จำกัด (มหาชน) ให้กับกรมทรัพยากรทางทะเลและชายฝั่งได้นำไปใช้ประโยชน์ โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายเถลิงศักดิ์ เพ็ชรสุวรรณ รองปลัดกระทรวงฯ พร้อมด้วย ดร.ปิ่นสักก์ สุรัสวดี อธิบดีกรมทรัพยากรทางทะเลและชายฝั่ง และคณะผู้บริหารกระทรวงฯ ตลอดจนหน่วยงานภาคเอกชน ประชาชน และสื่อมวลชน เข้าร่วมงาน ณ Sea Life Bangkok Ocean World สยามพารากอน กรุงเทพฯ
พล.ต.อ.พัชรวาท ได้กล่าวว่า วันทะเลโลกปีนี้ ทั่วโลกได้ร่วมกันจัดกิจกรรมในการดูแลรักษาทะเลและมหาสมุทร เพื่อกระตุ้นเตือนให้ตระหนักถึงการเปลี่ยนแปลงสภาพภูมิอากาศที่ส่งผลถึงสถานการณ์ปัญหาทางทะเล ที่มีอุณหภูมิสูงขึ้น ซึ่งถือเป็นปัญหาที่เกิดขึ้นอย่างรวดเร็วและส่งผลกระทบต่อทรัพยากรทางทะเลและชายฝั่งเป็นอย่างมาก จึงอยากเชิญชวนให้ประชาชนทุกคนร่วมกันอนุรักษ์และเป็นส่วนหนึ่งในการดูแลรักษาท้องทะเลไทย สร้างจิตสำนึกรู้คุณค่า รักและหวงแหนทรัพยากรทางทะเล เพื่อทำให้ทะเลไทยคงความสวยงามและมีสิ่งแวดล้อมที่ดีตลอดไป
นอกจากนี้ พล.ต.อ พัชรวาท ยังได้ร่วมเยี่ยมชมนิทรรศการวันทะเลโลก ภาพถ่ายสื่อความหมายเพื่อกระตุ้นการอนุรักษ์มหาสมุทร และการบริหารจัดการหญ้าทะเล รวมถึงร่วมเปิดตัวแอปพลิเคชั่น "Marine Warning" ระบบเตือนภัยท่องเที่ยวทางทะเล ซึ่งพัฒนาขึ้นโดยความร่วมมือระหว่างกรมทรัพยากรทางทะเลและชายฝั่ง และบริษัท เชฟรอนประเทศไทยสำรวจและผลิต จำกัด เพื่อเป็นแอปพลิเคชั่นแจ้งเตือนภัยบริเวณที่อาจเกิดภัยพิบัติขึ้นได้ ข้อปฏิบัติต่าง ๆ เมื่อเผชิญเหตุ การปฐมพยาบาลเบื้องต้นเมื่อได้รับบาดเจ็บจากแมงกะพรุนพิษและภัยทางทะเลอื่น ๆ รวมทั้งสถิติการเกิดปรากฏการณ์ภัยทางทะเล เช่น น้ำทะเลเปลี่ยนสี คลื่นย้อนกลับ ปัญหาคราบน้ำมัน และการกัดเซาะชายฝั่ง

ที่มา : https://www.thaigov.go.th/news/contents/details/84145