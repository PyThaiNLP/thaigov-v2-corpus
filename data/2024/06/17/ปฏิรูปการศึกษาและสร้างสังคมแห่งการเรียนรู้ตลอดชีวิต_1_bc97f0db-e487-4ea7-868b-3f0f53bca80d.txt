รัฐบาลไทย-ข่าวทำเนียบรัฐบาล-“ศุภมาส” เผยผลการจัดอันดับการดำเนินงานเพื่อสนับสนุนเป้าหมายการพัฒนาอย่างยั่งยืน (THE Impact Rankings 2024) ม.มหิดล ติดอันดับที่ 19 ของโลก


วันจันทร์ที่ 17 มิถุนายน 2567
“ศุภมาส” เผยผลการจัดอันดับการดำเนินงานเพื่อสนับสนุนเป้าหมายการพัฒนาอย่างยั่งยืน (THE Impact Rankings 2024) ม.มหิดล ติดอันดับที่ 19 ของโลก
......
“ศุภมาส” เผยผลการจัดอันดับการดำเนินงานเพื่อสนับสนุนเป้าหมายการพัฒนาอย่างยั่งยืน (THE Impact Rankings 2024) ม.มหิดล ติดอันดับที่ 19 ของโลก
เมื่อวันที่ 14 มิ.ย. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า Times Higher Education (THE) หน่วยงานการจัดอันดับสถาบันอุดมศึกษาชั้นนำของโลก ได้ประกาศผลการจัดอันดับมหาวิทยาลัยที่มีการดำเนินงานเพื่อสนับสนุนเป้าหมายการพัฒนาที่ยั่งยืน (Sustainable Development Goals: SDGs) หรือ THE Impact Rankings ประจำปี 2567 โดยมีสถาบันอุดมศึกษาทั่วโลก เข้าร่วมการจัดอันดับ 2,152 แห่ง จาก 125 ประเทศทั่วโลก และสถาบันอุดมศึกษาไทยเข้ารับการจัดอันดับทั้งสิ้น 77 แห่ง โดยได้ประกาศผลการจัดอันดับสาขาวิชาที่ติดอันดับโลก เมื่อวันที่ 12 มิถุนายน 2567 ปรากฏว่าในปีนี้สถาบันอุดมศึกษาไทยได้รับการจัดอันดับ Top 100 ของโลก แบบคะแนนรวม โดยมี 4 สถาบัน ได้แก่ ม.มหิดล อันดับที่ 19 จุฬาลงกรณ์มหาวิทยาลัย อันดับที่ 43 ม.เชียงใหม่ ติดอันดับที่ 75 และ ม.ธรรมศาสตร์ อันดับที่ 81 นอกจากนี้ ยังมีมหาวิทยาลัยอีกหลายสถาบันที่ได้รับการจัดอันดับที่ 101-200 ของโลก ได้แก่ ม.ขอนแก่น ม.เทคโนโลยีพระจอมเกล้าธนบุรี ม.เกษตรศาสตร์ สถาบันเทคโนโลยีแห่งเอเชีย และ ม.วลัยลักษณ์
รมว.อว. กล่าวต่อว่า นอกจากนี้ สถาบันอุดมศึกษาของไทยจำนวนมากยังได้รับการจัดอันดับ Top 10 ของโลก ในด้านต่างๆ ได้แก่ ม.มหิดล อันดับที่ 3 ใน SDG3 เรื่องสร้างหลักประกันว่าคนมีชีวิตที่มีสุขภาพดีและส่งเสริมความเป็นอยู่ที่ดีสำหรับทุกคนในทุกวัย และยังได้อันดับ 5 ใน SDG17 เรื่องเสริมความเข้มแข็งให้แก่กลไกการดำเนินงานและฟื้นฟูหุ้นส่วนความร่วมมือระดับโลกเพื่อการพัฒนาที่ยั่งยืน
“นี่คือผลความสำเร็จของสถาบันอุดมศึกษาไทย ที่แสดงให้เห็นความสามารถในการร่วมแก้ไขปัญหาอย่างเร่งด่วนของโลก รวมถึงเป็นการส่งเสริมและผลักดันให้สถาบันอุดมศึกษาช่วยกันขับเคลื่อนโครงการด้านการศึกษาการวิจัยและนวัตกรรม เพื่อบรรลุเป้าหมายการพัฒนาประเทศสู่ความยั่งยืน” น.ส.ศุภมาส กล่าว
ด้าน นายพันธุ์เพิ่มศักดิ์ อารุณี ผู้อำนวยการกองขับเคลื่อนและพัฒนาการอุดมศึกษา วิทยาศาสตร์ วิจัยและนวัตกรรม รักษาการในตำแหน่งที่ปรึกษาด้านพัฒนาการอุดมศึกษา กล่าวว่า สถาบันอุดมศึกษาของไทยมีการพัฒนาอย่างต่อเนื่องในการสนับสนุนเป้าหมายการพัฒนาอย่างยืนของสหประชาชาติ และเรามีสถาบันอุดมศึกษาอีกจำนวนมากที่มีศักยภาพระดับสากลที่มีพื้นฐานที่ดีในการทำงานที่ตอบโจทย์ของประเทศรวมทั้งตอบสนองต่อเป้าหมายความยั่งยืนที่กำหนดโดยสหประชาชาติ ซึ่ง อว. พร้อมสนับสนุนอย่างเต็มกำลังเพื่อให้สถาบันอุดมศึกษาไทยก้าวสู่ความสำเร็จและเป็นกลไกสำคัญต่อการพัฒนาประเทศที่ยั่งยืน
#กระทรวงการอุดมศึกษาวิทยาศาสตร์วิจัยและนวัตกรรม #MHESI #กระทรวงอว #อว #วิจัยและนวัตกรรม #อุดมศึกษา #สถาบันอุดมศึกษา

ที่มา : https://www.thaigov.go.th/news/contents/details/84556