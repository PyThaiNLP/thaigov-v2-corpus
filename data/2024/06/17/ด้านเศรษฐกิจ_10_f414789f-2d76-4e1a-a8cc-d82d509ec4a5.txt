รัฐบาลไทย-ข่าวทำเนียบรัฐบาล-กรมทางหลวงเร่งการก่อสร้างมอเตอร์เวย์หมายเลข 81 สายบางใหญ่ - กาญจนบุรี งานโยธาคืบหน้า 98% เดือนพฤษภาคมปริมาณรถวิ่งช่วงสุดสัปดาห์กว่า 9 หมื่นคัน


วันจันทร์ที่ 17 มิถุนายน 2567
กรมทางหลวงเร่งการก่อสร้างมอเตอร์เวย์หมายเลข 81 สายบางใหญ่ - กาญจนบุรี งานโยธาคืบหน้า 98% เดือนพฤษภาคมปริมาณรถวิ่งช่วงสุดสัปดาห์กว่า 9 หมื่นคัน
....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.)ได้เร่งรัดการก่อสร้างโครงการทางหลวงพิเศษหมายเลข 81 (มอเตอร์เวย์) สายบางใหญ่ - กาญจนบุรี ระยะทาง     96 กิโลเมตร มีจุดเริ่มต้นโครงการที่วงแหวนรอบนอกด้านตะวันตก ถนนรัตนาธิเบศร์ จังหวัดนนทบุรี จุดสิ้นสุดโครงการที่ทางหลวงหมายเลข 324 กาญจนบุรี - อำเภอพนมทวน จังหวัดกาญจนบุรี มีด่านเก็บค่าธรรมเนียม     ผ่านทาง 8 แห่ง ได้แก่ ด่านบางใหญ่ ด่านนครชัยศรี ด่านศีรษะทอง ด่านนครปฐมตะวันออก ด่านนครปฐมตะวันตก ด่านท่ามะกา ด่านท่าม่วง และด่านกาญจนบุรี โดยเดือนพฤษภาคม 2567 งานโยธาก่อสร้างแล้วเสร็จ 20 สัญญา จากทั้งหมด 25 สัญญา คิดเป็น 98.52% ส่วนงานติดตั้งระบบ เช่น ระบบจัดเก็บค่าธรรมเนียมผ่านทาง ระบบบริหารจัดการและควบคุมการจราจร เป็นต้น มีความคืบหน้าคิดเป็น 49.15% เป็นไปตามแผนงานที่วางไว้
ทั้งนี้ เมื่อวันที่ 26 เมษายน ที่ผ่านมา ทล. ได้เริ่มเปิดให้วิ่งฟรีชั่วคราวมอเตอร์เวย์ 81 สายบางใหญ่ - กาญจนบุรี ช่วงนครปฐมตะวันตก - กาญจนบุรี ระยะทาง 51 กิโลเมตร เฉพาะช่วงสุดสัปดาห์ วันศุกร์ ตั้งแต่เวลา 15.00 น. ถึง วันอาทิตย์ เวลา 21.00 น. เพื่อเป็นการอำนวยความสะดวกและปลอดภัยให้กับประชาชนที่จะเดินทางไปยังภาคตะวันตกในช่วงเวลาปกติ พบว่าในเดือนพฤษภาคม 2567 มีปริมาณรถวิ่งทั้งสิ้น 93,667 คัน แบ่งเป็นฝั่งขาออกจากนครปฐม (ทล.321 กม. ที่ 6+600) 43,651 คัน และฝั่งขาเข้าจากกาญจนบุรี (ทล.324 กม. ที่ 8+400) 50,016 คัน
อธิบดีกรมทางหลวง กล่าวต่อไปอีกว่า สำหรับโครงการมอเตอร์เวย์ 81 สายบางใหญ่ - กาญจนบุรี คาดว่าจะเปิดให้บริการอย่างเป็นทางการเต็มรูปแบบในปี 2568 ซึ่งจะทำให้การเดินทางจากกรุงเทพมหานคร และปริมณฑล ไปยังภาคตะวันตกของประเทศเป็นไปด้วยความสะดวก ลดระยะเวลาการเดินทาง มีส่วนสำคัญ ในการพัฒนาคุณภาพชีวิตความเป็นอยู่ของประชาชนในภูมิภาคให้ดีขึ้น และเป็นการพัฒนาระบบโครงสร้างพื้นฐาน ด้านคมนาคมขนส่ง รวมทั้งการท่องเที่ยว ส่งผลต่อการพัฒนาประเทศให้มีเศรษฐกิจที่เข้มแข็งและยั่งยืน
หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วน ทล. โทร. 1586 สายด่วนมอเตอร์เวย์ โทร. 1586 กด 7 (โทรฟรีทุกเครือข่ายตลอด 24 ชั่วโมง) และตำรวจทางหลวง โทร. 1193

ที่มา : https://www.thaigov.go.th/news/contents/details/84586