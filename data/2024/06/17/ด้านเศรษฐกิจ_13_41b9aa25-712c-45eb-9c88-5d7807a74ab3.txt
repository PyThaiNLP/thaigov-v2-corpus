รัฐบาลไทย-ข่าวทำเนียบรัฐบาล-กรมศุลกากรจับกุมผู้โดยสารลักลอบนำเข้าโคคาอีน (COCAINE) น้ำหนัก 5,755 กรัม มูลค่าประมาณ 17 ล้านบาท


วันจันทร์ที่ 17 มิถุนายน 2567
17/06/2567
พิมพ์
กรมศุลกากรจับกุมผู้โดยสารลักลอบนำเข้าโคคาอีน (COCAINE) น้ำหนัก 5,755 กรัม มูลค่าประมาณ 17 ล้านบาท
นายจุลพันธ์ อมรวิวัฒน์ รมช.คลัง และคณะ แถลงข่าวกรมศุลกากรจับกุมผู้โดยสารลักลอบนำเข้าโคคาอีน (COCAINE) น้ำหนักรวมหีบห่อประมาณ 5,755 กรัม มูลค่าประมาณ 17 ล้านบาท ณ สำนักงานศุลกากรท่าอากาศยานดอนเมือง กรุงเทพ
วันนี้ (17 มิถุนายน 2567) นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายสุรชาติ เทียนทอง ที่ปรึกษารัฐมนตรีช่วยว่าการกระทรวงการคลัง นายนิติ วิทยาเต็ม รองอธิบดีกรมศุลกากร และ นายธนะพงษ์พัฒน์ ธนะโสภณ ผู้อำนวยการสำนักงานศุลกากรท่าอากาศยานดอนเมือง แถลงข่าวกรมศุลกากรจับกุมผู้โดยสารลักลอบนำเข้าโคคาอีน (COCAINE) น้ำหนักรวมหีบห่อประมาณ 5,755 กรัม มูลค่าประมาณ 17 ล้านบาท ณ สำนักงานศุลกากรท่าอากาศยานดอนเมือง กรุงเทพ
นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เปิดเผยว่า ตามที่ นายเศรษฐา ทวีสิน นายกรัฐมนตรี นายพิชัย ชุณหวชิร รัฐมนตรีว่าการกระทรวงการคลัง มีนโยบายเดินหน้าปราบปรามยาเสพติดทั้งการผลิต การนำเข้า การส่งออก การนำผ่าน และการลักลอบจำหน่าย โดยสั่งการให้ทุกหน่วยงานที่เกี่ยวข้องบูรณาการการทำงานร่วมกันเพื่อปราบปรามยาเสพติดให้หมดไปจากประเทศ จึงสั่งการให้ นายธีรัชย์ อัตนวานิช อธิบดีกรมศุลกากร กำชับให้เจ้าหน้าที่เพิ่มความเข้มงวดในการเฝ้าระวังการลักลอบนำเข้าและส่งออกยาเสพติดทุกช่องทาง
โดยเมื่อวันที่ 16 มิถุนายน 2567 กรมศุลกากรได้บูรณาการร่วมกับหน่วยสกัดกั้นยาเสพติดทางท่าอากาศยานนานาชาติ (Airport Interdiction Task Force: AITF) ประกอบด้วย สำนักงานคณะกรรมการป้องกันและปราบปรามยาเสพติด (ป.ป.ส.) กองบัญชาการตำรวจปราบปรามยาเสพติด (บช.ปส.) โดยเจ้าหน้าที่ศุลกากร สำนักงานศุลกากรท่าอากาศยานดอนเมือง ร่วมกับเจ้าหน้าที่ส่วนสืบสวนและปราบปราม 3 กองสืบสวนและปราบปราม เจ้าหน้าที่กองบังคับการตำรวจปราบปรามยาเสพติด 1 และเจ้าหน้าที่ส่วนปฏิบัติการข่าวและปราบปรามยาเสพติด 6 สำนักงานคณะกรรมการป้องกันและปราบปรามยาเสพติด ตรวจค้นผู้โดยสารต้องสงสัยเพศชาย อายุ 39 ปี สัญชาติอินเดีย เดินทางมาจากท่าอากาศยานนานาชาติหลวงพระบาง (Luang Prabang International Airport) สาธารณรัฐประชาธิปไตยประชาชนลาว ถึงปลายทางท่าอากาศยานดอนเมือง ในวันอาทิตย์ที่ 16 มิถุนายน 2567 เวลาประมาณ 16.40 น. จากการเอกซเรย์กระเป๋าสัมภาระ พบว่าภาพเอกซเรย์มีลักษณะผิดปกติ จึงทำการตรวจค้นอย่างละเอียด พบกระเป๋าเป้แบบสะพายหลังและกระเป๋าหูหิ้วแบบสตรี มีน้ำหนักมากผิดปกติ คาดว่ามียาเสพติดซุกซ่อนอยู่ภายในช่องลับของกระเป๋า
ผลการตรวจสอบผงสีขาวที่บรรจุอยู่ภายในหีบห่อสีน้ำตาลพันด้วยเทปใส ซึ่งซุกซ่อนอยู่ภายในช่องลับของกระเป๋าเป้แบบสะพายหลังและกระเป๋าหูหิ้วแบบสตรี ด้วยน้ำยาทดสอบเบื้องต้นของยาเสพติดชนิดโคคาอีน ผลการทดสอบได้สารสีฟ้าแสดงว่าวัตถุต้องสงสัยเป็นยาเสพติดให้โทษประเภท 2 โคคาอีน (COCAINE) จำนวน 4 ห่อ น้ำหนักรวมหีบห่อประมาณ 5,755 กรัม มูลค่าประมาณ 17 ล้านบาท
จึงได้จับกุมและแจ้งข้อกล่าวหาให้ผู้ต้องหาทราบว่า “นำยาเสพติดให้โทษประเภท 2 โคคาอีน (COCAINE) เข้ามาในราชอาณาจักรโดยไม่ได้รับอนุญาต และมียาเสพติดให้โทษประเภท 2 โคคาอีน (COCAINE) ไว้ในครอบครองโดยไม่ได้รับอนุญาต อันเป็นการก่อให้เกิดการแพร่กระจายในกลุ่มประชาชน ตามประมวลกฎหมายยาเสพติด และเป็นความผิดตามมาตรา 242 มาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง” ทั้งนี้ กรมศุลกากรนำผู้ต้องหาพร้อมของกลางส่งพนักงานสอบสวนกองบังคับการตำรวจปราบปรามยาเสพติด 1 เพื่อดำเนินคดีตามกฎหมายต่อไป
สำหรับในปีงบประมาณ 2567 (1 ตุลาคม 2566 – 17 มิถุนายน 2567) กรมศุลกากรมีสถิติการจับกุมยาเสพติด ทั้งสิ้นจำนวน 97 ราย มูลค่ารวมกว่า 520.74 ล้านบาท

ที่มา : https://www.thaigov.go.th/news/contents/details/84605