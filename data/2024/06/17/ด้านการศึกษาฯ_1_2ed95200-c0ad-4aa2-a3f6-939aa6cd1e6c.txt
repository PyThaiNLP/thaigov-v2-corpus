รัฐบาลไทย-ข่าวทำเนียบรัฐบาล-รมว.เพิ่มพูน เปิดโครงการส่งเสริมความรู้ด้านกฎหมายแก่ผู้บริหาร ครู บุคลากรทางการศึกษา 


วันจันทร์ที่ 17 มิถุนายน 2567
17/06/2567
พิมพ์
รมว.เพิ่มพูน เปิดโครงการส่งเสริมความรู้ด้านกฎหมายแก่ผู้บริหาร ครู บุคลากรทางการศึกษา
พลตำรวจเอก เพิ่มพูน ชิดชอบ รมว.ศธ. เป็นประธานพิธีเปิดโครงการส่งเสริมให้ความรู้ทางด้านกฎหมายในการปฏิบัติหน้าที่ แก่ผู้บริหาร ครู บุคลากรทางการศึกษา และสมาชิก ช.พ.ค.ภาคกลาง ณ ห้องประชุมบุณยเกตุ ชั้น 1 หอประชุมคุรุสภา กรุงเทพฯ
รมว.ศธ. กล่าวตอนหนึ่งว่า จากการปรากฏข่าวสารในสื่อหลายแขนงเกี่ยวกับความเดือนร้อนของครูฯ ทั้งปัญหาทางเศรษฐกิจ ปัญหาจากการไม่ได้รับความเป็นธรรม หรือปฏิบัติหน้าที่โดยปราศจากความรู้ที่เกี่ยวข้องในการปฏิบัติหน้าที่ ส่งผลกระทบต่อความมั่นคงในชีวิตและสภาพจิตใจ
สำนักงานคณะกรรมการ สกสค. เล็งเห็นถึงความสำคัญจำเป็นในการเติมเต็มความรู้ของครูและบุคลากทางการศึกษาในการปฏิบัติงานและการใช้ชีวิต โดยเฉพาะในเรื่องของกฎหมาย จึงได้ริเริ่มอบรมโครงการส่งเสริมให้ความรู้ด้านกฎหมายในการปฏิบัติหน้าที่แก่ครู บุคลากรทางการศึกษา และสมาชิก ช.พ.ค. มีผู้เข้ารับการอบรม ประกอบด้วย ผู้บริหารการศึกษา ผู้บริหารสถานศึกษาครูและบุคลากรทางการศึกษา สังกัด ศธ. แบ่งออกเป็น 4 รุ่น (4 ภูมิภาค) รวม 500 คน เพื่อสร้างความรู้ความเข้าใจแก่ครูฯ และนำประสบการณ์ที่ได้รับจากการอบรมไปปรับใช้ให้เกิดประโยชน์ โดยได้เชิญคณะวิทยากรผู้มีความรู้ความสามารถมาถ่ายทอดความรู้ ไม่ว่าจะเป็น นายสมยศ วัฒนภิรมย์ ตุลาการหัวหน้าคณะศาลปกครองสงขลา นางสาวชัชพร พินทุวัฒนะ ที่ปรึกษาเลขาธิการคณะกรรมการ สกสค. อดีตรองผู้ว่าการตรวจเงินแผ่นดิน นางสาวยุพาภรณ์ ศิริกิจพาณิชย์กูล ผู้ช่วยปลัดกระทรวงดิจิทัลเพื่อเศรษฐกิจและสังคม และ พลตำรวจตรี นิเวศน์ อาภาวศิน รองผู้บัญชาการตำรวจสืบสวนสอบสวนอาชญากรรมทางเทคโนโลยี (รอง ผบช.สอท.) โดยมีเนื้อหาเกี่ยวกับคดีปกครองเกี่ยวกับการบริหารงานบุคคลของข้าราชการครูและบุคลากรทางการศึกษา พระราชบัญญัติวินัยการเงินการคลังของรัฐ ความรู้เกี่ยวกับกฎหมายทั่วไป และกฎหมายเกี่ยวกับความมั่นคงปลอดภัยทางไซเบอร์
“ในนามกระทรวงศึกษาธิการ ขอขอบคุณคณะวิทยากร และผู้ที่มีส่วนเกี่ยวข้องในการดำเนินการจัดการอบรมในครั้งนี้ พร้อมขอบคุณผู้เข้ารับการอบรมทุกท่าน ที่มีความมุ่งมั่นที่จะพัฒนาตนเองและพัฒนางาน ขอให้ทุกท่านประสบความสำเร็จดังที่ตั้งใจ และนำความรู้ไปใช้ให้เกิดประโยชน์ต่อตนเองและหน่วยงานต่อไป” รมว.ศธ.กล่าว
#เรียนดีมีความสุข #กฎหมาย #สร.ศธ.

ที่มา : https://www.thaigov.go.th/news/contents/details/84571