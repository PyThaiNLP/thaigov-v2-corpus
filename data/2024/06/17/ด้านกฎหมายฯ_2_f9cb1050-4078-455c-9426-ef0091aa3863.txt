รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมพิธีเปิดโครงการ "พัฒนา ๗๒ สายน้ำ อย่างยั่งยืนฯ" 


วันจันทร์ที่ 17 มิถุนายน 2567
17/06/2567
พิมพ์
ปลัดกระทรวงยุติธรรม เข้าร่วมพิธีเปิดโครงการ "พัฒนา ๗๒ สายน้ำ อย่างยั่งยืนฯ"
ปลัดกระทรวงยุติธรรม เข้าร่วมพิธีเปิดโครงการ "พัฒนา ๗๒ สายน้ำ อย่างยั่งยืนฯ" สืบสาน รักษา ต่อยอด พระราชปณิธาน สร้างความมั่นคงและประโยชน์สุขแก่ประชาชนอย่างยั่งยืน
ในวันจันทร์ที่ ๑๗ มิถุนายน ๒๕๖๗ เวลา ๐๙.๓๐ น. นางพงษ์สวาท นีละโยธิน ปลัดกระทรวงยุติธรรม เข้าร่วมพิธีเปิดโครงการ "พัฒนา ๗๒ สายน้ำอย่างยั่งยืนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗" โดยมี นายสหการณ์ เพ็ชรนรินทร์ อธิบดีกรมราชทัณฑ์ นายวีระกิตติ์ หาญปริพรรณ์ ผู้อำนวยการสถาบันนิติวิทยาศาสตร์ นางสาวมัชฌิมธร คัมภิรานนท์ รักษาการผู้อำนวยการสถาบันอนุญาโตตุลาการ นายสิทธิ สุธีวงศ์ รองอธิบดีกรมคุมประพฤติ พันตำรวจโท มนตรี บุณยโยธิน รองผู้อำนวยการสำนักงานกิจการยุติธรรม พันตำรวจตรี วรณัน ศรีล้ำ โฆษกกรมสอบสวนคดีพิเศษ นางสาวสุภาภรณ์ พินิจ ผู้อำนวยการสำนักงานบังคับคดีจังหวัดลพบุรี ว่าที่ร้อยตรีณรงค์ เอี่ยมเหล็ก ผู้อำนวยการศูนย์ฝึกและอบรมเด็กและเยาวชน เขต ๑๑ พร้อมด้วยข้าราชการ และเจ้าหน้าที่หน่วยงานในสังกัดกระทรวงยุติธรรม พื้นที่จังหวัดลพบุรี เข้าร่วม ณ จุดชมวิวรถไฟลอยน้ำ เขื่อนป่าสักชลสิทธิ์ ตำบลโคกสลุง อำเภอพัฒนานิคม จังหวัดลพบุรี พร้อมทั้งถ่ายทอดสดพิธีเปิด และกิจกรรมพร้อมกันทั่วประเทศ ๒๘ จุด (จังหวัด)​
โดยโครงการ ฯ นี้ได้รับเกียรติจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดโครงการ ฯ พร้อมด้วย​นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นางสาวเอกรัตน์ นาคาคง ผู้ตรวจราชการกระทรวงมหาดไทย นายวันชัย จริยาเศรษฐโชค ผู้ตรวจราชการกระทรวงทรัพยากรธรรมชาติและสิ่งแวดล้อม พล.ต.แชน สุขอนนท์ ผู้ชำนาญการสำนักงานปลัดกระทรวงกลาโหม เจ้าหน้าที่ และหน่วยงานที่เกี่ยวข้องเข้าร่วม ฯ
เนื่องในโอกาสพระราชพิธีมหามงคลเฉลิมพระชนมพรรษา ๖ รอบ พระบาทสมเด็จพระเจ้าอยู่หัว ๒๘ กรกฎาคม ๒๕๖๗ นี้ นับเป็นมหามงคลสมัยที่พสกนิกรชาวไทยจะได้ร่วมกันแสดงความจงรักภักดีและสำนึกในพระมหากรุณาธิคุณพระบาทสมเด็จพระเจ้าอยู่หัว ด้วยการน้อมนำพระราชปณิธาน สืบสาน รักษา ต่อยอด ในพระราชกรณียกิจของพระองค์ รัฐบาล โดยกระทรวงเกษตรและสหกรณ์ ร่วมบูรณาการภายใต้ความร่วมมือจากอีก ๔ กระทรวง ได้แก่ กระทรวงกลาโหม กระทรวงยุติธรรม กระทรวงมหาดไทย และกระทรวงทรัพยากรธรรมชาติและสิ่งแวดล้อม น้อมสำนึกในพระมหากรุณาธิคุณพระบาทสมเด็จพระเจ้าอยู่หัว พร้อมน้อมนำพระราชปณิธาน สืบสาน รักษา ต่อยอด จัดกิจกรรมเฉลิมพระเกียรติพระบาทสมเด็จพระเจ้าอยู่หัว ภายใต้ชื่องาน โครงการ "พัฒนา ๗๒ สายน้ำอย่างยั่งยืนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา ๖ รอบ ๒๘ กรกฎาคม ๒๕๖๗" ซึ่งเป็น ๑ ใน ๑๐ โครงการเฉลิมพระเกียรติพระบาทสมเด็จพระเจ้าอยู่หัว ในนามรัฐบาล เพื่อเฉลิมพระเกียรติพระบาทสมเด็จพระเจ้าอยู่หัว ด้วยการพัฒนาพื้นที่ต่าง ๆ ให้มีสิ่งแวดล้อมที่ดีขึ้น เป็นประโยชน์ต่อการใช้ชีวิตของประชาชน
ซึ่งมีกิจกรรมหลัก ๓ กิจกรรม ได้แก่ โครงการขุดลอกคลองส่งน้ำ จำนวน ๓๐ แห่ง โครงการขุดลอกอ่างเก็บน้ำ จำนวน ๑๔ แห่ง และโครงการก่อสร้างแหล่งน้ำและระบบส่งน้ำ อาทิ ฝายทดน้ำและระบบส่งน้ำ เพื่อชุมชนและพื้นที่ห่างไกล อีกจำนวน ๒๘ แห่ง รวมพื้นที่ดำเนินโครงการฯ ทั้งสิ้น ๗๒ แห่ง ครอบคลุม ๔๗ จังหวัดทั่วประเทศ พื้นที่รับประโยชน์กว่า ๒๐๒,๖๓๐ ไร่ ช่วยเพิ่มปริมาณน้ำเก็บกักได้ ๑๘.๑๔ ล้านลูกบาศก์เมตร ประชาชนได้รับประโยชน์กว่า ๑๗,๔๙๖ ครัวเรือน สามารถบรรเทาปัญหาขาดแคลนน้ำในการอุปโภคบริโภค รวมไปถึงการเกษตร สร้างคุณภาพชีวิตที่ดีแก่ประชาชน อันเป็นการสนองพระราชปณิธานพระบาทสมเด็จพระเจ้าอยู่หัว ที่มีพระราชประสงค์ให้ประชาชน ทุกหมู่เหล่ามีคุณภาพชีวิตที่ดีอย่างยั่งยืนสืบไป
โดยภายในงานมีการจัดกิจกรรมงานขุดลอกเพื่อเพิ่มประสิทธิภาพการเก็บกักน้ำเขื่อนป่าสักชลสิทธิ์ โดยกรมชลประทานที่มีพื้นที่ขุดลอกขนาด ๑๐๐ ไร่ เมื่อดำเนินการแล้วเสร็จจะสามารถเก็บกักน้ำได้ ๑,๓๐๐,๐๐๐ ลบ.ม. เป็นแหล่งน้ำเพื่อการอุปโภคบริโภคให้ราษฎรกว่า ๖๐๐ ครัวเรือน ในพื้นที่หมู่ที่ ๒, ๓ และหมู่ที่ ๔ ตำบลโคกสลุง อำเภอพัฒนานิคม จังหวัดลพบุรี ได้มีน้ำใช้เพียงพอตลอดทั้งปี ทั้งยังเป็นแหล่งน้ำเพื่อการเพาะปลูกข้าวช่วงฤดูฝนได้อีก ๓๐๐ ไร่

ที่มา : https://www.thaigov.go.th/news/contents/details/84607