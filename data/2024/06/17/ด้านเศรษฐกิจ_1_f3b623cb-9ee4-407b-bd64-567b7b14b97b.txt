รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตเสริมเหล็กข้ามลำชี เชื่อมจังหวัดบุรีรัมย์ - สุรินทร์  คืบหน้า 85% คาดก่อสร้างแล้วเสร็จพร้อมเปิดใช้ปี 2567 


วันจันทร์ที่ 17 มิถุนายน 2567
กรมทางหลวงชนบท สร้างสะพานคอนกรีตเสริมเหล็กข้ามลำชี เชื่อมจังหวัดบุรีรัมย์ - สุรินทร์  คืบหน้า 85% คาดก่อสร้างแล้วเสร็จพร้อมเปิดใช้ปี 2567
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานคอนกรีตเสริมเหล็กข้ามลำชี ตำบลชุมแสง อำเภอกระสัง จังหวัดบุรีรัมย์ สะพานแห่งนี้จะช่วยส่งเสริมเศรษฐกิจการขนส่งระหว่างจังหวัด เป็นการบรรเทาความเดือดร้อน เพิ่มคุณภาพชีวิตที่ดีให้ประชาชนอย่างยั่งยืน เชื่อมระหว่างบ้านสวรรค์น้อย ตำบลชุมแสง อำเภอกระสัง จังหวัดบุรีรัมย์ ถึงบ้านโคกสวาย ตำบลท่าสว่าง อำเภอเมือง จังหวัดสุรินทร์ ก่อสร้างเป็นสะพานคอนกรีตเสริมเหล็ก ความยาว 200 เมตร ความกว้าง 9 เมตร พร้อมถนนเชิงลาดคอสะพาน ความยาวรวม 3,940 เมตร ความกว้าง 6 เมตร ติดตั้งป้ายจราจร ป้ายชื่อสะพาน งานทาสีตีเส้น และงานรางระบายน้ำ ใช้งบประมาณ 59.900 ล้านบาท ปัจจุบันการก่อสร้างสะพานมีความคืบหน้าแล้วกว่าร้อยละ 85 เร็วกว่าแผนที่กำหนดไว้ ขณะนี้อยู่ระหว่างการผูกเหล็กเทคอนกรีตพื้นสะพาน คาดว่าจะเสร็จสมบูรณ์และเปิดให้ประชาชนได้ใช้สัญจรได้ในปี 2567
ทั้งนี้ เมื่อโครงการฯ แล้วเสร็จจะช่วยร่นระยะทางจากเดิมที่ต้องเดินทางอ้อมถึง 40 กิโลเมตร ทำให้ประหยัดเวลาและลดค่าใช้จ่ายในการเดินทาง ตลอดจนช่วยเพิ่มประสิทธิภาพในการเชื่อมโยงการขนส่งสินค้าทางการเกษตรระหว่างจังหวัด อาทิ อ้อย มันสำปะหลัง อินทผาลัม ฯลฯ ให้สามารถไปสู่ปลายทางได้อย่างรวดเร็วทันเวลา

ที่มา : https://www.thaigov.go.th/news/contents/details/84558