รัฐบาลไทย-ข่าวทำเนียบรัฐบาล-ภูเก็ตเอาจริง รุดลงพื้นที่ตรวจสอบร้านค้าลักลอบจำหน่ายบุหรี่ไฟฟ้าตามข้อร้องเรียน พบอุปกรณ์การสูบและสิ่งผิดกฎหมายเพียบ พ่อเมืองเน้นย้ำหากพบเบาะแสการกระทำความผิด แจ้งสายด่วน1567 ทันที


วันจันทร์ที่ 17 มิถุนายน 2567
17/06/2567
พิมพ์
ภูเก็ตเอาจริง รุดลงพื้นที่ตรวจสอบร้านค้าลักลอบจำหน่ายบุหรี่ไฟฟ้าตามข้อร้องเรียน พบอุปกรณ์การสูบและสิ่งผิดกฎหมายเพียบ พ่อเมืองเน้นย้ำหากพบเบาะแสการกระทำความผิด แจ้งสายด่วน1567 ทันที
ภูเก็ตเอาจริง รุดลงพื้นที่ตรวจสอบร้านค้าลักลอบจำหน่ายบุหรี่ไฟฟ้าตามข้อร้องเรียน พบอุปกรณ์การสูบและสิ่งผิดกฎหมายเพียบ พ่อเมืองเน้นย้ำหากพบเบาะแสการกระทำความผิด แจ้งสายด่วนศูนย์ดำรงธรรม 1567 ทันที
เมื่อวันที่ 16 มิ.ย. 67 นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า จังหวัดภูเก็ต มีนโยบายสำคัญในการรักษาความมั่นคงภายในพื้นที่ และดำเนินการแก้ไขปัญหาความเดือดร้อนของพี่น้องประชาชนอย่างต่อเนื่อง โดยตนได้สั่งการให้นายศรัทธา ทองคำ รองผู้ว่าราชการจังหวัดภูเก็ต บูรณาการฝ่ายปกครองนำโดยนายสุวิทย์ สุริยะวงค์ ปลัดจังหวัดภูเก็ต นายวรศิษย์ พุฒจีบ นายอำเภอเมืองภูเก็ต และนายธีระพงศ์ ช่วยชู นายอำเภอกะทู้ ให้ความสำคัญกับการแก้ไขปัญหาเรื่องร้องเรียนในพื้นที่อย่างต่อเนื่อง เเละเร่งเเก้ไขปัญหาตามข้อร้องเรียน หรือ การได้รับเเจ้งเบาะแสจากศูนย์ดำรงธรรม และเเหล่งข่าวต่าง ๆ
นายโสภณฯ กล่าวต่อว่า จังหวัดภูเก็ตได้ดำเนินการตรวจสอบข้อเท็จจริงตามข้อร้องเรียน กรณีมีการลักลอบจำหน่ายบุหรี่ไฟฟ้า รวมถึงอุปกรณ์ส่วนควบและบุหรี่ผิดกฎหมาย จำนวน 2 ร้าน ได้เเก่ 1.บ้านเช่า ซอยกู้กู ซึ่งตั้งอยู่ที่ ตำบลรัษฎา อำเภอเมืองภูเก็ต จังหวัดภูเก็ต และ 2. ร้าน THE WEED CLUB บนถนนราษฏร์ 200 ปี ในพื้นที่ตำบลป่าตอง อำเภอกะทู้ จังหวัดภูเก็ต โดยสั่งการให้ นายอัครา สุวัตถิกุล ป้องกันจังหวัดภูเก็ต พร้อมด้วย นายวิเชฐ สูยะนันท์ ปลัดอำเภอหัวหน้ากลุ่มบริหารงานปกครองอำเภอเมืองภูเก็ต นายจิระเดช บุรารักษ์ นายธงไชย รัตนเดช ผู้ช่วยป้องกันจังหวัดภูเก็ต นายจิรวัฒน์ นะมาตร์ ปลัดอำเภอกะทู้ สมาชิก อส.ร้อย บก.บร.อส.จ.ภก./ร้อย อส อ.เมืองที่ 1 / ร้อย อส.อ.กะทู้ ที่ 2 และ นายกฤษ เทพบำรุง หัวหน้าศูนย์ข่าว D.S.I. จังหวัดภูเก็ต ดำเนินการตามข้อสั่งการในการป้องกันเเละปราบปรามการจำหน่ายบุรี่ไฟฟ้า บุหรี่ผิดกฎหมาย กับร้าน 2 ดังกล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวเพิ่มเติมว่า ในการปฏิบัติการครั้งนี้เป็นไปตามหมายค้นของศาลจังหวัดภูเก็ต และเจ้าหน้าที่ชุดปฏิบัติการได้ทำการบุกตรวจค้นและพบของกลางในสถานที่ตามที่ถูกร้องเรียน ดังนี้ 1.บ้านเช่า ซอยกู้กู หมู่ที่ 3 ถ.รัษฎานุสรณ์ ตำบลรัษฎา อำเภอเมืองภูเก็ต จังหวัดภูเก็ต ตามหมายค้นศาลจังหวัดภูเก็ต ที่ 224/2567 ลงวันที่ 13 มิถุนายน 2567 ผลการดำเนินตรวจค้นพบของกลาง ได้แก่ 1. บุหรี่ไฟฟ้าจำนวน 25 ชิ้น 2. หัวดูดบุหรี่ไฟฟ้า 229 ชิ้น 3. บุหรี่ 257 ซอง หรือประมาณ 4,958 มวน และ 4. เงินสด จำนวน 397 บาท พร้อมผู้ต้องหาชายจำนวน 1 คน และร้านค้า แห่งที่ 2. คือ ร้าน THE WEED CLUB ที่ตั้ง ถนนราษฏร์ 200 ปี ในพื้นที่ตำบลป่าตอง อำเภอกะทู้ จังหวัดภูเก็ต ตามหมายค้นศาลจังหวัดภูเก็ต ที่ 226/2567 ลงวันที่ 13 มิถุนายน 2567 ผลการตรวจค้นพบของกลางประกอบไปด้วย 1. บุหรี่ไฟฟ้าจำนวน 482 ชิ้น 2.หัวดูดบุหรี่ไฟฟ้า 787 ชิ้น และ 3. น้ำยาบุหรี่ไฟฟ้า จำนวน 74 ขวด พร้อมได้ทำการจับกุมผู้ต้องหาพนักงานชาวเมียนมา จำนวน 1 ราย ทั้งนี้ ชุดปฏิบัติการได้แจ้งข้อกล่าวหาให้ผู้ต้องหาได้รับทราบแล้ว ดังนี้ 1. มีไว้ในครอบครองซึ่งสินค้าที่เป็นสินค้าที่มิได้เสียภาษี หรือ เสียภาษีไม่ครบถ้วนตามพระราชบัญญัติสรรพสามิต พ.ศ. 2560 มาตรา 203 (ผู้ต้องหาที่ 1) 2. มีไว้เพื่อการขายซึ่งสินค้าที่เป็นสินค้าที่มิได้เสียภาษีหรือเสียภาษีไม่ครบถ้วน ตามพระราชบัญญัติสรรพสามิต พ.ศ. 2560 มาตรา 204 (ผู้ต้องหาที่ 1) 3. มีการซ่อนเร้น ช่วยจําหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิด ตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ประกอบข้อ 4 แห่งประกาศกระทรวงพาณิชย์ เรื่อง กําหนดให้บารากู่และบารากู่ไฟฟ้า หรือ บุหรี่ไฟฟ้าเป็นสินค้าที่ต้องห้ามในการนําเข้ามาในราชอาณาจักร พ.ศ. 2557 (ผู้ต้องหาที่ 1 และ 2) 4. ขายสินค้าบารากู่ บารากู่ไฟฟ้า หรือ บุหรี่ไฟฟ้า หรือ ตัวยาบารากู่ น้ำยาสำหรับเติมบารากู่ไฟฟ้า หรือ บุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขาย หรือ ห้ามให้บริการสินค้า “บารากู่ บารากู่ไฟฟ้า หรือ บุหรี่ไฟฟ้า หรือ ตัวยาบารากู่ น้ำยาสำหรับเติมบารากู่ไฟฟ้า หรือ บุหรี่ไฟฟ้าห้ามขาย (ผู้ต้องหาที่ 1 และ 2) และ 5. เป็นบุคคลต่างด้าวทำงานนอกเหนือสิทธิจะทำได้ ฯ (ผู้ต้องหาที่ 2) พร้อมนี้ได้นำตัวผู้ต้องหาทั้ง 2 ราย ส่งพนักงานสอบสวนในพื้นที่ ทั้ง สภ.เมือง และ สภ.ป่าตอง ดำเนินคดีตามขั้นตอนทางกฎหมายต่อไป
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า จังหวัดภูเก็ต ถือเป็นจังหวัดท่องเที่ยวที่ได้รับความนิยมจากทั่วโลก โดยในแต่ละปีมีนักท่องเที่ยวและผู้มาเยือนเป็นจำนวนมาก ซึ่งเป็นแหล่งท่องเที่ยวสำคัญเป็นหน้าเป็นตาและเป็นภาพลักษณ์ของประเทศ จังหวัดภูเก็ตจึงมีความมุ่งมั่นตั้งใจในการกวาดล้างสิ่งผิดกฎหมาย เพื่อปกป้องเด็กและเยาวชนที่กำลังศึกษาในสถานศึกษา และสถาบันการศึกษาทุกระดับ ตลอดจนนักท่องเที่ยวทั้งชาวไทยและชาวต่างชาติ และประชาชนในพื้นที่ ให้ได้รับความปลอดภัย ทั้งต่อชีวิตและทรัพย์สิน และมีคุณภาพชีวิตที่ดีอย่างมั่นคงและยั่งยืน โดยพี่น้องประชาชนหากพบเห็นเบาะแสการกระทำผิด ทั้งร้านขายบุหรี่ไฟฟ้า แหล่งมั่วสุมมอมเมา หรือ ผู้เกี่ยวข้องกับยาเสพติด ขอให้ได้แจ้งมายังที่ทำการปกครองอำเภอทุกอำเภอ หรือ ศูนย์ดำรงธรรมจังหวัดภูเก็ต โทร. 1567 ตลอด 24 ชั่วโมง เพื่อชุดปฏิบัติการพิเศษฝ่ายปกครอง เข้าดำเนินการกับผู้กระทำผิดให้ได้รับโทษตามกฎหมายต่อไป

ที่มา : https://www.thaigov.go.th/news/contents/details/84563