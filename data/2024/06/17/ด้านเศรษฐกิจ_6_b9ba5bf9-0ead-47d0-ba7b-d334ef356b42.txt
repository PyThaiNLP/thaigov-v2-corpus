รัฐบาลไทย-ข่าวทำเนียบรัฐบาล-ฉก.พญานาคราช จับกุมตีนไก่ลักลอบนำเข้าในพื้นที่จังหวัดสระแก้ว จำนวน 3 ตัน มูลค่ากว่า 280,000 บาท


วันจันทร์ที่ 17 มิถุนายน 2567
ฉก.พญานาคราช จับกุมตีนไก่ลักลอบนำเข้าในพื้นที่จังหวัดสระแก้ว จำนวน 3 ตัน มูลค่ากว่า 280,000 บาท
ฉก.พญานาคราช จับกุมตีนไก่ลักลอบนำเข้าในพื้นที่จังหวัดสระแก้ว จำนวน 3 ตัน มูลค่ากว่า 280,000 บาท
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า เมื่อวันที่ 14 มิถุนายน 2567 ที่ผ่านมา หน่วยเฉพาะกิจพญานาคราช กองกำกับการสืบสวน 3 กองบังคับการสืบสวนสอบสวนตำรวจภูธรภาค 2 ด่านกักกันสัตว์สระแก้ว ด่านตรวจพืชอรัญประเทศ และศูนย์บริหารจัดการด่านตรวจประมงเขต 4 (สระแก้ว) ได้ร่วมกันเดินทางไปร้องทุกข์กล่าวโทษดำเนินคดี “การเคลื่อนย้ายซากสัตว์โดยไม่มีใบอนุญาต” หลังจากได้ทำการอายัดตีนไก่แช่แข็ง จำนวน 247 กล่อง น้ำหนักรวม 3,000 กิโลกรัม ไว้ที่บริษัทขนส่งแห่งหนึ่งในจังหวัดสระแก้ว เมื่อวันที่ 27 พฤษภาคม 2567 ที่ผ่านมา และจากการสืบสวนพบว่ามีขบวนการขนส่งมาจากจังหวัดสมุทรสาครปลายทางจังหวัดสระแก้ว มีผู้เกี่ยวข้อง จำนวน 5 ราย โดยเจ้าหน้าที่สารวัตรปศุสัตว์ได้แจ้งข้อกล่าวหาต่อผู้ประกอบการรายดังกล่าวแล้ว ซึ่งมีการกระทำความผิดตามมาตรา 22 แห่งพระราชบัญญัติโรคระบาดสัตว์ พ.ศ. 2558 เมื่อได้รับประกาศกำหนดเขตโรคระบาดชั่วคราวตามมาตรา 20 หรือประกาศกำหนดเขตโรคระบาดหรือเขตเฝ้าระวังโรคระบาดตามมาตรา 21 มิให้ผู้ใดเคลื่อนย้ายสัตว์หรือซากสัตว์ตามที่กำหนดในประกาศดังกล่าวเข้าออกผ่านหรือภายในเขตนั้นเว้นแต่ได้รับอนุญาตเป็นหนังสือจากสัตว์แพทย์ผู้มีหน้าที่รับผิดชอบประจำเขตนั้นทุกครั้งที่มีการเคลื่อนย้าย ต้องระวางโทษตามมาตรา 65 จำคุกไม่เกินสองปี ปรับไม่เกินสองหมื่นบาท หรือทั้งจำทั้งปรับ
จากนั้นเจ้าหน้าที่สารวัตรปศุสัตว์ได้นำตัวผู้ต้องหาพร้อมของกลางดังกล่าว ส่งมอบและดำเนินการร้องทุกข์กล่าวโทษต่อพนักงานสอบสวน สถานีตำรวจภูธรคลองลึก เพื่อดำเนินคดีตามกฎหมายต่อไป ซึ่งของกลางดังกล่าวนอกจากไม่มีการระบุแหล่งที่มาได้อย่างชัดเจน อาจมีการปนเปื้อนของเชื้อโรคระบาดสัตว์ที่ส่งผลกระทบเป็นวงกว้างต่อทั้งเกษตรกรผู้เลี้ยงสัตว์ ความปลอดภัยด้านอาหารของผู้บริโภค และเศรษฐกิจด้านปศุสัตว์ภายในประเภทด้วย จึงขอให้ผู้บริโภคเลือกซื้อสินค้าจากสถานประกอบการที่มีความสะอาดและผ่านการรับรองมาตรฐานจากกรมปศุสัตว์

ที่มา : https://www.thaigov.go.th/news/contents/details/84572