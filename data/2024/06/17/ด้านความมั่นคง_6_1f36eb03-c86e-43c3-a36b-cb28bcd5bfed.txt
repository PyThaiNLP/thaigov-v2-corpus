รัฐบาลไทย-ข่าวทำเนียบรัฐบาล-"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันจันทร์ที่ 17 มิถุนายน 2567
17/06/2567
พิมพ์
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ปลัดมหาดไทย ได้เชิญชวนคนไทยเข้าร่วมกิจกรรมเดิน วิ่ง ปั่น ธงตราสัญลักษณ์ฯ
"ร้อยรวมดวงใจ พสกนิกรคนไทย" พร้อมใจ เดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ปลัดมหาดไทย ได้เชิญชวนคนไทยเข้าร่วมกิจกรรมเดิน วิ่ง ปั่น ธงตราสัญลักษณ์เฉลิมพระเกียรติฯ ในช่วงวันหยุดสุดสัปดาห์ที่ผ่านมา เพื่อสร้างความสามัคคี แสดงพลังแห่งความจงรักภักดี ถวายแด่พระบาทสมเด็จพระเจ้าอยู่หัว ทุกจังหวัด ทั่วประเทศ
เมื่อวันที่ 16 มิ.ย. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงรายละเอียดการจัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขณะนี้ทั่วประเทศได้ร่วมกันจัดกิจกรรมแล้วกว่า 61 จังหวัด รวมระยะทางสะสมแล้ว 7,800 กิโลเมตร พร้อมเชิญชวนพี่น้องพสกนิกรคนไทยทุกคน ร่วมกิจกรรมเดิน วิ่ง ปั่น ธงตราสัญลักษณ์ฯ ซึ่งกระทรวงมหาดไทย และจังหวัดต่าง ๆ ทั่วประเทศพร้อมใจกันจัดขึ้น โดยเริ่มต้นจากจังหวัดชายแดนที่พระบาทสมเด็จพระเจ้าอยู่หัว ได้เสด็จพระราชดำเนินไปปฏิบัติพระราชกรณียกิจ เมื่อครั้งดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร 10 จังหวัดต้นทาง (จังหวัดแม่ฮ่องสอน เชียงราย บึงกาฬ นครพนม อุบลราชธานี สระแก้ว ตราด สงขลา สตูล และจังหวัดกาญจนบุรี) เพื่อนำธงตราสัญลักษณ์ฯ เส้นทางละ 72 คัน รวม 10 เส้นทาง 720 คัน มุ่งสู่กระทรวงมหาดไทย ซึ่งได้มีการจัดกิจกรรมพร้อมกันทั่วประเทศไปแล้ว 16 วัน ตั้งแต่เมื่อวันที่ 1 มิถุนายน 2567 ซึ่งที่ผ่านมาทุกจังหวัดได้ดำเนินกิจกรรม เดิน วิ่ง ปั่น ธงตราสัญลักษณ์ฯ และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงตราสัญลักษณ์ฯ เข้ามาสู่กระทรวงมหาดไทย ภายในเดือนกรกฎาคม 2567 นี้
"ช่วงวันหยุดสุดสัปดาห์ของหลายท่านที่มีความตั้งใจอยากทำกิจกรรมเพื่อสังคม และออกกำลังกาย มาเข้าร่วมกิจกรรมเดิน วิ่ง ปั่นฯ ในแต่ละจังหวัดที่ธงตราสัญลักษณ์ฯ โดยการจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติฯ ซึ่งแต่ละจังหวัด จะมีการจัดนิทรรศการ และการฉายภาพยนตร์เฉลิมพระเกียรติพระบาทสมเด็จพระเจ้าอยู่หัว รวมไปถึงพิธีเฉลิมฉลองธงตราสัญลักษณ์ และการทำกิจกรรมจิตอาสาเพื่อสังคม ที่มีการดำเนินงานอย่างต่อเนื่อง ในทุกพื้นที่ ทุกจังหวัดทั้ง 10 สาย วันหยุดสุดสัปดาห์นี้ จึงเป็นโอกาสอันดีที่พี่น้องประชาชนทุกคนได้เข้ามาทำกิจกรรมกัน เพื่อเสริมพลังชาวประชา ร่วมทำจิตอาสาพัฒนาจังหวัด เฉลิมฉลองธงตราสัญลักษณ์ฯ และร่วมเดิน วิ่ง ปั่น ส่งความตั้งใจในการทำดีอันยิ่งใหญ่เหล่านี้ ให้ไปถึงพระบาทสมเด็จพระเจ้าอยู่หัว" นายสุทธิพงษ์ฯ กล่าวในช่วงต้น
"ตลอดช่วงเวลาแห่งความปลื้มปิติ ทั้ง 16 วันที่ผ่านมา การจัดกิจกรรมเดิน วิ่ง ปั่นธงตราสัญลักษณ์เฉลิมพระเกียรติฯ ทั่วทั้งประเทศ ถือว่าประสบความสำเร็จในหลายด้าน ทั้ง “ด้านความจงรักภักดี” ที่พี่น้องพสกนิกรคนไทยทุกคนได้ออกมาร่วมกันน้อมสำนึกในพระมหากรุณาธิคุณ เทิดพระเกียรติแด่พระบาทสมเด็จพระเจ้าอยู่หัว “ด้านความเป็นหนึ่งเดียวกัน” โดยมี ทุกเพศ ทุกวัย ทุกสาขาอาชีพ ทุกกลุ่มชาติพันธุ์ เข้ามาร่วมกิจกรรม และที่มากไปกว่านั้น คือ ในการเดิน วิ่ง ปั่น ของแต่ละจังหวัดซึ่งถึงแม้ว่าบางพื้นที่จะมีอุปสรรค ฝนตก แดดร้อน หรือ ปัญหาอื่น ๆ ที่ส่งผลต่อสภาพการวิ่งโดยรวมแต่ผู้เข้าร่วมกิจกรรมก็มีความมุ่งมั่น ตั้งใจ ทำให้ทุกเส้นทางเป็นหนทางแห่งการแสดงความรัก ความเมตตาและความเอื้ออาทรระหว่างผู้เข้าร่วมกิจกรรมด้วยกัน ซึ่งถือว่าไม่ได้เป็นอุปสรรคให้กับผู้เข้าร่วมกิจกรรมทุกคนแต่อย่างใด เพราะทุกคนต่างรวมใจเป็นหนึ่งเดียวและมีจุดหมายปลายทาง คือ การร่วมเฉลิมพระเกียรติพระบาทสมเด็จพระเจ้าอยู่หัว ด้วยการเดิน วิ่ง ปั่น ธงตราสัญลักษณ์เฉลิมพระเกียรติฯ เพื่อแสดงออกถึงความรักอันบริสุทธิ์ต่อสถาบันพระมหากษัตริย์ในครั้งนี้" นายสุทธิพงษ์ฯ กล่าว
นายสุทธิพงษ์ฯ กล่าวต่อว่า สำหรับ “ด้านความร่วมมือร่วมใจ” อันจะเห็นได้จากในทุกพื้นที่จะมีท่านผู้ว่าราชการจังหวัดทุกจังหวัด นำหัวหน้าส่วนราชการ ภาคเอกชน ภาคีเครือข่าย และพี่น้องประชาชน ร่วมแรงร่วมใจ จัดกิจกรรมนี้ขึ้นอย่างยิ่งใหญ่สมพระเกียรติฯ รวมทั้งได้จัดนิทรรศการ และพิธีเฉลิมฉลองอย่างงดงาม ผสมผสานถึงความเป็นอัตลักษณ์ของท้องถิ่นทุกภูมิภาคได้อย่างลงตัว อาทิ จังหวัดนครราชสีมา ได้มีการประกวดเรียงความเฉลิมพระเกียรติพระบาทสมเด็จพระเจ้าอยู่หัว การขับร้องเพลงราชนิพนธ์จากโรงเรียนเทศบาล 4 (เพาะชำ) การแสดงศิลปะพื้นบ้านวงโปงลางจากโรงเรียนบุญวัฒนา จังหวัดเพชรบูรณ์ ที่ได้มีการแสดงศิลปะวัฒนธรรมสืบสานประเพณีวิถีชีวิตพื้นบ้านของชาวอำเภอหล่มสักจากอดีตถึงปัจจุบันและสู่อนาคต จังหวัดชัยภูมิ พี่น้องประชาชนชาวบ้านต่างพร้อมใจกันแต่งกายด้วยผ้าไทย และผ้าขาวม้าลายประจำจังหวัด มาร่วมต้อนรับขบวนธงเฉลิมพระเกียรติ เป็นต้น ซึ่งนอกจากนี้ในแต่ละจังหวัดที่กำลังจัดพิธีเฉลิมฉลองธงตราสัญลักษณ์ ต่างนำเอาศิลปะวัฒนธรรม วิถีชีวิตพื้นบ้านในพื้นที่มาผสมผสานให้เกิดเป็นความงดงาม ความเป็นอัตลักษณ์ พร้อมใจกันจัดกิจกรรมเดิน วิ่ง ปั่น ให้งดงามและยิ่งใหญ่เทิดพระเกียรติแด่พระองค์ท่านอีกด้วย
"สำหรับเส้นทางของการเดิน วิ่ง ปั่น แต่ละสาย ความเคลื่อนไหวล่าสุดในวันนี้จะพบว่า มีการเดินวิ่งไปแล้วระยะทางสะสมรวม 7,800 กิโลเมตร โดยแต่ละเส้นทางมีรายละเอียดกิจกรรมดังนี้ สาย 1 จังหวัดกำแพงเพชร: เวลา 07.30 น. เดิน วิ่ง ปั่น ไปยัง อ.อําเภอขาณุวรลักษบุรี จ.กําแพงเพชร ส่งมอบธง ณ บริเวณพิธีตําบลบ้านแดน อ.บรรพตพิสัย จ.นครสวรรค์ สาย 2 จังหวัดเพชรบูรณ์ : ทำการจัดตั้งธงไว้ยัง บริเวณหอโบราณคดีเพ็ชรบูรณ์อินทราชัย จ.เพชรบูรณ์ สาย 3 ทำการรวมขบวนธงกับสาย 4 ที่จังหวัดขอนแก่น สาย 4 จังหวัดชัยภูมิ เวลา 09.00 น . จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ ณ อ.เมืองชัยภูมิ จ.ชัยภูมิ สาย 5 จังหวัดนครราชสีมา : เดิน วิ่ง ปั่น ไปยัง อ.มวกเหล็ก จ.สระบุรี ส่งมอบธง ณ องค์การส่งเสริมกิจการโคนมแห่งประเทศไทย (อ.ส.ค.) อ.มวกเหล็ก จ.สระบุรี สาย 6 จังหวัดปทุมธานี : ทำการจัดตั้งธงไว้ยัง อาคารศาลารักษ์ปทุม ศาลากลางจังหวัดปทุมธานี สาย 7 จังหวัดสมุทรปราการ ทำการจัดตั้งธงไว้ยัง ศาลากลางจังหวัดสมุทรปราการ สาย 8 ทำการรวมขบวนธงกับสาย 9 จังหวัดประจวบคีรีขันธ์ เวลา 09.00 น. จัดกิจกรรมเฉลิมฉลองฯ จัดนิทรรศการและฉายภาพยนตร์เฉลิมพระเกียรติฯ และทำกิจกรรมจิตอาสา ณ ศาลากลางจังหวัดประจวบคีรีขันธ์ สาย 10 จังหวัดนนทบุรี : ทำการจัดตั้งธงไว้ยัง ศาลากลางจังหวัดนนทบุรี ซึ่งขณะนี้ ทุกจังหวัดที่จะรับช่วงต่อได้เตรียมความพร้อมในการจัดงานพิธีฯ และพร้อมให้การต้อนรับพี่น้องประชาชนทุกคนที่จะได้เข้ามาร่วมกิจกรรมเป็นที่เรียบร้อยแล้ว" นายสุทธิพงษ์ฯ กล่าวเพิ่มเติม
"สำหรับการจัดกิจกรรมในครั้งนี้เป็นความตั้งใจของชาวมหาดไทย และภาคีเครือข่ายทุกภาคส่วน ตลอดจนพี่น้องประชาชนทั่วประเทศที่ร่วมส่งกำลังใจผ่านช่องทางต่าง ๆ ทั้งมาให้กำลังใจตลอดเส้นทาง และการรับชมผ่านช่องทางออนไลน์ เพื่อเฉลิมพระเกียรติพระบาทสมเด็จพระเจ้าอยู่หัว ทั้งเป็นการส่งเสริมให้หน่วยงานภาครัฐ ภาคเอกชน และประชาชนทั่วไป ได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณ นอกจากนี้ ยังเป็นการเสริมสร้างความรัก ความสามัคคี ปรองดองสมานฉันท์และสร้างสุขภาพพลานามัยที่ดีให้กับพี่น้องประชาชนผู้เข้าร่วมกิจกรรมอีกด้วย ตนจึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงแข็งขัน ร้อยรวมใจกันเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด หรือ ร่วมกิจกรรมอย่างต่อเนื่อง แม้ว่าจะมีการส่งมอบธงตราสัญลักษณ์ให้จังหวัดถัดไปแล้ว ด้วยการกดถูกใจ หรือ กดแชร์กิจกรรมเดิน วิ่ง ปั่นธงตราสัญลักษณ์ฯ ผ่านช่องทางสื่อสังคมออนไลน์ พร้อมแสดงความเห็นในเชิงสร้างสรรค์ว่ามีความประทับใจอย่างไรเพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา โดยลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง ทั้งนี้ สำหรับหน่วยงาน องค์กร หรือพี่น้องประชาชนที่มีความปรารถนาตั้งใจอยากจะสนับสนุนอาหาร อาหารว่าง หรือ น้ำดื่ม สำหรับการจัดกิจกรรมของแต่ละจังหวัด สามารถแจ้งความประสงค์ได้ที่ ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือแจ้งที่ที่ทำการปกครองอำเภอ ณ ที่ว่าการอำเภอทั่วประเทศ หรือสอบถามรายละเอียดเพิ่มเติมได้ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายสุทธิพงษ์ฯ กล่าวเชิญชวนในช่วงท้าย
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84567