รัฐบาลไทย-ข่าวทำเนียบรัฐบาล-นายวิทยา ยาม่วง รองปลัดกระทรวงคมนาคม เปิดการสัมมนาเพื่อรายงานและเผยแพร่ผลลัพธ์ของโครงการความช่วยเหลือทางวิชาการ ภายใต้ความร่วมมือไทย - ญี่ปุ่น ผ่านองค์การ JICA    


วันจันทร์ที่ 17 มิถุนายน 2567
นายวิทยา ยาม่วง รองปลัดกระทรวงคมนาคม เปิดการสัมมนาเพื่อรายงานและเผยแพร่ผลลัพธ์ของโครงการความช่วยเหลือทางวิชาการ ภายใต้ความร่วมมือไทย - ญี่ปุ่น ผ่านองค์การ JICA
....
วันนี้ (17 มิถุนายน 2567) นายวิทยา ยาม่วง รองปลัดกระทรวงคมนาคม เป็นประธานเปิดการสัมมนาเพื่อรายงานและเผยแพร่ผลลัพธ์ของโครงการความช่วยเหลือทางวิชาการ ภายใต้ความร่วมมือ ไทย - ญี่ปุ่น ผ่านองค์การ JICA ตามโครงการ “The Project on Capacity improvement for Road Traffic Safety Institutions and Implementation in the Kingdom of Thailand” เพื่อลดความสูญเสียที่เกิดจากอุบัติเหตุทางถนนของประเทศไทย โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ผู้แทนกรมการขนส่งทางบก กรมทางหลวง กรมทางหลวงชนบท สำนักงานนโยบายและแผนการขนส่งและจราจร การทางพิเศษแห่งประเทศไทย การรถไฟแห่งประเทศไทย สำนักงานตำรวจแห่งชาติ กองบังคับการตำรวจทางหลวง  และผู้เชี่ยวชาญ JICA ร่วมการสัมมนา ณ โรงแรมรอยัลปริ๊นเซส หลานหลวง กรุงเทพฯ
นายวิทยา ยาม่วง กล่าวว่า ปัจจุบันอุบัติเหตุทางถนนเป็นปัญหาที่นำมาซึ่งความสูญเสียทั้งด้านเศรษฐกิจและสังคมให้กับประเทศไทย กระทรวงคมนาคมได้เล็งเห็นความสำคัญในการลดความสูญเสียที่เกิดขึ้นให้ได้มากที่สุด จึงได้ดำเนินโครงการดังกล่าว ซึ่งได้รับความช่วยเหลือจากองค์การความร่วมมือระหว่างประเทศของญี่ปุ่น (Japan International Cooperation Agency: JICA) ผ่านความร่วมมือระหว่างกระทรวงคมนาคม และรัฐบาลญี่ปุ่น โดยมีวัตถุประสงค์เพื่อลดอัตราผู้เสียชีวิตจากอุบัติเหตุทางถนนให้ลดลงจากเดิมร้อยละ 30 และมีระยะเวลาดำเนินโครงการตั้งแต่เดือนตุลาคม 2563 - มิถุนายน 2567 โดยโครงการฯ มีแผนดำเนินการที่สำคัญ 4 ด้าน ได้แก่ 1) การพัฒนาและปรับปรุงระบบการจัดการข้อมูลสารสนเทศอุบัติเหตุจราจรทางถนนใหม่ (New-TRAMS) เพื่อให้เกิดความถูกต้องน่าเชื่อถือ 2) การศึกษามาตรการด้านวิศวกรรมความปลอดภัยทางถนนผ่านการดำเนินกิจกรรมโครงการนำร่องบนทางหลวง/มอเตอร์เวย์ และจัดทำคู่มือ 3) การศึกษาการดำเนินงานด้านความปลอดภัยทางท้องถนนสำหรับทางหลวงชนบท/ถนนท้องถิ่น ผ่านการดำเนินกิจกรรมโครงการนำร่อง 4) การศึกษาการบริหารจัดการเกี่ยวกับการออกใบอนุญาตขับขี่ และการดำเนินงานด้านความปลอดภัยสำหรับยานพาหนะเพื่อการพาณิชย์ ทั้งนี้ โครงการดังกล่าวได้ดำเนินงานใกล้แล้วเสร็จ สำหรับการจัดสัมมนาในครั้งนี้ เพื่อรายงาน    และเผยแพร่ผลลัพธ์ของโครงการความช่วยเหลือ JICA ตามโครงการ “The Project on Capacity improvement for Road Traffic Safety Institutions and Implementation in the Kingdom of Thailand” โดยเป็นการนำเสนอเนื้อหาผลสรุปของโครงการ และขอให้ผู้เข้าร่วมการสัมมนานำความรู้ที่ได้ไปประยุกต์ใช้กับการดำเนินงานด้านความปลอดภัยที่เกี่ยวข้องกับหน่วยงาน เพื่อนำไปสู่การลดจำนวนผู้เสียชีวิตจากอุบัติเหตุทางถนนบนโครงข่ายกระทรวงคมนาคมต่อไป

ที่มา : https://www.thaigov.go.th/news/contents/details/84602