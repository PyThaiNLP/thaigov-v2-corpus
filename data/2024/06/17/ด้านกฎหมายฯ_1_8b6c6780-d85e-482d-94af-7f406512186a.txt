รัฐบาลไทย-ข่าวทำเนียบรัฐบาล-รมว.ยุติธรรม เป็นประธานพิธีเปิดงานสัปดาห์ธุรกิจกับสิทธิมนุษยชน ประจำปี ๒๕๖๗


วันจันทร์ที่ 17 มิถุนายน 2567
17/06/2567
พิมพ์
รมว.ยุติธรรม เป็นประธานพิธีเปิดงานสัปดาห์ธุรกิจกับสิทธิมนุษยชน ประจำปี ๒๕๖๗
รมว.ยุติธรรม เป็นประธานพิธีเปิดงานสัปดาห์ธุรกิจกับสิทธิมนุษยชน ประจำปี ๒๕๖๗
ในวันจันทร์ที่ ๑๗ มิถุนายน ๒๕๖๗ เวลา ๐๙.๓๐ น. พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงานสัปดาห์ธุรกิจกับสิทธิมนุษยชน ประจําปี ๒๕๖๗ (Bangkok Business and Human Rights Week 2024) ร่วมกับ คุณเรอโน เมแยร์ ผู้แทนโครงการพัฒนาแห่งสหประชาชาติ ประจําประเทศไทย ดร. เนติธร ประดิษฐ์สาร เลขาธิการสมาคมเครือข่ายโกลบอลคอมแพ็กแห่งประเทศไทย และคุณธัญยธรณ์ จิรโชควรพัฒน์ รองผู้อํานวยการฝ่ายนโยบายและแผนส่งเสริม SMEs สํานักงานส่งเสริมวิสาหกิจขนาดกลางและขนาดย่อม โดยมีผู้แทนจากภาคส่วนต่าง ๆ เข้าร่วม ณ ห้อง Ballroom A ชั้น ๕ โรงแรมเบสท์เวสเทิร์น พลัส แวนดา แกรนด์ จังหวัดนนทบุรี
ในการนี้ รัฐมนตรีว่าการกระทรวงยุติธรรม กล่าวว่า ปัจจุบันประเด็นธุรกิจกับสิทธิมนุษยชนเป็นประเด็นที่หลายประเทศให้ความสําคัญเป็นอย่างมาก เนื่องจากการตื่นตัวของกระแสประชาคมโลกเกี่ยวกับการแข่งขันและขยายตัวทางเศรษฐกิจนั้น ก่อให้เกิดผลกระทบทั้งทางบวกและทางลบ ซึ่งรัฐบาลได้ตระหนักถึงความสําคัญ และความจําเป็นในการแก้ไขปัญหาดังกล่าว สําหรับงานสัปดาห์ธุรกิจกับสิทธิมนุษยชนในวันนี้ ถือเป็นหนึ่งในกิจกรรมที่กระทรวงยุติธรรมร่วมกับองค์กรเครือข่ายพันธมิตรจัดขึ้นเป็นประจําทุกปี โดยมีวัตถุประสงค์เพื่อให้เป็นสัปดาห์ที่ทุกภาคส่วนร่วมมือร่วมใจกันจัดกิจกรรมเพื่อส่งเสริมการดําเนินงานและสร้างความตระหนักรู้ในเรื่องธุรกิจกับสิทธิมนุษยชน ภายใต้ประเด็นต่าง ๆ และขอให้ทุกท่านร่วมกันแลกเปลี่ยนมุมมองและข้อเสนอแนะต่าง ๆ เพื่อนําไปสู่การขับเคลื่อนประเด็นธุรกิจกับสิทธิมนุษยชนอย่างมีประสิทธิภาพ รวมถึงส่งเสริมการดําเนินธุรกิจด้วยความรับผิดชอบและเคารพสิทธิมนุษยชนตลอดทั้งห่วงโซ่อุปทาน อันจะนําไปสู่การเจริญเติบโตทางเศรษฐกิจอย่างเข็มแข็งและยั่งยืนต่อไป
ทั้งนี้ ภายในงานมีการบรรยายให้ความรู้ โดย ดร.เสรี นนทสูติ กรรมการสหประชาชาติว่าด้วยสิทธิ ทางเศรษฐกิจ สังคม และวัฒนธรรม ในหัวข้อ “จากความรับผิดชอบทางสังคมขององค์กร สู่แนวปฏิบัติที่ยั่งยืน และเคารพสิทธิมนุษยชน (From CSR to BHR)” รวมถึงการเสวนาในหัวข้อ “จากความมุ่งมั่นสู่การปฏิบัติ : เรียนรู้ ประสบการณ์จากภาคส่วนต่าง ๆ ด้านการขับเคลื่อนธุรกิจอย่างรับผิดชอบ และเคารพสิทธิมนุษยชน (From commitment to action: learning from perspectives of various sectors)” โดยผู้แทนจากภาคส่วนต่าง ๆ ที่ร่วมผลักดันและขับเคลื่อนประเด็นธุรกิจกับสิทธิมนุษยชนของประเทศไทยให้เกิดผลอย่างเป็นรูปธรรม
สำหรับสัปดาห์ธุรกิจกับสิทธิมนุษยชน เริ่มขึ้นเมื่อปี ๒๕๖๐ ด้วยความริเริ่มร่วมกันของรัฐบาลไทย โดยกรมคุ้มครองสิทธิและเสรีภาพ กระทรวงยุติธรรม โครงการพัฒนาแห่งสหประชาชาติ และสมาคมเครือข่ายโกลบอลคอมแพ็กแห่งประเทศไทย โดยมีวัตถุประสงค์เพื่อให้เป็นสัปดาห์ที่ทุกภาคส่วนร่วมมือร่วมใจกันจัดกิจกรรมในรูปแบบต่าง ๆ เพื่อส่งเสริมการดําเนินงานและสร้างความตระหนักรู้ในเรื่องธุรกิจกับสิทธิมนุษยชน และการดําเนินธุรกิจด้วยความรับผิดชอบและการพัฒนาอย่างยั่งยืนในประเทศไทยและภูมิภาค ซึ่งกิจกรรมดังกล่าวจัดขึ้นเป็นประจําทุกปี โดยปีนี้จัดขึ้นเป็นครั้งที่ ๘ และได้รับเกียรติจากสํานักงานส่งเสริมวิสาหกิจขนาดกลางและขนาดย่อมร่วมเป็นเจ้าภาพ ประกอบด้วย ๔ กิจกรรมหลัก ได้แก่ ๑) การสัมมนาในหัวข้อ “ธุรกิจกับสิทธิมนุษยชน : สร้างโอกาสให้ภาคธุรกิจไทยเติบโตได้อย่างยั่งยืน” ๒) การสัมมนาในหัวข้อ “ธุรกิจกับสิทธิมนุษยชน : หลากหลากแต่ไม่แตกต่าง มาร่วมสร้างสังคมการทํางานให้น่าอยู่สําหรับทุกเพศ (Diversity and Inclusion Promotion in Workplace)” ๓) การอบรม “การดําเนินกระบวนการตรวจสอบสิทธิมนุษยชนอย่างรอบด้าน สําหรับธุรกิจ ขนาดกลางและขนาดย่อม” และ ๔) การสัมมนาในหัวข้อ “ธุรกิจกับสิทธิมนุษยชน : ทิศทางประเทศไทยกับกลไกการดูแลการลงทุนระหว่างประเทศและบรรษัทข้ามชาติ”

ที่มา : https://www.thaigov.go.th/news/contents/details/84583