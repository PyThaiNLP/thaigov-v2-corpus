รัฐบาลไทย-ข่าวทำเนียบรัฐบาล- จังหวัดเพชรบูรณ์ จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันจันทร์ที่ 17 มิถุนายน 2567
17/06/2567
พิมพ์
จังหวัดเพชรบูรณ์ จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดเพชรบูรณ์ จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 16 มิ.ย. 67 นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า จังหวัดเพชรบูรณ์ ได้จัดกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อเนื่องเป็นวันที่ 3 โดยมีการจัดกิจกรรมจิตอาสาบำเพ็ญสาธารณประโยชน์ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย และกิจกรรมเฉลิมฉลองธงตราสัญลักษณ์ ณ บริเวณหอโบราณคดีเพ็ชรบูรณ์อินทราชัย อำเภอเมืองเพชรบูรณ์ จังหวัดเพชรบูรณ์ โดยมี หัวหน้าส่วนราชการ ทหาร ตำรวจ สถานศึกษา ประชาชนจิตอาสา และพสกนิกรทุกหมู่เหล่าในพื้นที่ร่วมกิจกรรม
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า กิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของจังหวัดเพชรบูรณ์ ซึ่งในช่วงเช้าวันนี้ ตั้งแต่เวลา 09.00 น. ได้มีการจัดพิธีรับมอบธงตราสัญลักษณ์ นำโดย นายจิรวัตร์ มณีโชติ รองผู้ว่าราชการจังหวัดเพชรบูรณ์ รับมอบธงตราสัญลักษณ์ฯ จาก นายภาคภูมิ ภูมี นายอำเภอหล่มสัก ที่นำขบวนประชาชน เดิน วิ่ง ปั่น ธงตราสัญลักษณ์ ส่งมอบธงที่บริเวณศาลหลักเมืองเพชรบูรณ์ จากนั้นนำธงไปส่งมอบให้กับนายชนก มากพันธุ์ รองผู้ว่าราชการจังหวัดเพชรบูรณ์ ไปร่วมทำกิจกรรมจิตอาสาบำเพ็ญสาธารณประโยชน์ และกิจกรรมฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย ที่บริเวณหอโบราณคดีเพ็ชรบูรณ์อินทราชัย อำเภอเมืองเพชรบูรณ์ จังหวัดเพชรบูรณ์ ก่อนที่จะได้ร่วมกิจกรรมเฉลิมฉลองธงตราสัญลักษณ์ ในช่วงเย็นวันนี้ ตั้งแต่เวลา 18.00 น. โดยมีการแสดงชุดทูบีนัมเบอร์วัน การแสดงพื้นบ้าน จากมหาวิทยาลัยราชภัฎเพชรบูรณ์ และโรงเรียนสวนกุหลาบวิทยาลัยเพชรบูรณ์ และจัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติ และพระราชกรณียกิจ ณ บริเวณหอโบราณคดีเพ็ชรบูรณ์อินทราชัย จังหวัดเพชรบูรณ์
"โครงการเดิน วิ่ง ปั่น ธงตราสัญลักษณ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว โดยให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการเดิน การวิ่ง หรือการปั่นจักรยาน ซึ่งจังหวัดเพชรบูรณ์ ได้รับมอบธงตราสัญลักษณ์ ฯ เป็นจังหวัดลำดับที่ 7 ของสายที่ 2 ต่อจากจังหวัดเชียงราย พะเยา น่าน แพร่ อุตรดิตถ์ และพิษณุโลก และจะส่งมอบธงตราสัญลักษณ์ให้กับจังหวัดพิจิตรในวันที่ 17 มิ.ย. 67 เพื่อนำธงตราสัญลักษณ์จัดกิจกรรมเฉลิมพระเกียรติ ต่อไป" นายกฤษณ์ฯ กล่าว
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84570