รัฐบาลไทย-ข่าวทำเนียบรัฐบาล-​กระทรวงเกษตรฯ โดย กรมพัฒนาที่ดิน จัดงาน ”วันทะเลทรายและภัยแล้งโลก 2024“ ร่วมพลิกฟื้นผืนดิน : มรดกเรา อนาคตเรา


วันจันทร์ที่ 17 มิถุนายน 2567
​กระทรวงเกษตรฯ โดย กรมพัฒนาที่ดิน จัดงาน ”วันทะเลทรายและภัยแล้งโลก 2024“ ร่วมพลิกฟื้นผืนดิน : มรดกเรา อนาคตเรา
​กระทรวงเกษตรฯ โดย กรมพัฒนาที่ดิน จัดงาน ”วันทะเลทรายและภัยแล้งโลก 2024“ ร่วมพลิกฟื้นผืนดิน : มรดกเรา อนาคตเรา
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานพิธีเปิดงานวันทะเลทรายและภัยแล้งโลก ปี 2567 ภายใต้แนวคิด “United for Land: Our Legacy Our Future ร่วมพลิกฟื้นผืนดิน : มรดกเรา อนาคตเรา“ เพื่อบรรลุเป้าหมายความสมดุลของการจัดการทรัพยากรที่ดิน และสร้างความตระหนักเกี่ยวกับปัญหาที่เชื่อมโยงกับการแปรสภาพเป็นทะเลทราย ความเสื่อมโทรมของที่ดิน รวมถึงภัยแล้ง เพื่อเสนอแนวทางการจัดการเพื่อป้องกันการแปรสภาพเป็นทะเลทรายรวมถึงการฟื้นฟูพื้นที่ประสบปัญหาภัยแล้ง และเสริมสร้างการดำเนินงานของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย ให้กับเกษตรกรและประชาชนทั่วไป ณ โรงแรมรามาการ์เด้นส์ กรุงเทพฯ
รองปลัดกระทรวงเกษตรและสหกรณ์ กล่าวว่า ที่ประชุมสมัชชาใหญ่แห่งสหประชาชาติ (General Assembly) กำหนดให้วันที่ 17 มิถุนายน ของทุกปี เป็นวันทะเลทรายและภัยแล้งโลก (Desertification & Drought Day) โดยในปี 2567 นี้ จะเป็นวาระครบรอบ 30 ปี ของอนุสัญญาสหประชาชาติว่าด้วยการต่อต้านการแปรสภาพเป็นทะเลทราย (UNCCD) โดยกระทรวงเกษตรและสหกรณ์ ได้มีการขับเคลื่อนการดำเนินงานอนุสัญญา UNCCD ร่วมกับหน่วยงานที่เกี่ยวข้องกับความเสื่อมโทรมของที่ดินในด้านต่าง ๆ ทั้งด้านการสร้างความตระหนัก ด้านนโยบาย ด้านวิทยาศาสตร์และเทคโนโลยี ด้านการพัฒนาศักยภาพ และด้านการถ่ายทอดเทคโนโลยี ซึ่งเป็นโอกาสที่จะพัฒนาการทำงานในเชิงบูรณาการให้ครอบคลุมกิจกรรมที่เกี่ยวข้องกับความเสื่อมโทรมที่กล่าวถึงในทุก ๆ ด้านและสนับสนุนนโยบายการเกษตรที่ใส่ใจสิ่งแวดล้อม (Go Green) และ BCG Model ที่เป็นนโยบายของรัฐบาลด้วย และกระทรวงเกษตรฯ ได้มอบหมายให้ กรมพัฒนาที่ดิน เป็นผู้รับผิดชอบหลักในฐานะหน่วยงานผู้ประสานงานระดับชาติ (National Focal Agency) ของอนุสัญญา UNCCD และจัดงานเนื่องในวันทะเลทรายและภัยแล้งโลกปี 2567 ขึ้น
ดร.อาทิตย์ ศุขเกษม รองอธิบดีกรมพัฒนาที่ดิน เปิดเผยว่า ภายในงานมีการเสวนาวิชาการ ในหัวข้อ “พลิกวิกฤตโลกเดือด มรดกเรา อนาคตเรา” นิทรรศการภายใต้แนวคิด “United for Land: Our Legacy Our Future ร่วมพลิกฟื้นผืนดิน : มรดกเรา อนาคตเรา” ร่วมกับหน่วยงานที่เกี่ยวข้องทุกภาคส่วน และการบรรยายพิเศษ “การขับเคลื่อนงานความร่วมมือระหว่างประเทศด้านทรัพยากรธรรมชาติและสิ่งแวดล้อม” โดยถ่ายทอดสดผ่านระบบ Facebook Live ผ่านเพจเฟซบุ๊กกรมพัฒนาที่ดิน เพื่อสร้างการรับรู้ให้กับเกษตรกร หมอดินอาสา และประชาชนทั่วไป

ที่มา : https://www.thaigov.go.th/news/contents/details/84574