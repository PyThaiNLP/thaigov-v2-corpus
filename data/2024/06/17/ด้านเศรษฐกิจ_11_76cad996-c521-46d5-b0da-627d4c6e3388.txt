รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจสอบรถไฟฟ้ามหานคร สายนัคราพิพัฒน์ (MRT สายสีเหลือง) หลังเปิดให้บริการเต็มรูปแบบ


วันจันทร์ที่ 17 มิถุนายน 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจสอบรถไฟฟ้ามหานคร สายนัคราพิพัฒน์ (MRT สายสีเหลือง) หลังเปิดให้บริการเต็มรูปแบบ
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจสอบรถไฟฟ้ามหานคร สายนัคราพิพัฒน์ (MRT สายสีเหลือง) โดยมี นางสาวณภัทรา กมลรักษา เลขานุการรัฐมนตรีช่วยว่าการกระทรวงคมนาคม นายพิเชฐ คุณาธรรมรักษ์ อธิบดีกรมการขนส่งทางราง นายวิทยา พันธุ์มงคล รองผู้ว่าการ (ปฏิบัติการ) รักษาการแทน ผู้ว่าการการรถไฟฟ้าขนส่งมวลชนแห่งประเทศไทย (รฟม.) ร่วมลงพื้นที่ เมื่อวันที่ 17 มิถุนายน 2567 ณ สถานีหัวหมาก และสถานีศรีเอี่ยม
นายสุรพงษ์ ปิยะโชติ กล่าวว่า จากเหตุการณ์เมื่อวันที่ 28 มีนาคม 2567 ที่ขบวนรถไฟฟ้าสายสีเหลืองต้องหยุดวิ่งทั้งระบบ เนื่องจากกระแสไฟฟ้าจ่ายเข้าขบวนรถขัดข้องและมีชิ้นส่วนตัวยึดรางร่วงหล่นลงมาบนพื้นถนนศรีนครินทร์ ช่วงสถานีกลันตัน (YL12) - สถานีสวนหลวง ร.9 (YL15) ตนได้สั่งการให้ รฟม. ในฐานะผู้กำกับดูแลโครงการ ควบคุมการดำเนินงานซ่อมบำรุงระบบรถไฟฟ้า MRT สายสีเหลือง ของบริษัท อีสเทิร์น บางกอกโมโนเรล จำกัด (EBM) ผู้รับสัมปทานอย่างใกล้ชิด เพื่อให้สามารถกลับมาเปิดให้บริการเดินรถตามปกติได้โดยเร็ว และสร้างความเชื่อมั่นในมาตรฐานความปลอดภัยให้แก่ประชาชน ซึ่งตั้งแต่ช่วงต้นเดือนมิถุนายน 2567 ที่ผ่านมา กรมการขนส่งทางราง ร่วมกับ รฟม. ได้เข้าติดตามการทดสอบระบบ และตรวจประเมินความพร้อมก่อนการเปิดให้บริการ โดยสามารถกลับมาเปิดให้บริการเดินรถไฟฟ้า MRT สายสีเหลือง ตามปกติ ครบทั้ง 23 สถานี ได้ตั้งแต่วันที่ 16 มิถุนายน 2567 ในเวลา 06.00 – 00.00 น. ด้วยความถี่นอกช่วงเวลาเร่งด่วน ทุก 10 นาทีต่อขบวน และในช่วงเวลาเร่งด่วน ด้วยความถี่ทุก 5 นาทีต่อขบวน (วันจันทร์ - วันศุกร์ เวลา 07.00 – 09.00 น. และเวลา 17.00 – 20.00 น.)
นายสุรพงษ์ กล่าวด้วยว่า การตรวจสอบทุกอย่างเป็นไปตามหลักมาตรฐานความปลอดภัย โดยมีการติดตั้งระบบป้องกันเพิ่มเติมด้วยกล้องเซ็นเซอร์ตรวจจับความผิดปกติของล้อและราง สามารถแจ้งเตือนมายังศูนย์ควบคุมได้ทันการณ์ เพิ่มเติมจากการระบบตรวจสอบตามปกติ  ซึ่งจะทำให้ลดความเสี่ยงต่อการเสียหาย ลดเวลาการซ่อมแซม เพื่อสร้างความมั่นใจให้กับประชาชนที่ใช้บริการ และผู้ที่สัญจรตมแนวเส้นทางรถไฟฟ้าว่าการเดินทางด้วยรถไฟฟ้า MRT สายสีเหลืองนั้นทุกอย่างกลับมาเป็นปกติ และมีการป้องกันที่ดีขึ้น สร้างความมั่นคงในระยะยาว ซึ่งกระทรวงคมนาคมมีความมุ่งมั่นในการพัฒนาระบบรางมีให้ความปลอดภัยสูงที่สุด และมีค่าโดยสารในราคาที่สมเหตุสมผลไม่เป็นภาระค่าใช้จ่ายแก่ประชาชน ตามนโยบาย “คมนาคม เพื่อความอุดมสุขของประชาชน”  เพื่อเป็นทางเลือกในการเดินทางที่สะดวก รวดเร็ว และยกระดับคุณภาพชีวิตยั่งยืน

ที่มา : https://www.thaigov.go.th/news/contents/details/84589