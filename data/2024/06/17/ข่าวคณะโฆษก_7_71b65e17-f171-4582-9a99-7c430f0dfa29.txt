รัฐบาลไทย-ข่าวทำเนียบรัฐบาล-​นายกฯ เปิดทำเนียบจัดงานอย่างยิ่งใหญ่ ร่วมเฉลิมฉลองและแสดงความยินดีกับจุดเริ่มต้นของกฎหมายสมรสเท่าเทียม


วันจันทร์ที่ 17 มิถุนายน 2567
17/06/2567
พิมพ์
​นายกฯ เปิดทำเนียบจัดงานอย่างยิ่งใหญ่ ร่วมเฉลิมฉลองและแสดงความยินดีกับจุดเริ่มต้นของกฎหมายสมรสเท่าเทียม
​นายกฯ เปิดทำเนียบจัดงานอย่างยิ่งใหญ่ ร่วมเฉลิมฉลองและแสดงความยินดีกับจุดเริ่มต้นของกฎหมายสมรสเท่าเทียม
วันนี้ (17 มิถุนายน 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า พรุ่งนี้ (18 มิถุนายน 2567) ณ สนามหญ้าหน้าตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี เปิดทำเนียบจัดงานเลี้ยงรับรองเพื่อแสดงความยินดีกับจุดเริ่มต้นของกฎหมายสมรสเท่าเทียม
โดยนายกรัฐมนตรีให้ความสำคัญต่อเรื่องความเท่าเทียม ถือเป็นประเด็นที่นายกรัฐมนตรีให้คำมั่นว่าจะผลักดัน และสนับสนุน เพื่อส่งเสริมสิทธิและเสรีภาพสำหรับทุกคนในสังคมไทย ซึ่งเป็นที่น่ายินดีว่า ร่างพระราชบัญญัติ (พ.ร.บ.) แก้ไขเพิ่มเติมประมวลกฎหมายแพ่งและพาณิชย์ (ฉบับที่...) พ.ศ. .... หรือร่างกฎหมายสมรสเท่าเทียม ได้รับมติเห็นชอบจากที่ประชุมสภาผู้แทนราษฎร และร่างกฎหมายฯ ซึ่งคณะกรรมาธิการวิสามัญพิจารณาแล้วก็ได้ถูกบรรจุเป็น 1 ในระเบียบวาระการประชุมวุฒิสภา (สมัยวิสามัญ) ในวันที่ 18 มิถุนายน 2567 นี้ด้วย
การผ่านร่างกฎหมายนี้จะทำให้ไทยเป็นแห่งที่ 3 ในเอเชีย (ถัดจากไต้หวันและเนปาล) และเป็นประเทศแรกในเอเชียตะวันออกเฉียงใต้ที่มีกฎหมายสมรสเท่าเทียม ครั้งแรกในประวัติศาสตร์ของประเทศไทย ตลอดจน รัฐบาลไทยซึ่งได้นำเสนอความสำเร็จด้านความเท่าเทียมมาอย่างต่อเนื่อง ประชาสัมพันธ์ถึงภาพลักษณ์ ประเทศไทย Pride Friendly Destination จุดหมายปลายทางที่เป็นมิตรในทุกด้าน สะท้อนให้เห็นถึงการเปิดกว้างโอบรับถึงความแตกต่างหลากหลายทางเพศของสังคมไทย
ทั้งนี้ งานเลี้ยงรับรองจะจัดอย่างยิ่งใหญ่ เพื่อร่วมเฉลิมฉลองจุดเริ่มต้นของกฎหมายสมรสเท่าเทียมโดยในเวลาประมาณ 16.30 น. ภาคประชาชนจะเริ่มเดินขบวน (Pride Caravan) พร้อมแสดงสัญลักษณ์แห่งความเท่าเทียม จากรัฐสภามายังสนามหญ้าหน้าตึกไทยคู่ฟ้า ทำเนียบรัฐบาล ซึ่งบริเวณสนามหญ้าหน้าตึกไทยคู่ฟ้าจะจัดเป็นถนนสายรุ้งแห่งความเท่าเทียม และมีกิจกรรมมากมายภายในงาน ทั้ง workshop เพ้นท์สีแห่งความเท่าเทียม ตู้สติ๊กเกอร์ (Sticker Photo Booth) ซุ้มดอกไม้ จุดถ่ายภาพแสดงสัญลักษณ์แห่งความเท่าเทียมทั่วทั้งงาน พร้อมของที่ระลึก โดยเมื่อเสร็จสิ้นงาน จะมีการส่งขบวนสมรสเท่าเทียมภาคประชาชน เดินทางออกจากทำเนียบรัฐบาลไปยังหอศิลปวัฒนธรรมแห่งกรุงเทพมหานคร

ที่มา : https://www.thaigov.go.th/news/contents/details/84588