รัฐบาลไทย-ข่าวทำเนียบรัฐบาล-"ก.แรงงาน"  จับมือ “ก.พาณิชย์” เปิดตลาดหางาน - ธงฟ้า พี่น้องแรงงาน เพิ่มรายได้ ลดรายจ่าย นำร่องตะวันออก-อีสาน-ใต้  มิ.ย.นี้


วันจันทร์ที่ 17 มิถุนายน 2567
17/06/2567
พิมพ์
"ก.แรงงาน"  จับมือ “ก.พาณิชย์” เปิดตลาดหางาน - ธงฟ้า พี่น้องแรงงาน เพิ่มรายได้ ลดรายจ่าย นำร่องตะวันออก-อีสาน-ใต้  มิ.ย.นี้
นายพิพัฒน์ รัชกิจประการ รัฐมนตรีว่าการกระทรวงแรงงาน เผย ครั้งแรกของความร่วมมือครั้งสำคัญ ของทั้ง 2 กระทรวง จัดมหกรรมงาน  "สร้างงานและเส้นทางสู่อาชีพ"
หางานที่ชอบ พร้อมช้อปสินค้าที่ใช่ ยกขบวนสินค้าธงฟ้า ราคาประหยัดกว่า 100 รายการ  5 จังหวัด นำร่อง บึงกาฬ สุราษฎร์ธานี ระยอง นราธิวาส ภูเก็ต
โดยมอบนายอารี ไกรนรา เลขานุการรัฐมนตรีว่าการกระทรวงแรงงาน นำนโยบายกระทรวงแรงงาน โดยกรมการจัดหางาน ที่ส่งเสริมการมีงานทำและรายได้ที่มั่นคงให้กับแรงงานทุกกลุ่ม ทั้งแรงงานในระบบและอาชีพอิสระ ด้วยความห่วงใยถึงปัญหาด้านค่าครองชีพของแรงงาน จากการที่สินค้ามีราคาสูงขึ้นอย่างต่อเนื่อง จึงมอบหมายตนหารือร่วมกับนายนภินทร ศรีสรรพางค์ รัฐมนตรีช่วยว่าการกระทรวงพาณิชย์ ช่วยเหลือพี่น้องผู้ใช้แรงงาน ตามนโยบายลดค่าครองชีพ และการขับเคลื่อนเศรษฐกิจภายในประเทศของรัฐบาล กระทรวงพาณิชย์ โดยกรมการค้าภายในร่วมกับกระทรวงแรงงาน โดยกรมการจัดหางาน จะจัดโครงการธงฟ้าราคาประหยัด ภายในงาน "สร้างงานและเส้นทางสู่อาชีพ" ใน 5 จังหวัดบึงกาฬ สุราษฎร์ธานี ระยอง นราธิวาส และภูเก็ต โดยนำสินค้าราคาประหยัด ให้บริการพี่น้องแรงงานในราคาต่ำกว่าท้องตลาด มีการจำหน่ายสินค้าอุปโภคบริโภคกว่า 100 รายการ ลดสูงสุด 55% โดยเฉพาะสินค้าที่จำเป็นต่อการครองชีพ เช่น บะหมี่กึ่งสำเร็จรูป ข้าวสาร ไข่ไก่ น้ำตาลทราย น้ำมันพืช รวมทั้งผลไม้ตามฤดูกาล
“งาน "สร้างงานและเส้นทางสู่อาชีพ"  มีเป้าหมายเพื่อส่งเสริมให้ผู้ที่ต้องการมีงานทำได้เลือกตำแหน่งงานที่ตรงกับความรู้ ความสามารถ ได้สมัครงานกับนายจ้าง/สถานประกอบการจำนวนมากในคราวเดียวกัน พร้อมกับอำนวยความสะดวกในการจัดหากำลังแรงงานให้ทันกับความต้องการของนายจ้าง/สถานประกอบการในพื้นที่อุตสาหกรรมต่าง ๆ และในเขตพัฒนาเศรษฐกิจพิเศษ รวมถึงเปิดโอกาสให้ประชาชน คนหางาน นักเรียน นักศึกษาที่กำลังจะเข้าสู่ตลาดแรงงานได้เรียนรู้แนวทางการประกอบอาชีพยุคใหม่หรืออาชีพที่เหมาะสมกับตนเอง มีงานทำที่เหมาะสมกับความรู้ความสามารถ ตลอดจนได้รับสิทธิประโยชน์ที่เป็นธรรม ซึ่งทุกครั้งที่จัดงานจะมีประชาชนให้ความสนใจร่วมงานเป็นจำนวนมาก การจัดธงฟ้าราคาประหยัดภายในงานจะทำให้ประชาชนที่มาร่วมงานได้ประโยชน์ถึง 2 ต่อ ซึ่งต้องขอบคุณกระทรวงพาณิชย์ที่พร้อมบูรณาการร่วมกับกระทรวงแรงงานและตอบรับในทันที” เลขานุการรัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางานมีกำหนดจัดงาน "สร้างงานและเส้นทางสู่อาชีพ"  ขึ้นใน 5 จังหวัด ได้แก่ 1. จังหวัดบึงกาฬ ณ โรงแรมเดอะวัน อำเภอเมืองบึงกาฬ จังหวัดบึงกาฬ ในวันพุธที่ 19 มิถุนายน 2567 2. จังหวัดสุราษฎร์ธานี ณ วิทยาลัยการอาชีพไชยา อำเภอไชยา จังหวัดสุราษฎร์ธานี ในวันพุธที่ 26 มิถุนายน 2567 3. จังหวัดระยอง ณ สถาบันเทคโนโลยีการผลิตสุมิพล (SIMTEC)
อำเภอศรีราชา จังหวัดชลบุรี ในวันที่ 5 -6 กรกฎาคม 2567 4. จังหวัดนราธิวาส ณ มหาวิทยาลัยนราธิวาสราชนครินทร์ อำเภอเมืองนราธิวาส จังหวัดนราธิวาส ในวันที่ 15 กรกฎาคม 2567 และ 5.จังหวัดภูเก็ต ณ โรงแรม เดอะ พาโก้  ดีไซด์ ภูเก็ต อำเภอเมืองภูเก็ต จังหวัดภูเก็ต ในวันที่ 2 สิงหาคม 2567 โดยขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทางสู่อาชีพ” ระหว่างเดือนมิถุนายน - สิงหาคม 2567 นอกจากได้งานแล้วยังได้สินค้าอุปโภคบริโภคราคาประหยัดกลับบ้านด้วย

ที่มา : https://www.thaigov.go.th/news/contents/details/84542