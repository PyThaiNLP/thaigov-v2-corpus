รัฐบาลไทย-ข่าวทำเนียบรัฐบาล-รมว.พิมพ์ภัทรา ดันเรือนจำกลางนครศรีธรรมราชเป็นโมเดลต้นแบบ "นิคมราชทัณฑ์" อนุรักษ์ทักษะงานศิลป์เลอค่า สร้างอาชีพเส้นทางใหม่ คืนคนดีสู่สังคม 


วันจันทร์ที่ 17 มิถุนายน 2567
17/06/2567
พิมพ์
รมว.พิมพ์ภัทรา ดันเรือนจำกลางนครศรีธรรมราชเป็นโมเดลต้นแบบ "นิคมราชทัณฑ์" อนุรักษ์ทักษะงานศิลป์เลอค่า สร้างอาชีพเส้นทางใหม่ คืนคนดีสู่สังคม
รมว.พิมพ์ภัทรา ดันเรือนจำกลางนครศรีธรรมราชเป็นโมเดลต้นแบบ "นิคมราชทัณฑ์" อนุรักษ์ทักษะงานศิลป์เลอค่า สร้างอาชีพเส้นทางใหม่ คืนคนดีสู่สังคม
จ.นครศรีธรรมราช 15 มิถุนายน 2567 - นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมหารือกับนายกฤษณะ ทิพย์จันทร์ ผู้บัญชาการเรือนจำกลางนครศรีธรรมราช เพื่อแลกเปลี่ยนความคิดเห็นในประเด็นภาพรวมและโอกาสในการสร้างอาชีพให้กับผู้ต้องขังได้ฝึกทักษะอาชีพเพื่อเตรียมความพร้อมก่อนพ้นโทษ หรือในช่วงต้องขัง พร้อมด้วย นายภาสกร ชัยรัตน์ อธิบดีกรมส่งเสริมอุตสาหกรรม นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 คณะผู้บริหาร และเจ้าหน้าที่ดีพร้อม (DIPROM) ณ เรือนจำกลางนครศรีธรรมราช ตำบลนาพรุ อำเภอพระพรหม
การหารือดังกล่าว เป็นเตรียมการฝึกทักษะการตัดเย็บเสื้อผ้าให้กับบุคลากรเรือนจำกลางนครศรีธรรมราช เพื่อเป็นอาชีพเสริมและเป็นการอนุรักษ์งานศิลป์ที่ทรงคุณค่าของเมืองนครฯ อาทิ เครื่องถม จักสานหญ้าลิเภา และผ้าทอผ้ายกดอก เพื่อให้ผู้ต้องขัง สามารถนำไปประกอบอาชีพอิสระพร้อมทั้งสืบสาน อนุรักษ์ภูมิปัญญาพื้นถิ่นที่เล่อค่า
ทั้งนี้ รัฐมนตรีฯ พิมพ์ภัทรา พร้อมคณะ ได้เยี่ยมชมผลิตภัณฑ์และกระบวนการผลิตจากฝืมือผู้ต้องขัง อาทิ ผลิตภัณฑ์จักสานจากเส้นพลาสติก ผ้ามัดย้อม ตัดเย็บเสื้อผ้า และอื่น ๆ  พร้อมทั้งร่วมอุดหนุนสินค้าและมอบแนวทางการเพิ่มทักษะในการทำงานให้สอดคล้องกับตลาดและโอกาสในการสร้างแบรนด์ให้กับผลิตภัณฑ์  เพื่อดึงทักษะของแรงงานที่มีฝืมือที่ถูกสร้างไว้หลังกำแพงเรือนจำ "แค่เราสร้างโอกาสให้เปิดกว้าง สิ่งเหล่านี้ก็สร้างมูลค่าให้กับสังคมได้ หากมีโอกาสที่ดี การกลับมาทำความผิดน้อยลง ส่งให้สังคมปลอดภัยมากยิ่งขึ้น" โดยได้มอบหมายให้ กรมส่งเสริมอุตสาหกรรม จะร่วมพัฒนาโมเดลต้นแบบ "นิคมราชทัณฑ์" โดยการเพิ่มทักษะบุคลากรในเรือนจำ โดยการพัฒนารูปแบบผลิตภัณฑ์ เครื่องจักรที่ใช้ในการผลิต การสร้างตราสินค้า และการบริหารจัดการด้านการตลาด การตลาดออนไลน์ต่อไป

ที่มา : https://www.thaigov.go.th/news/contents/details/84562