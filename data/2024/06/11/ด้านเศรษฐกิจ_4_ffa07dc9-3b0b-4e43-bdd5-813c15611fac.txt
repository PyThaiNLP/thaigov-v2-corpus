รัฐบาลไทย-ข่าวทำเนียบรัฐบาล-เลขานุการรัฐมนตรีฯ ไพลิน ร่วมพิธีเปิด “OTOP Midyear 2024 หลากหลายผลิตภัณฑ์สีสันภูมิปัญญาไทย” เปิดตัวอย่างคึกคัก ยกทัพสินค้ากว่า 2,000 ร้าน ชิม ช้อป ทั่วไทย


วันอังคารที่ 11 มิถุนายน 2567
11/06/2567
พิมพ์
เลขานุการรัฐมนตรีฯ ไพลิน ร่วมพิธีเปิด “OTOP Midyear 2024 หลากหลายผลิตภัณฑ์สีสันภูมิปัญญาไทย” เปิดตัวอย่างคึกคัก ยกทัพสินค้ากว่า 2,000 ร้าน ชิม ช้อป ทั่วไทย
เลขานุการรัฐมนตรีฯ ไพลิน ร่วมพิธีเปิด “OTOP Midyear 2024 หลากหลายผลิตภัณฑ์สีสันภูมิปัญญาไทย” เปิดตัวอย่างคึกคัก ยกทัพสินค้ากว่า 2,000 ร้าน ชิม ช้อป ทั่วไทย
วันที่ 10 มิถุนายน 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม พร้อมด้วย นายบรรจง สุกรีฑา รองปลัดกระทรวงอุตสาหกรรม ร่วมเป็นเกียรติในงานร่วมพิธีเปิด “OTOP Midyear 2024 หลากหลายผลิตภัณฑ์สีสันภูมิปัญญาไทย” โดยมีนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เป็นประธานพิธีเปิดงาน พร้อมด้วยนางสาวธนนนท์ นิรามิษ ภริยาผู้บริหารระดับสูงกระทรวงมหาดไทย เอกอัครราชทูต คณะทูตานุทูต ผู้บริหารหน่วยงานภาครัฐ ภาคเอกชน คณะทำงานโครงการผ้าไทยใส่ให้สนุก ผู้ประกอบการ OTOP สื่อมวลชน และภาคีเครือข่าย ร่วมเปิดงาน ณ อาคารชาเลนเจอร์ ศูนย์แสดงสินค้าและการประชุม อิมแพ็ค เมืองทองธานี
นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย กล่าวว่า รัฐบาลให้ความสำคัญกับการขยายผลและสนับสนุน การพัฒนาผลิตภัณฑ์ OTOP ผ่านการพัฒนาผู้ผลิต ส่งเสริมผู้ประกอบการ ยกระดับคุณภาพมาตรฐานผลิตภัณฑ์ระดับ 3-5 ดาว และเพิ่มช่องทางการตลาด ซึ่งได้แสดงถึงวัฒนธรรม ความมั่นคงทางวัฒนธรรม ตลอดจนถึงประเพณีของชาวไทยให้ชาวต่างชาติได้เห็นถึงความก้าวหน้าของผลิตภัณฑ์ OTOP
ทั้งนี้ นายกรัฐมนตรีได้ฝากเน้นย้ำให้พวกเราทุกคนได้ร่วมกับภาคีเครือข่ายเสริมสร้างการรับรู้ และประชาสัมพันธ์การจัดงานในครั้งนี้ไปยังพี่น้องประชาชนเพิ่มมากขึ้น เพื่อให้ได้รับรู้รับทราบและเดินทางมาเยี่ยมชม ให้กำลังใจ และอุดหนุนผลิตภัณฑ์ ยิ่งมีกำลังซื้อมาก ผู้ประกอบการก็จะมีกำลังใจไปพัฒนาต่อยอดคุณภาพของสินค้า OTOP ให้มากยิ่งขึ้นไป เพราะสินค้า OTOP ทุกชิ้น ล้วนผลิตโดยคนไทย ใช้ของไทย แรงงานไทย และเสริมสร้างคุณค่าให้กับประเทศไทย "งาน OTOP Midyear 2024 จัดขึ้นระหว่างวันที่ 8 – 16 มิถุนายน 2567 ณ ชาเลนเจอร์ 1 – 3 ศูนย์แสดงสินค้าและการประชุมอิมแพ็ค เมืองทองธานี

ที่มา : https://www.thaigov.go.th/news/contents/details/84276