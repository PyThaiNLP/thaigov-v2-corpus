รัฐบาลไทย-ข่าวทำเนียบรัฐบาล-มท.1 เปิด 


วันจันทร์ที่ 10 มิถุนายน 2567
10/06/2567
พิมพ์
มท.1 เปิด
มท.1 เปิด "OTOP Midyear 2024 หลากหลายผลิตภัณฑ์สีสันภูมิปัญญาไทย" เผย 2 วันแรก เงินสะพัดแล้วกว่า 142 ล้านบาท ชวนคนไทยร่วมอุดหนุนสินค้าชุมชน ชิมอาหาร OTOP 4 ภาค วันนี้ - 16 มิ.ย. 67 ณ ชาเลนเจอร์ 1 – 3 อิมแพ็ค เมืองทองธานี
วันนี้ (10 มิ.ย. 67) เวลา 15.00 น. ณ เวทีกลาง อาคารชาเลนเจอร์ ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย (มท.1) เป็นประธานพิธีเปิดงาน OTOP Midyear 2024 "หลากหลายผลิตภัณฑ์สีสันภูมิปัญญาไทย" โดยมี นางสาวธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายนภินทร ศรีสรรพางค์ รัฐมนตรีช่วยว่าการกระทรวงพาณิชย์ นายสุทธิพงษ์ จุลเจริญ ปลัดกระทรวงมหาดไทย ดร. วันดี กุญชรยาคง จุลเจริญ นายกสมาคมแม่บ้านมหาดไทย ผู้บริหารระดับสูงกระทรวงมหาดไทย เอกอัครราชทูต คณะทูตานุทูต ผู้บริหารหน่วยงานภาครัฐ ภาคเอกชน คณะทำงานโครงการผ้าไทยใส่ให้สนุก ผู้ประกอบการ OTOP สื่อมวลชน และภาคีเครือข่าย ร่วมในพิธีเป็นจำนวนมาก
นายอนุทิน กล่าวว่า นายเศรษฐา ทวีสิน นายกรัฐมนตรี ได้มอบหมายให้ตนเป็นประธานในพิธีเปิดงานฯ ในวันนี้ โดยรัฐบาลมีนโยบายในการลดความเหลื่อมล้ำทางสังคม ด้วยการส่งเสริมให้ประชาชนมีอาชีพ มีงานทำ มีรายได้ โดยการสนับสนุนโครงการหนึ่งตำบลหนึ่งผลิตภัณฑ์สนับสนุนให้ชุมชนได้มีโอกาสเข้าถึงองค์ความรู้สมัยใหม่ แหล่งเงินทุน รวมทั้ง พัฒนาขีดความสามารถในการบริหารจัดการและการตลาดเพื่อเชื่อมโยงผลิตภัณฑ์จากชุมชนสู่ตลาด ทั้งในประเทศและต่างประเทศ โดยมุ่งหวังให้ผู้ผลิตผู้ประกอบการ OTOP มีรายได้เพิ่มขึ้น
งานในครั้งนี้ รัฐบาลให้ความสำคัญกับการขยายผลและสนับสนุน การพัฒนาผลิตภัณฑ์ OTOP ผ่านการพัฒนาผู้ผลิต ส่งเสริมผู้ประกอบการ ยกระดับคุณภาพมาตรฐานผลิตภัณฑ์ระดับ 3-5 ดาว และเพิ่มช่องทางการตลาดให้มากยิ่งขึ้น ซึ่งโอกาสที่ดีที่เราจะแสดงถึงวัฒนธรรม ความมั่นคงทางวัฒนธรรม ตลอดจนถึงประเพณีของชาวไทยให้ชาวต่างชาติได้เห็นถึงความก้าวหน้าของผลิตภัณฑ์ OTOP
ทั้งนี้ นายกรัฐมนตรีได้ฝากเน้นย้ำให้พวกเราทุกคนได้ร่วมกับภาคีเครือข่ายเสริมสร้างการรับรู้ และประชาสัมพันธ์การจัดงานในครั้งนี้ไปยังพี่น้องประชาชนเพิ่มมากขึ้น เพื่อให้พี่น้องประชาชนได้รับรู้รับทราบและเดินทางมาเยี่ยมชม ให้กำลังใจ และอุดหนุนผลิตภัณฑ์ให้มีความคึกคัก ยิ่งมีกำลังซื้อมาก ผู้ประกอบการก็จะมีกำลังใจไปพัฒนาต่อยอดคุณภาพของสินค้า OTOP ให้มากขึ้นยิ่งขึ้นไป เพราะสินค้า OTOP ทุกชิ้น ล้วนผลิตโดยคนไทย ใช้ของไทย แรงงานไทย และเสริมสร้างคุณค่าให้กับประเทศไทย
"ผมขอเชิญชวนพี่น้องประชาชนเข้าร่วมชมงาน OTOP Midyear 2024 ระหว่างวันที่ 8 – 16 มิถุนายน 2567 ณ ชาเลนเจอร์ 1 - 3 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี เพื่อเลือกซื้อเลือกหาผลิตภัณฑ์ OTOP อันทรงคุณค่าจากชุมชนต่าง ๆ เพื่อสนับสนุนฝีมือของคนไทยและเป็นส่วนหนึ่งของการส่งเสริมเศรษฐกิจฐานราก" นายอนุทิน กล่าว
นายสยาม ศิริมงคล อธิบดีกรมการพัฒนาชุมชน กล่าวว่า ภายในงาน OTOP Midyear 2024 ในปีนี้ถือว่าเป็นโอกาสพิเศษ เป็นปีมหามงคลที่พระบาทสมเด็จพระเจ้าอยู่หัว ทรงเจริญพระชนมพรรษาครบ 6 รอบ 72 พรรษา ในวันที่ 28 กรกฎาคม 2567 "การจัดงาน OTOP ครั้งนี้จึงจัดขึ้นเพื่อเฉลิมพระเกียรติฯ ในโอกาสดังกล่าว โดยบรรยากาศในงานจะประกอบไปด้วย โซนแรก โซนนิทรรศการเฉลิมพระเกียรติพระบาทสมเด็จพระเจ้าอยู่หัว สะท้อนพระมหากรุณาธิคุณ โครงการพระราชดำริต่าง ๆ ภายใต้แนวคิด การพัฒนาประเทศ และความรู้สึกคนไทยที่มีต่อสถาบันพระมหากษัตริย์ โซนที่ 2 โซนหน่วยงานภาคีเครือข่าย โซนที่ 3 OTOP Trader จับคู่ธุรกิจ โซนที่ 4 จะเป็นการจำหน่ายผลิตภัณฑ์ OTOP มากกว่า 2,000 ร้านค้า ทั้งผ้าไทย เครื่องมือ เครื่องใช้ เครื่องจักสาน อาหาร เครื่องอุปโภคบริโภคต่าง ๆ โซนที่ 5 OTOP ชวนชิม มากกว่า 160 ร้านค้า ซึ่งหลังจากเปิดขายมาได้ 2 วัน (9-10 มิ.ย. 67) พบว่าแต่ละโซนมียอดขายรวมกันแล้วกว่า 142 ล้านบาท
"และไฮไลท์สำคัญ ได้แก่ โซนผ้าไทยใส่ให้สนุก" ซึ่งเป็นการนำเสนอผลงานแห่งการน้อมนำพระกรุณาธิคุณของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมุ่งมั่นในการสืบสาน รักษา และต่อยอด พระราชปณิธานของสมเด็จพระบรมราชชนนีพันปีหลวง โดยทรงต่อยอดด้วยพระอัจฉริยภาพด้านแฟชั่น เพื่อทำให้ผ้าไทยใส่ได้ทุกเพศ ทุกวัย ทุกเวลา ทั้งลวดลายผ้า รูปแบบ กระบวนการผลิตที่เป็นมิตรกับสิ่งแวดล้อม อีกทั้งยังมี โซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP กว่า 60 รายที่อนุรักษ์และสืบทอดภูมิปัญญาจากรุ่นสู่รุ่น โซนชุมชนท่องเที่ยว OTOP นวัตวิถีและผลิตภัณฑ์ในหมู่บ้าน OTOP นวัตวิถี โดยมีการจัดกิจกรรม ‘สนุกคิด สนุกทำ’ ผลิตภัณฑ์ชุมชน การร่วมกิจกรรมที่มีอยู่ในชุมชน ของ ภูมิปัญญาไทยท้องถิ่น จากฝีมือสู่ฝีมือ อีกด้วย" นายสยาม กล่าว
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/84256