รัฐบาลไทย-ข่าวทำเนียบรัฐบาล-“ศุภมาส” เปิดประชุม Global Sustainable Development Congress 2024 ชวนผู้นำ 90 ประเทศผลักดันอุดมศึกษาทั่วโลก ขับเคลื่อนงานวิจัย นวัตกรรม 


วันอังคารที่ 11 มิถุนายน 2567
“ศุภมาส” เปิดประชุม Global Sustainable Development Congress 2024 ชวนผู้นำ 90 ประเทศผลักดันอุดมศึกษาทั่วโลก ขับเคลื่อนงานวิจัย นวัตกรรม
......
“ศุภมาส” เปิดประชุม Global Sustainable Development Congress 2024 ชวนผู้นำ 90 ประเทศผลักดันอุดมศึกษาทั่วโลก ขับเคลื่อนงานวิจัย นวัตกรรม การเข้าถึงข้อมูล สร้างพื้นที่การสนทนาและการแลกเปลี่ยนความคิดเห็น เพื่อบรรลุเป้าหมายการพัฒนายั่งยืนของสหประชาชาติและสร้างสังคมที่เท่าเทียมและยุติธรรม
เมื่อวันที่ 11 มิถุนายน นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นผู้แทน นายเศรษฐา ทวีสิน นายกรัฐมนตรี เป็นประธานเปิดงานประชุม Global Sustainable Development Congress 2024 จัดโดยสำนักงานปลัดกระทรวง อว. และ สถาบันจัดอันดับมหาวิทยาลัยโลก Times Higher Education (THE) ระหว่างวันที่ 10-13 มิถุนายน 2567 ณ ศูนย์การประชุมแห่งชาติสิริกิติ์ พร้อมกล่าวปาฐกถาพิเศษ หัวข้อ “การพัฒนาที่ยั่งยืน (Sustainable Development)” โดยมีผู้เข้าร่วมงาน ประกอบด้วย ผู้นำในอุตสาหกรรมต่าง ๆ อาทิ มหาวิทยาลัย หน่วยงานภาครัฐ ธุรกิจ องค์กรพัฒนาเอกชนและภาคประชาสังคม กว่า 3,000 คนจาก 90 ประเทศทั่วโลก
นางสาวศุภมาส กล่าวว่า ประเทศไทยและรัฐบาลไทยได้ดำเนินนโยบายภายในต่าง ๆ เพื่อบรรลุเป้าหมายการพัฒนาที่ยั่งยืนขององค์การสหประชาชาติ โดยการศึกษาจะมีส่วนสำคัญในการเปิดโอกาสให้มนุษย์ทุกคนได้รับความ ทักษะ ทัศนคติและค่านิยมที่จำเป็นต่อการสร้างอนาคตที่ยั่งยืน ซึ่งเป็นพื้นฐานที่ประชาชนทุกคนในประเทศพึงได้รับ อันจะนำไปสู่การเข้าถึงทรัพยากรและปัจจัยที่จำเป็นต่อการดำรงชีพได้อย่างมีศักดิ์ศรี และเกิดการพัฒนาความเป็นอยู่ที่ดีของคนในสังคม ปฏิญญาได้เสนอให้มีการส่งเสริมการศึกษาเพื่อการพัฒนาที่ยั่งยืนเพื่อ “การลงทุนสำหรับอนาคต” ซึ่งเชื่อมโยงการศึกษาและการพัฒนาที่ยั่งยืนเข้าไว้ด้วยกัน และยังหมายรวมถึง “การรวมประเด็นการพัฒนาอย่างยั่งยืนที่สำคัญไว้ในการเรียน การสอน การเสริมสร้างพลังประชาชนในทุกช่วงอายุ เพื่อให้มีความรับผิดชอบต่อการสร้างอนาคตที่ยั่งยืน อีกหนึ่งปัจจัยสำคัญที่ได้มีการนำไปใช้ในการกำหนดนโยบายของประเทศ คือ การน้อมนำหลักปรัชญาเศรษฐกิจพอเพียงมาใช้เป็นหลักการสำคัญในความพยายามเพื่อการพัฒนาความยั่งยืนของประเทศไทย พร้อมให้ความสำคัญกับอุตสาหกรรม ซึ่งเป็นอีกหนึ่งปัจจัยสำคัญที่สามารถกำหนดอนาคตของประเทศ ผ่านการมีส่วนร่วมของประชากรไทย และองค์กรต่าง ๆ ทั้งภาครัฐและเอกชน เป็นกุญแจสำคัญในการสร้างความเข้าใจและความมุ่งมั่นร่วมกัน
รมว.กระทรวง อว.กล่าวต่อว่า ตนหวังว่าผู้นำระดับโลกทางวิชาการ รัฐบาล ธุรกิจ และสังคมพลเมือง หัวหน้าส่วนราชการไทย อธิการบดี และผู้บริหารสถาบันอุดมศึกษาของไทย กว่า 3,000 คนจาก 90 ประเทศทั่วโลก จะช่วยกันส่งเสริมและผลักดันให้สถาบันอุดมศึกษาจากทั่วโลกช่วยกันขับเคลื่อนโครงการด้านการศึกษา การวิจัย นวัตกรรม และการเข้าถึงข้อมูล เพื่อบรรลุเป้าหมายการพัฒนาที่ยั่งยืนขององค์การสหประชาชาติ โดยการผนึกกำลังกับภาคธุรกิจ รัฐบาล และองค์กรการกุศลเพื่อให้บรรลุวัตถุประสงค์หลัก คือ การรวมการศึกษาระดับอุดมศึกษา หน่วยงานภาครัฐ ภาคอุตสาหกรรมและสังคมเข้าด้วยกัน เพื่ออนาคตที่ยั่งยืนโดยการรวมตัวกันเพื่อสร้างพื้นที่สำหรับการสนทนาและการแลกเปลี่ยนความคิดเห็น เพื่อมอบโอกาสให้ทุกคนได้มีส่วนร่วมในการเป็นส่วนหนึ่งของการพัฒนาสังคมที่เท่าเทียมและยุติธรรม
สำหรับการประชุม Global Sustainable Development Congress 2024 ถือเป็นจุดเริ่มต้นในการจุดประกายความร่วมมือในการเปลี่ยนแปลง โดยรวบรวมผู้เชี่ยวชาญ นักคิด และนักนวัตกรรมระดับโลก เพื่อร่วมหารือเกี่ยวกับแนวทางแก้ไขเร่งด่วนด้านการพัฒนาความยั่งยืนของภาคอุดมศึกษา รัฐบาล ภาคธุรกิจ และภาคประชาสังคมเพื่อให้บรรลุเป้าหมายการพัฒนาที่ยั่งยืน (SDGs) ของสหประชาชาติ รวมถึงเป็นการส่งเสริมและผลักดันให้สถาบันอุดมศึกษาจากทั่วโลกช่วยกันขับเคลื่อนโครงการด้านการศึกษาการวิจัย นวัตกรรม และการเข้าถึงข้อมูล เพื่อบรรลุเป้าหมายการพัฒนาที่ยั่งยืน โดยมุ่งเน้นใน 6 ประเด็นสำคัญ คือ 1. การศึกษา เพศสภาพและความเหลื่อมล้ำ 2. สุขภาพ ความเป็นอยู่ที่ดี และประชากร 3. การลดการปล่อยก๊าซเรือนกระจกในภาคพลังงานและอุตสาหกรรมที่ยั่งยืน 4.ระบบอาหาร ที่ดิน น้ำ และมหาสมุทรที่ยั่งยืน 5. เมืองและชุมชนยั่งยืน และ 6. การปฏิวัติเชิงดิจิทัลสำหรับการพัฒนาที่ยั่งยืน
#กระทรวงการอุดมศึกษาวิทยาศาสตร์วิจัยและนวัตกรรม #MHESI #กระทรวงอว #อว #วิจัยและนวัตกรรม #อุดมศึกษา

ที่มา : https://www.thaigov.go.th/news/contents/details/84313