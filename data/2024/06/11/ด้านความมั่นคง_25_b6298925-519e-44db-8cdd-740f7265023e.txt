รัฐบาลไทย-ข่าวทำเนียบรัฐบาล-"บางบัวทองคล้องใจถวายพระพรด้วยใจรักและภักดี" นายอำเภอบางบัวทอง รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันอังคารที่ 11 มิถุนายน 2567
11/06/2567
พิมพ์
"บางบัวทองคล้องใจถวายพระพรด้วยใจรักและภักดี" นายอำเภอบางบัวทอง รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
"บางบัวทองคล้องใจถวายพระพรด้วยใจรักและภักดี" นายอำเภอบางบัวทอง รับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนพี่น้องประชาชนทุกคนสวมเสื้อสีเหลือง
วันนี้ (11 มิ.ย. 67) นายไพโรจน์ จึงธนาเจริญ นายอำเภอบางบัวทอง เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทย จัดกิจกรรมเดิน วิ่ง ปั่น ธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
"เนื่องในโอกาสอันเป็นมงคลนี้ ตนได้ทำพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จากนายปริญ นิทัศน์เอก นายอำเภอไทรน้อย ณ บริเวณหน้าบริษัท โชคศรีสุข จำกัด ตำบลบางบัวทอง อำเภอไทรน้อย จังหวัดนนทบุรี ซึ่งมีพี่น้องประชาชน ทั้งสองอำเภอ พร้อมใจกันใส่เสื้อเหลือง เข้าร่วมพิธีเป็นจำนวนมาก" นายไพโรจน์ กล่าวในช่วงต้น
นายไพโรจน์ จึงธนาเจริญ นายอำเภอบางบัวทอง กล่าวต่อว่า อำเภอบางบัวทองเป็นส่วนหนึ่งของเส้นทาง เดิน วิ่ง ปั่น ธงตราสัญลักษณ์เฉลิมพระเกียรติ พระบาทสมเด็จพระเจ้าอยู่หัว รัชกาลที่ 10 เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยกระทรวงมหาดไทย และจังหวัดต่าง ๆ ทั่วประเทศพร้อมใจกันจัดขึ้น โดยเริ่มต้นจากจังหวัดชายแดนที่พระบาทสมเด็จพระเจ้าอยู่หัว ได้เสด็จพระราชดำเนินไปปฏิบัติพระราชกรณียกิจ เมื่อครั้งดำรงพระอิสริยยศเป็นสมเด็จพระบรมโอรสาธิราชฯ สยามมกุฎราชกุมาร 10 จังหวัดต้นทาง (จังหวัดแม่ฮ่องสอน เชียงราย บึงกาฬ นครพนม อุบลราชธานี สระแก้ว ตราด สงขลา สตูล และจังหวัดกาญจนบุรี) เพื่อนำธงตราสัญลักษณ์ฯ เส้นทางละ 72 คัน รวม 10 เส้นทาง 720 คัน และส่งต่อธงให้กับจังหวัดถัดไป ตามเส้นทาง ทั้ง 10 สาย เพื่อนำขบวนธงตราสัญลักษณ์ฯ เข้ามาสู่กระทรวงมหาดไทย ภายในเดือนกรกฎาคม 2567 นี้
นายไพโรจน์ จึงธนาเจริญ นายอำเภอบางบัวทอง กล่าวต่อว่า หลังจากได้รับมอบธงตราสัญลักษณ์งานเฉลิมพระเกียรติฯ แล้วตนได้นำขบวน ข้าราชการ ตำรวจ และประชาชน เดิน วิ่ง ปั่น ธงตราสัญลักษณ์งานเฉลิมพระเกียรติฯ ออกจากจุดที่ 1 ใช้เส้นทางถนน บางกรวย-ไทรน้อย ไปยังจุดรับส่งธงตราสัญลักษณ์งานเฉลิมพระเกียรติฯ โดยได้เชิญธงตราสัญลักษณ์ฯ เข้าประจำจุดตั้งธง ณ โดมเอนกประสงค์ พร้อมถวายความเคารพพระบรมฉายาลักษณ์พระบาทสมเด็จพระเจ้าอยู่หัว และร้องเพลงสรรเสริญพระบารมีและเพลงสดุดีจอมราชา จากนั้นร่วมกิจกรรมเฉลิมฉลองธงตราสัญลักษณ์ฯ โดยมีการจัดนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติ และพระราชกรณียกิจในด้านต่าง ๆ รวมทั้งกิจกรรมการรับชมภาพยนตร์สารคดีเฉลิมพระเกียรติ และการแสดงอื่นๆ ร่วมกับหัวหน้าส่วนราชการประจำจังหวัด หัวหน้าส่วนราชการประจำอำเภอ องค์กรปกครองส่วนท้องถิ่น คณะครูและนักเรียนในพื้นที่อำเภอบางบัวทอง ภาคเอกชน และประชาชนในพื้นที่ เข้าร่วมกิจกรรมเป็นจำนวนมาก
นายไพโรจน์ จึงธนาเจริญ นายอำเภอบางบัวทอง กล่าวในช่วงท้ายว่า จังหวัดนนทบุรี โดยการนำของนายสุธี ทองแย้ม ผู้ว่าราชการจังหวัดนนทบุรี ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดนนทบุรีที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84314