รัฐบาลไทย-ข่าวทำเนียบรัฐบาล-จังหวัดเลย จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันจันทร์ที่ 10 มิถุนายน 2567
10/06/2567
พิมพ์
จังหวัดเลย จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดเลย จัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พ่อเมืองเผย พสกนิกรชาวจังหวัดเลยพร้อมร่วมขบวนส่งมอบธงตราสัญลักษณ์ฯ ให้จังหวัดขอนแก่นต่อไป
วันนี้ (10 มิ.ย. 67) นายชัยพจน์ จรูญพงศ์ ผู้ว่าราชการจังหวัดเลย เปิดเผยว่า ตนเป็นประธานพิธีจัดกิจกรรมเฉลิมฉลองธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี ท่าน ชู ดึ๊ก หยุง กงสุลใหญ่สาธารณรัฐสังคมนิยมเวียดนาม ณ จังหวัดขอนแก่น นายธวัช บัวพิทักษ์ ผู้พิพากษาหัวหน้าศาลจังหวัดเลย พลตรี พุทธิวัฒน์ สิริพงศ์พล ผู้บัญชาการมณฑลทหารบกที่ 28 นายอนุพงศ์ คำภูแก้ว รองผู้ว่าราชการจังหวัดเลย นายกิตติคุณ บุตรคุณ รองผู้ว่าราชการจังหวัดเลย นายสามารถ หมั่นนอก ปลัดจังหวัดเลย หัวหน้าส่วนราชการ หน่วยงานรัฐวิสาหกิจ ภาคประชาสังคม ประชาชนชาวจังหวัดเลย นักเรียน นิสิต นักศึกษา และพี่น้องประชาชนชาวจังหวัดเลย เข้าร่วมกิจกรรมเป็นจำนวนมาก
.
นายชัยพจน์ จรูญพงศ์ ผู้ว่าราชการจังหวัดเลย กล่าวอีกว่า การกิจกรรมเฉลิมฉลองธงตราสัญลักษณ์ เริ่มต้นด้วยการร่วมกันร้องเพลงสรรเสริญพระบารมี และเพลงสดุดีจอมราชา หลังจากนั้น มีการชมการจัดนิทรรศการเฉลิมพระเกียรติ 6 รอบ พระชนมพรรษา อาณาประชาราษฎร์ร่มเย็น การแสดงศิลปวัฒนธรรม การแสดงดนตรีเพลงพระราชนิพนธ์ และภาพยนตร์เฉลิมพระเกียรติเกี่ยวกับประวัติศาสตร์ชาติไทย ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ ซึ่งกิจกรรมเฉลิมฉลองธงตราสัญลักษณ์ครั้งนี้ เป็นส่วนหนึ่งของกิจกรรม เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ของจังหวัดเลย
“ สำหรับการจัดกิจกรรมในครั้งนี้ ได้รับความ สนใจจากพี่น้องประชาชน เข้ามาร่วมกิจกรรม เป็นจำนวนมาก โดยมีกิจกรรม อาทิ เช่น นิทรรศการพระราชประวัติ นิทรรศการบำบัดทุกข์บำรุงสุข นิทรรศการจิตอาสาพระราชทาน นิทรรศการพระมหากรุณาด้านการแพทย์ นิทรรศการทรงเป็นน้ำทิพย์ชโลมใจ นิทรรศการแผ่นดินแห่งธรรม นิทรรศการผู้เป็นกตัญญุตา นิทรรศการทรงเจริญพระราชไมตรี และนิทรรศการทรงส่งเสริมด้านการศึกษา และการฉายภาพยนตร์สารคดีเฉลิมพระเกียรติ ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัว ผู้ทรงพระคุณอันประเสริฐ รวมทั้ง มีการแสดงพื้นบ้าน และการแสดงศิลปวัฒนธรรม อาทิเช่น การแสดงชุดที่ 1 การแสดงดนตรีไทย การแสดงชุดที่ 2 การแสดงรำเฉลิมพระเกียรติฯ การแสดงชุดที่ 3 การแสดงหนาวลมที่เมืองเลย การแสดงชุดที่ 4 การแสดง “ฟ้อนราชภัฏเลยสดุดี ถวายภักดีองค์ราชัน” โดยมหาวิทยาลัยราชภัฏเลย และ การแสดงชุดที่ 5 การแสดงดนตรีบทเพลงพระราชนิพนธ์ ซึ่งพี่น้องประชาชนชาวจังหวัดเลย ล้วนปลื้มปีติ ที่ได้เป็นส่วนหนึ่งของกิจกรรมเทิดพระเกียรติในครั้งนี้ สำหรับวันนี้จังหวัดเลยได้เคลื่อนขบวนธงตราสัญลักษณ์ฯ เพื่อที่จะส่งมอบให้จังหวัดขอนแก่น ณ องค์การบริหารส่วนตำบลนาหนองทุ่ม อำเภอชุมแพ จังหวัดขอนแก่นต่อไป ซึ่งตลอดเส้นทางมีพี่น้องประชาชนเข้าร่วมกิจกรรมเป็นจำนวนมาก ” นายชัยพจน์ฯ กล่าวเพิ่มเติม
.
นายชัยพจน์ จรูญพงศ์ ผู้ว่าราชการจังหวัดเลย กล่าวในช่วงท้ายว่า พวกเราชาวจังหวัดเลย ต่างก็มีความปลาบปลื้มปิติเป็นล้นพ้น ที่ได้มาร่วมกันแสดงความจงรักภักดีและสำนึกในพระมหากรุณาธิคุณ อย่างหาที่สุดมิได้ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสมหามงคลสมัยพิเศษยิ่งนี้ จึงขอเชิญชวนพี่น้องประชาชนจังหวัดเลย และทุกจังหวัด ทุกพื้นที่ ทุกภูมิภาคของประเทศ ได้รวมใจกันใส่เสื้อสีเหลืองเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84253