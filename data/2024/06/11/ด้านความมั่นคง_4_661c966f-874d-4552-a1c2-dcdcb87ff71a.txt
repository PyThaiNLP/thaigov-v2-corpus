รัฐบาลไทย-ข่าวทำเนียบรัฐบาล-จังหวัดนนทบุรีจัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันจันทร์ที่ 10 มิถุนายน 2567
10/06/2567
พิมพ์
จังหวัดนนทบุรีจัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดนนทบุรีจัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พ่อเมืองเผยวันนี้ เคลื่อนขบวนเดิน วิ่ง ปั่นฯ จากอำเภอไทรน้อยสู่อำเภอบางบัวทอง
วันนี้ (10 มิ.ย. 67) นายสุธี ทองแย้ม ผู้ว่าราชการจังหวัดนนทบุรี เปิดเผยว่า จังหวัดนนทบุรี ได้จัดกิจกรรมเฉลิมฉลองธงตราสัญลักษณ์ฯการแสดงเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และการจัดกิจกรรมเฉลิมฉลองธงตราสัญลักษณ์ ฯ ในกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว โดยมีหน่วยงานส่วนราชการทุกภาคส่วน ตลอดจนถึงประชาชนชาวจังหวัดนนทบุรี เข้าร่วมกิจกรรมมากมาย ณ วัดไทรใหญ่ อำเภอไทรน้อย จังหวัดนนทบุรี
นายสุธี ทองแย้ม ผู้ว่าราชการจังหวัดนนทบุรี กล่าวว่า จังหวัดนนทบุรีได้จัดโครงการเดิน วิ่ง ปั่น ธงตราสัญลักษณ์ ฯ เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตั้งแต่เมื่อวันที่ 6 มิถุนายน 2567 ที่ผ่านมา โดยมีวัตถุประสงค์เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการวิ่ง การเดิน หรือการปั่นจักรยาน
นายสุธี ทองแย้ม ผู้ว่าราชการจังหวัดนนทบุรี กล่าวเพิ่มเติมว่า ในระหว่างวันที่ 8-9 มิถุนายน 2567 ที่ผ่านได้ดำเนินกิจกรรมดังกล่าวที่อำเภอไทรน้อย ซึ่งนอกจากการจัดกิจกรรมเดิน วิ่ง ปั่นแล้ว จังหวัดนนทบุรียังได้จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อย่างสมพระเกียรติ อาทิเช่น การจัดฉายสารคดีเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ฉัตรแก้วคุ้มเกล้าชาวประชา พระบาทสมเด็จพระเจ้าอยู่หัวผู้ทรงพระคุณอันประเสริฐ รวมไปถึงยังมีการแสดงโดยนักเรียนในพื้นที่อำเภอไทรน้อย จำนวน 7 ชุด ประกอบด้วย 1.บุษบาเสี่ยงเทียน 2.พม่ารำขวาน 3.จิตลีลาประกอบเพลงราชาทรงพระเจริญ 4.การแสดงชุดของดีจังหวัดนนทบุรี 5.รำสีนวล 6.การขับร้องเพลงไทยลูกทุ่ง และ 7.ระบำดอกบัว ซึ่งได้รับความสนใจ จากพี่น้องประชาชน เป็นจำนวนมาก โดยในวันนี้จะทำการเคลื่อนขบวนจากอำเภอไทรน้อยเข้าสู่อำเภอบางบัวทองต่อไป
นายสุธี ทองแย้ม ผู้ว่าราชการจังหวัดนนทบุรี กล่าวในช่วงท้ายว่า ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดนนทบุรีที่ได้ร่วมด้วยช่วยกัน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
-
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84248