รัฐบาลไทย-ข่าวทำเนียบรัฐบาล-​นายกฯ เผยยังไม่ทราบเรื่องจับกุมหลาน “ชาดา” เชื่อทุกอย่างเป็นไปตามกลไกทางกฎหมาย ยอมรับมีความกังวลกรณีหุ้นไทยตก


วันอังคารที่ 11 มิถุนายน 2567
11/06/2567
พิมพ์
​นายกฯ เผยยังไม่ทราบเรื่องจับกุมหลาน “ชาดา” เชื่อทุกอย่างเป็นไปตามกลไกทางกฎหมาย ยอมรับมีความกังวลกรณีหุ้นไทยตก
​นายกฯ เผยยังไม่ทราบเรื่องจับกุมหลาน “ชาดา” เชื่อทุกอย่างเป็นไปตามกลไกทางกฎหมาย ยอมรับมีความกังวลกรณีหุ้นไทยตก
วันนี้ (11 มิถุนายน 2567) เวลา 09.30 น. ณ บริเวณหน้า ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีให้สัมภาษณ์ก่อนการขึ้นประชุมคณะรัฐมนตรี (ครม.) ถึงกรณีการจับกุมนายนรเศรษฐ์  ไทยเศรษฐ์ หลานของนายชาดา ไทยเศรษฐ์ รัฐมนตรีช่วยว่าการกระทรวงมหาดไทย ว่า ตนเองยังไม่ทราบเรื่อง เชื่อว่าทุกอย่างเป็นไปตามกลไกทางกฎหมาย และในกรณีดังกล่าว ทางนายชาดา ไทยเศรษฐ์ รัฐมนตรีว่าการกระทรวงมหาดไทย ก็ไม่ได้มีอภิสิทธิ์พิเศษต้องว่าไปตามกฎหมาย
ผู้สื่อข่าวถามว่า เรื่องของแนวทางการสร้างความเชื่อมั่นกรณีหุ้นไทยตก ซึ่งปัจจัยมาจากทางการเมือง กรณีคดีใหญ่ 3 คดีที่เกิดขึ้น  นายกฯ กล่าวว่า ตนเองคิดว่าเรื่องดังกล่าว เป็นเรื่องที่ทางตลาดหุ้นไทยมีความกังวลอยู่ แต่เชื่อว่า เป็นเรื่องของแต่ละตัวบุคคล ในกรณีอดีตนายก ทักษิณชินวัตร และเรื่องพรรคก้าวไกล แต่ละเรื่องมีกลไกตามกระบวนการ ส่วนกรณีของตนเองในเรื่องชี้แจ้งต่อศาลรัฐธรรมนูญ ก็ต้องเคารพต่อศาลรัฐธรรมนูญ ซึ่งได้มีการส่งเอกสารชี้แจงต่อศาลรัฐธรรมนูญไปเป็นที่เรียบร้อยแล้ว
ผู้สื่อข่าวถามต่อไปว่า ถ้าหากผ่านพ้นเรื่องดังกล่าวทั้งสามเรื่องสถานการณ์จะกลับมาดีขึ้นหรือไม่ นายกฯ กล่าวว่า ตนเองคิดว่าเรื่องดังกล่าว คงเป็นการไม่เหมาะสมที่จะไปพูดถึงเรื่องผลที่จะเกิดขึ้นในอนาคต

ที่มา : https://www.thaigov.go.th/news/contents/details/84274