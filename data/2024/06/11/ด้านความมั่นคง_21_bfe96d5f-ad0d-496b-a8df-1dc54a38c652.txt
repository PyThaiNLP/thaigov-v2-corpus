รัฐบาลไทย-ข่าวทำเนียบรัฐบาล-ในวันอังคารที่ ๑๑ มิถุนายน ๒๕๖๗ เวลา ๑๓.๐๐ นาฬิกา นายสุทิน คลังแสง รัฐมนตรีว่าการกระทรวงกลาโหม เป็นประธานในพิธีรับรายงานตัวข้าราชการพลเรือนกลาโหม ณ ห้องสุรศักดิ์มนตรี


วันอังคารที่ 11 มิถุนายน 2567
ในวันอังคารที่ ๑๑ มิถุนายน ๒๕๖๗ เวลา ๑๓.๐๐ นาฬิกา นายสุทิน คลังแสง รัฐมนตรีว่าการกระทรวงกลาโหม เป็นประธานในพิธีรับรายงานตัวข้าราชการพลเรือนกลาโหม ณ ห้องสุรศักดิ์มนตรี
ในศาลาว่าการกลาโหม ทั้งนี้เพื่อเป็นเกียรติประวัติในโอกาสที่ได้รับการบรรจุเข้ารับราชการเป็นข้าราชการพลเรือนกลาโหมกลุ่มแรกของกระทรวงกลาโหม โดยมี ปลัดกระทรวงกลาโหม รองปลัดกระทรวงกลาโหม นายทหารชั้นผู้ใหญ่ในสังกัดสำนักงานปลัดกระทรวงกลาโหม
และคณะกรรมการข้าราชการพลเรือนกลาโหม เข้าร่วมในพิธี
จากนโยบายรัฐมนตรีว่าการกระทรวงกลาโหมที่ได้สั่งการให้เร่งรัดจัดทำอัตราตำแหน่ง ข้าราชการพลเรือนกลาโหมในภาพรวมของกระทรวงกลาโหม เพื่อทดแทนข้าราชการทหาร ซึ่งถือเป็นหนึ่งในมาตรการปรับลดจำนวนกำลังพลที่เป็นทหารของกระทรวงกลาโหม โดยเริ่มดำเนินการในตำแหน่งที่จำเป็นต้องใช้ความชำนาญเฉพาะทาง ซึ่งการปฏิบัติงานไม่ต้องใช้กำลังพลที่เป็นทหาร และจะมีการดำเนินการบรรจุข้าราชการพลเรือนกลาโหม เพื่อทดแทนข้าราชการทหารเพิ่มเติมเป็นระยะ เพื่อให้เป็นไปตามแผนปรับลดกำลังพลและนโยบายของกระทรวงกลาโหม ซึ่งมีความสอดคล้องกับนโยบายของรัฐบาล
ทั้งนี้ รัฐมนตรีว่าการกระทรวงกลาโหม ได้ให้โอวาทข้าราชการพลเรือนที่สอบผ่านโดยขอให้ทุกคนมีความภาคภูมิใจและพึงระลึกไว้เสมอว่าข้าราชการถือเป็นผู้ที่มีเกียรติและศักดิ์ศรี การที่จะปฏิบัติภารกิจให้สำเร็จตามที่ได้รับมอบหมาย จำเป็นต้องมีความรู้ความสามารถ ซึ่งเกิดจากความขยันหมั่นเพียรในการศึกษาหาความรู้เพิ่มเติม คุณสมบัติของการเป็นข้าราชการที่ดีต้องมีความซื่อสัตย์ สุจริต ปฏิบัติงานภายใต้กฎหมายระเบียบแบบแผนของทางราชการ มีจิตสาธารณะ โดยคำนึงถึงประโยชน์ส่วนรวมเป็นที่ตั้งทั้งยังขอให้ทุกคนปฏิบัติงานในหน้าที่ที่รับผิดชอบให้เต็มกำลังความสามารถและเป็นกำลังสำคัญในการขับเคลื่อนการดำเนินงานของกระทรวงกลาโหมต่อไป
สำหรับการบรรจุข้าราชการพลเรือนกลาโหมรุ่นแรกนี้ มีจำนวน ๘ อัตราใน ๔ หน่วยของสำนักงานปลัดกระทรวงกลาโหม คือกรมเทคโนโลยีสารสนทศและอวกาศกลาโหม กรมวิทยาศาสตร์และเทคโนโลยีกลาโหม สำนักงบประมาณกลาโหม และกรมการเงินกลาโหม

ที่มา : https://www.thaigov.go.th/news/contents/details/84300