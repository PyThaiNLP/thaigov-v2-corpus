รัฐบาลไทย-ข่าวทำเนียบรัฐบาล-รมว.วธ.มอบกรมการศาสนาขับเคลื่อน Soft Power ท่องเที่ยวเชิงศาสนา จัดติวเข้มมัคคุเทศก์แต่ละพื้นที่ กิจกรรมด้านศิลปวัฒนธรรม ทำปฏิทินปฏิบัติธรรมแต่ละวัด ดึงดูดนักท่องเที่ยว หนุน OFOS


วันอังคารที่ 11 มิถุนายน 2567
รมว.วธ.มอบกรมการศาสนาขับเคลื่อน Soft Power ท่องเที่ยวเชิงศาสนา จัดติวเข้มมัคคุเทศก์แต่ละพื้นที่ กิจกรรมด้านศิลปวัฒนธรรม ทำปฏิทินปฏิบัติธรรมแต่ละวัด ดึงดูดนักท่องเที่ยว หนุน OFOS
รมว.วธ.มอบกรมการศาสนาขับเคลื่อน Soft Power ท่องเที่ยวเชิงศาสนา จัดติวเข้มมัคคุเทศก์แต่ละพื้นที่ กิจกรรมด้านศิลปวัฒนธรรม ทำปฏิทินปฏิบัติธรรมแต่ละวัด ดึงดูดนักท่องเที่ยว หนุน OFOS
รมว.วธ.มอบกรมการศาสนาขับเคลื่อน Soft Power ท่องเที่ยวเชิงศาสนา จัดติวเข้มมัคคุเทศก์แต่ละพื้นที่ กิจกรรมด้านศิลปวัฒนธรรม ทำปฏิทินปฏิบัติธรรมแต่ละวัด ดึงดูดนักท่องเที่ยว หนุน OFOS เน้นฝึกอบรมทักษะอาชีพที่เกี่ยวข้องกับมิติทางศาสนา เครื่องบูชาสักการะ แกะสลักพุทธรูป เทวรูป สร้างรายได้สู่ประชาชนและชุมชน
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า เมื่อเร็วๆนี้ได้เป็นประธานการประชุมรับฟังการดำเนินงานของกรมการศาสนา โดยมีนางยุพา ทวีวัฒนะกิจบวร ปลัดกระทรวงวัฒนธรรม นาง
ลาลีวรรณ กาญจนจารี ผู้ช่วยรัฐมนตรีประจำกระทรวงวัฒนธรรม นางสาวพลอย ธนิกุล  ผู้ช่วยรัฐมนตรีประจำกระทรวงวัฒนธรรม นายชัยพล สุขเอี่ยม อธิบดีกรมการศาสนาและผู้บริหารกระทรวงวัฒนธรรม เข้าร่วม ณ กระทรวงวัฒนธรรม ซึ่งที่ประชุมได้รับรายงานโครงการสำคัญของกรมการศาสนาในปีงบประมาณพ.ศ.2567  ได้แก่ 1)โครงการส่งเสริม Soft Power การท่องเที่ยวเชิงศาสนา ประกอบด้วยกิจกรรมตามรอยเส้นทางแห่งศรัทธา 3 เส้นทาง ได้แก่ เส้นทางสักการะพระบรมธาตุ พระธาตุประจำปีเกิด 12 นักกษัตร เช่น ปีมะแม พระธาตุดอยสุเทพ จังหวัดเชียงใหม่  ปีฉลู พระธาตุลำปางหลวง จังหวัดลำปาง ปีวอก พระธาตุพนม จังหวัดนครพนม  เส้นทางความเชื่อความศรัทธาแห่งลุ่มน้ำโขง ตามรอยพญานาค  เช่น วัดมหาธาตุ ถ้ำนาคี จังหวัดนครพนม  วัดถ้ำชัยมงคล ภูลังกา ถ้ำนาคา จังหวัดบึงกาฬ
วัดภูตะเภาทอง  คำชะโนด วังนาคินทร์ จังหวัดอุดรธานี และเส้นทางตามรอยพระเถราจารย์ เช่น ครูบาเจ้าศรีวิชัย จังหวัดเชียงใหม่  หลวงปู่มั่น ภูริทัตโต วัดป่าสุทธาวาส จังหวัดสกลนคร หลวงปู่โต วัดสะตือ จังหวัดพระนครศรีอยุธยา  หลวงปู่ทวด วัดราชประดิษฐาน (วัดพะโคะ) จังหวัดสงขลา เป็นต้น
นอกจากนี้ มีกิจกรรมเข้าวัดปฏิบัติธรรมวันธรรมสวนะ “ครอบครัวหิ้วตะกร้า  ศรัทธาอิ่มบุญ  อุดหนุนชุมชน” 10 เส้นทางเสบียงบุญทั่วประเทศ  เช่น ตักบาตรข้าวเหนียว ใส่บาตรสะพานบุญรับอรุณสุโขทัย วัดตระพังทอง อำเภอเมืองสุโขทัย จังหวัดสุโขทัย   ตักบาตรหมู่บ้านมอญห้วยน้ำใส อำเภอสวนผึ้ง จังหวัดราชบุรี และกิจกรรมเสน่ห์แห่งสีสัน เทศกาลแห่งศรัทธาซึ่งเป็นกิจกรรมของศาสนาต่างๆ ได้แก่ ศาสนาพุทธ เสน่ห์วันวาน เทศกาลงานวัด ศาสนาคริสต์ เทศกาลคริสต์มาส ศาสนาพราหมณ์-ฮินดู เทศกาลนวราตรีและเทศกาลดิวาลี และศาสนาซิกข์ วันคล้ายวันประสูติพระปฐมบรมศาสดาแห่งศาสนาซิกข์
รัฐมนตรีว่าการกระทรวงวัฒนธรรม กล่าวอีกว่า 2)โครงการชุมชนคุณธรรม แหล่งเรียนรู้ บ่มเพาะ 1,000 อาชีพให้ประชาชน ตามนโยบาย ONE FAMILY ONE SOFT POWER (OFOS) ของรัฐบาล โดยส่งเสริมให้ชุมชนคุณธรรมที่มีอยู่ทั่วประเทศเป็นแหล่งเรียนรู้ บ่มเพาะคุณธรรมและอาชีพให้แก่ประชาชน สนับสนุนการยกระดับสินค้าและผลิตภัณฑ์ภูมิปัญญาท้องถิ่น  ส่งเสริมการสร้างแบรนด์และการจำหน่ายทั้งทางออนไลน์ ร้านค้าและห้างสรรพสินค้า เพื่อสร้างอาชีพและรายได้สู่ประชาชนและชุมชน ซึ่งเริ่มนำร่องที่ชุมชนคุณธรรมในอำเภอเชียงคาน จังหวัดเลย 3)โครงการจัดทำพระไตรปิฎกฉบับภาษาอังกฤษ  ตั้งเป้าหมายจะดำเนินการให้แล้วเสร็จภายในปี 2567 และ4)โครงการเสนอชื่อครูบาศรีเจ้าศรีวิชัยเป็นบุคคลสำคัญของโลกต่อองค์การการศึกษา วิทยาศาสตร์และวัฒนธรรมแห่งสหประชาชาติ (ยูเนสโก) ภายในปี 2569
“โครงการส่งเสริม Soft Power การท่องเที่ยวเชิงศาสนาและโครงการชุมชนคุณธรรม แหล่งเรียนรู้ บ่มเพาะ 1,000 อาชีพให้ประชาชนตามนโยบาย OFOS ของรัฐบาล ช่วยสร้างอาชีพ สร้างรายได้แก่ประชาชน ชุมชนและประเทศ ส่งเสริมเศรษฐกิจประเทศตามนโยบายรัฐบาล  จึงได้ให้กรมการศาสนาเพิ่มเติมแนวทางการขับเคลื่อนทั้งสองโครงการอย่างการท่องเที่ยวเชิงศาสนา ก็ให้ไปอบรมความรู้เพิ่มเติมให้แก่มัคคุเทศก์ของแหล่งท่องเที่ยวเชิงศาสนาแต่ละพื้นที่เพื่อต้อนรับและให้ความรู้แก่นักท่องเที่ยวได้มากขึ้น การจัดกิจกรรมด้านศิลปวัฒนธรรมในวัด ศาสนสถานที่เป็นแหล่งมรดกทางวัฒนธรรม การจัดทำปฏิทินปฏิบัติธรรมในวัดต่างๆ เพื่อส่งเสริมการท่องเที่ยวเชิงศาสนา  ส่วนโครงการชุมชนคุณธรรม แหล่งเรียนรู้ บ่มเพาะ 1,000 อาชีพให้ประชาชน ให้มุ่งเน้นฝึกอบรมทักษะอาชีพที่เกี่ยวข้องกับมิติทางศาสนา เช่น การทำเครื่องบูชาสักการะ การแกะสลัก หล่อพระพุทธรูป เทวรูป พญานาค และของที่ระลึกที่เกี่ยวข้องกับแหล่งท่องเที่ยวเชิงศาสนาในแต่ละพื้นที่ โดยให้ประสานกับกรมศิลปากรจัดวิทยากรด้านช่างฝีมือเข้ามาช่วยอบรมให้ความรู้แก่ประชาชนแต่ละชุมชน” นางสาวสุดาวรรณ กล่าว

ที่มา : https://www.thaigov.go.th/news/contents/details/84310