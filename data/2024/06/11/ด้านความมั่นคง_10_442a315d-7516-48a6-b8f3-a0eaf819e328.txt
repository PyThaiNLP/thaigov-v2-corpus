รัฐบาลไทย-ข่าวทำเนียบรัฐบาล-พ่อเมืองลำปางส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับจังหวัดตาก


วันจันทร์ที่ 10 มิถุนายน 2567
10/06/2567
พิมพ์
พ่อเมืองลำปางส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับจังหวัดตาก
พ่อเมืองลำปางส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับจังหวัดตาก พร้อมเชิญชวนประชาชนทุกคนพร้อมใจกันใส่เสื้อสีเหลือง มาร่วมเป็นส่วนหนึ่งของกิจกรรม
พ่อเมืองลำปางส่งมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้กับจังหวัดตาก พร้อมเชิญชวนประชาชนทุกคนพร้อมใจกันใส่เสื้อสีเหลือง มาร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ
วันนี้ (10 มิ.ย. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า ตนพร้อมด้วย รองผู้ว่าราชการจังหวัดลำปาง หัวหน้าส่วนราชการ หัวหน้าหน่วยงานรัฐวิสาหกิจ นายอำเภอ คณะผู้บริหารองค์กรปกครองส่วนท้องถิ่น คณะครูจากสถานศึกษาในพื้นที่ และประชาชนชาวจังหวัดลำปาง นำขบวนเดิน วิ่ง ปั่น ธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มาองค์การบริหารส่วนตำบลวังจันทร์ อำเภอสามเงา จังหวัดตาก ซึ่งเป็นเขตรอยต่อระหว่างจังหวัดลำปางกับจังหวัดตาก เพื่อนำธงตราสัญลักษณ์ฯ ส่งมอบต่อให้กับนายสมชัย กิจเจริญรุ่งโรจน์ ผู้ว่าราชการจังหวัดตาก เพื่อให้จังหวัดตากจัดกิจกรรมฯในพื้นที่ต่อไป
.
นายชัชวาลย์ ฉายะบุตร ผู้ว่าราชการจังหวัดลำปาง กล่าวอีกว่า เมื่อคืนที่ผ่านมาจังหวัดลำปางได้จัดกิจกรรมเฉลิมฉลองธงตราสัญลักษณ์ฯ โดยมีการแสดงศิลปวัฒนธรรมพื้นบ้านของนักเรียนและเยาวชน ชมภาพยนตร์/สารคดีเฉลิมพระเกียรติประวัติศาสตร์ชาติไทย นิทรรศการเฉลิมพระเกียรติพระบาทสมเด็จพระเจ้าอยู่หัว ภายในอาคารมิวเซียมลำปาง ซึ่งมีพี่น้องประชาชนชาวลำปางได้ร่วมรับชมเป็นจำนวนมาก รวมทั้ง พร้อมใจกันใส่เสื้อเหลือง มาร่วมเป็นส่วนหนึ่งของกิจกรรมเพื่อแสดงออกถึงความจงรักภักดีในโอกาสมหามงคลของคนทั้งชาติ และเมื่อเช้านี้ตนได้นำส่วนราชการ ภาคีเครือข่าย และพี่น้องชาวจังหวัดลำปางเคลื่อนขบวนธงตามเส้นทางที่กำหนดมายังองค์การบริหารส่วนตำบลวังจันทร์ อำเภอสามเงา จังหวัดตาก เพื่อส่งต่อให้ท่านผู้ว่าราชการจังหวัดตากดำเนินการต่อไป ซึ่งมีพี่น้องประชาชนร่วมกิจกรรมตลอดเส้นทางเป็นจำนวนมาก
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า พวกเราชาวจังหวัดลำปาง ต่างก็มีความปลาบปลื้มปิติเป็นล้นพ้น ที่ได้มาร่วมกันแสดงความจงรักภักดีและสำนึกในพระมหากรุณาธิคุณ อย่างหาที่สุดมิได้ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสมหามงคลสมัยพิเศษยิ่งนี้ จึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงรวมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชาในการร่วมเดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84254