รัฐบาลไทย-ข่าวทำเนียบรัฐบาล-“ศุภมาส” ร่วมพิธีเปิด “OTOP MIDYEAR 2024” หลากหลายผลิตภัณฑ์ สีสันภูมิปัญญาไทย ชูสินค้า เอกลักษณ์ท้องถิ่น งานหัตถศิลป์ ล้ำค่า อลังการงานผ้า จากฝีมือคนไทย 


วันอังคารที่ 11 มิถุนายน 2567
“ศุภมาส” ร่วมพิธีเปิด “OTOP MIDYEAR 2024” หลากหลายผลิตภัณฑ์ สีสันภูมิปัญญาไทย ชูสินค้า เอกลักษณ์ท้องถิ่น งานหัตถศิลป์ ล้ำค่า อลังการงานผ้า จากฝีมือคนไทย
......
“ศุภมาส” ร่วมพิธีเปิด “OTOP MIDYEAR 2024” หลากหลายผลิตภัณฑ์ สีสันภูมิปัญญาไทย ชูสินค้า เอกลักษณ์ท้องถิ่น งานหัตถศิลป์ ล้ำค่า อลังการงานผ้า จากฝีมือคนไทย
เมื่อวันที่ 10 มิ.ย. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย น.ส.สุณีย์ เลิศเพียรธรรม หัวหน้าผู้ตรวจราชการกระทรวง อว. และคณะ เข้าร่วมพิธีเปิดงาน “OTOP MIDYEAR 2024” โดยมี นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานเปิดงาน ณ อาคารชาเลนเจอร์ 1-3 ศูนย์การแสดงสินค้าและการประชุมอิมแพ็ค เมืองทองธานี
นายอนุทิน กล่าวว่า รัฐบาลมีนโยบายในการลดความเหลื่อมล้ำทางสังคมโดยการส่งเสริมให้ประชาชนมีอาชีพ มีงานทำและสร้างรายได้ โดยการสนับสนุนโครงการหนึ่งตำบล หนึ่งผลิตภัณฑ์ สนับสนุนให้ชุมชนได้มีโอกาสเข้าถึงองค์ความรู้สมัยใหม่แหล่งเงินทุน รวมทั้งพัฒนาขีดความสามารถในการบริหารจัดการ และการตลาดเพื่อเชื่อมโยงผลิตภัณฑ์ จากชุมชนสู่ตลาดทั้งในประเทศและต่างประเทศ โดยมุ่งหวังให้ผู้ผลิต ผู้ประกอบการ OTOP มีรายได้เพิ่มขึ้นจากการจำหน่ายผลิตภัณฑ์ การจัดงานในครั้งนี้รัฐบาลให้ความสำคัญกับการขยายผลและสนับสนุนโครงการหนึ่งตำบล หนึ่งผลิตภัณฑ์ และมีการพัฒนาผลิตภัณฑ์ OTOP ด้วยการพัฒนาผู้ผลิต ส่งเสริมผู้ประกอบการ ยกระดับคุณภาพมาตรฐานผลิตภัณฑ์ระดับ 3-5 ดาว และเพิ่มช่องทางการตลาดให้มากยิ่งขึ้น และเป็นโอกาสที่ดีที่เราจะแสดงถึงวัฒนธรรม ความมั่นคงทางวัฒนธรรม ตลอดจนถึงประเพณีของชาวไทยให้ชาวต่างชาติได้เห็นถึงความก้าวหน้า ของผลิตภัณฑ์ OTOP โดยทุกท่านจะได้เลือกซื้อสินค้าชุมชนที่มีคุณภาพสูง เป็นผลิตภัณฑ์ของคนไทยที่ตอบสนองนโยบายรัฐบาลในการกระตุ้นเศรษฐกิจของประเทศอีกทางหนึ่งด้วย
“ฝากประชาสัมพันธ์การจัดงานในครั้งนี้ไปยังพี่น้องประชาชนเพิ่มมากขึ้น เพื่อให้พี่น้องประชาชนได้รับรู้รับทราบและเดินทางมาเยี่ยมชม ให้กำลังใจ และอุดหนุนผลิตภัณฑ์ให้มีความคึกคัก ยิ่งมีกำลังซื้อมาก ผู้ประกอบการก็จะมีกำลังใจไปพัฒนาต่อยอดคุณภาพของสินค้า OTOP ให้มากขึ้นยิ่งขึ้นไป เพราะ สินค้า OTOP ทุกชิ้น ล้วนผลิตโดยคนไทย ใช้ของไทย แรงงานไทยและเสริมสร้างคุณค่าให้กับประเทศไทย" รองนายก กล่าวทิ้งท้าย
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/84264