รัฐบาลไทย-ข่าวทำเนียบรัฐบาล-“ตักศิลานคร หลอมรวมพลัง เดิน วิ่ง ปั่น เฉลิมพระเกียรติ ด้วยใจภักดิ์” จังหวัดมหาสารคาม บูรณาการภาคีเครือข่ายทุกภาคส่วน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ


วันอังคารที่ 11 มิถุนายน 2567
11/06/2567
พิมพ์
“ตักศิลานคร หลอมรวมพลัง เดิน วิ่ง ปั่น เฉลิมพระเกียรติ ด้วยใจภักดิ์” จังหวัดมหาสารคาม บูรณาการภาคีเครือข่ายทุกภาคส่วน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ
“ตักศิลานคร หลอมรวมพลัง เดิน วิ่ง ปั่น เฉลิมพระเกียรติ ด้วยใจภักดิ์” จังหวัดมหาสารคาม บูรณาการภาคีเครือข่ายทุกภาคส่วน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
“ตักศิลานคร หลอมรวมพลัง เดิน วิ่ง ปั่น เฉลิมพระเกียรติ ด้วยใจภักดิ์” จังหวัดมหาสารคาม บูรณาการภาคีเครือข่ายทุกภาคส่วน จัดกิจกรรมเฉลิมฉลองธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยพลังแห่งความจงรักภักดีครอบคลุมทุกพื้นที่ตักศิลานคร
วันนี้ (11 มิ.ย.67) นายวิบูรณ์ แววบัณฑิต ผู้ว่าราชการจังหวัดมหาสารคาม เปิดเผยว่า จังหวัดมหาสารคามได้จัดพิธีรับธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จำนวน 72 ธง จากนายทรงพล ใจกริ่ม ผู้ว่าราชการจังหวัดร้อยเอ็ด ที่บริเวณวัดท่างาม ตำบลห้วยแอ่ง อำเภอเมือง จังหวัดมหาสารคาม โดยมีรองผู้ว่าราชการจังหวัดมหาสารคาม หัวหน้าส่วนราชการ ข้าราชการ และประชาชนจังหวัดมหาสารคาม ร่วมเชิญธงตราสัญลักษณ์งานเฉลิมพระเกียรติฯ เดิน วิ่ง ปั่น จากวัดท่างาม ตำบลห้วยแอ่ง อำเภอเมือง จังหวัดมหาสารคาม ไปตามเส้นทางถนนแจ้งสนิท อันเป็นถนนเชื่อมสายใยรักชาวร้อยเอ็ด-มหาสารคาม มุ่งสู่ใจกลางเมืองมหาสารคาม เพื่อนำธงตราสัญลักษณ์งานเฉลิมพระเกียรติฯ ทั้ง 72 ธง ประดิษฐานที่อุทยานการเรียนรู้มหาสารคาม บริเวณอาคารศาลากลางจังหวัดหลังเก่า เพื่อจัดกิจกรรมเฉลิมฉลองธงตราสัญลักษณ์ฯ ในวันนี้
นายวิบูรณ์ แววบัณฑิต ผู้ว่าราชการจังหวัดมหาสารคาม กล่าวว่า สำหรับเส้นทางการ เดิน วิ่ง ปั่น ธงตราสัญลักษณ์งานเฉลิมพระเกียรติฯ ของจังหวัดมหาสารคาม จัดอยู่ในสายที่ 4 จาก 10 สาย โดยเริ่มจากจังหวัดนครพนมต่อมายังจังหวัดสกลนคร จังหวัดมุกดาหาร จังหวัดกาฬสินธุ์ จังหวัดร้อยเอ็ด และจังหวัดมหาสารคาม ก่อนจะส่งต่อให้กับจังหวัดขอนแก่น ในวันที่ 12 มิ.ย. 67 ณ องค์การบริหารส่วนตำบลดอนหัน อำเภอเมืองขอนแก่น จังหวัดขอนแก่น โดยใช้เส้นทางถนนนครสวรรค์ หรือทางหลวงแผ่นดินหมายเลข 208
“โดยกิจกรรมเฉลิมฉลองฯ ในวันนี้ จังหวัดมหาสารคาม ได้บูรณาการสรรพกำลังและบูรณาการงานร่วมกับส่วนราชการ ห้าง ร้าน และภาคีเครือข่าย ร่วมกนจัดนิทรรศการเฉลิมพระเกียรติพระบาทสมเด็จพระเจ้าอยู่หัว เกี่ยวกับพระราชประวัติ และพระราชกรณียกิจ ตลอดจนการฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย ณ บริเวณด้านหน้าที่ว่าการอำเภอเมืองมหาสารคาม จังหวัดมหาสารคาม รวมถึงจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล ซึ่งมีพี่น้องประชาชนชาวมหาสารคามได้ร่วมรับชมภาพยนตร์ และนิทรรศการเป็นจำนวนมาก และสิ่งที่ทุกคนตั้งใจกันแสดงออกอย่างเต็มหัวใจ คือ ทุกคนต่างร่วมกันสวมใส่เสื้อสีเหลืองซึ่งเป็นสีประจำวันเฉลิมพระชนมพรรษาอย่างพร้อมเพรียง” นายวิบูรณ์ฯ กล่าว
นายวิบูรณ์ แววบัณฑิต ผู้ว่าราชการจังหวัดมหาสารคาม กล่าวในช่วงท้าย ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของพวกเรา “ชาวตักศิลานคร" และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยพี่น้องประชาชนทุกพื้นที่ที่อยู่ระหว่างเตรียมความพร้อมร่วมกิจกรรม สามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84316