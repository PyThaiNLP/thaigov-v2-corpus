รัฐบาลไทย-ข่าวทำเนียบรัฐบาล-"เมืองดอกแคน แดนดอกคูน แก่นธรรมนำใจ เทิดไท้องค์ราชัน" จังหวัดขอนแก่น รวมพลังทุกภาคส่วน รับมอบธงตราสัญลักษณ์งานเฉลิมพระเกียรติฯ จากจังหวัดเลย พร้อม เดิน วิ่ง ปั่น ธงตราสัญลักษณ์ฯ


วันอังคารที่ 11 มิถุนายน 2567
11/06/2567
พิมพ์
"เมืองดอกแคน แดนดอกคูน แก่นธรรมนำใจ เทิดไท้องค์ราชัน" จังหวัดขอนแก่น รวมพลังทุกภาคส่วน รับมอบธงตราสัญลักษณ์งานเฉลิมพระเกียรติฯ จากจังหวัดเลย พร้อม เดิน วิ่ง ปั่น ธงตราสัญลักษณ์ฯ
จังหวัดขอนแก่น รวมพลังทุกภาคส่วน รับมอบธงตราสัญลักษณ์งานเฉลิมพระเกียรติฯ จากจังหวัดเลย พร้อม เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (11 มิ.ย. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้จัดพิธีรับมอบธงตราสัญลักษณ์ งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2566 จากนายชัยพจน์ จรูญพงศ์ ผู้ว่าราชการจังหวัดเลย เป็นผู้ส่งมอบ ซึ่งมีหัวหน้าส่วนราชการ ข้าราชการ ศาล ทหาร ตำรวจ และประชาชนจังหวัดเลย ร่วมส่งมอบร่วมเป็นจำนวนมาก ณ องค์การบริหารส่วนตำบลนาหนองทุ่ม อำเภอชุมแพ จังหวัดขอนแก่น
นายไกรสร กองฉลาด ผู้ว่าราชการจังหวัดขอนแก่น กล่าวว่า การจัดโครงการเดิน วิ่ง ปั่น ธงตราสัญลักษณ์ ในครั้งนี้ จัดขึ้นเพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ซึ่งกิจกรรมดังกล่าวจะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัดและเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายไกรสร กองฉลาด ผู้ว่าราชการจังหวัดขอนแก่น กล่าวต่ออีกว่า จังหวัดขอนแก่น ได้รับมอบธงตราสัญลักษณ์ฯ เป็นจังหวัดลำดับที่ 6 ในสายที่ 3 ซึ่งเริ่มต้นตั้งแต่จังหวัดบึงกาฬ จังหวัดหนองคาย จังหวัดอุดรธานี จังหวัดหนองบัวลำภู และจังหวัดเลย โดยจังหวัดขอนแก่นได้จัดกิจกรรมเดิน วิ่ง ปั่น ธงตราสัญลักษณ์ฯ เพื่อเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้พสกนิกรทุกหมู่เหล่าได้มีส่วนร่วมในการแสดงความจงรักภักดีและน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ซึ่งจังหวัดขอนแก่นจะเป็นการรับธงตราสัญลักษณ์จากจังหวัดเลย ณ ตำบลนาหนองทุ่ม อำเภอชุมแพ ซึ่งเป็นพื้นที่รอยต่อกับอำเภอภูกระดึง จังหวัดเลย เคลื่อนขบวนผ่านอำเภอชุมแพ หนองเรือ บ้านฝาง และอำเภอเมืองขอนแก่น เพื่อนำมาเก็บรักษาไว้ ณ ศาลากลางจังหวัดขอนแก่น
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า ขอขอบคุณหน่วยงานที่เกี่ยวข้องทุกภาคส่วน ตลอดจนถึงพี่น้องประชาชนชาวจังหวัดขอนแก่น ที่ได้ร่วมด้วยช่วยกัน เดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้อย่างสมพระเกียรติ ซี่งแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเยื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84309