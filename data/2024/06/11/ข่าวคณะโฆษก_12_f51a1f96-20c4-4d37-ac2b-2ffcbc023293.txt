รัฐบาลไทย-ข่าวทำเนียบรัฐบาล-ครม. รับทราบผลการดำเนินการของ กค. ตามที่ได้มอบหมายให้ดำเนินการเกี่ยวกับข้อเสนอแนะตามมาตรการป้องกันการทุจริตในการดำเนินนโยบายการจัดซื้อจัดจ้างฯ


วันอังคารที่ 11 มิถุนายน 2567
11/06/2567
พิมพ์
ครม. รับทราบผลการดำเนินการของ กค. ตามที่ได้มอบหมายให้ดำเนินการเกี่ยวกับข้อเสนอแนะตามมาตรการป้องกันการทุจริตในการดำเนินนโยบายการจัดซื้อจัดจ้างฯ
​ครม. รับทราบผลการดำเนินการของ กค. ตามที่ได้มอบหมายให้ดำเนินการเกี่ยวกับข้อเสนอแนะตามมาตรการป้องกันการทุจริตในการดำเนินนโยบายการจัดซื้อจัดจ้างผลิตภัณฑ์และบริการนวัตกรรมในบัญชีนวัตกรรมไทย
วันนี้ (11 มิถุนายน 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า กระทรวงการคลัง (กค.) ได้สรุปผลการพิจารณา - ผลการดำเนินการ/ความเห็นในภาพรวม ซึ่ง ครม. ได้มอบหมายให้ กค. ดำเนินการหลัง มีมติรับทราบข้อเสนอแนะตามมาตรการป้องกันการทุจริตในการดำเนินนโยบายการจัดซื้อจัดจ้างผลิตภัณฑ์และบริการนวัตกรรมในบัญชีนวัตกรรมไทย เมื่อวันที่ 9 เมษายน 2567 นั้น
รองโฆษกประจำสำนักนายกรัฐมนตรี กล่าวว่า กค. เห็นว่า ข้อเสนอแนะตามมาตรการป้องกันการทุจริตในการดำเนินนโยบายการจัดซื้อจัดจ้างผลิตภัณฑ์และบริการนวัตกรรมในบัญชีนวัตกรรมไทยตามที่คณะกรรมการป้องกันและปราบปรามการทุจริตแห่งชาติเสนอ จำนวน 11 ประเด็น มีหน่วยงานที่เกี่ยวข้องจำนวนมาก และได้รายงานความคืบหน้า ดังนี้
1. วันที่ 26 เมษายน 2567 ได้ดำเนินการขอทราบความคิดเห็นตามมาตรการฯ ไปยังหน่วยงานที่เกี่ยวข้อง 9 หน่วยงาน
2. หลังจากได้รับทราบความเห็นของหน่วยงานที่เกี่ยวข้องแล้ว เพื่อให้การดำเนินการตามข้อเสนอแนะเกิดความชัดเจนในการปฏิบัติเกี่ยวกับเรื่องดังกล่าว จึงได้จัดให้มีการประชุมระดมความคิดเห็นเพิ่มเติมในวันอังคารที่ 14 พฤษภาคม 2567
3. ปัจจุบันอยู่ระหว่างแจ้งเวียนรับรองรายงานการประชุมภายในวันที่ 17 มิถุนายน 2567 หากพ้นระยะเวลาดังกล่าวแล้ว กค. จะเร่งดำเนินการเสนอความเห็นในภาพรวมต่อ ครม. ต่อไป

ที่มา : https://www.thaigov.go.th/news/contents/details/84303