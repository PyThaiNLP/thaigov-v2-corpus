รัฐบาลไทย-ข่าวทำเนียบรัฐบาล-"เมืองลุง เมืองแห่งวัฒนธรรม เมืองแห่งความจงรักภักดี" ผู้ว่าฯ พัทลุง นำภาคีเครือข่ายจัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว 


วันอังคารที่ 11 มิถุนายน 2567
11/06/2567
พิมพ์
"เมืองลุง เมืองแห่งวัฒนธรรม เมืองแห่งความจงรักภักดี" ผู้ว่าฯ พัทลุง นำภาคีเครือข่ายจัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว
"เมืองลุง เมืองแห่งวัฒนธรรม เมืองแห่งความจงรักภักดี" ผู้ว่าฯ พัทลุง นำภาคีเครือข่ายจัดกิจกรรมเฉลิมฉลองการเดิน วิ่ง ปั่น ธงตราสัญลักษณ์งานเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (11 มิ.ย. 67) นางนิศากร วิศิษฏ์สรอรรถ ผู้ว่าราชการจังหวัดพัทลุง เปิดเผยว่า ตนได้เป็นประธานนำขบวน เดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคล เฉลิมพระชนมพรรษา 6 รอบ 72 พรรษา 28 กรกฎาคม 2567 โดยมีหัวหน้าส่วนราชการ ประชาชนจิตอาสา และประชาชนชาวจังหวัดพัทลุงพร้อมใจกันสวมใส่เสื้อสีเหลืองเข้าร่วมกิจกรรมเป็นจำนวนมาก
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวว่า จังหวัดพัทลุง ได้รับธงตราสัญลักษณ์ฯ มาเป็นจังหวัดลำดับที่ 5 ในสายที่ 8 ต่อจากจังหวัดยะลา จังหวัดนราธิวาส จังหวัดปัตตานี และจังหวัดสงขลา ตั้งแต่เมื่อวันที่ 9 มิ.ย. 67 ซึ่งจังหวัดพัทลุงได้นำธงตราสัญลักษณ์มาจัดกิจกรรมโครงการเดิน วิ่ง ปั่น ธงตราสัญลักษณ์ เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้ทุกภาคส่วนในพื้นที่จังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวเพิ่มเติมว่า วานนี้จังหวัดพัทลุงได้จัดกิจกรรม เดิน วิ่ง ปั่น ธงตราสัญลักษณ์ ฯ โดยมี นายปรีชา นวลน้อย รองผู้ว่าราชการจังหวัดพัทลุง พร้อมหัวหน้าส่วนราชการจังหวัดพัทลุง นายพรพนม จันทรเทพ นายอำเภอป่าบอน และชาวอำเภอป่าบอน จังหวัดพัทลุง ร่วมกันนำขบวน เดิน วิ่ง ปั่น ธงตราสัญลักษณ์ ฯ ออกเดินทางไปยังเส้นทางที่กำหนด โดยเริ่มจากสำนักงานเทศบาลตำบลป่าบอน เคลื่อนที่ไปตามเส้นทางที่ทางหลวงแผ่นดินหมายเลข 4 ไปยังจุดพักธงตราสัญลักษณ์ สำนักงานพัฒนา ภาค 4 อำเภอตะโหมด มุ่งหน้าไปถึงอำเภอบางแก้ว , อำเภอกงหรา และอำเภอศรีนครินทร์ ก่อนที่จะเดินทางไปถึงศาลหลักเมืองจังหวัดพัทลุง เพื่อนำธงตราสัญลักษณ์ ฯ มาพักไว้เป็นเวลา 2 คืน
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวต่ออีกว่า นอกจากกิจกรรม เดิน วิ่ง ปั่น ธงตราสัญลักษณ์ฯ แล้ว จังหวัดพัทลุงได้จัดกิจกรรมเฉลิมพระเกียรติฯ เป็นจำนวนมาก อาทิ นิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ การฉายภาพยนตร์เฉลิมพระเกียรติเกี่ยวกับประวัติศาสตร์ชาติไทย การทำจิตอาสาบำเพ็ญสาธารณประโยชน์และบำเพ็ญสาธารณกุศลร่วมกัน นอกจากนี้ยังมีการแสดงพื้นบ้าน และการแสดงศิลปวัฒนธรรมท้องถิ่น ซึ่งล้วนแล้วแต่ได้รับพระมหากรุณาธิคุณในการทรงส่งเสริมและอนุรักษ์มรดกทางวัฒนธรรมของชาติ โดยเฉพาะอย่างยิ่ง "โนรา" ศิลปะการแสดงพื้นบ้านที่ผูกพันกับวัฒนธรรมและวิถีชีวิตผู้คนในจังหวัดพัทลุงและภาคใต้ของประเทศไทย มีเอกลักษณ์เด่นในการร้องและการร่ายรำ ซึ่งสะท้อนมรดกที่สืบทอดต่อกันมาของชาวบ้านรุ่นต่อรุ่น “โนรา” ได้รับการยอมรับว่าเป็นศิลปะการแสดงอันวิจิตรงดงามที่ควรค่าแก่การเผยแพร่ให้ประชาคมโลกได้รับรู้วันที่ 15 ธันวาคม 2564 ที่ประชุมคณะกรรมการระหว่างรัฐบาลว่าด้วยการสงวนรักษามรดกทางวัฒนธรรมที่จับต้องไม่ได้ (Intergovernmental Committee for the Safeguarding of the Intangible Cultural Heritage: ICS-ICH) ครั้งที่ 16 ผ่านการประชุมทางไกลเต็มรูปแบบ มีมติให้ขึ้นทะเบียน “โนรา” หรือ “Nora, Dance Drama in Southern Thailand” ในบัญชีรายการตัวแทนมรดกวัฒนธรรมที่จับต้องไม่ได้ของมนุษยชาติ (Representative List of the Intangible Cultural Heritage of Humanity – บัญชี RL) ภายใต้อนุสัญญาว่าด้วยการสงวนรักษามรดกวัฒนธรรมที่จับต้องไม่ได้ ค.ศ. 2003 Convention for the Safeguarding of the Intangible Cultural Heritage) ขององค์การการศึกษา วิทยาศาสตร์ และวัฒนธรรมแห่งสหประชาชาติ หรือยูเนสโก โดย “โนรา” เป็นมรดกทางวัฒนธรรมที่จับต้องไม่ได้ขององค์การยูเนสโกลำดับที่ 3 ของไทย และในวันนี้จังหวัดพัทลุงจะเคลื่อนขบวน เดิน วิ่ง ปั่น ธงตราสัญลักษณ์ ฯ อีกครั้ง เพื่อนำไปส่งต่อให้กับจังหวัดนครศรีธรรมราช ที่จะนำไปจัดกิจกรรมเป็นจังหวัดถัดไป
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวในช่วงท้ายว่า กิจกรรม เดิน วิ่ง ปั่น ธงตราสัญลักษณ์ฯ จะเป็นการเดิน วิ่ง ปั่น ธงตราสัญลักษณ์เฉลิมพระเกียรติฯ เส้นทางละ 72 คัน รวม 10 เส้นทาง 720 คัน ส่งต่อไปยังทุกจังหวัด และเคลื่อนขบวนธงตราสัญลักษณ์จากทุกภูมิภาคเข้ามายังกระทรวงมหาดไทย เพื่อนำเข้าขบวนเชิญคนโทน้ำศักดิ์สิทธิ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพิธีมหามงคลเฉลิมพระชนมพรรษา 6 รอบ 28 กรกฎาคม 2567 ดังนั้น ตนจึงขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ พร้อมใจกันใส่เสื้อสีเหลือง ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ ยืนให้กำลังใจ หรือ ร่วมกิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของพวกเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือ ที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84311