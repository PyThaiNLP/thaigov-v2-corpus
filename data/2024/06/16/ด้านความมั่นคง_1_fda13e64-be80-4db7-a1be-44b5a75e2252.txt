รัฐบาลไทย-ข่าวทำเนียบรัฐบาล-“ชัยภูมิประชา น้อมอาสาเดิน วิ่ง ปั่น รวมใจ เทิดไท้องค์ราชา” ผู้ว่าฯ ชัยภูมิ นำพสกนิกรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว


วันเสาร์ที่ 15 มิถุนายน 2567
15/06/2567
พิมพ์
“ชัยภูมิประชา น้อมอาสาเดิน วิ่ง ปั่น รวมใจ เทิดไท้องค์ราชา” ผู้ว่าฯ ชัยภูมิ นำพสกนิกรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว
ผู้ว่าฯ ชัยภูมิ นำพสกนิกรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เป็นวันที่ 2 พร้อมเชิญชวนพี่น้องประชาชนทุกอำเภอ ได้เข้ามาร่วมกิจกรรม
“ชัยภูมิประชา น้อมอาสาเดิน วิ่ง ปั่น รวมใจ เทิดไท้องค์ราชา” ผู้ว่าฯ ชัยภูมิ นำพสกนิกรร่วมกิจกรรมเดิน วิ่ง ปั่น ธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เป็นวันที่ 2 พร้อมเชิญชวนพี่น้องประชาชนทุกอำเภอ ได้เข้ามาร่วมกิจกรรมโดยพร้อมเพรียงกันเพื่อถวายความจงรักภักดีแด่พระบาทสมเด็จพระเจ้าอยู่หัว
วันนี้ (15 มิ.ย. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า วานนี้ จังหวัดชัยภูมิได้จัดพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 72 พรรษา 28 กรกฎาคม 2567 จาก นายไกรสร กองฉลาด ผู้ว่าราชการจังหวัดขอนแก่น ซึ่งเดินทางมาพร้อมคณะ เชิญธงมาส่งให้แก่จังหวัดชัยภูมิ ณ ลานด้านหน้าที่ทำการองค์การบริหารส่วนจังหวัดชัยภูมิ (ส่วนหน้า) ตำบลช่องสามหมอ อำเภอคอนสวรรค์ จังหวัดชัยภูมิ รวมจำนวนธงตราสัญลักษณ์ฯ ทั้งสิ้น 144 คันธง โดยมี ผู้พิพากษาหัวหน้าศาลจังหวัดชัยภูมิ ผู้บังคับการตำรวจภูธรจังหวัดชัยภูมิ รองผู้อำนวยการรักษาความมั่นคงภายในจังหวัดชัยภูมิ (ท) หัวหน้าส่วนราชการ สมาชิกเหล่ากาชาดจังหวัดชัยภูมิ และประชาชนชาวชัยภูมิ เข้าร่วมพิธีเป็นจำนวนมาก
นายอนันต์ฯ กล่าวต่อไปว่า ในวันนี้จังหวัดชัยภูมิ จะได้ทำการเชิญธงตราสัญลักษณ์ฯ เพื่อจัดแบ่งออกเป็น 2 สาย สายละ 72 คันธง เพื่อนำไปจัดกิจกรรม เดิน วิ่ง ปั่น ในแต่ละอำเภอของจังหวัด ให้พี่น้องประชาชนชาวชัยภูมิทุกพื้นที่สามารถเข้ามามีส่วนร่วมได้โดยทั่วกัน ซึ่งจะจัดแบ่งสายออกเป็น สายที่ 1 ได้เริ่มกิจกรรมเดิน วิ่ง ปั่น ตั้งแต่เวลา 05.30 น. ขบวนธงตราสัญลักษณ์ฯ เดินทางจากศาลากลางจังหวัดชัยภูมิไปยังที่ว่าการอำเภอบ้านแท่น (ระยะทาง 91.2 กิโลเมตร) เวลา 07.00 น. นายอำเภอบ้านแท่น เชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอเวลา 09.00 น. นายอำเภอบ้านแท่น ทำพิธีส่งมอบธงตราสัญลักษณ์ฯ ให้กับ นายอำเภอภูเขียว เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 11.30 น. นายอำเภอภูเขียว ทำพิธีส่งมอบธงตราสัญลักษณ์ฯ ให้กับ นายอำเภอคอนสาร เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่นพร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 14.00 น. นายอำเภอคอนสาร ทำพิธีส่งมอบธงตราสัญลักษณ์ฯ ให้กับ นายอำเภอเกษตรสมบูรณ์ เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการระดับอำเภอ และประชาชน ไปตามเส้นทางที่กำหนดในพื้นที่อำเภอ เวลา 16.00 น. นายอำเภอเกษตรสมบูรณ์ ทำพิธีส่งมอบธงตราสัญลักษณ์ฯ ให้กับ นายอำเภอหนองบัวแดง เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 17.30 น. อำเภอหนองบัวแดง นำธงตราสัญลักษณ์ฯ ขึ้นขบวนรถ เดินทางจากอำเภอหนองบัวแดงไปยังศาลากลางจังหวัดชัยภูมิ (ระยะทาง 50.7 กิโลเมตร)  เวลา 18.30 น. นำธงตราสัญลักษณ์ฯ เก็บรักษา ณ ศาลากลางจังหวัดชัยภูมิ
“ส่วนสายที่ 2 ได้เริ่มกิจกรรมเดิน วิ่ง ปั่น ตั้งแต่เวลา 05.30 น. ขบวนธงตราสัญลักษณ์ฯ เดินทางจากศาลากลางจังหวัดชัยภูมิไปยังที่ว่าการอำเภอภักดีชุมพล (ระยะทาง 89.8 กิโลเมตร) เวลา 07.00 น. นายอำเภอภักดีชุมพล เชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 09.45 น. นายอำเภอภักดีชุมพล ทำพิธีส่งมอบธงตราสัญลักษณ์ฯ ให้กับ นายอำเภอซับใหญ่ เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 11.45 น. นายอำเภอซับใหญ่ ทำพิธีส่งมอบธงตราสัญลักษณ์ฯ ให้กับ นายอำเภอหนองบัวระเหว เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชน ไปตามเส้นทางที่กำหนดในพื้นที่อำเภอ เวลา 13.45 น. นายอำเภอบัวระเหว ทำพิธีส่งมอบธงตราสัญลักษณ์ฯ ให้กับ นายอำเภอบ้านเขว้า เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 16.00 น. นายอำเภอบ้านเขว้า ทำพิธีส่งมอบธงตราสัญลักษณ์ฯ ให้กับ นายอำเภอเนินสง่า เพื่อเชิญธงตราสัญลักษณ์ฯ นำขบวนกิจกรรม เดิน วิ่ง ปั่น พร้อมด้วยหัวหน้าส่วนราชการอำเภอ และประชาชนไปตามเส้นทางที่กำหนดในพื้นที่อำเภอ เวลา 17.30 น. อำเภอเนินสง่า นำธงตราสัญลักษณ์ฯ ขึ้นขบวนรถ เดินทางจากอำเภอเนินสง่าไปยังศาลากลางจังหวัดชัยภูมิ (ระยะทาง 35.5 กิโลเมตร)  เวลา 18.15 น. นำธงตราสัญลักษณ์ฯ เก็บรักษา ณ ศาลากลางจังหวัดชัยภูมิ" นายอนันต์ กล่าวเพิ่มเติม
“สำหรับช่วงเย็นในวันนี้ จังหวัดชัยภูมิจะได้มีการจัดนิทรรศการเฉลิมพระเกียรติพระบาทสมเด็จพระเจ้าอยู่หัวเกี่ยวกับพระราชประวัติและพระราชกรณียกิจ รวมทั้งจะได้มีการฉายภาพยนตร์เฉลิมพระเกียรติเกี่ยวกับประวัติศาสตร์ชาติไทยรวมไปถึงพระราชกรณียกิจของพระบาทสมเด็จพระเจ้าอยู่หัว และจะมีการจัดกิจกรรมเฉลิมฉลองธงตราสัญลักษณ์ฯ ผ่านการแสดงศิลปะวัฒนธรรมต่าง ๆ อันงดงามอย่างมากมาย” นายอนันต์ฯ กล่าวเน้นย้ำ
นายอนันต์ นาคนิยม ผู้ว่าราชการจังหวัดชัยภูมิ กล่าวในช่วงท้ายว่า ขอเชิญชวนพี่น้องประชาชนชาวจังหวัดชัยภูมิ ทุกพื้นที่ ทุกอำเภอ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นอย่างต่อเนื่อง โดยสามารถเข้ามามีส่วนร่วมได้อย่างหลากหลายวิธี ไม่ว่าจะเดิน วิ่ง ปั่น หรือ ร่วมแจกจ่ายน้ำ หรือ กิจกรรมจิตอาสาอื่น ๆ เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือ สำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือ สายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84523