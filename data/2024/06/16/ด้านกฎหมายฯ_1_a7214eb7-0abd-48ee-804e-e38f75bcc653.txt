รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจราชการ จ.นครพนม มอบนโยบายแก้ปัญหายาเสพติด กวาดล้างการระบาดในพื้นที่อีสานตอนบน พร้อมประกาศแก้หนี้ กยศ. ลดภาระหนี้ประชาชน


วันอาทิตย์ที่ 16 มิถุนายน 2567
16/06/2567
พิมพ์
รมว.ยุติธรรม ลงพื้นที่ตรวจราชการ จ.นครพนม มอบนโยบายแก้ปัญหายาเสพติด กวาดล้างการระบาดในพื้นที่อีสานตอนบน พร้อมประกาศแก้หนี้ กยศ. ลดภาระหนี้ประชาชน
รมว.ยุติธรรม ลงพื้นที่ตรวจราชการ จ.นครพนม มอบนโยบายแก้ปัญหายาเสพติด กวาดล้างการระบาดในพื้นที่อีสานตอนบน พร้อมประกาศแก้หนี้ กยศ. ลดภาระหนี้ประชาชน
ในวันอาทิตย์ที่ ๑๖ มิถุนายน ๒๕๖๗ เวลา ๑๐.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ลงพื้นที่มอบนโยบายการแก้ไขกองทุนกู้ยืมเพื่อการศึกษา (กยศ.) หนี้นอกระบบและการแก้ไขปัญหายาเสพติด และตรวจราชการจังหวัดนครพนม โดยตรวจเยี่ยมมินิธัญญารักษ์ โรงพยาบาลนาหว้า อำเภอนาหว้า พร้อมรับฟังการบรรยายสรุป รายงาน การดำเนินงานปัญหาและข้อเสนอแนะในการให้บริการ ณ โรงพยาบาลนาหว้า
จากนั้น ในเวลา ๑๐.๓๐ น. รมว.ยุติธรรม ได้เดินทางมามอบนโยบายแก่ส่วนราชการ และสร้างการรับรู้การแก้ไขกองทุนกู้ยืมเพื่อการศึกษา (กยศ.) หนี้นอกระบบและการแก้ไขปัญหายาเสพติดแก่มวลชนในพื้นที่ ณ หอประชุมอำเภอนาหว้า จังหวัดนครพนม
โอกาส​นี้ รมว.ยุติธรรม ได้กล่าวระหว่างการมอบนโยบายว่า มนุษย์ทุกคนต่างมีความหวัง ความฝัน คือ ฝันอยากให้ลูกหลานดีขึ้น อยากให้ชีวิตดีขึ้น ร่ำรวย แต่ความกลัวอันดับ ๑ คือ กลัวลูกจะตายทั้งเป็นจากสภาพการติดยาเสพติด และวันที่ ๒๖ มิถุนายนที่จะถึงนี้ จะเป็นวันต่อต้านยาเสพติดโลก จึงอยากฝากผู้ว่าราชการจังหวัดนครพนม และนายอำเภอ ให้ลองดูว่าในอีก ๑๐ วันจากนี้ เราจะทำอย่างไร เราทุกคนจะมีความเข้าใจและรู้สึกร่วมกันในการแก้ไขปัญหายาเสพติด ความสุข สันติสุข และสุขภาพกับยาเสพติด จะเป็นสิ่งคู่ขนานกัน สังคมใดมียาเสพติดสังคมนั้นจะไม่มีความสุข คนในสังคมจะอ่อนแอ หรือประเทศนั้นจะไม่เจริญทุกข์ ถูกด้อยค่า
รมว.ยุติธรรม กล่าวต่ออีกว่า ในภาคเหนือมียาบ้าแพร่ระบาดเข้ามาในประเทศจำนวนมากนับล้านเม็ด แต่มีผู้ติดยาเสพติดน้อย เพราะยาเสพติดถูกลำเลียงไปยังภาคกลาง ภาคใต้ ก่อนลำเลียงออกนอกประเทศ ขณะที่ภาคอีสาน เช่น จังหวัดนครพนม ที่มีการตรวจยึดได้หลายครั้ง ครั้งละแสนเม็ดที่จำนวนไม่ถึงล้าน เพราะจำนวนยาบ้าต้องการนำมาจำหน่ายในจังหวัดนครพนม เข้ามาทำลายลูกหลานในพื้นที่ เป็นเหตุให้มีผู้เสพและผู้ติดจำนวนมาก วันนี้เป็นวาระที่สำคัญที่เราจะมาแก้ปัญหายาเสพติด และไม่ใช่แค่ยาเสพติดเรื่องเดียวแต่จะทำอย่างไรให้อนาคตของเราดีขึ้น ชีวิตดีขึ้น รัฐบาลประกาศแก้ปัญหาหนี้สิน คือ หนี้กองทุนเงินให้กู้ยืมเพื่อการศึกษา (หนี้ กยศ.) ทั้งที่การศึกษา เป็นสิ่งที่จะทำให้คนเรามีชีวิตที่ดีขึ้น หรือประเทศไทยมีงบประมาณด้านการศึกษามากที่สุดในอาเซียนหรืออาจเป็นอันดับ ๒ ของโลก ที่เฉลี่ยต่อหัวประมาณ ๖ หมื่นบาท แต่นักศึกษามหาวิทยาลัยราชภัฏร้อยเอ็ดกว่าร้อยละ ๘๐% เป็นหนี้ กยศ. และที่น่าเสียใจ คือ ในเรือนจำจังหวัดนครพนมกว่า ๗๗% หรือในบางเรือนจำมีมากถึง ๘๐% มีการศึกษาต่ำกว่าภาคบังคับหรือที่รัฐจัดให้เรียนฟรี
รมว.ยุติธรรม กล่าวเพิ่มเติมว่า การวัดความเจริญของประเทศต่าง ๆ เขาวัดกันที่ความรู้ของคน ยกตัวอย่างประเทศกาตาร์ที่มีพื้นที่เล็กนิดเดียว อาจจะเล็กกว่าจังหวัดนครพนม แต่รวยที่สุดในโลก เพราะเขาให้เรียนฟรีมีคุณภาพ อาหาร ๓ มื้อฟรี หรือดูงานต่างประเทศฟรี ส่วนประเทศไทยอยากเรียนหนังสือ อยากมีชีวิตที่ดีขึ้น ยังต้องไปกู้เงินเรียน รัฐบาลสมัยที่แล้วมีการแก้ไขกฎหมายหนี้ กยศ.แล้ว มีการปรับลดเบี้ยปรับ จากเดิมคิดอัตรา ๑๘% และลดดอกเบี้ยที่ติดในอัตรา ๒๕.๕% พวกเขาอยากมีอนาคตที่ดี ต้องไปกู้เงิน เฉพาะจังหวัดนครพนมมีลูกหนี้ กยศ. จำนวน ๓๕,๓๑๘ คน มูลค่ากว่า ๓ พันล้านบาท มีการถูกบังคับคดีเกือบ ๓ พันคน ถูกฟ้องอีกกว่า ๖ พันคน รวมเป็นหมื่นคนที่เป็นหนี้ กยศ. ยังไม่นับรวมหนี้ครัวเรือน
หลังแก้ไขกฎหมายหนี้ กยศ. ให้มีผลย้อนหลัง ตนมีแผนแก้ปัญหาลูกหนี้ กยศ. ที่จังหวัดนครพนมว่า ให้ผู้จัดการ กยศ. ส่งรายชื่อลูกหนี้ กยศ.จังหวัดนครพนม มอบให้ผู้ว่าฯ กำนัน ผู้ใหญ่บ้านและยุติธรรมชุมชนที่มีกว่า ๓ หมื่นคน ได้ทราบว่าการบังคับคดีครั้งต่อไป จะมีการปลดผู้ค้ำกับผู้ที่อยู่ระหว่างการบังคับคดีต้องไปดำเนินการเซ็นสัญญาปรับโครงสร้างหนี้ และยังสามารถลดดอกเบี้ยและเบี้ยปรับได้เกือบ ๔๐๐ ล้านบาท
จากนั้น ในเวลา ๑๑.๑๕ น. รมว.ยุติธรรม พร้อมคณะ เดินทางมามอบนโยบาย และรับฟังแลกเปลี่ยนความคิดเห็น ณ ที่ว่าการอำเภอศรีสงคราม จังหวัดนครพนม พร้อมกับตรวจเยี่ยมและรับฟังความคิดเห็น ณ ศูนย์มินิธัญญารักษ์ โรงพยาบาลศรีสงคราม โดยมี นางสาวกรณ์กาญจน์ แก้วดี นายอำเภอศรีสงคราม พันตำรวจเอก ศรีนคร นัยวัฒน์ ผกก.สภ.ศรีสงคราม นายแพทย์วรกาล ธิปกะ ผู้อำนวยการโรงพยาบาลศรีสงคราม และนายมานพ ยะภักดี สาธารณสุขอำเภอศรีสงคราม ร่วมให้การต้อนรับ ทั้งนี้ รมว.ยุติธรรม ยังกล่าวให้กำลังใจผู้ที่เข้ามาบำบัดฟื้นฟู และเยี่ยมชมเรือนนอนภายในโรงพยาบาลด้วย

ที่มา : https://www.thaigov.go.th/news/contents/details/84537