รัฐบาลไทย-ข่าวทำเนียบรัฐบาล-จังหวัดลพบุรีเผยยอดจับลิงทะลุเป้า 1,190 ตัว ด้านพ่อเมืองลพบุรี ยก 3 มาตรการสยบลิงที่เหลือในพื้นที่ ส่งทีมฝ่ายปกครองหนังสติ๊ก ดูแลนักเรียนที่ได้รับผลกระทบจากลิงบุกเข้าไปก่อกวน


วันอาทิตย์ที่ 16 มิถุนายน 2567
16/06/2567
พิมพ์
จังหวัดลพบุรีเผยยอดจับลิงทะลุเป้า 1,190 ตัว ด้านพ่อเมืองลพบุรี ยก 3 มาตรการสยบลิงที่เหลือในพื้นที่ ส่งทีมฝ่ายปกครองหนังสติ๊ก ดูแลนักเรียนที่ได้รับผลกระทบจากลิงบุกเข้าไปก่อกวน
จังหวัดลพบุรีเผยยอดจับลิงทะลุเป้า 1,190 ตัว ด้านพ่อเมืองลพบุรี ยก 3 มาตรการสยบลิงที่เหลือในพื้นที่ ส่งทีมฝ่ายปกครองหนังสติ๊ก ดูแลนักเรียนที่ได้รับผลกระทบจากลิงบุกเข้าไปก่อกวนในโรงเรียนพิบูลวิทยาลัย หลังจากที่มีเคลื่อนย้ายไปยังสวนอนุบาลลิงโพธิ์เก้าต้น
วันนี้ (16 มิ.ย. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยถึง การดำเนินการของจังหวัดลพบุรี ที่ได้มีการจับลิงไปยังสวนอนุบาลลิงโพธิ์เก้าต้น ตั้งแต่เดือนพฤษภาคม 2567 เป็นต้นมา ส่งผลให้ลิงในเมืองเก่าลดลงและพบว่าลิงบริเวณพระปรางค์สามยอด มีการเคลื่อนย้ายฝูง หลบหนีเข้าไปอาศัยในโรงเรียนพิบูลวิทยาลัย ทำให้เกิดความไม่ปลอดภัยแก่เด็กนักเรียน โรงเรียนพิบูลวิทยาลัย โดยได้รับผลกระทบจากปัญหาลิงก่อกวน ตนจึงได้ สั่งการให้ระดมฝ่ายปกครอง จัดกำลัง กำนัน ผู้ใหญ่บ้าน ในการรักษาความปลอดภัย ตั้งแต่วันที่ 13 มิถุนายน 2567 ซึ่งกำหนดจำนวน ผลัดละ 10 คน จำนวน 2 ผลัด และสมาชิกกองอาสารักษาดินแดนจังหวัดลพบุรี จำนวน ผลัดละ 2 คน จำนวน 2 ผลัด เป็นจำนวนทั้งสิ้น 12 คน/ผลัด โดยจะรักษาความปลอดภัยโดยรอบโรงเรียนพิบูลวิทยาลัย จนกว่าการก่อสร้างศูนย์พักพิงลิงโพธิ์เก้าต้นเพิ่มเติมจะแล้วเสร็จ ซึ่งผลการปฏิบัติ ได้ผลตอบรับเป็นอย่างดี นักเรียนมีความพึงพอใจเนื่องจากป้องกันปัญหาลิงก่อกวนแย่งสิ่งของ
“สำหรับมาตรการป้องกันการเคลื่อนย้ายลิงพระปรางค์สามยอดเข้าไปอาศัยในโรงเรียนพิบูล หรือเคลื่อนย้ายไปยังสถานที่อื่น ที่มีการเคลื่อนย้ายลิงออกไปแล้วใน 3 มาตรการ ดังนี้ 1) ให้มีฝ่ายปกครองเข้าไปดูแลนักเรียน 2) นำเงินงบประมาณเร่งด่วนกระทรวงมหาดไทย มาจัดซื้ออาหารเม็ด 250 กระสอบ ให้กับเทศบาลเมืองลพบุรี เพื่อนำไปให้อาหารลิงบริเวณมาลัยรามา (หลังพระปรางค์สามยอด)เพื่อให้ลิงมีอาหารกินและไม่เคลื่อนย้ายฝูง 3) ประสานกับเทศบาลเมือง จัดชุดเฝ้าระวังประชาชนห้ามให้อาหารลิงบริเวณริมรั้วโรงเรียนพิบูล” นายอำพล กล่าวฯ
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า จังหวัดลพบุรี และเทศบาลเมืองลพบุรี จะเร่งรัดการทำกรงลิงชั่วคราวที่สวนลิงโพธิ์เก้าต้นเพื่อรองรับลิงในโรงเรียนพิบูลและบริเวณพระปรางค์สามยอดบางส่วน ให้แล้วเสร็จโดยเร็วที่สุด โดยในปัจจุบันจังหวัดลพบุรี ได้ทำการจับลิง โดยมียอดสะสม 1,190 ตัว ตามที่จังหวัดลพบุรี กรมอุทยานฯ และเทศบาลเมืองลพบุรี พร้อมด้วยกำลังพล จากมณฑลทหารบกที่ 13 ได้บูรณาการทำงานร่วมกัน โดยตั้งเป้าจะจับลิง 3 ฝูง บริเวณ ศูนย์การค้าตลาดมโนราห์ และตึกร้านชโยวานิช รวมถึงจากด้านหน้าโรงแรมเอเชีย ให้ได้ 800-1,000 ตัว เพื่อนำไปดูแลในสถานอนุบาลสัตว์เทศบาลเมืองลพบุรี ส่วนปฏิบัติการที่จะดำเนินการต่อไป จะเป็นการทำความสะอาดพื้นที่ภายในโรงพยาบาลสนาม และ เป็นกิจกรรม บิ๊กคลีนนิ่ง เพื่อล้างทำความสะอาด และฉีดพ่นน้ำยาฆ่าเชื้อเมืองลพบุรี ในจุดที่ลิงเคยอาศัยอยู่
นายอำพล อังคภากรณ์กุล ผู้ว่าราชการจังหวัดลพบุรี กล่าวเพิ่มเติมว่า สำหรับชุดดูแลความปลอดภัยให้แก่นักเรียนโรงเรียนพิบูลวิทยาลัย ที่เข้าเวรยามเฝ้าระวังอันตรายที่เกิดจากลิงนั้น เมื่อวานนี้นายปรัชญา เปปะตัง รองผู้ว่าราชการจังหวัดลพบุรี ได้ลงพื้นที่เยี่ยมเยียนให้กำลังใจเจ้าหน้าที่ชุดดูแลความปลอดภัยให้แก่นักเรียนโรงเรียนพิบูลวิทยาลัย ที่เข้าเวรยามเฝ้าระวังอันตรายที่เกิดจากลิง ในช่วงเวลาระหว่าง 07.00 น. - 13.30 น. และ 13.30 น. - 17.00 น. และท่านรองผู้ว่าราชการจังหวัดลพบุรีได้มอบน้ำดื่ม 30 แพ๊ค กาแฟ 5 ชุด โอวัลติน 5 ชุด ขนม 10 ห่อ สปอนเซอร์ 5 โหล และชุดแก้วพร้อมช้อนชงกาแฟ ให้กับเจ้าหน้าที่ ซึ่งได้รับการสนับสนุนจาก นายจารุวัฒน์ มณีรัตน์ เจ้าพนักงานที่ดินจังหวัดลพบุรี อีกด้วย
“ขอบคุณฝ่ายปกครอง และทุกหน่วยงานที่เข้ามาดูแลความปลอดภัยให้แก่เด็กนักเรียน และเห็นถึงความลำบากของเด็กนักเรียน เพื่อให้พี่น้องประชาชนความมั่นคงปลอดภัยในทรัพย์สิน ลูกหลานคนไทยได้อยู่ในสิ่งแวดล้อมที่สมบูรณ์ สิ่งแวดล้อมที่สวยงาม มีแต่ความสงบสุข เป็นพื้นที่แห่งความสุขที่ยั่งยืน ขอเชิญชวนพี่น้องประชาชนได้เป็นส่วนหนึ่งของการสยบลิงในพื้นที่ ด้วยการแจ้งเบาะแสหากมีลิงเข้าไปก่อกวนหรือสร้างความเสียหาย ผ่านสายด่วนศูนย์ดำรงธรรม 1567 โทรฟรีตลอด 24 ชั่วโมง” นายอำพล กล่าวทิ้งท้าย
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/84531