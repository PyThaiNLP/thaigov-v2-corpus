รัฐบาลไทย-ข่าวทำเนียบรัฐบาล-“เกณิกา” เผย รัฐบาล โดยกระทรวงทรัพฯ เชิญชวนประชาชน “ลดพลาสติก ร่วมอนุรักษ์เต่าทะเล” วันที่ 16 มิถุนายน ของทุกปี เป็น “วันเต่าทะเลโลก”


วันอาทิตย์ที่ 16 มิถุนายน 2567
16/06/2567
พิมพ์
“เกณิกา” เผย รัฐบาล โดยกระทรวงทรัพฯ เชิญชวนประชาชน “ลดพลาสติก ร่วมอนุรักษ์เต่าทะเล” วันที่ 16 มิถุนายน ของทุกปี เป็น “วันเต่าทะเลโลก”
“เกณิกา” เผย รัฐบาล โดยกระทรวงทรัพฯ เชิญชวนประชาชน “ลดพลาสติก ร่วมอนุรักษ์เต่าทะเล” วันที่ 16 มิถุนายน ของทุกปี เป็น “วันเต่าทะเลโลก” (World Sea Turtle Day) พบ 5 สายพันธุ์ เสี่ยงสูญพันธุ์
วันนี้ (16 มิ.ย. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลโดยการนำของนายเศรษฐา ทวีสิน นายกรัฐมนตรีได้ให้ความสำคัญกับสิ่งแวดล้อม รวมถึงสัตว์หายากและใกล้สูญพันธุ์ทางทะเล ซึ่งเต่าในทะเลถือเป็นหนึ่งในนั้น รัฐบาลได้ตระหนักถึงการลดจำนวนลง และมีแนวโน้มว่าจะสูญพันธุ์ไปในไม่ช้า โดยเฉพาะเต่าทะเล ในน่านน้ำไทย ถึงแม้ว่าจะมีกฎหมายคุ้มครองและ อนุรักษ์เต่าทะเลแล้วก็ตาม
น.ส.เกณิกา กล่าวต่ออีกว่า พล.ต.อ.พัชรวาท วงษ์สุวรรณรองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม มีความห่วงใย ได้มีการหารือกับหน่วยงานที่เกี่ยวข้อง ถึงมาตรการในการอนุรักษ์เต่าและขยายพันธุ์ โดยเฉพาะ 5 สายพันธุ์เสี่ยงสูญพันธุ์ ได้แก่เต่ามะเฟืองเสี่ยงสูญพันธุ์มากที่สุด รองลงมา คือ เต่าหัวค้อน เต่าหญ้า เต่ากระ และเต่าตนุ ตามลำดับ ทั้งนี้ ”เต่ามะเฟือง“ ได้รับการขึ้นบัญชีเป็นสัตว์ป่าสงวน ส่วนเต่าทะเลอีก 4 ชนิด อยู่ในบัญชีสัตว์ป่าคุ้มครอง ตาม พรบ. สงวนและคุ้มครองสัตว์ป่า พ.ศ. 2562
“รัฐบาลขอเชิญชวนประชาชนลดพลาสติก ร่วมอนุรักษ์เต่าทะเล เพราะพบว่าปัญหาหลักที่เต่าทะเลทั่วโลก มีแนวโน้มลดลงอย่างต่อเนื่องอันเป็นผลกระทบโดยตรง จากพฤติกรรมมนุษย์เนื่องจากภัยคุกคามที่เพิ่มขึ้นในแต่ละปี โดยเฉพาะ ปัญหาขยะพลาสติก ที่ปนเปื้อนลงสู่ทะเล การลักลอบเก็บไข่เต่าทะเล การติดเครื่องมือประมง โดยเฉพาะในช่วงฤดูวางไข่ สิ่งต่างๆเหล่านี้ เป็นสาเหตุที่ทำให้เต่าทะเลลดลงอีกด้วย”น.ส.เกณิกา กล่าว

ที่มา : https://www.thaigov.go.th/news/contents/details/84525