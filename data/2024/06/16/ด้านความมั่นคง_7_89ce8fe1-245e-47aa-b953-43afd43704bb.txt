รัฐบาลไทย-ข่าวทำเนียบรัฐบาล-ผู้ว่าฯ ประจวบฯ นำหัวหน้าส่วนราชการ ภาคีเครือข่าย และพสกนิกรทุกหมู่เหล่า ร่วมพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันอาทิตย์ที่ 16 มิถุนายน 2567
16/06/2567
พิมพ์
ผู้ว่าฯ ประจวบฯ นำหัวหน้าส่วนราชการ ภาคีเครือข่าย และพสกนิกรทุกหมู่เหล่า ร่วมพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
ผู้ว่าฯ ประจวบฯ นำหัวหน้าส่วนราชการ ภาคีเครือข่าย และพสกนิกรทุกหมู่เหล่า ร่วมพิธีรับมอบธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากจังหวัดชุมพร
วันนี้ (16 มิ.ย. 67) นายสมคิด จันทมฤก ผู้ว่าราชการจังหวัดประจวบคีรีขันธ์ เปิดเผยว่า จังหวัดประจวบคีรีขันธ์ ได้จัดพิธีรับมอบธงตราสัญลักษณ์เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ต่อจากนายวิสาห์ พูลศิริรัตน์ ผู้ว่าราชการจังหวัดชุมพร โดยมีนายกิตติพงศ์ สุขภาคกุล รองผู้ว่าราชการจังหวัดฯ นายคมกริช เจริญพัฒนสมบัติ รองผู้ว่าราชการจังหวัดฯ นายองครักษ์ ทองนิรมล รองผู้ว่าราชการจังหวัดฯ นายสินาทร โอ่เอี่ยม รองผู้ว่าราชการจังหวัดฯ หัวหน้าส่วนราชการ ข้าราชการ ศาล ทหาร ตำรวจ และประชาชนร่วมพิธีฯ เป็นจำนวนมาก ณ องค์การบริหารส่วนตำบลไชยราช อำเภอบางสะพานน้อย จังหวัดประจวบคีรีขันธ์
นายสมคิด จันทมฤก ผู้ว่าราชการจังหวัดประจวบคีรีขันธ์ กล่าวว่า จังหวัดประจวบคีรีขันธ์ ได้รับมอบธงตราสัญลักษณ์ ฯ จากจังหวัดชุมพร ซึ่งมีนายวิสาห์ พูลศิริรัตน์ ผู้ว่าราชการจังหวัดชุมพร เป็นผู้ส่งมอบ โดยจังหวัดประจวบคีรีขันธ์ จะนำธงตราสัญลักษณ์ มาจัดกิจกรรมโครงการเดิน วิ่ง ปั่น ธงตราสัญลักษณ์ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อเป็นการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และต้องการให้ทุกภาคส่วนในพื้นที่ของทุกจังหวัดได้มีส่วนร่วมในการแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ด้วยการปฏิบัติบูชาโดยน้อมนำแนวทางในเรื่องการดูแลสุขภาพพลานามัยด้วยการออกกำลังกาย ไม่ว่าจะเป็นการเดิน การวิ่ง หรือการปั่นจักรยาน
นายสมคิด จันทมฤก ผู้ว่าราชการจังหวัดประจวบคีรีขันธ์ กล่าวเพิ่มเติมว่า หลังจากรับมอบธงตราสัญลักษณ์ ฯ เสร็จสิ้นแล้ว ตนได้ส่งมอบธงให้นายอำเภอแต่ละอำเภอ นำเคลื่อนขบวนเดิน วิ่ง ปั่น ธงตราสัญลักษณ์งานเฉลิมพระเกียรติฯ เคลื่อนขบวน จากอำเภอบางสะพานน้อย ส่งต่อให้กับ อำเภอบางสะพาน อำเภอทับสะแก โดยเคลื่อนขบวนไปตามถนนทางหลวงแผ่นดินหมายเลข 4 หรือถนนเพชรเกษม เพื่อนำธงตราสัญลักษณ์ ฯ ไปเก็บรักษา ที่ศาลากลางจังหวัดประจวบคีรีขันธ์ นอกจากนี้ยังมีการจัดกิจกรรมเฉลิมฉลองตราสัญลักษณ์ ฯ ซึ่งตนพร้อมด้วยส่วนราชการทุกภาคส่วน ตลอดจนถึงประชาชนชาวประจวบคีรีขันธ์ จะทำกิจกรรมร่วมกันมากมาย อาทิ กิจกรรมจิตอาสา รับชมการแสดงศิลปวัฒนธรรม นิทรรศการเฉลิมพระเกียรติและภาพยนตร์เฉลิมพระเกียรติ ปิดท้ายด้วยการนำธงตราสัญลักษณ์ ฯ ส่งต่อให้กับจังหวัดเพชรบุรี ที่จะนำไปทำกิจกรรมเป็นจังหวัดถัดไป
นายสมคิด จันทมฤก ผู้ว่าราชการจังหวัดประจวบคีรีขันธ์ กล่าวในช่วงท้ายว่า ขอเชิญชวนพี่น้องประชาชนทุกจังหวัด ทุกพื้นที่ ทุกภูมิภาคของประเทศ ได้ร่วมแรงร่วมใจเข้าร่วมกิจกรรม เดิน วิ่ง ปั่น ธงตราสัญลักษณ์ฯ ที่จะจัดขึ้นในแต่ละจังหวัด ไม่ว่าจะเดิน วิ่ง ปั่น หรือร่วมแจกจ่ายน้ำ หรือกิจกรรมจิตอาสาอื่น เพื่อแสดงให้เห็นถึงพลังแห่งความสามัคคีของเราทุกคน และแสดงถึงความรักของคนไทยที่มีแด่พระบาทสมเด็จพระเจ้าอยู่หัว ด้วยการปฏิบัติบูชา ลุกขึ้นมา เดิน วิ่ง ปั่น ออกกำลังกาย เจริญรอยตามเบื้องพระยุคลบาทที่ทรงเป็นต้นแบบของการดูแลรักษาสุขภาพให้แข็งแรง โดยสามารถสอบถามรายละเอียดเพิ่มเติมได้ที่ที่ทำการปกครองจังหวัด หรือสำนักงานจังหวัด ซึ่งตั้งอยู่ที่อาคารศาลากลางจังหวัด หรือที่ทำการปกครองอำเภอ ณ ที่ว่าการอำเภอทั่วประเทศ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง
#พระราชพิธีมหามงคลเฉลิมพระชนมพรรษา6รอบ28กรกฎาคม2567 #เดินวิ่งปั่นธงตราสัญลักษณ์ฯ #กระทรวงมหาดไทย

ที่มา : https://www.thaigov.go.th/news/contents/details/84534