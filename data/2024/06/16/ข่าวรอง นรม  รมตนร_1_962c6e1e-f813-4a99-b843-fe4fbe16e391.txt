รัฐบาลไทย-ข่าวทำเนียบรัฐบาล-ห้ามพลาด! ‘จิราพร’ เผยรายการ ‘คุยกับเศรษฐา’ ออกอากาศตอนแรกเสาร์ที่ 22 มิ.ย. เวลา 08:00 น. ทาง NBT เปรยเทปแรกนายกฯ ถอดสูทเปิดเบื้องหลังการทำงาน


วันอาทิตย์ที่ 16 มิถุนายน 2567
16/06/2567
พิมพ์
ห้ามพลาด! ‘จิราพร’ เผยรายการ ‘คุยกับเศรษฐา’ ออกอากาศตอนแรกเสาร์ที่ 22 มิ.ย. เวลา 08:00 น. ทาง NBT เปรยเทปแรกนายกฯ ถอดสูทเปิดเบื้องหลังการทำงาน
ห้ามพลาด! ‘จิราพร’ เผยรายการ ‘คุยกับเศรษฐา’ ออกอากาศตอนแรกเสาร์ที่ 22 มิ.ย. เวลา 08:00 น. ทาง NBT เปรยเทปแรกนายกฯ ถอดสูทเปิดเบื้องหลังการทำงาน
วันนี้ (16 มิถุนายน 2567) นางสาว จิราพร สินธุไพร รัฐมนตรีประจําสํานักนายกรัฐมนตรี กล่าวถึงความพร้อมของรายการ ‘คุยกับเศรษฐา‘ ซึ่งจะออกอากาศตอนแรกในวันเสาร์ที่ 22 มิถุนายน นี้ ทางช่อง NBT ว่า เป็นรายการสนทนาวิสัยทัศน์ มุมมอง และแนวทางการทํางานของรัฐบาล โดยนายเศรษฐา ทวีสิน นายกรัฐมนตรี
รายการดังกล่าวจะมีพิธีกรสลับกันมาทำหน้าที่ในการรวบรวมข้อสงสัยและข้อคําถามของพี่น้องประชาชนจากแหล่งต่างๆ มาสอบถามโดยตรงต่อนายกรัฐมนตรี ในขณะเดียวกันรายการนี้ยังเป็นเวทีที่นายกรัฐมนตรีในฐานะผู้นํารัฐบาล จะได้ชี้แจงข้อเท็จจริง รวมถึงรายงานความคืบหน้าการทํางาน ทำให้พี่น้องประชาชนได้ทราบถึงทิศทางของนโยบาย บทบาทและหน้าที่ของรัฐบาล
โดยในเทปแรกผู้ชมจะได้เห็นนายกรัฐมนตรีในภาพลักษณ์กระฉับกระเฉงทะมัดทะแมง แบบถอดสูทพับแขนเสื้อ พูดคุยกับพิธีกรถึงการทำงานทั้งเบื้องหน้าและเบื้องหลังในบรรยากาศที่เป็นกันเอง โดยในแต่ละเทปจะมีการถ่ายทำในสถานที่ที่แตกต่างกันออกไปตามเนื้อหาที่จะมีการพูดคุยในรายการ
“เชิญชวนทุกท่านติดตามรายการ ‘คุยกับเศรษฐา’ ซึ่งจะออกอากาศทุกวันเสาร์ที่ 3 ของเดือน ทางสถานีโทรทัศน์เอ็นบีที เวลา 08:00 - 08:30 น. โดยจะออกอากาศตอนแรกในวันเสาร์ที่ 22 มิถุนายน นี้ค่ะ” นางสาวจิราพร กล่าว

ที่มา : https://www.thaigov.go.th/news/contents/details/84529