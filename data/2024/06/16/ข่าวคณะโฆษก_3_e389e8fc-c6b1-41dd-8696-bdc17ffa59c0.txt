รัฐบาลไทย-ข่าวทำเนียบรัฐบาล-รัฐบาลย้ำเตือนประชาชนอย่าหลงเชื่อเว็บพนันบอลออนไลน์อ้างผลตอบแทนสูง หลอกให้เล่นพนันบอลยูโร 2024 ฝากผู้ปกครองดูแลลูกหลาน แนะดูเพื่อความสนุก เชียร์ทีมที่ชอบ อย่าหวังรวยจากการพนัน


วันอาทิตย์ที่ 16 มิถุนายน 2567
16/06/2567
พิมพ์
รัฐบาลย้ำเตือนประชาชนอย่าหลงเชื่อเว็บพนันบอลออนไลน์อ้างผลตอบแทนสูง หลอกให้เล่นพนันบอลยูโร 2024 ฝากผู้ปกครองดูแลลูกหลาน แนะดูเพื่อความสนุก เชียร์ทีมที่ชอบ อย่าหวังรวยจากการพนัน
รัฐบาลย้ำเตือนประชาชนอย่าหลงเชื่อเว็บพนันบอลออนไลน์อ้างผลตอบแทนสูง หลอกให้เล่นพนันบอลยูโร 2024 ฝากผู้ปกครองดูแลลูกหลาน แนะดูเพื่อความสนุก เชียร์ทีมที่ชอบ อย่าหวังรวยจากการพนัน
วันนี้ (16 มิถุนายน 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า ตั้งแต่วันที่ 14 มิถุนายน ถึง 14 กรกฎาคม 2567 มีการแข่งขันฟุตบอลชิงแชมป์แห่งชาติยุโรป ครั้งที่ 17 หรือ ฟุตบอลยูโร 2024 รัฐบาลมีความห่วงใยพี่น้องประชาชนได้รับความเสียหายจากอาชญากรรมรูปแบบต่าง ๆ ซึ่งในปัจจุบันพบว่ามีพี่น้องประชาชนจำนวนมากต้องสูญเสียทรัพย์สินให้กับการพนัน ในช่วงเทศกาลฟุตบอลยูโร 2024 รัฐบาลฝากผู้ปกครองช่วยสอดส่องพฤติกรรมของลูกหลานอย่าให้เข้าไปเกี่ยวข้องกับการพนันบอล ขอให้ดูเพื่อความสนุก ติดตามเชียร์ทีมที่ชอบ อย่าหวังรวยจากการพนัน นอกจากจะเสียเงินแล้วอาจจะเสียอนาคตตามมา
“รัฐบาลย้ำเตือนพี่น้องประชาชนอย่าหลงเชื่อกลุ่มเว็บไซต์พนันบอล ใช้อุบายโฆษณาผ่านสื่อออนไลน์อ้างผลตอบแทนสูงจูงใจให้ประชาชนหลงเชื่อตกเป็นเหยื่อ ทำให้สูญเสียเงินและทรัพย์สิน หากพบเห็นการกระทำความผิดหรือพบเบาะแสเกี่ยวกับการพนันออนไลน์ สามารถแจ้งไปยังสายด่วน 191 หรือสายด่วนสำนักงานตำรวจแห่งชาติ 1599 ได้ตลอด 24 ชั่วโมง สำหรับผู้เล่น ผู้ชักชวน และผู้จัดให้มีการพนันฟุตบอลจะมีความผิดตาม พ.ร.บ.การพนัน พ.ศ.2478 มาตรา 12 (2) ต้องระวางโทษจำคุกไม่เกิน 2 ปี หรือปรับไม่เกิน 2,000 บาท หรือทั้งจำทั้งปรับ”นายคารม ย้ำ

ที่มา : https://www.thaigov.go.th/news/contents/details/84527