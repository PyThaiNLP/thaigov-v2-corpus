รัฐบาลไทย-ข่าวทำเนียบรัฐบาล-"พิพัฒน์” ชวนคนหางานมาเจอกันในงาน JOB EXPO THAILAND 2024 แมชชิ่งงานร่วม 700,000 อัตรา วันนี้ถึง 30 มิ.ย.นี้ ที่ศูนย์สิริกิติ์


วันเสาร์ที่ 29 มิถุนายน 2567
29/06/2567
พิมพ์
"พิพัฒน์” ชวนคนหางานมาเจอกันในงาน JOB EXPO THAILAND 2024 แมชชิ่งงานร่วม 700,000 อัตรา วันนี้ถึง 30 มิ.ย.นี้ ที่ศูนย์สิริกิติ์
วันที่ 29 มิถุนายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ตามที่กระทรวงแรงงาน โดยกรมการจัดหางาน ได้มีการจัดงาน JOB EXPO THAILAND 2024 ระหว่างวันที่ 28 – 30 มิถุนายนนี้ ที่ศูนย์การประชุมแห่งชาติสิริกิติ์นั้น
ผมอยากจะเชิญชวนเพื่อนๆ พี่น้องผู้ใช้แรงงาน รวมถึงผู้ประกอบการทั้งหลาย ให้ได้มาพบปะเจอกันในงานนี้ โดยเฉพาะผู้ประกอบการที่ต้องการรับแรงงานเข้าไปทำงานในสถานประกอบการของตนกับผู้ที่ต้องการหางานทำ ก็ขอเชิญชวนให้มาพบเจอกันในงานนี้ ที่สำคัญเราได้มีการแมชชิ่งตำแหน่งงานว่างต่าง ๆ ในประเทศ 600,000 ตำแหน่ง ที่สำคัญไปกว่านั้นเราจะมีการเปิดรับสมัครคนงานที่มีความประสงค์ที่จะไปทำงานในต่างประเทศอีก 100,000 ตำแหน่ง
“ผมคิดว่านี่คือโอกาสดีสำหรับเพื่อน ๆ พี่น้องผู้ใช้แรงงานจะได้มาสัมผัสกับบริษัทที่เราอยากจะทำงาน ส่วนใครที่คิดว่าตัวเองมีความเชี่ยวชาญ มีความสามารถในอาชีพของตัวเอง แม้กระทั่งการทำงานในประเทศหรือทำงานในต่างประเทศก็ขอเชิญชวนให้พวกเราได้มาเจอกันที่ศูนย์ประชุมสิริกิติ์ ซึ่งการจัดงาน JOB EXPO ก็มีการจัดเสวนาเกี่ยวกับการสมัครงาน วิธีการทำเอกสารสมัครงาน แนะนำการเขียน resume ให้น่าสนใจ สำหรับน้อง ๆ ที่จบการศึกษาใหม่ เราก็อยากเชิญชวนให้น้อง ๆ ได้มาสัมผัสกับสถานประกอบการที่มารับสมัครงานด้วยตนเอง ซึ่งผมมั่นใจว่าการที่ทั้งสองฝ่ายได้มาเจอกัน งานนี้มีผู้ประกอบการถึง 200 กว่าบริษัทที่มาเปิดบูธ ตั้งโต๊ะเพื่อมาคุย มาชี้แจงในตำแหน่งงานต่างๆ” นายพิพัฒน์ กล่าว
นายพิพัฒน์ กล่าวต่อว่า การจัดงาน JOB EXPO ในครั้งนี้ ถือว่ามีความสำคัญมาก ๆ สำหรับผู้ประกอบการที่มาหางานแรงงาน และสำหรับผู้ที่อยากจะทำงาน ไม่ว่าน้อง ๆ ที่สำเร็จการศึกษาใหม่ หรือผู้ที่คิดว่าจะมีการเปลี่ยนงาน และที่สำคัญไปกว่านั้น ในขณะที่ภาวะเศรษฐกิจของโลกในขณะนี้มีการชะลอตัว โดยเฉพาะประเทศไทยที่ผู้ประกอบการส่วนใหญ่มีการชะลอการรับพนักงานเข้าสู่บริษัทของตัวเอง เพราะฉะนั้นการที่เราจะหางาน เราก็ควรจะต้องวิเคราะห์  ให้ดีว่าตำแหน่งงานที่เราจะสมัครตรงกับความตั้งใจ ความถนัดในการที่จะเข้าไปทำงาน เพราะหากได้งานที่เราพอใจ ถูกใจแล้วก็จะช่วยลดปัญหาการลาออกจากงานได้ ซึ่งงานนี้ทั้งสองฝ่ายจะได้มานั่งคุยกัน เจรจา ทำความเข้าใจกันเพื่อได้รู้ถึงรายละเอียดและจะได้มั่นใจว่า สิ่งที่ท่านจะสมัครตรงตามความต้องการของท่านหรือไม่ ขณะเดียวกันสถานประกอบการก็จะได้พนักงานที่ตรงตามที่ต้องการ เพื่อได้เข้าไปทำงานด้วยความยินดีทั้งสองฝ่าย
นอกจากนี้ เราคงทราบดีว่า เทรนของโลกและทักษะการทำงานแห่งอนาคตนั้น ปัจจุบันนั้นเทรนของโลกมีวิวัฒนาการก้าวหน้าไปไกล โดยเฉพาะการแข่งขันที่สูงขึ้น ในเรื่องนี้ท่านเศรษฐา ทวีสิน นายกรัฐมนตรี ได้เดินทางไปในหลายประเทศทั่วโลก เพื่อเชิญชวนให้นักลงทุนมาลงทุนในประเทศไทย ขณะเดียวกันเราก็ต้องมีความพร้อมของแรงงานในเรื่องของ นวัตกรรมเทคโนโลยีชั้นสูง ซึ่งจะต้องบรรจุเรื่องเหล่านี้ในแต่ละสายอาชีพ กระทรวงการอุดมศึกษา วิทยาศาสตร์ วิจัย และนวัตกรรม (อว.) กระทรวงศึกษาธิการก็ได้มีการเตรียมแผนรองรับตรงนี้ภายใน 3 ปีคาดว่าจะได้มีการบรรจุเข้าไปในหลักสูตรเพื่อผลิตบัณฑิตให้ทันกับความต้องการ ประเทศไทยเราคงต้องก้าวให้ทันนวัตกรรมที่เข้ามาอย่างรวดเร็ว โดยเฉพาะอุตสาหกรรมใหม่ๆ ที่จะเข้ามาลงทุนในประเทศไทย กระทรวงแรงงาน โดยกรมพัฒนาฝีมือแรงงานเองเราก็ได้เตรียมความพร้อมของแรงงานที่จะเข้าไปสู่ยุคดิจิทัล
นายพิพัฒน์ ยังกล่าวถึงผู้ที่ถูกเลิกจ้าง โดยบริษัทเลิกกิจการไม่ว่าจะเป็น โรงงานผลิตรถยนต์และชิ้นส่วนอะไหล่ยานยนต์ นอกจากนี้นั้นระบบ EV หรือรถพลังงานไฟฟ้าจะเข้ามาสู่สังคมโลก ซึ่งไทยก็เป็นประเทศหนึ่งที่มีการเข้ามาของรถ EV แน่นอนว่าอุตสาหกรรมต่อเนื่องของการผลิตรถยนต์จะหายไปใน 5 ปี กระทรวงแรงงานเราได้มีการเตรียมความพร้อมสำหรับการรองรับการปิดกิจการของบริษัทเหล่านี้ ซึ่งภายในงาน JOB EXPO ในครั้งนี้ เราก็ได้เตรียมตำแหน่งงานว่างเพื่อแมชชิ่งในงานที่ท่านมีความถนัดอยู่แล้ว ในงานที่ท่านเคยทำงานในตำแหน่งเดิม หรืออุตสาหกรรม   ที่ใกล้เคียงกัน ซึ่งถือเป็นโอกาสที่ดีที่ท่านจะไม่ต้องว่างเว้นจากการทำงาน ได้ทำงานอย่างต่อเนื่องท่านสามารถเข้ามาช้อปปิ้งตำแหน่งงานดังกล่าวได้ภายในงานนี้ด้วยเช่นเดียวกัน ทั้งภายในงานแต่ถ้ามาไม่ได้เราก็มีช่องทางออนไลน์โดยเข้าไปที่เว็บไซต์ของกรมการจัดหางาน เพื่อหาตำแหน่งงานได้เช่นเดียวกัน
ด้าน นายสมชาย มรกตศรีวรรณ อธิบดีกรมการจัดหางาน กล่าวว่า กระทรวงแรงงาน โดยกรมการจัดหางาน จึงขอเชิญชวนประชาชนทุกท่าน เข้าร่วมงาน JOB EXPO THAILAND 2024 “มหกรรมหางานสร้างรายได้ที่สนุกที่สุดของประเทศไทย” ภายในงานมีกิจกรรมที่น่าสนใจมากมาย อาทิ มีตำแหน่งงาน Job Matching อัตราจ้างงานร่วม 700,000 ตำแหน่งทั้งในและต่างประเทศ ผู้ประกอบการชั้นนำของประเทศไทย 222 ราย สำหรับวัยเรียน โซนมี Open House จาก 10 สถาบัน โซน Inspiration Talk & Roleplay สำหรับวัยทำงาน มีโซน Up skill พัฒนาทักษะ   สู่อนาคต การจัดแสดงและจำหน่ายสินค้าธุรกิจแฟรนไชส์และกลุ่มรับงานไปทำงานที่บ้าน โซนอาชีพอิสระ บริการให้ปรึกษากฎหมายด้านแรงงาน รวมถึงรับเรื่องร้องทุกข์ สำหรับวัยผู้ใหญ่ มีโซนรับงานไปทำที่บ้าน อาชีพสำหรับวัยเกษียณ เป็นต้น นอกจากนี้ ยังมีกิจกรรม “SSO MARKET 2024” มุ่งเน้นให้ข้อมูลและสร้างโอกาสให้คนทำงานในประเทศไทยได้รับสิทธิและการคุ้มครองด้านสวัสดิการและประกันสังคม พบกับสินค้าจากผู้ประกอบการอาชีพอิสระในกลุ่มธุรกิจ แฟชั่น และ อาหาร จำนวนกว่า 200 ราย พร้อมทั้งฟรีคอนเสิร์ตทุกวัน พลาดไม่ได้ วันนี้ไปจนถึง 30 มิถุนายนนี้ ตั้งแต่เวลา 11.00 น. – 21.00 น. ที่ HALL 6 – 7 ศูนย์การประชุมแห่งชาติสิริกิติ์

ที่มา : https://www.thaigov.go.th/news/contents/details/85145