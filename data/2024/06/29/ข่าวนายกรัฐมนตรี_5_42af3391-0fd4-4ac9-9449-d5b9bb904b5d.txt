รัฐบาลไทย-ข่าวทำเนียบรัฐบาล-นายกฯ เป็นประธานพิธีเปิดโครงการ 72 ล้านต้น พลิกฟื้นผืนป่า จ.ศรีสะเกษ กราบสรีระสังขาร หลวงปู่สรวง พร้อมร่วมกิจกรรมปลูกป่ากับประชาชน


วันเสาร์ที่ 29 มิถุนายน 2567
29/06/2567
พิมพ์
นายกฯ เป็นประธานพิธีเปิดโครงการ 72 ล้านต้น พลิกฟื้นผืนป่า จ.ศรีสะเกษ กราบสรีระสังขาร หลวงปู่สรวง พร้อมร่วมกิจกรรมปลูกป่ากับประชาชน
นายกฯ เป็นประธานพิธีเปิดโครงการ 72 ล้านต้น พลิกฟื้นผืนป่า จ.ศรีสะเกษ กราบสรีระสังขาร หลวงปู่สรวง พร้อมร่วมกิจกรรมปลูกป่ากับประชาชน
วันนี้ (29 มิถุนายน 2567) เวลา 14.45 น. ณ วิทยาลัยเทคโนโลยีหลวงปู่สรวงวัดไพรพัฒนา อำเภอภูสิงห์ จังหวัดศรีสะเกษ นายเศรษฐา ทวีสิน นายกรัฐมนตรี เป็นประธานพิธีเปิดโครงการ 72 ล้านต้น พลิกฟื้นผืนป่า  ซึ่งเป็นหนึ่งใน 10 โครงการเฉลิมพระเกียรติฯ ในนามรัฐบาล และปลูกต้นไม้ พร้อมเข้ากราบสรีระสังขารหลวงปู่สรวง โดยมีนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคมและคณะ เข้าร่วมงาน
นายชัย วัชรงค์ โฆษกประจำสำนักนายกรัฐมนตรีเปิดเผยว่า เมื่อนายกฯ เดินทางมาถึงวิทยาลัยเทคโนโลยีหลวงปู่สรวงวัดไพรพัฒนา ได้นมัสการพระครูโกศลสิขกิจ เจ้าอาวาสวัดไพรพัฒนา เจ้าคณะอำเภอภูสิงห์ ธรรมยุต โดยมีประชาชนมารอต้อนรับ จากนั้นนายกฯ และคณะได้เดินขึ้นไปยังมณฑปหลวงปู่สรวง เพื่อกราบสักการะสรีระสังขารหลวงปู่สรวง โอกาสนี้พระครูโกศลสิขกิจ เจ้าอาวาสฯ ได้มอบหลวงปู่สรวงองค์จำลอง พร้อมเหรียญหลวงปู่สรวง ให้กับนายกฯ เพื่อความเป็นสิริมงคลในโอกาสที่เดินทางมาตรวจราชการจังหวัดศรีสะเกษ ต่อจากนั้น นายกฯ ได้ร่วมพิธีเทวตาพลีลงนามบนตัวว่าว พร้อมชักว่าวขึ้นเสาเพื่อถวายสักการะแด่หลวงปู่สรวง เสร็จแล้วนายกฯ ได้ลั่นฆ้องชัย และทักทายพูดคุยกับเยาวชนทีมฟุตบอลวิทยาลัยเทคโนโลยีหลวงปู่สรวงวัดไพรพัฒนา (LPS ACADEMY FOOTBALL CLUB ) ซึ่งนายกฯ ได้เซ็นชื่อลงบนเสื้อฟุตบอลเลข 59 ไว้เป็นที่ระลึกด้วย
โอกาสนี้ นายกฯ ถวายความเคารพพระบรมฉายาลักษณ์พระบาทสมเด็จพระเจ้าอยู่หัว และพูดคุยกับประชาชนที่มารอต้อนรับ ซึ่งมีประชาชนนำผ้าขาวม้ามาคาดเอวให้กับนายกฯ จากนั้น  นายกฯ  และคณะ นั่งรถรางไฟฟ้าไปยังวิทยาลัยเทคโนโลยีหลวงปู่สรวง เพื่อเป็นประธานพิธีเปิดโครงการ 72 ล้านต้น พลิกฟื้นผืนป่า โดยนายกฯ ได้ปลูกต้นลำดวนซึ่งเป็นต้นไม้ประจำจังหวัดศรีสะเกษ พร้อมกับคณะผู้ติดตาม หัวหน้าหน่วยราชการ ประชาชน ซึ่งร่วมปลูกกล้าไม้ยางนาและพะยูง เสร็จแล้วนายกฯ ถ่ายภาพร่วมกับคณะผู้บริหารกระทรวงทรัพยากรธรรมชาติและสิ่งแวดล้อม นักศึกษาวิทยาลัยเทคโนโลยีหลวงปู่สรวง วัดไพรพัฒนา ด้วยบรรยากาศที่เป็นกันเอง

ที่มา : https://www.thaigov.go.th/news/contents/details/85156