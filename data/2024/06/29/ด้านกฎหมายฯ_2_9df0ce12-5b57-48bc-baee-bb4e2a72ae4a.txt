รัฐบาลไทย-ข่าวทำเนียบรัฐบาล-การติดตามการดำเนินงานโครงการราชทัณฑ์ปันสุข ทำความดี เพื่อชาติ ศาสน์ กษัตริย์ ​และโครงการ​กำลังใจ​ฯ ใน​พื้นที่​จังหวัด​ตรัง


วันเสาร์ที่ 29 มิถุนายน 2567
29/06/2567
พิมพ์
การติดตามการดำเนินงานโครงการราชทัณฑ์ปันสุข ทำความดี เพื่อชาติ ศาสน์ กษัตริย์ ​และโครงการ​กำลังใจ​ฯ ใน​พื้นที่​จังหวัด​ตรัง
การติดตามการดำเนินงานโครงการราชทัณฑ์ปันสุข ทำความดี เพื่อชาติ ศาสน์ กษัตริย์ ​และโครงการ​กำลังใจ​ฯ ใน​พื้นที่​จังหวัด​ตรัง
ใน​ระหว่าง​วันที่ ๒๗​-๒๘ มิถุนายน ๒๕๖๗ พลอากาศเอก​ สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุขฯ  และรองประธานคณะกรรมการกองทุนกำลังใจฯ พร้อมด้วย​นางจิรภา สินธุนาวา รองปลัดกระทรวงยุติธรรม ผู้ช่วยเลขาธิการมูลนิธิราชทัณฑ์ปันสุขฯ และรองประธานคณะกรรมการกองทุนกำลังใจฯ พันตำรวจโท เชน กาญจนปัจจ์ รองอธิบดีกรมราชทัณฑ์ นายแพทย์สมภพ สังคุตแก้ว หัวหน้าผู้ตรวจราชการกรมราชทัณฑ์ เดินทางมาเรือนจำจังหวัดตราดเพื่อตามการดำเนินงานโครงการราชทัณฑ์ปันสุข ทำความดี เพื่อชาติ ศาสน์ กษัตริย์ ​และโครงการ​กำลังใจ​ฯ ใน​พื้นที่​จังหวัด​ตรัง
โดยในวันที่ ๒๗ มิถุนายน​ ๒๕๖๗ พลอากาศเอก​ สมคิด สุขบาง กรมวังผู้ใหญ่ประจำพระองค์ ๙๐๘  กรรมการมูลนิธิราชทัณฑ์ปันสุขฯ และนางจิรภา  สินธุนาวา รองปลัดกระทรวงยุติธรรม และคณะ ได้ลงพื้นที่เรือนจำจังหวัดตราด และโรงพยาบาลตราดซึ่งเป็นโรงพยาบาลแม่ข่าย
โอกาส​นี้ พลอากาศเอก​ สมคิดฯ ได้กล่าวว่า โครงการราชทัณฑ์​ปันสุขฯ เป็นโครงการในมูลนิธิราชทัณฑ์​ปันสุขฯ ที่พระบาทสมเด็จพระเจ้าอยู่หัวและสมเด็จพระราชินีฯ ทรงรับทราบถึงปัญหาการดูแลสุขภาพผู้ต้องขังที่อาจได้รับการดูแลไม่ทั่วถึง และทรงเห็นว่าผู้ต้องขังเป็นประชาชนที่แม้รับโทษตามกฏหมายแต่ก็ควรได้รับการดูแลขั้นพื้นฐาน จึงทรงพระราชทานความช่วยเหลือและโครงการ/มูลนิธิฯ โดยมีสมเด็จพระเจ้าลูกเธอ เจ้าฟ้าพัชรกิติยาภาฯ ทรงเป็นประธานมูลนิธิฯ นอกจากนี้ ได้กล่าวถึงแนวทางที่พลเอก ไพบูลย์ คุ้ม​ฉายา​ องคมนตรี​ ได้แนะนำไว้ในเรือนจำต่าง ๆ เช่น การขึ้นเรือนนอนช้า ซึ่งมีตัวอย่างคลิปของจันทบุรีที่สามารถดำเนินการได้ จึงควรนำมาเป็นแนวทาง และการให้ผู้ต้องขังออกกำลังกาย โดยใช้การแสดงที่มีอยู่แล้ว เช่น เรือนจำอำเภอสมุยได้ให้ผู้ต้องขังหญิงรำมโนราห์ และได้ใช้เวลาช่วงก่อนขึ้นเรือนนอนให้ผู้ต้องขังทุกคนฝึกรำ เพื่อการออกกำลังกาย และการยืมหนังสือจากห้องสมุดประชาชน และการซ่อมหนังสือให้ห้องสมุดประชาขนกรณีชำรุด เป็นต้น
ในวันที่ ๒๘ มิถุนายน ๒๕๖๗ พลอากาศเอก​ สมคิด สุขบาง กรมวังผู้ใหญ่ประจำพระองค์ ๙๐๘  กรรมการมูลนิธิราชทัณฑ์ปันสุขฯ และนางจิรภา  สินธุนาวา รองปลัดกระทรวงยุติธรรม และคณะ​ ได้ลงพื้นที่เรือนจังหวัดตรังในภารกิจของโครงการกำลังใจฯ
โดยพลอากาศเอก​ สมคิดฯ กล่าวว่า สมเด็จพระเจ้าลูกเธอ เจ้าฟ้าพัชรกิติยาภาฯ เสด็จเปิดโครงการกำลังใจฯ เมื่อปี ๒๕๕๓ และเสด็จปลูกต้นกันเกราซึ่งปัจจุบันเติบโต และเป็นสัญลักษณ์ที่แสดงถึงการดูแล ความห่วงใย และการยืนอยู่ได้ด้วยตนเอง และในวันนี้มีผู้ใหญ่ใจดีมาให้โอกาสกับต้องขัง และจากการรายงานของผู้บัญชาการเรือนจำจะเห็นได้ว่า ผู้ต้องขังได้ทำงานในสถานประกอบการเพิ่มขึ้นจากปีที่แล้ว ซึ่งต้องขอชื่นชมทุกฝ่าย
โอกาสนี้ ได้เข้าชมการฝึกอาชีพในแดนหญิง เช่น การทำขนมไทย เสริมสวย การดูดวงไพ่ยิบซี การเย็บจักร ศิลปะงานสม๊อค เป็นต้น จากนั้น ได้เชิญให้หน่วยงานต่าง ๆ ได้กล่าวถึงสิทธิประโยชน์ที่จะได้รับจากหน่วยงานรัฐ เช่น ผู้แทนจากพัฒนาสังคมและความมั่นคงของมนุษย์ แรงงานจังหวัด รวมทั้งเชิญหอการค้ากล่าวเชิญชวนให้ผู้ต้องขังไปทำงานเนื่องจากยังมีตำแหน่งงานว่าง เช่น งานบริการต่าง ๆ ที่ยินดีต้อนรับผู้ต้องขังเข้าทำงาน
ลำดับท้ายสุด ได้เดินทางไปเยี่ยมบ้านคนต้นแบบ ซึ่งปัจจุบันประกอบอาชีพกรีดยาง และปลูกผักสวนครัวจำหน่าย โดยมี นายอำเภอ กำนัน ผู้ใหญ่บ้านมาร่วมในการพูดคุย และเยี่ยมบ้าน ซึ่งผู้นำชุมชนได้กล่าวว่า ชุมชนให้โอกาสผู้ที่เคยพลั้งพลาด และปัจจุบันคนต้นแบบ และครอบครัวได้ทำประโยชน์ให้กับชุมชน

ที่มา : https://www.thaigov.go.th/news/contents/details/85158