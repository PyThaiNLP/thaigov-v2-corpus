รัฐบาลไทย-ข่าวทำเนียบรัฐบาล-นายกฯ ชื่นชมโครงการก่อสร้าง “แยกต่างระดับคำน้ำแซบ” จ.อุบลราชธานี  เป็นโครงการที่ดี ย้ำให้พิจารณาการใช้งบประมาณอย่างเหมาะสม เกิดประโยชน์สูงสุดกับประชาชน


วันเสาร์ที่ 29 มิถุนายน 2567
29/06/2567
พิมพ์
นายกฯ ชื่นชมโครงการก่อสร้าง “แยกต่างระดับคำน้ำแซบ” จ.อุบลราชธานี  เป็นโครงการที่ดี ย้ำให้พิจารณาการใช้งบประมาณอย่างเหมาะสม เกิดประโยชน์สูงสุดกับประชาชน
นายกฯ ชื่นชมโครงการก่อสร้าง “แยกต่างระดับคำน้ำแซบ” จ.อุบลราชธานี  เป็นโครงการที่ดี ย้ำให้พิจารณาการใช้งบประมาณอย่างเหมาะสม เกิดประโยชน์สูงสุดกับประชาชน
วันนี้ (29 มิถุนายน 2567) เวลา 09.35 น. ณ แยกคำน้ำแซบ ตำบลคำน้ำแซบ อำเภอวารินชำราบ จังหวัดอุบลราชธานี นายเศรษฐา ทวีสิน นายกรัฐมนตรี ติดตามโครงการก่อสร้าง “แยกต่างระดับคำน้ำแซบ” โดยมี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ และนายเกรียง กัลป์ตินันท์ รัฐมนตรีช่วยว่าการกระทรวงมหาดไทย ร่วมด้วย
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีพบปะทักทายและร่วมถ่ายภาพกับประชาชนที่รอให้การต้อนรับ จากนั้นรับฟังรายงานโครงการก่อสร้างทางแยกต่างระดับจุดตัดทางหลวงหมายเลข 231 ตัดทางหลวงหมายเลข 226 (แยกคำน้ำแซบ) จากนายชยุต โลหะกิจ ผู้อำนวยการสำนักงานทางหลวงที่ 9 โดยทางแยกจุดตัดทางหลวงหมายเลข 231 กับทางหลวงหมายเลข 226 (แยกคำน้ำแซบ) จังหวัดอุบลราชธานี เป็นทางแยกที่มีปริมาณการจราจรหนาแน่นและเกิดอุบัติเหตุบ่อยครั้ง ดังนั้น การปรับปรุงเป็นทางแยกต่างระดับจะช่วยบรรเทาปัญหาดังกล่าว กรมทางหลวงได้ดำเนินการสำรวจและออกแบบทางแยกต่างระดับ จุดตัดทางหลวงหมายเลข 231 กับทางหลวงหมายเลข 226 (แยกคำน้ำแซบ) เสนอของบประมาณเพื่อดำเนินการ ซึ่งได้รับพิจารณาจัดสรรงบประมาณในปี 2568 - 2570 รวมวงเงินทั้งสิ้น 1,050,000,000 บาท เมื่อการก่อสร้างทางแยกต่างระดับของโครงการแล้วเสร็จจะช่วยให้การสัญจรของประชาชนในพื้นที่ และผู้ใช้เส้นทางมีความสะดวกรวดเร็วและปลอดภัยยิ่งขึ้นและเพิ่มประสิทธิภาพการเดินทาง และการขนส่งสินค้า ส่งเสริมคุณภาพชีวิตของประชาชนในพื้นที่และนักท่องเที่ยว รวมถึงสนับสนุนแผนงานโครงการพัฒนาระบบคมนาคมขนส่งของประเทศไทยในอนาคตอย่างยั่งยืน
นายกฯ กล่าวชื่นชมการดำเนินโครงการก่อสร้างแยกต่างระดับคำน้ำแซบเป็นโครงการที่ดี ช่วยอำนวยความสะดวกในการเดินทางลดความหนาแน่นบนท้องถนน ทั้งนี้ นายกฯ ย้ำให้พิจารณาการใช้งบประมาณในการออกแบบและก่อสร้างให้มีความเหมาะสม เพื่อให้เกิดประโยชน์สูงสุดกับประชาชนชาวจังหวัดอุบลราชธานี
ต่อจากนั้น นายกฯ เดินทางไปยังศาลาประชาคมบ้านผึ้งตก หมู่ที่ 4 ตำบลโนนผึ้ง อำเภอวารินชำราบ จังหวัดอุบลราชธานี เพื่อติดตามสถานการณ์ สั่งการเตรียมการป้องกันแก้ไขปัญหาสถานการณ์อุทกภัย และพบปะประชาชนต่อไป

ที่มา : https://www.thaigov.go.th/news/contents/details/85146