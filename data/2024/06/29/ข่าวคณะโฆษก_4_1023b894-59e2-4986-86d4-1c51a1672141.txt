รัฐบาลไทย-ข่าวทำเนียบรัฐบาล-นายกฯ ภูมิใจผลสำเร็จโครงการธนารักษ์เอื้อราษฎร์ ยกระดับชีวิตประชาชนได้รวม 1,900 ราย เข้าถึงการเช่า ที่ดินราคาต่ำและผ่อนปรน


วันเสาร์ที่ 29 มิถุนายน 2567
นายกฯ ภูมิใจผลสำเร็จโครงการธนารักษ์เอื้อราษฎร์ ยกระดับชีวิตประชาชนได้รวม 1,900 ราย เข้าถึงการเช่า ที่ดินราคาต่ำและผ่อนปรน
เชื่อมั่นจะทำให้ 1,900 ครอบครัวนี้ มีชีวิตที่ดีขึ้น
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ชื่นชมการทำงานซึ่งถือเป็นโครงการดีๆ ของกระทรวงการคลัง “ธนารักษ์เอื้อราษฎร์” มอบสัญญาเช่าที่ดินกว่า 7,000 ไร่  ให้ประชาชน 9 จังหวัด รวม 1,900 ราย ภายใน 6 เดือน ซึ่งเชื่อมั่นว่าจะเป็นโอกาสให้ประชาชน เข้าถึงบริการสาธารณะของภาครัฐและมีคุณภาพชีวิตที่ดีขึ้น
โฆษกประจำสำนักนายกรัฐมนตรีเปิดเผยว่า ภายใต้การดำเนินนโยบายของนายกรัฐมนตรี ซึ่งได้สั่งการให้ทุกหน่วยงานร่วมใจแก้ไขปัญหาให้ประชาชน ทำให้กระทรวงการคลัง โดยกรมธนารักษ์ ช่วยแก้ไข บรรเทาปัญหาที่อยู่อาศัย และที่ดินทำกินของประชาชน จึงได้นำที่ดินราชพัสดุในความครอบครองของส่วนราชการที่ไม่ได้ใช้ประโยชน์นำมาบริหารให้เกิดประโยชน์สูงสุดแก่ประชาชน นำมาให้ประชาชนเช่าด้วยอัตราค่าเช่าต่ำและผ่อนปรน
โดยนายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า การดำเนินโครงการ “ธนารักษ์เอื้อราษฎร์ มอบสัญญาเช่าที่ดิน พลิกชีวิตประชาชน” นี้ เป็นการช่วยเพิ่มความมั่นคงด้านที่อยู่อาศัย  ซึ่งเป็นปัจจัยพื้นฐานในการดำรงชีวิตทำให้ประชาชนเข้าถึงระบบสาธารณูปโภค ระบบสาธารณูปการ และบริการสาธารณะของภาครัฐ ซึ่งการมอบสัญญาเช่าที่ดินจะเกิดขึ้นใน 9 จังหวัด กว่า 1,900 ราย กว่า 7,000 ไร่ ภายใน 6 เดือน ประกอบด้วยจังหวัดนครราชสีมา 248 ไร่ เชียงราย 273 ไร่ เชียงใหม่ 281 ไร่ นครสวรรค์ 1,120 ไร่ นครพนม 661 ไร่ กาฬสินธุ์ 1,174 ไร่ ปัตตานี 29 ไร่ ราชบุรี 1,500 ไร่ และสุราษฎร์ธานี 2,100 ไร่ ทั้งหมดนี้ได้สั่งการให้ดำเนินการให้แล้วเสร็จภายใน 6 เดือน
โดยมี “ค่าเช่าต่ำและผ่อนปรน” ดังนี้ ที่ดินเพื่อที่อยู่อาศัย หากไม่เกิน 100 ตารางวา อัตราเช่า 0.25 บาท/ตารางวา/เดือน หากเกิน 100 ตารางวา อัตราเช่า 0.50 บาท/ตารางวา/เดือน และหากเป็นที่ดินเพื่อประกอบการเกษตร เนื้อที่ไม่เกิน 50 ไร่ อัตราเช่า 20 บาท/ไร่/ปี และหากเกิน 50 ไร่ อัตราเช่า 30 บาท/ไร่/ปี เป็นสัญญาเช่าครั้งละ 3 ปี เพื่อลดภาระค่าใช้จ่ายค่าธรรมเนียมการจดทะเบียนการเช่าของกรมที่ดินให้กับประชาชน แต่สามารถขอเป็นสัญญาเช่า 30 ปีได้ หากผู้เช่าประสงค์
“นายกรัฐมนตรี มีวิสัยทัศน์ในการบริหาร พัฒนาทรัพยากรที่มีอยู่ให้เป็นประโยชน์อย่างต่อเนื่อง โดยมีปัจจัยสำคัญที่ต้องคำนึงถึงโดยหลักคือประชาชนต้องยกระดับวิถีชีวิตของพี่น้องประชาชน ทำให้ได้ประโยชน์ ซึ่งนายกรัฐมนตรีภูมิใจที่โครงการธนารักษ์เอื้อราษฎร์นี้ ถือเป็นอีกความสำเร็จที่รัฐบาลได้มอบให้ประชาชน ยกระดับความเป็นอยู่ ทำให้ประชาชนมีชีวิตที่ดีขึ้น” นายชัย กล่าว

ที่มา : https://www.thaigov.go.th/news/contents/details/85157