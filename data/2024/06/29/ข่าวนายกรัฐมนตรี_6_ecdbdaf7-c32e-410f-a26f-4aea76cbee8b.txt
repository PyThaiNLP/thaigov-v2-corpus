รัฐบาลไทย-ข่าวทำเนียบรัฐบาล-นายกฯ รับฟังปัญหา พบปะพี่น้องประชาชน วัดสระบานสนวน อ.ขุขันธ์ จ.ศรีสะเกษ ย้ำ รัฐบาลพร้อมสนับสนุนให้ศรีสะเกษเป็นจังหวัดสีขาวปลอดยาเสพติด ยืนยัน ปลายปี 67 ได้รับเงินดิจิทัล 10,000 บาท


วันเสาร์ที่ 29 มิถุนายน 2567
29/06/2567
พิมพ์
นายกฯ รับฟังปัญหา พบปะพี่น้องประชาชน วัดสระบานสนวน อ.ขุขันธ์ จ.ศรีสะเกษ ย้ำ รัฐบาลพร้อมสนับสนุนให้ศรีสะเกษเป็นจังหวัดสีขาวปลอดยาเสพติด ยืนยัน ปลายปี 67 ได้รับเงินดิจิทัล 10,000 บาท
นายกฯ รับฟังปัญหา พบปะพี่น้องประชาชน วัดสระบานสนวน อ.ขุขันธ์ จ.ศรีสะเกษ ย้ำ รัฐบาลพร้อมสนับสนุนให้ศรีสะเกษเป็นจังหวัดสีขาวปลอดยาเสพติด ยืนยัน ปลายปี 67 ได้รับเงินดิจิทัล 10,000 บาทแน่นอน
วันนี้ (29 มิถุนายน 2567) เวลา 16.00 น. ณ วัดสระบานสนวน ตำบลสำโรงตาเจ็น อำเภอขุขันธ์ จังหวัดศรีสะเกษ นายเศรษฐา ทวีสิน นายกรัฐมนตรี รับฟังปัญหาและพบปะพี่น้องประชาชน
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกรัฐมนตรีกราบสักการะพระประธานและกราบนมัสการพระมหามังกร กนฺตปญฺโญ ป.ธ.7 เจ้าคณะอำเภอขุขันธ์ เจ้าอาวาสวัดโคกโพน โดยนายกฯ ถวายมาลัยพร้อมด้วยเครื่องไทยธรรม พร้อมกับได้รับมอบพระพุทธเมตตาและรับพรจากเจ้าอาวาสวัดโคกโพน จากนั้นนายกฯ เดินทักทายและร่วมถ่ายภาพกับประชาชนอย่างใกล้ชิด
โอกาสนี้ นายกฯ กล่าวกับประชาชนว่า  ดีใจที่ได้กลับมาพบชาวศรีสะเกษอีกครั้ง รัฐบาลพยายามที่จะแก้ไขปัญหามาโดยตลอด โดยมีสมาชิกผู้แทนราษฎรเป็นผู้นำปัญหาของประชาชนมาบอกเล่าให้กับรัฐบาล ไม่ว่าจะเป็นเรื่องของการคมนาคม การเกษตร การบริหารจัดการน้ำ ปัญหาหนี้นอกระบบ และปัญหายาเสพติดที่กัดกร่อนสังคมไทยมายาวนาน ซึ่งรัฐบาลให้ความสำคัญกับทุก ๆ เรื่อง ทั้งนี้ อยากให้ทุกคนสบายใจว่ารัฐบาลได้มีการเริ่มต้นแล้วไม่ว่าจะเป็นเรื่องไม่ท่วมไม่แล้ง เพื่อเพิ่มผลผลิตทางการเกษตรให้กับทุกคน
นายกฯ กล่าวอีกว่า สำหรับจังหวัดศรีสะเกษถือเป็นจังหวัดที่โชคดี เพราะมีดินที่อุดมสมบูรณ์ น้ำก็ไหลลงมาจากภูเขาซึ่งในอดีตเป็นภูเขาไฟ ทำให้อุดมไปด้วยแร่ธาตุ ปลูกอะไรก็ดี นอกจากนั้นจังหวัดศรีสะเกษไม่ได้มีของดีแค่ทุเรียนภูเขาไฟเท่านั้น แต่ศรีสะเกษยังสามารถปลูกลิ้นจี่ หรือพืชผักผลไม้อื่น ๆ ได้ ดังนั้นรัฐบาลพร้อมที่สนับสนุนอย่างเต็มที่ ไม่ว่าจะเป็นเรื่องขององค์ความรู้ เรื่องของการตลาด แต่เหนือสิ่งอื่นใดศรีสะเกษมีโอกาสที่ดี มีดินที่สมบูรณ์ มีการบริหารจัดการน้ำที่ดีสำหรับทุกคน แต่ปัญหาใหญ่ของเราวันนี้คือปัญหายาเสพติด โดยเมื่อวานนี้ (28 มิ.ย.67) รัฐบาลได้ลงพื้นที่จังหวัดร้อยเอ็ดและจะทำให้จังหวัดร้อยเอ็ดเป็นจังหวัดนำร่องในการเป็นจังหวัดสีขาว จากนั้นจะนำมาตรการต่าง ๆ มาปรับและดำเนินการที่นี่ เพื่อให้จังหวัดศรีสะเกษเป็นจังหวัดสีขาวที่ปลอดยาเสพติด เมื่อไม่มีปัญหายาเสพติด ศักยภาพของการเกษตร การท่องเที่ยวก็จะตามมา รวมทั้งจะเป็นการยกระดับคุณภาพชีวิตความเป็นอยู่ของประชาชนชาวศรีสะเกษดียิ่งขึ้น ในตอนท้าย นายกฯ ยืนยันว่าปลายปีนี้ทุกคนจะได้รับเงินดิจิทัล 10,000 บาทแน่นอน
ต่อจากนั้น นายกฯ เดินทางไปยังโครงการชลประทานศรีสะเกษ ตำบลเมืองใต้ อำเภอเมืองศรีสะเกษ จังหวัดศรีสะเกษ เพื่อหารือการบริหารจัดการน้ำในพื้นที่จังหวัดศรีสะเกษ เพื่อป้องกันปัญหาน้ำท่วมและน้ำแล้งต่อไป

ที่มา : https://www.thaigov.go.th/news/contents/details/85159