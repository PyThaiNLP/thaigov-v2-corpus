รัฐบาลไทย-ข่าวทำเนียบรัฐบาล-นายกฯ เยี่ยมชมถนนคนเดินเลียบแม่น้ำมูล จ.อุบลราชธานี พบปะพ่อค้าแม่ค้าประชาชน หนุนกิจกรรมส่งเสริมการค้าขาย เวทีการแสดงออกด้านดนตรี-วัฒนธรรมของเยาวชน และการท่องเที่ยวท้องถิ่น กระตุ้นเศรษฐกิจพื้นที่ให้คึกคัก


วันศุกร์ที่ 28 มิถุนายน 2567
28/06/2567
พิมพ์
นายกฯ เยี่ยมชมถนนคนเดินเลียบแม่น้ำมูล จ.อุบลราชธานี พบปะพ่อค้าแม่ค้าประชาชน หนุนกิจกรรมส่งเสริมการค้าขาย เวทีการแสดงออกด้านดนตรี-วัฒนธรรมของเยาวชน และการท่องเที่ยวท้องถิ่น กระตุ้นเศรษฐกิจพื้นที่ให้คึกคัก
นายกฯ เยี่ยมชมถนนคนเดินเลียบแม่น้ำมูล จ.อุบลราชธานี พบปะพ่อค้าแม่ค้าประชาชน หนุนกิจกรรมส่งเสริมการค้าขาย เวทีการแสดงออกด้านดนตรี-วัฒนธรรมของเยาวชน และการท่องเที่ยวท้องถิ่น กระตุ้นเศรษฐกิจพื้นที่ให้คึกคัก
วันนี้ (28 มิ.ย. 67) เวลา 18.00 น. นายเศรษฐา ทวีสิน นายกรัฐมนตรี พบปะพ่อค้าแม่ค้าและประชาชน ณ ถนนคนเดินเลียบแม่น้ำมูล เทศบาลนครอุบลราชธานี อ.เมืองอุบลราชธานี จ.อุบลราชธานี
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกฯ ได้เดินพบปะทักทายพ่อค้าแม่ค้าและประชาชนที่ถนนคนเดินเลียบแม่น้ำมูลอย่างเป็นกันเอง  โดยนายก ฯ ได้รับมอบเทียนพรรษาจำลองเพื่อเป็นที่ระลึก จากประธานสภาเทศบาลนครอุบลราชธานี นายกสมาคมผู้นำสตรีพัฒนาชุมชนเขต 1 พร้อมชมการแสดงรำอุบลราชธานี ซึ่งเป็นการแสดงท้องถิ่นของจังหวัดอุบลราชธานี พร้อมกันนี้นายกฯ ได้อุดหนุนน้ำส้มคั้น ข้าวไข่เจียว 1 กล่อง และข้าวจี่ ซึ่งเป็นอาหารท้องถิ่นประจำภาคอีสานด้วย
“สำหรับถนนเลียบแม่น้ำมูล ช่วงท่าน้ำตลาดใหญ่ - ท่าน้ำวัดสุปัฏนาราม - สามแยกถนนพนมนั้น เทศบาลนครอุบลราชธานี ได้เปิดถนนคนเดินดังกล่าวขึ้นทุกเย็นวันศุกร์ เสาร์ อาทิตย์ เวลา 17.00-22.00 น. เพื่อเป็นกิจกรรมส่งเสริมอาชีพและสร้างรายได้ให้แก่ประชาชน เป็นการกระตุ้นเศรษฐกิจ ส่งเสริมการท่องเที่ยวในพื้นที่ รวมทั้งเป็นการปลูกฝังให้เยาวชนได้มีโอกาสมาร่วมแสดงออกในการแสดงดนตรีพื้นเมือง ดนตรีสากล และดนตรีร่วมสมัย ตลอดจนกิจกรรมแลกเปลี่ยนแนวความคิดทางศิลปวัฒนธรรมประเพณี การเผยแพร่วัฒนธรรมทางความคิด การแสดงออก การอนุรักษ์มรดกทางภูมิปัญญา และเป็นการสร้างชื่อเสียงให้กับจังหวัดอุบลราชธานี  ซึ่งการดำเนินการดังกล่าวสอดคล้องและเป็นไปตามนโยบายรัฐบาลในการนำศักยภาพที่โดดเด่นในด้านต่าง ๆ ของพื้นที่มาพัฒนาต่อยอด เพื่อสร้างมูลค่า สร้างอาชีพ และรายได้ให้กับประชาชนในพื้นที่ และส่งเสริมด้านการท่องเที่ยวกระตุ้นเศรษฐกิจในท้องถิ่นและเศรษฐกิจโดยรวมของประเทศอีกด้วย” โฆษกประจำสำนักนายกรัฐมนตรีกล่าวเสริม

ที่มา : https://www.thaigov.go.th/news/contents/details/85134