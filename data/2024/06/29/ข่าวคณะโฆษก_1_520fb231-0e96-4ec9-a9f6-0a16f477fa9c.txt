รัฐบาลไทย-ข่าวทำเนียบรัฐบาล-โฆษกรัฐบาลเผย กำหนดการนายกฯ “ประตูสู่อีสาน ศูนย์กลางการท่องเที่ยวอารยธรรม และเกษตรมูลค่าสูง” ตรวจราชการ-ประชุม ครม.สัญจร จ.นครราชสีมา 30 มิ.ย. -2 ก.ค. 67 


วันศุกร์ที่ 28 มิถุนายน 2567
28/06/2567
พิมพ์
โฆษกรัฐบาลเผย กำหนดการนายกฯ “ประตูสู่อีสาน ศูนย์กลางการท่องเที่ยวอารยธรรม และเกษตรมูลค่าสูง” ตรวจราชการ-ประชุม ครม.สัญจร จ.นครราชสีมา 30 มิ.ย. -2 ก.ค. 67
โฆษกรัฐบาลเผย กำหนดการนายกฯ “ประตูสู่อีสาน ศูนย์กลางการท่องเที่ยวอารยธรรม และเกษตรมูลค่าสูง” ตรวจราชการ-ประชุม ครม.สัญจร จ.นครราชสีมา 30 มิ.ย. -2 ก.ค. 67
วันนี้ (28 มิถุนายน 2567) นายชัย วัชรงค์ โฆษกประจำสำนักนายกรัฐมนตรี เปิดเผยกำหนดการ นายเศรษฐา ทวีสิน นายกรัฐมนตรี “ประตูสู่อีสาน ศูนย์กลางการท่องเที่ยวอารยธรรม และเกษตรมูลค่าสูง” ในการเดินทางไปประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 ณ จังหวัดนครราชสีมา และติดตามการตรวจราชการกลุ่มจังหวัดภาคตะวันออกเฉียงเหนือตอนล่าง 1 (นครราชสีมา ชัยภูมิ บุรีรัมย์ และสุรินทร์) ระหว่างวันที่ 30 มิถุนายน - 2 กรกฎาคม 2567 ดังนี้
โฆษกประจำสำนักนายกรัฐมนตรี กล่าวว่า วันอาทิตย์ที่ 30 มิถุนายน 2567 เวลา 16.30 น. นายกรัฐมนตรีออกเดินทางจากท่าอากาศยานทหาร 2 กองบิน 5 (บน.6) ดอนเมือง กรุงเทพฯ ไปยังท่าอากาศยานทหาร กองบิน 1 ตำบลหนองไผ่ล้อม อำเภอเมืองนครราชสีมา จังหวัดนครราชสีมา โดยจะเดินทางถึงท่าอากาศยานทหาร กองบิน 1 ในเวลา 17.00 น.
วันจันทร์ที่ 1 กรกฎาคม 2567 เวลา 11.00 น. นายกรัฐมนตรีเป็นประธานเปิดการอบรมสัมมนาเชิงปฏิบัติการ “Digital Korat: The Future Starts now - โคราช มหานครดิจิทัลแห่งอนาคต” เยี่ยมชมนิทรรศการและพบปะประชาชน ณ มหาวิทยาลัยเทคโนโลยีราชมงคลอีสาน ศูนย์การศึกษาหนองระเวียง ตำบลหนองระเวียง อำเภอเมืองนครราชสีมา จังหวัดนครราชสีมา จากนั้น ช่วงบ่าย เวลาประมาณ 13.45 น. นายกรัฐมนตรีติดตามโครงการระบบผลิตน้ำประปาขนาดใหญ่อำเภอโนนสูง ตำบลขามเฒ่า อำเภอโนนสูง จังหวัดนครราชสีมา แล้วไปติดตามโครงการปรับปรุงภูมิทัศน์และอาคารประดิษฐานพระนอนเมืองเสมา โบราณสถานเมืองเสมา ณ วัดธรรมจักรเสมาราม (วัดพระนอนคลองขวาง) ตำบลเสมา อำเภอสูงเนิน จังหวัดนครราชสีมา
วันอังคารที่ 2 กรกฎาคม 2567 เวลา 09.30 น. นายกรัฐมนตรีเยี่ยมชมนิทรรศการด้านหน้าหอประชุมราชภัฏรังสฤษฎ์ มหาวิทยาลัยราชภัฏนครราชสีมา อำเภอเมืองนครราชสีมา จังหวัดนครราชสีมา ก่อนถ่ายภาพร่วมกับคณะรัฐมนตรี ผู้ว่าราชการจังหวัดกลุ่มจังหวัดภาคตะวันออกเฉียงเหนือ ตอนล่าง 1 (นครราชสีมา ชัยภูมิ บุรีรัมย์ และสุรินทร์) และส่วนราชการ
จากนั้น นายกรัฐมนตรีเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 4/2567 ณ หอประชุมราชภัฏรังสฤษฎ์
โฆษกประจำสำนักนายกรัฐมนตรีกล่าวอีกว่า ภายหลังเสร็จสิ้นการประชุมคณะรัฐมนตรี ในช่วงบ่าย นายกรัฐมนตรีจะไปติดตามความคืบหน้าโครงการจัดสร้างศูนย์อาคารศูนย์ความเป็นเลิศทางการแพทย์ 18 ชั้น ณ โรงพยาบาลมหาราชนครราชสีมา ตำบลในเมือง อำเภอเมืองนครราชสีมา จังหวัดนครราชสีมา แล้วออกเดินทางไปยังตำบลหนองไข่น้ำ อำเภอเมืองนครราชสีมา จังหวัดนครราชสีมา เพื่อไปติดตามการพัฒนาท่าเรือบก (Dry Port) เพื่อนำไปสู่การเป็นศูนย์กลางโลจิสติกส์ของภูมิภาค ณ อำเภอเมืองนครราชสีมา จังหวัดนครราชสีมา ก่อนเดินทางกลับกรุงเทพมหานคร โดยนายกรัฐมนตรีจะเดินทางจากท่าอากาศยานทหาร กองบิน 1 ตำบลหนองไผ่ล้อม อำเมืองนครราชสีมา จังหวัดนครราชสีมา ถึงท่าอากาศยานทหาร 2 กองบิน 2 (บน.6) ดอนเมือง กรุงเทพฯ ในเวลาประมาณ 15.30 น. ทั้งนี้ กำหนดการอาจมีการเปลี่ยนแปลงตามความเหมาะสม

ที่มา : https://www.thaigov.go.th/news/contents/details/85135