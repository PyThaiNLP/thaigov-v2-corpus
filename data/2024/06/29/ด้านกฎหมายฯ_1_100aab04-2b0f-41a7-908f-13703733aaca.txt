รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำคณะ ลงนามบันทึกความร่วมมือระหว่างกระทรวงยุติธรรมไทย-รัสเซีย และหารือกับรัฐมนตรีว่าการกระทรวงยุติธรรมแห่งสหพันธรัฐรัสเซีย


วันศุกร์ที่ 28 มิถุนายน 2567
28/06/2567
พิมพ์
รัฐมนตรีว่าการกระทรวงยุติธรรม นำคณะ ลงนามบันทึกความร่วมมือระหว่างกระทรวงยุติธรรมไทย-รัสเซีย และหารือกับรัฐมนตรีว่าการกระทรวงยุติธรรมแห่งสหพันธรัฐรัสเซีย
รัฐมนตรีว่าการกระทรวงยุติธรรม นำคณะ ลงนามบันทึกความร่วมมือระหว่างกระทรวงยุติธรรมไทย-รัสเซีย และหารือกับรัฐมนตรีว่าการกระทรวงยุติธรรมแห่งสหพันธรัฐรัสเซีย ในการประชุมว่าด้วยกฎหมายระหว่างประเทศ ครั้งที่ ๑๒ ณ นครเซนต์ปีเตอร์สเบิร์ก สหพันธรัฐรัสเซีย
ในวันศุกร์ที่ ๒๘ มิถุนายน ๒๕๖๗ ระหว่างเวลา ๑๐.๐๐-๑๗.๐๐ น. (ตามเวลาท้องถิ่น) ณ นครเซนต์ปีเตอร์สเบิร์ก สหพันธรัฐรัสเซีย พันตำรวจเอก ทวี  สอดส่อง รัฐมนตรีว่าการกระทรวงยุติธรรม และนายคอนสตันติน ชุยเชนโค รัฐมนตรีว่าการกระทรวงยุติธรรมแห่งสหพันธรัฐรัสเซีย  (H.E.Mr.Konstantin Chuychenko, Minister of Justice of the Russian Federation) ได้ร่วมลงนามบันทึกความร่วมมือระหว่างกระทรวงยุติธรรมไทย-รัสเซีย (Memorandum of Cooperation between the Ministry of Justice of the Kingdom of Thailand and the Ministry of Justice of the Russian Federation)
ซึ่งมุ่งเน้นความร่วมมือใน ๖ สาขาหลัก ได้แก่ ๑) การแลกเปลี่ยนประสบการณ์ด้านการจัดทำร่างกฎหมายและนโยบายทางกฎหมาย ๒) การแลกเปลี่ยนข้อมูลด้านการยกร่างกฎหมาย แนวปฏิบัติในการบังคับใช้กฎหมาย การแลกเปลี่ยนวรรณกรรมและเอกสารด้านกฎหมายที่มีการตีพิมพ์ ๓) การแลกเปลี่ยนคณะผู้แทนเจ้าหน้าที่รัฐ ๔) การแลกเปลี่ยนความช่วยเหลือทางวิชาการด้านการให้ความช่วยเหลือและบริการทางกฎหมาย ๕) การจัดสัมมนา การบรรยาย กรณีศึกษา และกิจกรรมอื่น ๆ เพื่อต่อยอดการศึกษา ยกระดับความเชี่ยวชาญ และฝึกอบรมเจ้าหน้าที่ในสังกัดกระทรวงยุติธรรมของทั้งสองประเทศ และ ๖) การให้ความช่วยเหลือด้านการพัฒนาโครงการ และหลักสูตรกฎหมายระหว่างประเทศ รวมทั้งจัดเตรียมและดำเนินแผนการศึกษาแก่สถาบันการศึกษา
จากนั้น รัฐมนตรีว่าการกระทรวงยุติธรรม พร้อมด้วย นายเสกสรร สุขแสง อธิบดีกรมบังคับคดี นางเพ็ญรวี มาแสง รองอธิบดีกรมบังคับคดี และคณะเจ้าหน้าที่กรมบังคับคดี ได้ร่วมหารือกับ นายคอนสตันติน ชุยเชนโค รัฐมนตรีว่าการกระทรวงยุติธรรมแห่งสหพันธรัฐรัสเซีย (H.E.Mr.Konstantin Chuychenko, Minister of Justice of the Russian Federation) โดยทั้งสองประเทศต่างแสดงความยินดีที่ได้มีการลงนามบันทึกข้อตกลงความร่วมมือร่วมกันหลังจากหารือร่วมกันมานานกว่า ๑๖ ปี ปัจจุบันสหพันธรัฐรัสเซียมีความพร้อมที่จะประสานความร่วมมือกับประเทศไทย จึงเสนอให้มีการพิจารณาจัดทำสนธิสัญญาด้านกระบวนการยุติธรรมเพิ่มเติม ซึ่งจะช่วยสนับสนุนการค้าและการลงทุนระหว่างสองประเทศ
ในการนี้ รัฐมนตรีว่าการกระทรวงยุติธรรม ได้แสดงความขอบคุณสำหรับสัมพันธภาพอันดีระหว่างไทย-รัสเซีย ที่มีมาอย่างยาวนาน อีกทั้งปัจจุบันคนรัสเซียยังได้เข้ามาเที่ยวและอาศัยอยู่ในประเทศไทยจำนวนมาก ดังนั้น ความร่วมมือในการพัฒนากระบวนการยุติธรรมจึงเป็นประโยชน์อย่างยิ่งต่อพลเมืองของทั้งสองประเทศ ในโอกาสนี้ จึงได้เชิญให้รัฐมนตรีว่าการกระทรวงยุติธรรมแห่งสหพันธรัฐรัสเซียมาเยือนประเทศไทยเพื่อกระชับความสัมพันธ์ และหารือถึงแนวทางการจัดทำสนธิสัญญาเพิ่มเติมตามที่สหพันธรัฐรัสเซียเสนอ
ทั้งนี้​ ก่อนเดินทางกลับประเทศไทย รัฐมนตรีว่าการกระทรวงยุติธรรม และคณะ ได้เยี่ยมชม และศึกษาดูงานสถาบันนิติวิทยาศาสตร์แห่งสหพันธรัฐรัสเซีย เพื่อนำต้นแบบที่ดีมาปรับใช้กับประเทศไทยต่อไป

ที่มา : https://www.thaigov.go.th/news/contents/details/85138