รัฐบาลไทย-ข่าวทำเนียบรัฐบาล-ปลัด ทส. สั่งการทุกหน่วยในพื้นที่ จ.เชียงราย ตั้งจุดให้ความช่วยเหลือประชาชนเพื่อบรรเทาความเดือดร้อนจากสถานการณ์อุทกภัย


วันเสาร์ที่ 14 กันยายน 2567
ปลัด ทส. สั่งการทุกหน่วยในพื้นที่ จ.เชียงราย ตั้งจุดให้ความช่วยเหลือประชาชนเพื่อบรรเทาความเดือดร้อนจากสถานการณ์อุทกภัย
ปลัด ทส. สั่งการทุกหน่วยในพื้นที่ จ.เชียงราย ตั้งจุดให้ความช่วยเหลือประชาชนเพื่อบรรเทาความเดือดร้อนจากสถานการณ์อุทกภัย
วันที่ 14 กันยายน 2567 นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ได้สั่งการไปยังทุกหน่วยงานภายใต้สังกัด ทส. ในระดับพื้นที่ จัดตั้งศูนย์อำนวยการและประสานงานให้ความช่วยเหลือผู้ประสบอุทกภัยระดับพื้นที่ ของกระทรวงทรัพยากรธรรมชาติและสิ่งแวดล้อม ตามนโยบายการเร่งช่วยเหลือผู้ประสบภัยน้ำท่วมในพื้นที่ จ.เชียงใหม่ และ จ.เชียงราย ของ นางสาวแพทองธาร ชินวัตร นายกรัฐมนตรี และข้อสั่งการของ ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เพื่อจัดเตรียมกำลังพล น้ำดื่มบรรจุขวด เครื่องมือ เครื่องจักร ยานพาหนะ และอุปกรณ์ต่าง ๆ ให้มีความพร้อมเพื่อร่วมสนับสนุนช่วยเหลือประชาชนในพื้นที่ประสบอุทกภัย โดยเฉพาะในพื้นที่ จ.เชียงราย ที่ได้รับผกระทบจากภาวะน้ำท่วมสูงและรุนแรงเป็นบริเวณกว้างในหลายพื้นที่ ได้สั่งการให้จัดตั้งจุดให้ความช่วยเหลือแก่ประชาชนเพื่ออำนวยความสะดวกในการแจกจ่าย อาหาร น้ำดื่ม ร่วมถึงสังเกตการณ์และประสานความร่วมมือเพื่อเข้าช่วยเหลือประชาชนได้อย่างทันท่วงที
โดยสำนักงานทรัพยากรธรรมชาติและสิ่งแวดล้อม จ.เชียงราย (ทสจ.เชียงราย) ได้ร่วมกับสำนักบริหารพื้นที่อนุรักษ์ที่ 11 (สบอ.11) และสำนักบริหารพื้นที่อนุรักษ์ที่ 15 (สบอ.15) กรมอุทยานแห่งชาติ สัตว์ป่า และพันธุ์พืช และสำนักจัดการทรัพยากรป่าไม้ที่ 2 (สจป.2) กรมป่าไม้ จัดตั้งโรงครัวเพื่อจัดเตรียมอาหาร เครื่องยังชีพ และน้ำดื่ม สำหรับแจกจ่ายให้กับผู้ประสบภัย อยู่ ณ บริเวณหน้าสำนักบริหารพื้นที่อนุรักษ์ที่ 15 อ.เมือง จ.เชียงราย นอกจากนี้ ทสจ.เชียงราย ยังได้ร่วมกับ สำนักทรัพยากรน้ำบาดาลเขต 1 (ลำปาง) จัดตั้งจุดช่วยเหลือให้บริการน้ำดื่มบรรจุแกลลอน แก่ประชาชน ณ บริเวณวัดศรีทรายมูล ต.รอบเวียง อ.เมือง จ.เชียงราย และร่วมกับ สำนักงานทรัพยากรน้ำที่ 1 จัดตั้งจุดแจกจ่ายน้ำดื่มสะอาด อาหาร และรับบริจาคสิ่งของจากประชาชน ภาคเอกชน และภาคส่วนต่าง ๆ เพื่อนำไปแจกจ่ายช่วยเหลือแก่ประชาชนผู้ประสบภัย ณ บริเวณด้านหน้าสำนักงานทรัพยากรธรรมชาติและสิ่งแวดล้อม จ.เชียงราย ร่วมถึงจัดเตรียมความพร้อมของอุปกรณ์เครื่องจักร รถบรรทุก รถบรรทุกพร้อมเครน เครื่องสูบน้ำขนาด 12 นิ้ว และกำลังเจ้าหน้าที่พร้อมปฏิบัติงานเผชิญเหตุ เพื่อร่วมให้ความช่วยเหลือแก่ประชาชนได้อย่างทันท่วงที

ที่มา : https://www.thaigov.go.th/news/contents/details/87998