รัฐบาลไทย-ข่าวทำเนียบรัฐบาล-อธิบดี สถ. เผย มท.1 สั่งการ กรม สถ. ซักซ้อมและเตรียมพร้อม 10 จังหวัด รับสถานการณ์น้ำท่วมฉับพลัน น้ำหลาก น้ำท่วมขัง และน้ำล้นตลิ่ง


วันศุกร์ที่ 13 กันยายน 2567
13/09/2567
พิมพ์
อธิบดี สถ. เผย มท.1 สั่งการ กรม สถ. ซักซ้อมและเตรียมพร้อม 10 จังหวัด รับสถานการณ์น้ำท่วมฉับพลัน น้ำหลาก น้ำท่วมขัง และน้ำล้นตลิ่ง
อธิบดี สถ. เผย มท.1 สั่งการ กรม สถ. ซักซ้อมและเตรียมพร้อม 10 จังหวัด รับสถานการณ์น้ำท่วมฉับพลัน น้ำหลาก น้ำท่วมขัง และน้ำล้นตลิ่ง
วันนี้ (13 กันยายน 2567) เวลา 15.00 น. ณ ห้องประชุม 4201 กรมส่งเสริมการปกครองท้องถิ่น นายขจร ศรีชวโนทัย อธิบดีกรมส่งเสริมการปกครองท้องถิ่น (สถ.) กระทรวงมหาดไทย เป็นประธานการประชุมซักซ้อมและเตรียมความพร้อมรับมือสถานการณ์น้ำท่วมฉับพลัน น้ำหลาก น้ำท่วมขัง และน้ำล้นตลิ่ง พร้อมด้วย นายศิริพันธ์ ศรีกงพลี รองอธิบดี สถ. และท้องถิ่นจังหวัด 10 จังหวัด ข้าราชการ และบุคลากรสำนักงานส่งเสริมการปกครองท้องถิ่นจังหวัด เข้าร่วมการประชุมผ่านระบบออนไลน์
อธิบดี สถ. กล่าวว่า "ท่านอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีข้อสั่งการเร่งด่วนให้กรมส่งเสริมการปกครองท้องถิ่น ซักซ้อมและเตรียมความพร้อมรับมือสถานการณ์น้ำท่วมฉับพลัน น้ำหลาก น้ำท่วมขัง และน้ำล้นตลิ่ง ในพื้นที่ 10 จังหวัด ได้แก่ จังหวัดริมแม่น้ำโขงและจังหวัดที่มีปริมาณน้ำสูง จำนวน 7 จังหวัด คือ จังหวัดเลย หนองคาย บึงกาฬ นครพนม มุกดาหาร อำนาจเจริญ และอุบลราชธานี และจังหวัดที่ได้มีการรับมือน้ำท่วมมาก่อนหน้านี้ จำนวน 3 จังหวัด ได้แก่ จังหวัดแพร่ น่าน และพะเยา เนื่องจากอิทธิพลจากร่องมรสุม ทำให้ประเทศไทยมีปริมาณน้ำฝนเพิ่มขึ้นและมีฝนตกหนักถึงหนักมาก ในช่วงวันที่ 14 - 18 กันยายน 2567 ส่งผลให้ระดับน้ำในพื้นที่แม่น้ำโขงมีแนวโน้มเพิ่มขึ้นอย่างต่อเนื่อง ประกอบกับสถานการณ์อุทกภัยในพื้นที่จังหวัดเชียงรายและเชียงใหม่ ที่ก่อให้เกิดผลกระทบกับความเป็นอยู่ของประชาชน มีประชาชนเดือดร้อนเป็นจำนวนมาก และประกอบกับจะมีพายุโซนร้อนกำลังแรง ‘เบบินคา (BEBINCA)’ จะเลื่อนลงมาผ่านภาคเหนือตอนบน และตะวันออกเฉียงเหนือตอนบน ระหว่างวันที่ 14 - 17 กันยายน 2567 ซึ่งท่านรัฐมนตรีว่าการกระทรวงมหาดไทยได้ห่วงใยต่อสถานการณ์ดังกล่าว และสั่งการให้กรมฯ จัดเตรียมการประชุมเตรียมการและซักซ้อมอย่างเร่งด่วน”
“ข้อมูลจากสำนักงานทรัพยากรน้ำแห่งชาติ ได้มีประกาศ ฉบับที่ 14 แจ้งเตือนเฝ้าระวังระดับน้ำ ‘แม่น้ำโขง’ มีแนวโน้มเพิ่มสูงขึ้น ช่วงวันที่ 12 – 16 กันยายน 2567 ขอให้พื้นที่จังหวัดริมแม่น้ำโขงเตรียมความพร้อมรับมือสถานการณ์น้ำล้นตลิ่งและท่วมขัง ขอให้จังหวัดแจ้งองค์กรปกครองส่วนท้องถิ่น (อปท.) ดำเนินการเตรียมความพร้อมในการเผชิญเหตุและรับมือกับสถานการณ์ฯ ตั้งแต่ก่อนเกิดเหตุ ระหว่างเกิดเหตุ และหลังเกิดเหตุ ในส่วนของการเตรียมความพร้อมก่อนเกิดเหตุ ขอให้ติดตามสภาพอากาศ การจัดทำแผนเผชิญเหตุอุทกภัย การตรวจสอบความมั่นคงแข็งแรงสถานที่ใช้กักเก็บน้ำ/กั้นน้ำ การบำรุงรักษาเครื่องจักรและอุปกรณ์ การระบายน้ำและการเพิ่มพื้นที่รองรับน้ำ การกำจัดเศษวัชพืช รวมถึงการเตรียมความพร้อมในส่วนของงบประมาณ และการแจ้งเตือนภัย ขอให้แจ้งเตือนให้ประชาชน นักท่องเที่ยวที่สัญจร ทั้งชาวไทยและชาวต่างชาติ รวมถึงผู้ประกอบการในบริเวณริมแม่น้ำโขง และผู้ที่อาศัยในพื้นที่บริเวณดังกล่าวติดตามสถานการณ์น้ำอย่างใกล้ชิด และเตรียมการเฝ้าระวังผลกระทบที่อาจเกิดขึ้นจากการเปลี่ยนแปลงของระดับน้ำในแม่น้ำโขง รวมถึงประชาสัมพันธ์ช่องทางการให้ความช่วยเหลือ ช่องทางการแจ้งเหตุต่างๆ หรือสายด่วนให้ประชาชนได้รับทราบอย่างทั่วถึง ในส่วนของการเผชิญเหตุ ให้ อปท. จัดตั้งศูนย์บัญชาการของ อปท. เมื่อเกิดฝนตกหนัก ให้ อปท. จัดชุดปฏิบัติการเพื่อเร่งให้ความช่วยเหลือประชาชน และให้มอบหมายเจ้าหน้าที่ที่รับผิดชอบและอาสาสมัครเฝ้าระวังพื้นที่ชุมชนและให้ความช่วยเหลือประชาชน โดยเฉพาะด้านการดำรงชีพ เช่น ความช่วยเหลือด้านอาหาร น้ำดื่ม และการรักษาพยาบาล เป็นต้น หากเรามีการเตรียมความพร้อมเพื่อรับมือกับสถานการณ์ตั้งแต่ก่อนเกิดเหตุและระหว่างการเผชิญเหตุ ผมก็หวังว่าการรับมือกับสถานการณ์ในช่วงหลังเกิดเหตุจะมีความทุเลาเบาบาง และก็หวังว่าจะไม่มีความเสียหายมากมายนัก จึงขอให้ทางจังหวัดมีการซักซ้อมเตรียมความพร้อมรับมือกับสถานการณ์ฯ อย่างเต็มกำลังความสามารถ” อธิบดี สถ. กล่าว
อธิบดี สถ. กล่าวเพิ่มเติมว่า เมื่อเกิดเหตุในพื้นที่ ขอให้ อปท. ดำเนินการช่วยเหลือผู้ประสบภัยในเบื้องต้นโดยฉับพลันทันทีในด้านการดำรงชีพ บรรเทาความเดือดร้อนเฉพาะหน้า การเข้าระงับสาธารณภัยเพื่อคุ้มครองชีวิตและทรัพย์สิน หรือป้องกันภยันตรายที่จะเกิดแก่ประชาชน ตั้งแต่เกิดสาธารณภัยจนกว่าเหตุสาธารณภัยจะสิ้นสุดลง โดยไม่ต้องเสนอคณะกรรมการพิจารณา และเบิกจ่ายจากงบกลาง ประเภทเงินสำรองจ่าย เช่น ด้านการดำรงชีพ ค่าอาหารจัดเลี้ยง วันละไม่เกิน 3 มื้อ มื้อละไม่เกิน 50 บาทต่อคน ค่าถุงยังชีพ ชุดละไม่เกิน 700 บาทต่อครอบครัว ด้านการแพทย์และการสาธารณสุข เช่น จัดหาวัสดุ เคมีภัณฑ์ อาหาร และเวชภัณฑ์ สำหรับแจกจ่ายประชาชน เพื่อให้ประชาชนได้บริโภคน้ำและอาหารที่ปลอดภัย ในช่วงหลังเกิดเหตุอุทกภัย หลังจากที่ปริมาณน้ำลดลงแล้ว ความเสียหายที่เหลือทิ้งไว้ ก็จะเป็นเศษซากขยะหรือดินโคลน ซึ่งผมในฐานะประธานบอร์ดการไฟฟ้านครหลวง ได้ปรึกษากับท่านผู้ว่าการไฟฟ้านครหลวง ในเรื่องของการบรรเทาความเดือดร้อนของพี่น้องประชาชนหลังเกิดเหตุ โดยจะขอให้มีการบูรณาการการทำงานร่วมกันกับพื้นที่ เพื่อช่วยเหลือพี่น้องประชาชนในการบำรุงรักษาปลั๊กไฟหรือสายไฟที่ชำรุดเสียหายภายในครัวเรือน ซึ่งจะมีการประสานความร่วมมือต่อไป
ที่มา ทีม DLA  News สถ.

ที่มา : https://www.thaigov.go.th/news/contents/details/87992