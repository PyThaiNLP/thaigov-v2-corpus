รัฐบาลไทย-ข่าวทำเนียบรัฐบาล-"ครม. แห่งการสร้างโอกาสที่เท่าเทียมเพื่อคนไทยทุกคน“ นายกรัฐมนตรี นางสาวแพทองธาร  มั่นใจประสานการทำงานของครม. ที่มาจากหลากหลายภาคส่วน  เร่งเดินหน้านโยบายเศรษฐกิจต่อเนื่อง


วันเสาร์ที่ 7 กันยายน 2567
07/09/2567
พิมพ์
"ครม. แห่งการสร้างโอกาสที่เท่าเทียมเพื่อคนไทยทุกคน“ นายกรัฐมนตรี นางสาวแพทองธาร  มั่นใจประสานการทำงานของครม. ที่มาจากหลากหลายภาคส่วน  เร่งเดินหน้านโยบายเศรษฐกิจต่อเนื่อง
"ครม. แห่งการสร้างโอกาสที่เท่าเทียมเพื่อคนไทยทุกคน“ นายกรัฐมนตรี นางสาวแพทองธาร  มั่นใจประสานการทำงานของครม. ที่มาจากหลากหลายภาคส่วน  เร่งเดินหน้านโยบายเศรษฐกิจต่อเนื่อง
วันนี้ (7 กันยายน 2567) เวลา 11.50 น. ณ ตึกสันติไมตรีหลังใน ทำเนียบรัฐบาล นางสาวแพทองธาร ชินวัตร นายกรัฐมนตรี นำคณะรัฐมนตรีแถลงข่าว ภายหลังการประชุมคณะรัฐมนตรีนัดพิเศษว่า ตามที่พระบาทสมเด็จพระเจ้าอยู่หัว มีพระราชดำรัสแก่ดิฉันและคณะรัฐมนตรี เนื่องในวโรกาส เข้าเฝ้าถวายสัตย์ปฏิญาณก่อนปฏิบัติหน้าที่รัฐมนตรีพระองค์ทรงมีพระราชกระแสรับสั่งว่า "ขอให้พรด้วยความยินดี ให้คณะรัฐมนตรีมีกำลังใจ มีความมุ่งมั่นที่จะปฏิบัติหน้าที่ตามที่ได้ถวายสัตย์ไปแล้ว เพื่อประโยชน์ส่วนรวมของประเทศชาติและประชาชน" นับเป็นเกียรติยศและความภาคภูมิใจสูงสุดแก่ชีวิตของดิฉันและคณะรัฐมนตรี พร้อมน้อมนำพระราชดำรัส มาปรับใช้ในการบริหารราชการแผ่นดิน
นายกรัฐมนตรีกล่าวต่อไปว่า พร้อมจะทำหน้าที่อย่างเต็มความสามารถ พร้อมที่จะทำงานเพื่อประเทศอย่างเต็มที่ ดิฉันและคณะรัฐมนตรีทุกคน จะทำงานแข่งกับเวลา ทุกชั่วโมง ทุกวินาที  ไม่ให้เสียเวลาไปโดยเปล่าประโยชน์ เพราะเราคือผู้แทนของประชาชน ที่ได้รับการเลือกตั้งมาจากทั่วพื้นที่ของคนทั้งประเทศ มาจากพรรคการเมืองที่มีความแตกต่างหลากหลาย ต่างภูมิภาค ต่างช่วงวัย
“ขอให้ความมั่นใจว่า… ดิฉันจะใช้ความสามารถในการประสานพลังกับคณะรัฐมนตรีทุกท่าน ให้ทำงานด้วยกันอย่างมีประสิทธิภาพ “ใช้ความหลากหลาย กลายเป็นจุดแข็ง” ในการแก้ปัญหา อย่างเข้าใจและตรงจุด ดิฉันเชื่อว่า โอกาส” คือ สิ่งที่เราสามารถสร้างให้เกิดขึ้นได้ วันนี้ ดิฉัน คณะรัฐมนตรี และข้าราชการทุกภาคส่วน พร้อมแล้วที่จะทำงานเพื่อสร้างความเท่าเทียมแห่ง “โอกาส” พลิกฟื้นความเชื่อมั่น ให้กับประเทศไทย ไม่ใช่เริ่มพรุ่งนี้ แต่นาทีนี้เป็นต้นไปค่ะ” นายกรัฐมนตรีย้ำ
นายกรัฐมนตรี ระบุว่า ทุกวันนี้ปัญหาของประเทศเป็นปัญหาเรื้อรังและท้าทาย รัฐบาลจะนำปัญหาต่าง ๆ มาแก้ไขอย่างเร่งด่วน ทั้งนโยบายระยะสั้น ระยะกลาง และระยะยาว นโยบายเร่งด่วน เช่น การปรับโครงการหนี้ การช่วยเหลือ SME กระตุ้นเศรษฐกิจ และช่วยเหลือกลุ่มเปราะบาง ส่วนนโยบายระยะกลาง ระยะยาว จะเป็นการต่อยอดอุตสาหกรรมเดิม เสริมสร้างด้านการสร้างสรรค์ และการเสริมสร้างซอฟต์พาวเวอร์ โครงสร้างพื้นฐานคมนาคม ระบบสาธารณูปโภค และการพัฒนาคน โดย ขอให้ติดตามรายละเอียดการ ในการแถลงนโยบายของรัฐบาลในวันที่ 12 – 13 กันยายน 2567 นี้   คณะรัฐมนตรีจะดำเนินการต่อเนื่องจากรัฐบาลของนายเศรษฐา ทวีสิน อดีตนายกรัฐมนตรี  โดยเฉพาะการกระตุ้นเศรษฐกิจ ซึ่งเป็นสิ่งที่รัฐบาลเน้นย้ำมาโดยตลอด และการส่งเสริมและกระตุ้นการท่องเที่ยว รวมถึงกระตุ้นเศรษฐกิจทั้งระบบด้วย
นายกรัฐมนตรีย้ำถึงการดูแลสินค้าเกษตรว่า เป็นสิ่งสำคัญ  และการแก้ไขปัญหาน้ำท่วม ซึ่งคณะรัฐมนตรีเล็งเห็นปัญหาที่เกิดขึ้นทุก ๆ ปี ส่งผลกระทบต่อพี่น้องประชาชนอย่างมาก  คณะรัฐมนตรีแก้ไขปัญหานี้อย่างจริงจัง  พร้อมกันนี้ นายกรัฐมนตรียังขอให้ทุกกระทรวงดำเนินกิจกรรมอย่างต่อเนื่องในพิธีเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ซึ่งรัฐบาลจะดำเนินการอย่างต่อเนื่องด้วย

ที่มา : https://www.thaigov.go.th/news/contents/details/87783