รัฐบาลไทย-ข่าวทำเนียบรัฐบาล-ปลัด มท. ลงพื้นที่ติดตามสถานการณ์อุทกภัยพื้นที่เศรษฐกิจเมืองเชียงราย พบว่าระดับน้ำแม่น้ำกกลดลงกว่า 1 เมตร แต่รถเล็กยังไม่สามารถสัญจรได้ และขณะนี้สนามบินแม่ฟ้าหลวง เชียงราย เปิดแล้ว


วันศุกร์ที่ 13 กันยายน 2567
13/09/2567
พิมพ์
ปลัด มท. ลงพื้นที่ติดตามสถานการณ์อุทกภัยพื้นที่เศรษฐกิจเมืองเชียงราย พบว่าระดับน้ำแม่น้ำกกลดลงกว่า 1 เมตร แต่รถเล็กยังไม่สามารถสัญจรได้ และขณะนี้สนามบินแม่ฟ้าหลวง เชียงราย เปิดแล้ว
ปลัดมหาดไทย ลงพื้นที่ติดตามสถานการณ์อุทกภัยพื้นที่เศรษฐกิจเมืองเชียงราย พบว่าระดับน้ำแม่น้ำกกลดลงกว่า 1 เมตร แต่รถเล็กยังไม่สามารถสัญจรได้ และขณะนี้สนามบินแม่ฟ้าหลวง เชียงราย เปิดให้บริการตามปกติแล้ว
วันนี้ (13 ก.ย. 67) เวลา 08.00 น. นายสุทธิพงษ์ จุลเจริญ ปลัดกระทรวงมหาดไทย ลงพื้นที่ติดตามสถานการณ์อุทกภัยในพื้นที่อำเภอเมืองเชียงราย จังหวัดเชียงราย ในเขตเทศบาลนครเชียงราย โดยกล่าวว่า วันนี้ที่จังหวัดเชียงรายถือว่าเป็นข่าวดีที่ในพื้นที่ของเทศบาลนครเชียงราย รวมทั้งตัวจังหวัดเชียงรายน้ำได้ลดระดับลงแล้ว ซึ่งเมื่อสักครู่ได้เดินทางไปที่บริเวณถนนพหลโยธินช่วงห้าแยกพญามังรายที่เมื่อวานนี้น้ำท่วมสูง แต่เป็นข่าวดีที่เมื่อคืนที่ผ่านมา ระดับน้ำได้เริ่มลดลงไปประมาณ 1 เมตรแล้ว อย่างไรก็ดี ถนนบริเวณรอบพื้นที่อำเภอเมืองเชียงรายยังไม่สามารถใช้สัญจรได้ เนื่องจากมีโคลนและมีรถที่ถูกน้ำพัดพามากีดขวางบริเวณพื้นผิวจราจรเป็นจำนวนมาก แต่ในภาพรวมสถานการณ์ทั้งจังหวัดดีขึ้น โดยเฉพาะอย่างยิ่งพี่น้องประชาชนที่อาศัยอยู่ในพื้นที่ตรอกซอกซอยซึ่งความช่วยเหลือไม่สามารถเข้าถึงได้ เนื่องจากที่ผ่านมามีกระแสน้ำที่ไหลเชี่ยว การกู้ภัยไม่สามารถเข้าถึงได้และไม่ได้รับการสนับสนุนอาหารและน้ำดื่ม ทั้งนี้ เมื่อระดับน้ำทรงตัว เจ้าหน้าที่จะเร่งดำเนินการเข้าไปในพื้นที่ดังกล่าว เพื่อให้ความช่วยเหลือในทันที ส่วนในบริเวณวัดร่องเสือเต้นที่มีประชาชนอาศัยอยู่ในพื้นที่โดยรอบเป็นจำนวนมาก ในวันนี้ศูนย์ช่วยเหลือผู้ประสบภัยขององค์การบริหารส่วนจังหวัดเชียงรายและทางเหล่ากาชาดจังหวัดเชียงรายก็จะเข้าไปดูแลสภาพความเป็นอยู่ให้ดีขึ้น
"ในช่วงเช้าวันนี้ ตนได้มาลงพื้นที่บริเวณสะพานพญาเม็งราย สภาพโดยรวมจะเห็นได้ว่าบริเวณคอสะพานยังคงมีน้ำท่วมขังในระดับที่สูงอยู่ รถเล็กยังไม่สามารถสัญจรผ่านโดยสะดวกได้ ซึ่งหลังจากนี้ถ้าหากในระยะเวลา 1-2 วัน ไม่มีฝนตกลงมาเพิ่มเติมอีกระลอกหนึ่ง ก็จะทำให้น้ำลดระดับลงอย่างต่อเนื่อง และสามารถเร่งระบายน้ำทำให้ใช้พื้นผิวถนนสำหรับจราจรได้อย่างปกติ" นายสุทธิพงษ์ กล่าว
นายสุทธิพงษ์ กล่าวต่ออีกว่า ในส่วนของอำเภอแม่สาย ตนได้รับรายงานจากทางท่านนายอำเภอแม่สาย เช้านี้ ได้ทราบว่า ขณะนี้สถานการณ์น้ำที่เข้าท่วมอาคารบ้านเรือนที่อยู่อาศัยได้เริ่มลดระดับลงแล้ว แต่ในส่วนแม่น้ำแม่สาย ยังคงมีระดับที่สูง เนื่องจากเมื่อคืนที่ผ่านมามีปริมาณฝนตกลงมาเพิ่มเติม ดังนั้น ในภาพรวมของอำเภอแม่สายจึงต้องอยู่ในจุดที่ต้องเฝ้าระวังภัยอยู่ แต่โดยรวมแล้วสภาพน้ำท่วมที่อำเภอแม่สายดีขึ้นจาก 2 วันที่ผ่านมาเป็นอย่างมาก แต่ว่าด้านซ้ายเป็นย่านธุรกิจที่รู้จักกันดีที่เรียกว่า ตลาดสายลมจอย นายอำเภอแม่สายแจ้งว่า กระแสน้ำยังมีความรุนแรงอยู่ ยังไม่สามารถเข้าถึงได้
"ขอเรียนพี่น้องประชาชนทุกท่านว่า ขณะนี้ กองอำนวยการป้องกันและบรรเทาสาธารณภัยจังหวัดเชียงราย ภายใต้การนำของนายพุฒิพงศ์ ศิริมาตย์ ผู้ว่าราชการจังหวัดเชียงราย ท่านทุ่มเททำงานอย่างต่อเนื่องอยู่ที่ศูนย์อำนวยการป้องกันและบรรเทาสาธารณภัย เขต 15 ซึ่งเป็นที่ตั้งของกองอำนวยการฯ โดยท่านผู้ว่าฯ ทุ่มเทในการแก้ไขปัญหาและช่วยเหลือพี่น้องชาวเชียงราย ร่วมกับทีมงาน อันประกอบด้วย หัวหน้าส่วนราชการ นายกองค์กรปกครองส่วนท้องถิ่น สมาคม มูลนิธิ และทุกภาคส่วน ซึ่งขณะนี้ เราดำเนินการทำแบบระบบคู่ขนาน โดยหากพื้นที่ไหนน้ำลดแล้ว เราก็จะฟื้นคืนสภาพด้วยการระดมสรรพกำลังทำความสะอาดพื้นที่ สิ่งกีดขวางทางน้ำ ซึ่งไม่สามารถทำได้เต็มพื้นที่เนื่องจากกระแสน้ำยังมีระดับสูงต่ำไม่เท่ากัน และในส่วนของเส้นทางการสัญจรเส้นทางจากจังหวัดพะเยามาจังหวัดเชียงรายทางอำเภอพาน ขณะนี้สามารถเปิดใช้สัญจรได้ตามปกติ แต่ในส่วนทางสัญจรในเขตพื้นที่เทศบาลนครเชียงราย ยังไม่สามารถสัญจรได้ และเป็นข่าวดีว่า ขณะนี้ท่าอากาศยานแม่ฟ้าหลวง จังหวัดเชียงราย เปิดให้บริการตามปกติแล้ว โดยสามารถติดต่อสอบถามได้ทางหมายเลข 0-5379-8000" นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า ขอกราบเรียนพี่น้องประชาชนที่ยังรอความช่วยเหลือที่เจ้าหน้าที่ยังเข้าไปไม่ถึง เรามีพี่น้องมูลนิธิ จิตอาสา อปพร. ทหาร ตำรวจ และภาคราชการที่มาช่วยพี่น้องประชาชนในพื้นที่จำนวนมาก โดยสามารถติดต่อขอความช่วยเหลือมายังเลขฮอตไลน์ 1567 ศูนย์ดำรงธรรมจังหวัดเชียงราย หรือสายด่วนนิรภัย 1784 เพื่อที่จะให้เจ้าหน้าที่สามารถเข้าไปช่วยเหลือ และขอเป็นกำลังใจให้กับทุกท่าน
จากนั้น ในเวลา 09.00 น. นายสุทธิพงษ์ จุลเจริญ ปลัดกระทรวงมหาดไทย เดินทางมายังกองอำนวยการป้องกันและบรรเทาสาธารณภัยจังหวัดเชียงราย และรับมอบรองเท้าบูทจากนายจักรภัทร แสนภูธร หัวหน้าศูนย์ข่าวภาคเหนือ เพจอีจัน และภาคีเครือข่าย

ที่มา : https://www.thaigov.go.th/news/contents/details/87957