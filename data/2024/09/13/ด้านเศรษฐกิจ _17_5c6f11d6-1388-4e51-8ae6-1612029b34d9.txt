รัฐบาลไทย-ข่าวทำเนียบรัฐบาล-กยศ. ผ่อนผันการชำระหนี้ ช่วยเหลือผู้กู้ยืมที่ประสบอุทกภัยในภาคเหนือ


วันศุกร์ที่ 13 กันยายน 2567
13/09/2567
พิมพ์
กยศ. ผ่อนผันการชำระหนี้ ช่วยเหลือผู้กู้ยืมที่ประสบอุทกภัยในภาคเหนือ
กองทุนเงินให้กู้ยืมเพื่อการศึกษา (กยศ.) ผ่อนผันชำระหนี้ผู้กู้ยืมที่ประสบอุทกภัยในภาคเหนือเพื่อช่วยบรรเทาความเดือดร้อน สามารถขอผ่อนผันชำระหนี้ได้โดยไม่เสียเบี้ยปรับ หลักเกณฑ์และเงื่อนไขเป็นไปตามที่กองทุนฯ กำหนด
นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา (กยศ.) ได้เปิดเผยว่า “จากสถานการณ์อุทกภัยในจังหวัดเชียงรายและพื้นที่ภาคเหนือหลายจังหวัด ส่งผลให้ประชาชนได้รับความเดือดร้อนและทรัพย์สินได้รับความเสียหายเป็นจำนวนมาก กองทุนฯ ขอแสดงความห่วงใยและเป็นกำลังใจให้แก่ผู้กู้ยืมเงินและผู้ประสบภัยในพื้นที่ดังกล่าว โดยสำหรับผู้กู้ยืมที่ประสบภัยพิบัติ อุทกภัยหรือจากภัยธรรมชาติอื่นๆ สามารถขอผ่อนผันชำระหนี้ได้ไม่เกิน 2 คราว ๆ ละไม่เกิน 1 ปี รวมระยะเวลาแล้วไม่เกิน 2 ปี โดยช่วงเวลาที่ได้รับการผ่อนผัน ผู้กู้ยืมไม่ต้องชำระหนี้เงินต้น ดอกเบี้ย และจะยกเว้นเบี้ยปรับหรือค่าธรรมเนียมกรณีผิดนัดชำระหนี้ที่เกิดขึ้นในระหว่างเวลาที่ได้รับการผ่อนผัน ซึ่งผู้กู้ยืมที่ประสงค์ขอผ่อนผันการชำระหนี้ต้องไม่มียอดค้างชำระ ผู้กู้ยืมสามารถดูรายละเอียดคุณสมบัติตามประกาศเงื่อนไขหลักเกณฑ์ที่กองทุนฯ กำหนด โดยดูรายละเอียดได้ที่ www.studentloan.or.th หรือสอบถามเพิ่มเติมได้ที่ไลน์บัญชีทางการ กยศ. ทั้งนี้ กองทุนฯ ขอส่งกำลังใจให้ประชาชนในพื้นที่ประสบอุทกภัยและเจ้าหน้าที่ที่ลงพื้นที่ช่วยเหลือให้มีความปลอดภัยและขอให้ผ่านพ้นอุทกภัยในครั้งนี้โดยเร็ว” ผู้จัดการกองทุนฯ กล่าวในที่สุด

ที่มา : https://www.thaigov.go.th/news/contents/details/87985