รัฐบาลไทย-ข่าวทำเนียบรัฐบาล-จ.ลำพูน จัดโชว์อัตลักษณ์ของผ้าพื้นถิ่นในงาน “มหกรรมผ้าลำพูน” ประจำปี 2567 เพื่อเผยแพร่เอกลักษณ์อันโดดเด่น มุ่งพัฒนาเศรษฐกิจฐานราก สร้างโอกาส สร้างรายได้ และสร้างคุณภาพชีวิตที่ดี


วันศุกร์ที่ 13 กันยายน 2567
13/09/2567
พิมพ์
จ.ลำพูน จัดโชว์อัตลักษณ์ของผ้าพื้นถิ่นในงาน “มหกรรมผ้าลำพูน” ประจำปี 2567 เพื่อเผยแพร่เอกลักษณ์อันโดดเด่น มุ่งพัฒนาเศรษฐกิจฐานราก สร้างโอกาส สร้างรายได้ และสร้างคุณภาพชีวิตที่ดี
จังหวัดลำพูน จัดโชว์อัตลักษณ์ของผ้าพื้นถิ่นในงาน “มหกรรมผ้าลำพูน” ประจำปี 2567 เพื่อเผยแพร่เอกลักษณ์อันโดดเด่น มุ่งพัฒนาเศรษฐกิจฐานราก สร้างโอกาส สร้างรายได้ และสร้างคุณภาพชีวิตที่ดีให้กับประชาชนชาวลำพูน
วันนี้ (13 ก.ย. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า จังหวัดลำพูนได้จัดงาน “มหกรรมผ้าลำพูน” ตามโครงการพัฒนาผ้าลำพูนสู่เศรษฐกิจสร้างสรรค์ ปีงบประมาณ พ.ศ.2567 ซึ่งเป็นกิจกรรมที่จัดแสดงองค์ความรู้ และการถ่ายทอดเรื่องราวผ้าลำพูน เพื่อประชาสัมพันธ์ผ้าลำพูนให้เป็นที่รู้จักอย่างแพร่หลาย สร้างงาน สร้างรายได้ให้กับพี่น้องชาวลำพูน โดยมีนายประจักษ์จิตร สายนะที พัฒนาการจังหวัดลำพูน กล่าวรายงานถึงวัตถุประสงค์ของการจัดงาน และมีนายอนุพงษ์ วาวงศ์มูล นายโยธิน ประสงค์ความดี รองผู้ว่าราชการจังหวัดลำพูน หัวหน้าส่วนราชการจังหวัดลำพูน นายอำเภอทุกอำเภอ ภาคเอกชน ประชาชน สื่อมวลชน และผู้ผลิต ผู้ประกอบการผ้าและเครื่องแต่งกายของจังหวัดลำพูนเข้าร่วมจำนวนมาก ณ ศูนย์บริการนักท่องเที่ยวจังหวัดลำพูน เชิงสะพานท่าขาม ตำบลในเมือง อำเภอเมืองลำพูน จังหวัดลำพูน
นายสันติธร ยิ้มละมัย ผู้ว่าราชการจังหวัดลำพูน กล่าวว่า จังหวัดลำพูนได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในจังหวัดร้อยเอ็ดหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
นายสันติธร ยิ้มละมัย ผู้ว่าราชการจังหวัดลำพูน กล่าวต่ออีกว่า จังหวัดลำพูนมีงานศิลปหัตถกรรมพื้นบ้านที่มีชื่อเสียง คือ “ผ้า” ทั้งผ้ายกดอกที่เป็นทั้งผ้าไหมและผ้าฝ้าย ผ้าฝ้ายทอมือ ผ้าบาติกหรือผ้ามัดย้อม รวมถึงผ้าชนเผ่าที่ถักทอโดยกลุ่มชาติพันธุ์ที่หลากหลายในพื้นที่จังหวัดลำพูน ซึ่งภูมิปัญญาเหล่านี้ได้รับการสืบทอดมาจากบรรพบุรุษ และสร้างชื่อเสียงให้กับจังหวัดลำพูน จนทำให้จังหวัดลำพูนกลายเป็นแหล่งผลิตผ้าที่สำคัญอีกแห่งหนึ่งของประเทศไทย สิ่งเหล่านี้เป็นข้อมูลสำคัญให้กับจังหวัดลำพูน ได้มุ่งเน้นและให้ความสำคัญกับการฟื้นฟูเศรษฐกิจท้องถิ่นและชุมชน บนพื้นฐานของภูมิปัญญาท้องถิ่นที่เชื่อมโยงกับพื้นฐานทางศิลปวัฒนธรรม รวมไปถึงการส่งเสริมแนวคิดเศรษฐกิจสร้างสรรค์ผ่านกระบวนการมีส่วนร่วมของชุมชนและภาคส่วนอื่น ๆ ของสังคม ด้วยการส่งเสริมการพัฒนาผลิตภัณฑ์ผ้าลำพูนให้สอดคล้องกับกระแสความต้องการของผู้บริโภค รวมถึงเพิ่มประสิทธิภาพการผลิต การแปรรูป การสร้างมูลค่าเพิ่มให้กับสินค้าและผลิตภัณฑ์ชุมชน ควบคู่ไปกับการพัฒนาศักยภาพของผู้ผลิต ผู้ประกอบการผ้าของจังหวัดลำพูน ด้วยกระบวนการเสริมสร้างองค์ความรู้และทักษะที่จำเป็นเพื่อนำไปต่อยอด พัฒนา และสร้างมูลค่าเพิ่มให้กับผลิตภัณฑ์ผ้าลำพูน ผ่านโครงการ “พัฒนาผ้าลำพูนสู่เศรษฐกิจสร้างสรรค์” เพื่อเป็นการประชาสัมพันธ์เผยแพร่องค์ความรู้ผ้าลำพูนให้เป็นที่รู้จักอย่างแพร่หลาย รวมทั้งเพื่อพัฒนาและยกระดับผลิตภัณฑ์ผ้าลำพูนให้มีคุณภาพ ได้มาตรฐาน และเพิ่มช่องทางการจำหน่ายให้แก่ผู้ผลิต ผู้ประกอบการผ้าในจังหวัดลำพูน นำมาซึ่งการสร้างงาน สร้างอาชีพ สร้างรายได้ และสร้างคุณภาพชีวิตที่ดีให้กับประชาชนชาวลำพูน
นายสันติธร ยิ้มละมัย ผู้ว่าราชการจังหวัดลำพูน กล่าวเพิ่มเติมว่า “มหกรรมผ้าลำพูน” ในครั้งนี้มีกิจกรรมที่จัดขึ้นอย่างมากมาย ประกอบด้วย การแสดงแฟชั่นโชว์ “ถิ่นภูษา ผ้าลำพูน” ในช่วงพิธีเปิดของงาน นิทรรศการแสดงองค์ความรู้ภูมิปัญญาผ้าลำพูน กิจกรรมสาธิตการประดิษฐ์ของใช้ ของที่ระลึกจากลำพูน การแสดงและจำหน่ายผลิตภัณฑ์และเครื่องแต่งกาย จากผ้ายกดอก ผ้าฝ้ายทอมือ ผ้าบาติก และ ผ้าชาติพันธุ์ กว่า 60 ร้านค้า และการแสดงจากศิลปิน หนึ่ง เดอะสล้อ , ชัย ป้ายสี และตู่ ดารณี รวมทั้งกิจกรรมส่งเสริมการขาย อาทิ กิจกรรมสินค้านาทีทอง กิจกรรมเล่นเกมส์ลุ้นรับของรางวัล ตลอดการจัดงาน
นายสันติธร ยิ้มละมัย ผู้ว่าราชการจังหวัดลำพูน กล่าวในช่วงท้ายว่า ขอขอบคุณองค์กรภาคีเครือข่ายทุกภาคส่วนที่ได้ร่วมกิจกรรมดี ๆ ในครั้งนี้ แสดงถึงพลังของพวกเราชาวจังหวัดลำพูน ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน ทั้งนี้ ขอเชิญชวนพี่น้องประชาชนและนักท่องเที่ยว เลือกชมและเลือกซื้อผลิตภัณฑ์ผ้าลำพูน ในงานมหกรรมผ้าลำพูน ระหว่างวันที่ 12-14 กันยายน 2567 เวลา 10.00 – 21.00 น. ณ ศูนย์บริการนักท่องเที่ยวจังหวัดลำพูน

ที่มา : https://www.thaigov.go.th/news/contents/details/87970