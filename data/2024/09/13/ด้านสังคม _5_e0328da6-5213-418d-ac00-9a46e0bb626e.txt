รัฐบาลไทย-ข่าวทำเนียบรัฐบาล-“วราวุธ” วางแผน พม. ช่วยกลุ่มเปราะบาง ส่งนักสังคมสงเคราะห์-สหวิชาชีพ เยียวยา ขอบคุณภาคเอกชน-เครือข่าย มอบ น้ำดื่ม เครื่องอุปโภคบริโภค ไม้เท้า ผ้าอ้อมสำเร็จรูป สุขาเคลื่อนที่ 


วันศุกร์ที่ 13 กันยายน 2567
“วราวุธ” วางแผน พม. ช่วยกลุ่มเปราะบาง ส่งนักสังคมสงเคราะห์-สหวิชาชีพ เยียวยา ขอบคุณภาคเอกชน-เครือข่าย มอบ น้ำดื่ม เครื่องอุปโภคบริโภค ไม้เท้า ผ้าอ้อมสำเร็จรูป สุขาเคลื่อนที่
“วราวุธ” วางแผน พม. ช่วยกลุ่มเปราะบาง ส่งนักสังคมสงเคราะห์-สหวิชาชีพ เยียวยา ขอบคุณภาคเอกชน-เครือข่าย มอบ น้ำดื่ม เครื่องอุปโภคบริโภค ไม้เท้า ผ้าอ้อมสำเร็จรูป สุขาเคลื่อนที่ ส่งช่วยเชียงราย เชียงใหม่ พะเยา น่าน
วันที่ 13 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานการให้ความช่วยเหลือกลุ่มเปราะบางจาก หน่วยงานในสังกัดกระทรวงการพัฒนาสังคมและความมั่นคงของมนุษย์ในสถานการณ์ภัยพิบัติ ช่วงเวลาตั้งแต่วันที่ 15 สิงหาคม - 12 กันยายน 2567 พบว่า มีพื้นที่ 28 จังหวัด (เชียงราย  พิษณุโลก อ่างทอง พระนครศรีอยุธยา นครสวรรค์ ตาก ปราจีนบุรี หนองคาย สุโขทัย แพร่ เชียงใหม่ เพชรบูรณ์ เลย อุดรธานี ลำปาง หนองบัวลำภู อุตรดิตถ์ แม่ฮ่องสอน น่าน นครศรีธรรมราช ภูเก็ต ยะลา ระยอง พะเยา พังงา ตรัง สตูล และลำพูน) 92 อำเภอ 372 ตำบล 1,698 หมู่บ้าน 55,167 ครัวเรือน ที่ได้รับผลกระทบจากสถานการณ์ภัยพิบัติ โดยมีประชาชนเฉพาะที่เป็นกลุ่มเปราะบางได้รับผลกระทบจากสถานการณ์ภัยพิบัติ จำนวน 48,110 ครัวเรือน 56,110 ราย แบ่งเด็ก 7,400 ราย เยาวชน 5,391 ราย คนพิการ 9,912 ราย ผู้สูงอายุ 29,092 ราย และผู้มีรายได้น้อย 5,168 ราย ซึ่งประชาชนกลุ่มเปราะบางได้รับความช่วยเหลือแล้ว รวม 8,068 ราย แบ่งเป็นเงินสงเคราะห์ต่างๆ 5,337 ครอบครัว การให้คำปรึกษาแนะนำเรื่องสิทธิสวัสดิการต่างๆ 2,675 คน เรื่องที่อยู่อาศัย 50 ราย และการกำพร้า 6 ราย
นอกจากนี้ มีการมอบเครื่องอุปโภคบริโภคที่จำเป็นให้แก่ผู้ประสบภัย โดยเป็นความร่วมกับภาคเอกชน (CSR) ได้แก่ 1) ข้าวกล่อง 163,500 กล่อง 2) น้ำดื่มเนสท์เล่ 237,600 ขวด ซึ่งทางศูนย์รับบริจาคกระทรวง พม. ส่งมอบไปให้จังหวัดน่าน เชียงราย แพร่ และพะเยา 3) เครื่องอุปโภคบริโภคของกระทรวง พม. ร่วมกับหน่วยงานภายนอก 8,990 ชุด 4) ของใช้เฉพาะตามกลุ่มเป้าหมาย จำนวน 24 ชุด (ไม้เท้า,ผ้าอ้อมสำเร็จรูป,สุขาเคลื่อนที่) อีกทั้งมีการตั้งโรงครัว จำนวน 17 โรงครัว ได้แก่ จังหวัดน่าน 3 แห่ง แพร่ 1 แห่ง พะเยา 2 แห่ง สุโขทัย 2 แห่ง เชียงราย 7 แห่ง และเชียงใหม่ 2 แห่ง)
นายวราวุธ กล่าวว่า ขณะนี้เกิดสถานการณ์อุทกภัยและดินถล่มที่น่าเป็นห่วงในพื้นที่จังหวัดเชียงรายและจังหวัดเชียงใหม่ โดยจังหวัดเชียงรายนั้น มีประชาชนที่ได้รับผลกระทบจำนวน 19,499 ครัวเรือน ซึ่งกระทรวง พม. ได้เข้าไปช่วยเหลือพี่น้องประชาชนผู้ประสบภัย ได้แก่ 1) ติดตามสถานการณ์และสนับสนุนการดำเนินงานช่วยเหลือร่วมกับกับจังหวัด 2) ร่วมปฏิบัติการกับศูนย์บัญชาการให้ความช่วยเหลือผู้ประสบภัย พร้อมรวบรวมข้อมูลสภาพปัญหา ความต้องการและประสานการช่วยเหลือในภาวะวิกฤติเร่งด่วนตลอด 24 ชั่วโมง
และ 3) จัดเตรียมศูนย์พักพิงชั่วคราว กระทรวง พม. ทั้งหมด 7 แห่ง รองรับ 310 คน ได้แก่ ศูนย์พัฒนาราษฎรบนพื้นที่สูง จ.เชียงราย รองรับ 60 คน บ้านพักเด็กและครอบครัว จ.เชียงราย รองรับ 30 คน ศูนย์เรียนรู้การพัฒนาสตรีและครอบครัว จ.เชียงราย รองรับ 60 คน ศูนย์คุ้มครองคนไร้ที่พึ่ง จ.เชียงราย รองรับ 10 คน โครงการบ้านเอื้ออาทร จ.เชียงราย 3 แห่ง ได้แก่ 1. ริมกก รองรับ 50 คน 2. แม่สาย รองรับ 50 คน และ 3. แม่สาย 2 รองรับ 50 คน อีกทั้งมีการตั้งโรงครัว จำนวน 3 แห่ง ได้แก่ โครงการบ้านเอื้ออาทรจังหวัดเชียงราย (แม่สาย 1 และแม่สาย 2) จำนวน 1 แห่ง และสถาบันพัฒนาองค์กรชุมชน จำนวน 2 แห่ง
นอกจากนี้ มีการลงพื้นที่ให้ความช่วยเหลือพร้อมให้กำลังใจ และส่งมอบสิ่งของเครื่องอุปโภคบริโภคที่จำเป็น เพื่อช่วยเหลือบรรเทาทุกข์ให้แก่ผู้ประสบอุทกภัย และให้คำแนะนำด้านการดูแลเด็ก คนพิการ และผู้สูงอายุ ตลอดจนประสานอำนวยการในการเดินทางไปพบแพทย์ตามนัด
นายวราวุธ กล่าวว่า สำหรับจังหวัดเชียงใหม่ มีประชาชนที่ได้รับผลกระทบ จำนวน 2,928 ครัวเรือน ซึ่งกระทรวง พม. ได้เข้าไปช่วยเหลือพี่น้องประชาชนผู้ประสบภัย 1) ติดตามสถานการณ์และสนับสนุนการกิจของศูนย์บัญชาการเหตุการณ์จังหวัด และอำเภอ 2) สนับสนุนการตั้งครัวสนามเคลื่อนที่ ใน อ.ฝาง และ อ.แม่อาย 3) ลงพื้นที่เยี่ยมเด็กที่รักษาตัวในโรงพยาบาล และให้กำลังใจครอบครัวผู้เสียชีวิต อ.แม่อาย 4) ระดมทรัพยากรในการให้ความช่วยเหลือในระยะเร่งด่วน ได้แก่ น้ำดื่ม จำนวน 1,000 แพ็ค ถุงยังชีพ 320 ถุง มอบให้ผู้ประสบภัยพื้นที่ อ.ฝาง และ อ.แม่อาย 5) สำรวจข้อมูลผู้ประสบภัย เพื่อช่วยเหลือเป็นเงินสงเคราะห์ และพื้นที่เยี่ยมบ้าน ผู้ประสบภัย พร้อมจัดทำข้อมูลกลุ่มเปราะบางเป็นรายครัวเรือนในระบบ พม. Smart และ MSO - Logbook เพื่อวางแผนการดำเนินการช่วยเหลือร่วมกับทีมสหวิชาชีพในพื้นที่ 6) เตรียมความพร้อมทีมงานและอาสาสมัครพัฒนาสังคมและความมั่นคงของมนุษย์ (อพม.) ในการประสานงานการช่วยเหลือผู้ประสบปัญหา กรณีฉุกเฉิน ตลอด 24 ชั่วโมง 7) ประชาสัมพันธ์แนวทางการช่วยเหลือผู้ประสบภัยพิบัติในระยะฟื้นฟู และ 8) เตรียมความพร้อมในการตั้งศูนย์พักพิงชั่วคราว กระทรวง พม. จำนวน 4 แห่ง รองรับ 170 คน ได้แก่ สถานสงเคราะห์เด็กชายบ้านเชียงใหม่ รองรับ 50 คน บ้านเอื้ออาทร (หนองหาร - สันทราย) รองรับ 50 คน บ้านเอื้ออาทร (สันผีเสื้อ) รองรับ 50 คน และ สถานสงเคราะห์เด็กบ้านเวียงพิงค์เชียงใหม่ รองรับ 20 คน
นายวราวุธ กล่าวเพิ่มเติมว่า ขอขอบคุณทุกหน่วยงาน ทุกภาคส่วนทั้งหน่วยงานรัฐ ภาคธุรกิจเอกชน และประชาชนทั่วไป ที่ร่วมมือร่วมใจกันสนับสนุนสิ่งของเครื่องอุปโภคบริโภคที่จำเป็น ผ่านทางกระทรวง พม. เพื่อนำไปมอบให้กับพี่น้องประชาชนผู้ประสบภัยที่ได้รับผลกระทบความเดือดร้อนอย่างหนัก อาทิ มูลนิธิวีวีแชร์ ร่วมกับบริษัทเซฟแคร์ส จำกัด บริจาคอาหารแช่แข็ง โจ๊กแช่แข็ง จำนวน 5,280 กล่อง มูลค่า 142,718 บาท เพื่อจัดส่งไปยังจังหวัดแพร่ พะเยา เชียงราย , มูลนิธิ We Love U บริจาคเครื่องอุปโภคบริโภคมูลค่า 74,226 บาท บริจาคข้าวสาร จำนวน 250 ถุง น้ำมันพืช 360 ขวด บะหมี่กึ่งสำเร็จรูป 4,000 ซอง บริษัทเนสท์เล่(ไทย)จำกัด บริจาคน้ำดื่มจำนวน 19,800 แพ็ค มูลค่า 1,227,600 บาท เพื่อส่งไปยังจังหวัดแพร่ พะเยา เชียงราย น่าน
ทั้งนี้ กระทรวง พม. ดำเนินการจัดส่งไปให้ถึงมือพี่น้องประชาชน และยังมีบางส่วนที่กำลังเตรียมจัดส่งไปให้ในพื้นที่ อย่างไรก็ตาม หากพี่น้องประชาชนประสบปัญหาความเดือดร้อน ต้องการความช่วยเหลือเร่งด่วน ขอให้โทรมาที่ ศูนย์เร่งรัดจัดการสวัสดิภาพประชาชน (ศรส.) ผ่าน สายด่วน พม. โทร. 1300
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #ช่วยเหลือ #น้ำท่วม #เชียงราย #เชียงใหม่ #ศูนย์รับบริจาค #พม

ที่มา : https://www.thaigov.go.th/news/contents/details/87981