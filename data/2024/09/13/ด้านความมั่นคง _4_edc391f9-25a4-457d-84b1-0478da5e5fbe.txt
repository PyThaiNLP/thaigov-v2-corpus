รัฐบาลไทย-ข่าวทำเนียบรัฐบาล-​"ดร.เฉลิมชัย" นำ ปลัด ทส. ร่วมหารือ นายกฯ เร่งช่วยเหลือประชาชนประสบภัยน้ำท่วม จ.เชียงราย - เชียงใหม่


วันศุกร์ที่ 13 กันยายน 2567
​"ดร.เฉลิมชัย" นำ ปลัด ทส. ร่วมหารือ นายกฯ เร่งช่วยเหลือประชาชนประสบภัยน้ำท่วม จ.เชียงราย - เชียงใหม่
​"ดร.เฉลิมชัย" นำ ปลัด ทส. ร่วมหารือ นายกฯ เร่งช่วยเหลือประชาชนประสบภัยน้ำท่วม จ.เชียงราย - เชียงใหม่
"ดร.เฉลิมชัย" นำ ปลัด ทส. ร่วมหารือ นายกฯ เร่งช่วยเหลือประชาชนประสบภัยน้ำท่วม จ.เชียงราย - เชียงใหม่
วันที่ 12 กันยายน 2567 เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เข้าร่วมการประชุมหารือการแก้ไขปัญหาน้ำท่วมในพื้นที่จังหวัดเชียงรายและจังหวัดเชียงใหม่ โดยมี นางสาวแพทองธาร ชินวัตร นายกรัฐมนตรี เป็นประธานการประชุมฯ ณ อาคารรัฐสภา กรุงเทพฯ และผ่านระบบการประชุมทางไกล VDO Conference โดยได้เน้นย้ำว่า ปัญหานี้ไม่ใช่ปัญหาของคนใดคนหนึ่ง ทุกคนต้องร่วมมือกัน เพื่อทำให้ประชาชนพ้นจากปัญหาและอุปสรรคโดยเร็วที่สุด
ในที่ประชุม นายกรัฐมนตรี ได้มอบนโยบายให้หน่วยงานที่เกี่ยวข้องเร่งดำเนินการช่วยเหลือประชาชนในพื้นที่ประสบภัย ดังนี้ 1) กระทรวงมหาดไทย กระทรวงกลาโหม และกระทรวงเกษตรและสหกรณ์ เร่งอพยพประชาชนและสัตว์เลี้ยง พร้อมจัดหาอาหารและน้ำดื่ม 2) กระทรวงมหาดไทย กระทรวงกลาโหม และกระทรวงสาธารณสุข ดูแลเรื่องความเป็นอยู่และยารักษาโรคในศูนย์อพยพแต่ละแห่ง 3) กระทรวงมหาดไทย และกระทรวงกลาโหม เร่งบูรณาการร่วมกับสำนักงานตำรวจแห่งชาติ ดูแลความปลอดภัยของบ้านเรือนและทรัพย์สินของราษฎร 4) ให้ทุกส่วนราชการตรวจสอบและดำเนินการปรับปรุง ระบบสาธารณูปโภค ถนน สะพาน ไฟฟ้า และประปา ในยามน้ำลด 5) กระทรวงเกษตรและสหกรณ์ และกระทรวงมหาดไทย ตรวจสอบและเสริมความมั่นคงแข็งแรงเชิงโครงสร้างให้กับคันกั้นน้ำ รวมถึงระบบระบายน้ำ 6) กรมทรัพยากรธรณี เร่งรัดดำเนินงานเกี่ยวกับระบบเตือนภัยในพื้นที่เสี่ยงภัยสูงโดยด่วน เพื่อให้ประชาชนทราบล่วงหน้า และเตรียมการได้ทันเวลา 7) ส่วนราชการที่ทำหน้าที่คาดการณ์สภาพอากาศ รวมทั้ง GISTDA ให้ติดตามปริมาณฝนและระดับน้ำที่เพิ่มสูงขึ้น รวมถึงวิเคราะห์ ประเมินสถานการณ์ แนวโน้ม เพื่อแจ้งเตือนให้หน่วยงานที่เกี่ยวข้องดำเนินการป้องกันและแก้ไขได้อย่างทันเวลา พร้อมทั้งแจ้งเตือนประชาชนให้ทราบถึงแนวทางการปฏิบัติตน การเตรียมความพร้อมในการอพยพ และช่องทางการรับความช่วยเหลือจากภาครัฐอย่างต่อเนื่อง 8) รัฐบาลจะรับเรื่องการเยียวยาและดูแลประชาชน การพิจารณาใช้งบจากกองทุนเงินช่วยเหลือผู้ประสบสาธารณภัย สำนักนายกรัฐมนตรี โดยมอบหมายสำนักงานปลัดสำนักนายกรัฐมนตรี เป็นผู้ดำเนินการตามระเบียบและกฎหมายที่เกี่ยวข้องต่อไป และ 9) กระทรวงมหาดไทย กระทรวงเกษตรและสหกรณ์ และสำนักงานทรัพยากรน้ำแห่งชาติ พิจารณาแนวทางการแก้ไขปัญหาน้ำในระยะยาวต่อไป

ที่มา : https://www.thaigov.go.th/news/contents/details/87963