รัฐบาลไทย-ข่าวทำเนียบรัฐบาล-จ.นครพนม แถลงผลการจับกุมผู้ต้องหาคดียาเสพติด 1 ราย พร้อมยาบ้าล็อตใหญ่กว่าราว 2 แสนเม็ด ผู้ว่าฯ เน้นย้ำทุกหน่วยงานเดินหน้าปราบปรามยาเสพติดอย่างต่อเนื่อง หากพบเบาะแสแจ้งสายด่วน 1567


วันศุกร์ที่ 13 กันยายน 2567
13/09/2567
พิมพ์
จ.นครพนม แถลงผลการจับกุมผู้ต้องหาคดียาเสพติด 1 ราย พร้อมยาบ้าล็อตใหญ่กว่าราว 2 แสนเม็ด ผู้ว่าฯ เน้นย้ำทุกหน่วยงานเดินหน้าปราบปรามยาเสพติดอย่างต่อเนื่อง หากพบเบาะแสแจ้งสายด่วน 1567
จังหวัดนครพนม แถลงผลการจับกุมผู้ต้องหาคดียาเสพติด 1 ราย พร้อมยาบ้าล็อตใหญ่กว่าราว 2 แสนเม็ด ด้านผู้ว่าฯ เน้นย้ำทุกหน่วยงานเดินหน้าปราบปรามยาเสพติดอย่างต่อเนื่อง หากพบเบาะแสแจ้งสายด่วนศูนย์ดำรงธรรม 1567 ทันที
วันนี้ (13 ก.ย. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนในฐานะผู้อำนวยการสำนักงานป้องกันและปราบปรามยาเสพติดจังหวัดนครพนม ได้มอบหมายให้ นายปรีชา สอิ้งทอง นายอำเภอท่าอุเทน พร้อมด้วยเจ้าหน้าที่ตำรวจและหน่วยงานอื่น ๆ ที่เกี่ยวข้อง ร่วมกันแถลงข่าวการจับกุมจับกระทำความผิดตามประมวลกฎหมายยาเสพติด ณ กองร้อยตำรวจตระเวนชายแดนที่ 237 โดยสามารถจับกุมผู้กระทำได้ 1 ราย พร้อมของกลางยาบ้า จำนวน 184,000 เม็ด ซึ่งได้นำตัวผู้ต้องหาพร้อมของกลางทั้งหมด ส่งเจ้าหน้าที่สอบสวนเพื่อดำเนินคดีตามกฎหมายแล้ว และจะดำเนินการขยายผลตามตัวผู้ต้องหาเพิ่มเติมต่อไป
นายวันชัย จันทร์พร ผู้ว่าราชการจังหวัดนครพนม กล่าวว่า รัฐบาลกำหนดให้ปัญหายาเสพติดเป็น "วาระแห่งชาติ" โดยมอบหมายให้กระทรวงมหาดไทยบูรณาการร่วมหน่วยงานของรัฐทุกภาคส่วนเพื่อร่วมกันกวาดล้างจับกุม แก้ไขปัญหายาเสพติดอย่างเด็ดขาดจริงจัง ในทุกมิติ ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มอบนโยบายและกำชับในการประชุมผู้บริหารระดับสูงกระทรวงมหาดไทยและผู้ว่าราชการจังหวัดทุกจังหวัด ในการเดินหน้าปราบปรามจับกุมผู้ค้าและผู้เกี่ยวข้องกับวงจรยาเสพติดอย่างเข้มข้นต่อเนื่อง เพื่อเสริมสร้างความผาสุกให้กับสังคมไทย และเสริมสร้างความปลอดภัยให้กับพี่น้องประชาชน และนายสุทธิพงษ์ จุลเจริญ ปลัดกระทรวงมหาดไทย ได้มีข้อสั่งการให้ผู้ว่าราชการจังหวัดและนายอำเภอทุกอำเภอเดินหน้าทำสงครามกับยาเสพติด เพื่อนำผู้กระทำความผิดมารับโทษตามกฎหมายโดยไม่มีข้อละเว้น
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การปฏิบัติการในครั้งนี้ นับว่าเป็นการสนองนโยบายเร่งด่วนของรัฐบาล ในการแก้ไขปัญหายาเสพติด สร้างคุณภาพชีวิตที่ดี นำความปลอดภัยมาสู่ประชาชน โดยดำเนินการร่วมกันทุกภาคส่วน ในการปราบปรามผู้มีอิทธิพลและยาเสพติดให้หมดสิ้นไปจากสังคมไทย และสามารถจับกุมตัวผู้กระทำผิดได้ 1 ราย คือ นายชุติพนธ์ฯ อายุ 28 ปี พร้อมของกลางยาบ้า จำนวน 92 มัด ประมาณ 184,000 เม็ด และรถยนต์กระบะยี่ห้อ อีซูซุ สี่ประตูสีขาว 1 คัน จากนั้นได้แจ้งข้อกล่าวหากับนายชุติพนธ์ฯ ดังนี้ จำหน่ายยาเสพติดให้โทษประเภท 1 (ยาบ้า) โดยการมีไว้เพื่อจำหน่ายโดยการกระทำเพื่อการค้าอันเป็นการแพร่กระจายในกลุ่มประชาชน , เสพยาเสพติดให้โทษประเภทที่ 1 เมทแอมเฟตามีน (ยาบ้า) โดยผิดกฎหมาย และมีสารเสพติดในร่างกาย ขณะขับขี่ยานพาหนะ ทั้งนี้ ได้นำตัวผู้กระทำผิดพร้อมของกลางทั้งหมด ส่งพนักงานสอบสวนเพื่อดำเนินคดีตามกฎหมายต่อไป
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมได้บูรณาการการทำงานจากทุกภาคส่วนเพื่อขับเคลื่อนตามนโยบายของกระทรวงมหาดไทย โดยมุ่งมั่นจัดระเบียบสังคม ปราบปรามผู้มีอิทธิพล และป้องกันแก้ไขปัญหายาเสพติด รวมถึงสิ่งผิดกฎหมายทุกรูปแบบอย่างต่อเนื่อง เพื่อให้พี่น้องประชาชนสามารถใช้ชีวิตได้อย่างสงบสุข มีชุมชนที่น่าอยู่และสังคมที่มีความสุข บ้านเมืองมีความมั่นคงและเรียบร้อย พร้อมทั้งประชาชนได้รับความปลอดภัยในชีวิตและทรัพย์สินจากสิ่งผิดกฎหมายทุกชนิด ทั้งนี้ ขอให้เจ้าหน้าที่ฝ่ายปกครองและหน่วยงานที่เกี่ยวข้องเพิ่มความเข้มข้นในการลาดตระเวนและตรวจสอบสิ่งผิดกฎหมายอย่างต่อเนื่อง เพื่อร่วมกันสร้างความสงบสุขและความมั่นคงให้กับชุมชน และขอเชิญชวนให้พี่น้องประชาชนที่พบเห็นหรือมีข้อมูลเกี่ยวกับการกระทำผิด สามารถแจ้งข้อมูลหรือร้องเรียนได้ที่ศูนย์ดำรงธรรมจังหวัด ศูนย์ดำรงธรรมอำเภอ หรือผ่านสายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87966