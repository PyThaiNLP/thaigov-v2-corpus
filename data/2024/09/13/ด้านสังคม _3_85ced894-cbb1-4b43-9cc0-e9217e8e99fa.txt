รัฐบาลไทย-ข่าวทำเนียบรัฐบาล-ปลัด สธ. ชูบุคลากรสาธารณสุข เป็นกำลังสำคัญปรับเปลี่ยนระบบบริการสู่ยุคดิจิทัล


วันศุกร์ที่ 13 กันยายน 2567
ปลัด สธ. ชูบุคลากรสาธารณสุข เป็นกำลังสำคัญปรับเปลี่ยนระบบบริการสู่ยุคดิจิทัล
ปลัดกระทรวงสาธารณสุข มอบรางวัลผลงานวิชาการดีเด่น 114 รางวัล จากกว่า 3,500 ผลงานที่ส่งเข้าประกวด ย้ำ บุคลากรสาธารณสุขเป็นพลังสำคัญในการปรับเปลี่ยนระบบบริการของกระทรวงสู่ยุคดิจิทัล
โดยมีเวทีการประชุมวิชาการเป็นจุดเริ่มต้นพัฒนาต่อยอดการดำเนินงานสร้างความยั่งยืนให้ระบบสาธารณสุข
วันนี้ (13 กันยายน 2567) ที่ หอประชุมมหาวิทยาลัยวงษ์ชวลิตกุล จังหวัดนครราชสีมา นายแพทย์โอภาส  การย์กวินพงศ์ ปลัดกระทรวงสาธารณสุข เป็นประธานปิดการประชุมวิชาการกระทรวงสาธารณสุข ประจำปี 2567 “นวัตกรรมการจัดการสุขภาพอย่างยั่งยืน สู่การยกระดับบริการสาธารณสุขในยุคดิจิทัล” พร้อมมอบรางวัลผลงานวิชาการและการพัฒนาต่างๆ โดยตลอดการจัดงาน 11-13 กันยายน 2567 มีบุคลากรสาธารณสุขทั่วประเทศเข้าร่วมกว่า 6,000 คน
นายแพทย์โอภาส กล่าวว่า ก้าวต่อไปของกระทรวงสาธารณสุข คือ การพัฒนาระบบบริการที่สอดคล้องกับการเปลี่ยนแปลงสู่ยุคดิจิทัล ซึ่งต้องอาศัยความร่วมมือของบุคลากรทุกระดับทำงานร่วมกันอย่างเป็นระบบ เพื่อให้เกิด การเปลี่ยนแปลงในระบบสาธารณสุขอย่างยั่งยืน ซึ่งการจัดประชุมวิชาการเป็นการเปิดโอกาสให้บุคลากรสาธารณสุขทุกสาขาวิชาชีพได้นำเสนอผลงานนวัตกรรมที่เป็นประโยชน์ต่อวงการแพทย์และสาธารณสุข นำมาสู่การแลกเปลี่ยนเรียนรู้ทางวิชาการ เกิดแนวคิดใหม่ ๆทั้งการบริหารจัดการระบบบริการสุขภาพและการดูแลสุขภาพประชาชน สำหรับนำไปพัฒนาต่อยอดงาน   ในทุกด้าน และร่วมกันกำหนดอนาคตของสาธารณสุขไทย ซึ่งแม้ผลงานวิชาการจะเป็นผลงานรายบุคคลแต่สะท้อนถึง การทำงานเป็นทีมที่สามารถขับเคลื่อนนโยบายของกระทรวงสาธารณสุขได้ต่อไป
นายแพทย์โอภาส กล่าวต่อว่า การประชุมวิชาการในปีนี้ มีบุคลากรส่งผลงานเข้าประกวดถึง 3,500 เรื่อง ผ่านการคัดเลือกให้นำเสนอในเวทีการประชุม 1,060 เรื่อง และได้รับรางวัลผลงานวิชาการดีเด่นจำนวน 114 เรื่อง แบ่งเป็น ประเภท วาจา 50 เรื่อง นำเสนอด้วยโปสเตอร์ 52 เรื่อง และนวัตกรรมสิ่งประดิษฐ์ 12 เรื่อง และยังมีรางวัลบูธนิทรรศการของ กรมวิชาการและเขตสุขภาพ โดยกรมวิชาการ รางวัลชนะเลิศ ได้แก่ กรมการแพทย์ รองชนะเลิศอันดับ 1 กรมควบคุมโรค  รองชนะเลิศอันดับ 2 กรมวิทยาศาสตร์การแพทย์ รางวัลชมเชย กรมสนับสนุนบริการสุขภาพ เขตสุขภาพ รางวัลชนะเลิศ ได้แก่ เขตสุขภาพที่ 9 รองชนะเลิศอันดับ 1 เขตสุขภาพที่ 12 รองชนะเลิศอันดับ 2 เขตสุขภาพที่ 8  รางวัลชมเชย เขตสุขภาพที่ 6 ซึ่งทุกรางวัลได้ผ่านการคัดกรองจากคณะกรรมการผู้ทรงคุณวุฒิ ผู้เชี่ยวชาญทุกสาขาวิชาชีพ
ด้านนายแพทย์เกษม  ตั้งเกษมสำราญ  ผู้ทรงคุณวุฒิด้านควบคุมป้องกันโรค นายแพทย์ทรงคุณวุฒิ ด้านเวชกรรมป้องกันหัวหน้าสำนักวิชาการสาธารณสุข กล่าวว่า ในการประชุมวิชาการฯ ครั้งนี้ ยังมีการมอบรางวัลประเภทอื่นๆ ด้วย อาทิ โล่รางวัลยกระดับหน่วยบริการดีเด่น (SAP award) ปีงบประมาณ พ.ศ. 2567 ของทั้ง 12 เขตสุขภาพ รวม 36 รางวัล และรางวัล Popular Vote 1 แห่ง ได้แก่ โรงพยาบาลแม่สอด จังหวัดตาก, โล่ประกาศเชิดชูเกียรติคุณโรงพยาบาลอัจฉริยะ ระดับเพชร The Best  ประจำปี พ.ศ. 2567  จำนวน 12 รางวัล, ประกาศนียบัตร Care D+ และประกวดคลิปสร้างสรรค์    “การมีทีมหมอครอบครัวดีอย่างไร:  จากความประทับใจของประชาชน” 12 เขตสุขภาพ, โล่ประกาศเกียรติคุณจังหวัดต้นแบบอาหารปลอดภัย ได้แก่ จังหวัดอุตรดิตถ์, รางวัลเกียรติบัตรจังหวัดอาหารปลอดภัย "ระดับดีเด่น 3 ปีซ้อน“ ปี 2567 จำนวน 3 รางวัล ได้แก่ จังหวัดลำพูน จังหวัดกำแพงเพชร จังหวัดสุราษฎร์ และเข็มเชิดชูเกียรติ "คุณธรรม เทวะเวสม์" ระดับ Gold  ได้แก่   นางสาวปิยะมาศ แพงลาศ นักวิเคราะห์นโยบายและแผน กองตรวจราชการ
******************************************************** 13 กันยายน 2567

ที่มา : https://www.thaigov.go.th/news/contents/details/87971