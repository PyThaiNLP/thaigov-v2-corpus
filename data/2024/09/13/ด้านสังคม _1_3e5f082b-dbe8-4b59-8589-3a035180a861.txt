รัฐบาลไทย-ข่าวทำเนียบรัฐบาล-“ปลัด พม.” สั่งตั้ง “ศูนย์ปฏิบัติการ ศรส.พม.” ช่วยเหลือผู้ประสบน้ำท่วมเชียงราย วางแผนเยียวยา กลุ่มเปราะบาง ระยะเร่งด่วน-ระยะกลาง-ระยะยาว


วันศุกร์ที่ 13 กันยายน 2567
“ปลัด พม.” สั่งตั้ง “ศูนย์ปฏิบัติการ ศรส.พม.” ช่วยเหลือผู้ประสบน้ำท่วมเชียงราย วางแผนเยียวยา กลุ่มเปราะบาง ระยะเร่งด่วน-ระยะกลาง-ระยะยาว
“ปลัด พม.” สั่งตั้ง “ศูนย์ปฏิบัติการ ศรส.พม.” ช่วยเหลือผู้ประสบน้ำท่วมเชียงราย วางแผนเยียวยา กลุ่มเปราะบาง ระยะเร่งด่วน-ระยะกลาง-ระยะยาว
เมื่อวันที่ 12 กันยายน 2567 ที่กระทรวงการพัฒนาสังคมและความมั่นคงของมนุษย์ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.)  เปิดเผยว่า ตนพร้อม ผู้บริหารกระทรวง พม. พร้อมด้วยหัวหน้าและเจ้าหน้าที่หน่วยงานที่เกี่ยวข้อง ประชุมหารือแนวปฏิบัติการช่วยเหลือผู้ประสบอุทกภัยในพื้นที่จังหวัดเชียงราย และเตรียมการรับมือเฝ้าระวังป้องกันอุทกภัยที่จะเกิดต่อเนื่องในจังหวัดใกล้เคียงในพื้นที่ภาคเหนือ ซึ่งตนได้สั่งการให้จัดตั้ง “ศูนย์ปฏิบัติการ ศรส.พม.” โดยมอบหมายให้ นายโชคชัย วิเชียรชัยยะ รองปลัดกระทรวง พม. เป็น ผู้อำนวยการศูนย์ปฏิบัติการ ศรส.พม.
ซึ่งศูนย์ดังกล่าวมีหน้าที่ในการกำกับ ติดตาม ประสาน รวบรวมข้อมูลสถานการณ์อุทกภัย จำนวนผู้ประสบภัย ที่ต้องการความช่วยเหลือทั้งกลุ่มเปราะบางและประชาชนผู้ประสบภัย เพื่อการวิเคราะห์ วางแผน กำหนดนโยบายการช่วยเหลือทั้งระยะสั้นและระยะยาว รวมถึงข้อมูลภาคีเครือข่ายทุกภาคส่วน เพื่อจัดทำข้อมูลแหล่งทรัพยากรในการระดมความช่วยเหลือ และการรับบริจาคต่างๆ  นอกจากนี้ยังได้ มอบหมายสำนักงานส่งเสริมและสนับสนุนวิชาการ 9 (สสว.9) จัดตั้งศูนย์ปฏิบัติการ ศรส.พม. ภาคเหนือ ณ ศูนย์พัฒนาราษฎรบนพื้นที่สูงจังหวัดเชียงราย โดยมอบหมายให้ นางสาวสนธยา บุณยภูษิต ผู้ตรวจราชการกระทรวงการพัฒนาสังคมและความมั่นคงของมนุษย์ เป็นผู้กำกับศูนย์ ศรส.พม. ภาคเหนือดังกล่าว
อีกทั้งมีการวางแผนการดำเนินงานช่วยเหลือผู้ประสบอุทกภัย ออกเป็น 3 ระยะ ประกอบด้วย  1) ระยะเร่งด่วน ให้ผู้รับผิดชอบหลัก พร้อมหมายเลขโทรศัพท์ที่ติดต่อสื่อสารประสานงานได้  24 ชั่วโมง เพื่อประสานรายงานข้อมูลสถานการณ์ในพื้นที่ จัดทำข้อมูลพิกัดที่อยู่อาศัย ศูนย์พักพิง ความเดือดร้อน และความต้องการกลุ่มเปราะบาง ผู้ประปัญหาอุทกภัย ประสานความร่วมมือร่วมกับภาคีเครือข่ายหน่วยงานที่เกี่ยวข้องในระดับจังหวัด เพื่อให้ความช่วยเหลือเฉพาะหน้า ประสานดำเนินงานเรื่องจัดให้หน่วยงานในสังกัดกระทรวง พม. เพื่อให้ความช่วยเหลือเบื้องต้น แก่ผู้ประสบอุทกภัย ทั้งประชาชน และข้าราชการ เจ้าหน้าที่สังกัดกระทรวง พม. ที่ปฏิบัติงานในพื้นที่ รวมถึงการประสานเพื่อให้ความช่วยเหลือดูแลกลุ่มเป้าหมาย ในศูนย์พักพิงหลักระดับจังหวัด และรายงานให้ศูนย์บัญชาการฯ ส่วนกลางทราบ
2) ระยะกลาง จัดทำข้อมูลความเดือดร้อน และความต้องการกลุ่มเปราะบาง ผู้ประปัญหาอุทกภัย จำแนกตามกลุ่ม ช่วงวัย พร้อมพิกัด และประสาน ส่งต่อหน่วยงาน ทีมพม. หนึ่งเดียว เพื่อระดมความช่วยเหลือตามภารกิจ บทบาท เตรียมความพร้อมพื้นที่และกลุ่มเป้าหมาย ส่งต่อข้อมูล ผลการดำเนินงานจากระยะสั้นให้ทีม พม. หนึ่งเดียว กลุ่มจังหวัดภาคเหนือตอนบน เพื่อรับผิดชอบดูแลกลุ่มเป้าหมาย ในพื้นที่ความรับผิดชอบตามบทบาท ภารกิจ
3) ระยะยาว เมื่อสถานการณ์คลี่คลาย ให้จัดชุดปฏิบัติการลงพื้นที่เพื่อช่วยเหลือ ฟื้นฟู เยียวยาผู้ประสบภัยให้มีคุณภาพชีวิตที่ดีขึ้นต่อไป
ในนามกระทรวง พม. ขอส่งกำลังใจให้กับพี่น้องประชาชนที่ได้รับผลกระทบจากอุทกภัยในครั้งนี้ รวมถึงเจ้าหน้าที่ของกระทรวง พม. และทุกหน่วยงานผู้ปฏิบัติหน้าที่ในพื้นที่ อย่างไรก็ตาม หากประชาชนได้รับผลกระทบจากอุทกภัย สามารถโทรขอความช่วยเหลือได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ช่วยเหลือ #น้ำท่วมเชียงราย

ที่มา : https://www.thaigov.go.th/news/contents/details/87956