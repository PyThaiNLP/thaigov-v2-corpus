รัฐบาลไทย-ข่าวทำเนียบรัฐบาล-นายกฯ “แพทองธาร”  ขอฝ่ายค้าน อย่าแค้น วอนร่วมมือทำงานสภาสร้างสรรค์  ย้ำเดินหน้าแก้ปัญหายาเสพติด สานต่อรัฐบาล “เศรษฐา”  น้อมรับทุกคำแนะนำ ทุกการเรียนรู้


วันศุกร์ที่ 13 กันยายน 2567
12/09/2567
พิมพ์
นายกฯ “แพทองธาร”  ขอฝ่ายค้าน อย่าแค้น วอนร่วมมือทำงานสภาสร้างสรรค์  ย้ำเดินหน้าแก้ปัญหายาเสพติด สานต่อรัฐบาล “เศรษฐา”  น้อมรับทุกคำแนะนำ ทุกการเรียนรู้
นายกฯ “แพทองธาร”  ขอฝ่ายค้าน อย่าแค้น วอนร่วมมือทำงานสภาสร้างสรรค์  ย้ำเดินหน้าแก้ปัญหายาเสพติด สานต่อรัฐบาล “เศรษฐา”  น้อมรับทุกคำแนะนำ ทุกการเรียนรู้
วันนี้ ( 12 กันยายน 2567)  เวลา 18.05 น. นางสาวแพทองธาร ชินวัตร นายกรัฐมนตรี  ชี้แจงในการแถลงนโยบายรัฐบาลต่อรัฐสภา ตามมาตรา 162 ของรัฐธรรมนูญแห่งราชอาณาจักรไทย ว่าต้องขอขอบคุณทุกข้อเสนอแนะ ขอยืนยันว่าได้รับฟังจากทุกท่านอย่างชัดเจน และยืนยันว่านโยบายหลายนโยบายที่ได้หยิบยกขึ้นมาอภิปราย บางนโยบายก็ได้ทำเสร็จสิ้นไปแล้ว บางนโยบายดำเนินการอยู่ ซึ่งหากมีข้อสงสัยสามารถเช็กข้อมูลเหล่านี้ได้จาก สส. ในพื้นที่ที่ลงพื้นที่พบประชาชน
ส่วนเรื่องยาเสพติดเมื่อสักครู่นาย สมศักดิ์ เทพสุทิน รัฐมนตรีว่าการกระทรวงสาธารณสุข และ พ.ต.อ.ทวี สอดส่อง รัฐมนตรีว่าการกระทรวงยุติธรรมได้ชี้แจงแล้วว่าเราจะสานต่อนโยบายของรัฐบาล นายเศรษฐา ทวีสิน เพราะสมัยที่นายเศรษฐาเป็นนายกฯ เราได้ป้องกันตามแนวชายแดนและสกัดกั้นยาเสพติดไม่ให้เข้ามา ซึ่งนายกฯ ได้หารือกับหลายฝ่ายที่เกี่ยวข้องแล้ว
ส่วนการจับผู้ค้ายาเสพติดรายใหญ่จะทำให้รายเล็กหายไปโดยปริยาย ซึ่งที่ผ่านมาได้มีการจับกุมผู้ค้ารายใหญ่แล้วหลายราย ส่วนการแก้ปัญหายาเสพติดตนเองได้รับข้อมูลจาก สส. และประชาชนว่าหนักใจในเรื่องนี้ ไม่สามารถรอได้ รัฐบาลจึงดำเนินการในประเด็นนี้อย่างเข้มข้น และตนเองได้วางแผนแล้วว่าจะลงพื้นที่ เพราะเมื่อแถลงนโยบายแล้วก็สามารถสั่งการได้ ซึ่งเรื่องนี้เป็นสิ่งสำคัญ
ส่วนเรื่องการแก้ไขรัฐธรรมนูญขณะนี้เราเริ่มทำแล้วและจะมีการเร่งรัดผ่านกระบวนการในรัฐสภา ซึ่งทุกคนจะมีส่วนร่วม โดยจะต้องทำไปพร้อมกัน ขณะที่เรื่องพลังงาน นายพีระพันธ์ุ สาลีรัฐวิภาค รองนายกฯ และรัฐมนตรีว่าการกระทรวงพลังงานได้มีการชี้แจงไปแล้ว
ทั้งนี้ ในฐานะนายกรัฐมนตรี ขอน้อมรับ ทุกคำแนะนำ ทุกการเรียนรู้ เรื่องประวัติศาสตร์ บาดแผล ยึดมั่นในหลักนิติธรรมและจะพยายามทำให้ถึงที่สุด ซึ่งหลายครั้งตนเองเข้าใจดีและเข้าใจฝ่ายค้านอย่างลึกซึ้ง ในเรื่องการจัดตั้งรัฐบาล เพราะหลายปีที่แล้ว พรรคเพื่อไทยเองได้เสียงมาเป็นอันดับ 1 แต่ก็ไม่ได้สามารถจัดตั้งรัฐบาลได้เช่นกัน ทำให้พรรคก้าวไกลและพรรคเพื่อไทยเป็นฝ่ายค้านร่วมกันถึง 4 ปี ซึ่งพวกเราก็ยังจำได้ดีและเข้าใจในจุดนี้ แต่วันนี้การที่พรรคเพื่อไทย ถูกเลือกมาจากประชาชน 10.9 ล้านคนนั่น ก็คือเสียงของประชาชนเช่นกันและพรรคร่วมรัฐบาลเองก็ได้เสียงจากประชาชนเช่นกัน  ทุกเสียงคือเสียงของประชาชนคนไทยทั้งนั้น ไม่มีเสียงไหนที่มีศักดิ์ศรี หรือด้อยศักดิ์ศรีไปกว่ากัน
“ดิฉันจึงอยากจะขอให้พวกเราทุกคนได้ร่วมกันสร้างการอภิปรายที่สร้างสรรค์ไม่สร้างวาทกรรมเกลียดชังและไม่ทำให้เกิดความเข้าใจผิดในหัวข้อต่างๆ เพราะเราเป็นคนรุ่นใหม่ เราเป็นคนที่อยู่ในสังคมที่อยู่ปัจจุบันนี้ จะสามารถเป็นตัวอย่างให้กับประชาชนว่าเรามารวมตัวกันที่จะสร้างการเมืองที่สร้างสรรค์ได้ไม่จำเป็นต้องใช้ความเกลียดชังสร้างความแตกแยกในสังคม ซึ่งเป็นสิ่งที่ไม่จำเป็นเลย” นายกฯ ย้ำ
นายกฯ กล่าวต่อว่า ขณะนี้ไม่ใช่ช่วงหาเสียงเลือกตั้ง เราเองไม่จำเป็นต้องสร้างสิ่งเหล่านั้นเพื่อให้เกิดความเข้าใจผิดซึ่งเราต้องมองเห็นภาพส่วนรวมของประเทศมากกว่าภาพลักษณ์ของตัวเอง เพราะอย่างกรณีที่ตนเองได้แถลงนโยบายเสร็จก็มีการพูดคุยกับหลายหน่วยงานที่ทำเรื่องอุทกภัยตอนนี้น้ำท่วมภาคเหนือโดยเฉพาะจังหวัดเชียงรายที่มีสถานการณ์ที่หนักมากและก่อนตนเองจะมีอำนาจสั่งการ รัฐมนตรีว่าการกระทรวงกลาโหมและรัฐมนตรีว่าการกระทรวงมหาดไทยและรัฐมนตรีว่าการกระทรวงคมนาคม และรัฐมนตรีทุกกระทรวงที่เกี่ยวข้องได้สั่งการล่วงหน้าและลงมือไปหมดแล้ว ซึ่งดำเนินการได้เร็วมาก  โดยเมื่อวานนี้ประชาชนได้รับอาหารเพียงแค่มื้อเดียวแต่วันนี้ได้รับทั้ง3 มื้อ และเพียงพอ จะเห็นว่ารัฐบาลได้รีบลงมืออย่างเต็มที่
“ฉะนั้น ทุกคนต้องร่วมแรงร่วมใจกันเพื่อจะผ่านวิกฤตของประเทศไปร่วมกัน ไม่ใช่การสร้างความเกลียดชังและไม่ให้อยากให้ฝ่ายค้าน มีเรื่องคับแค้นใจเป็นฝ่ายแค้นแทนเราไม่ควรต้องแค้นกัน เราควรต้องเข้าใจกันว่าเราอยู่สภาแห่งนี้ด้วยความเข้าใจที่ถูกต้องจริงๆ” นายกฯ ระบุ

ที่มา : https://www.thaigov.go.th/news/contents/details/87944