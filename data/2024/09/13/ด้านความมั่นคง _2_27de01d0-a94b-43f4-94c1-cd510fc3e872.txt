รัฐบาลไทย-ข่าวทำเนียบรัฐบาล-ปลัด มท. พร้อมด้วย ผู้บังคับการตำรวจภูธร จ.เชียงราย และนายก อบจ.เชียงราย ลงพื้นที่ตรวจติดตามสถานการณ์และให้กำลังใจผู้ประสบอุทกภัย อ.เมืองเชียงราย นายก อบจ.เชียงราย ขอบคุณทุกภาคส่วน


วันศุกร์ที่ 13 กันยายน 2567
13/09/2567
พิมพ์
ปลัด มท. พร้อมด้วย ผู้บังคับการตำรวจภูธร จ.เชียงราย และนายก อบจ.เชียงราย ลงพื้นที่ตรวจติดตามสถานการณ์และให้กำลังใจผู้ประสบอุทกภัย อ.เมืองเชียงราย นายก อบจ.เชียงราย ขอบคุณทุกภาคส่วน
ปลัด มท. พร้อมด้วย ผู้บังคับการตำรวจภูธร จ.เชียงราย และนายก อบจ.เชียงราย ลงพื้นที่ตรวจติดตามสถานการณ์และให้กำลังใจผู้ประสบอุทกภัยอำเภอเมืองเชียงราย ด้าน นายก อบจ.เชียงราย ขอบคุณทุกภาคส่วนที่ช่วยเหลือคนเชียงราย
เมื่อวานนี้ (12 ก.ย. 67) ช่วงเวลา 16.00 น. เป็นต้นไป นายสุทธิพงษ์ จุลเจริญ ปลัดกระทรวงมหาดไทย พร้อมด้วย พลตำรวจตรี มานพ เสนากูล ผู้บังคับการตำรวจภูธรจังหวัดเชียงราย และนางอทิตาธร วันไชยธนวงศ์ นายกองค์การบริหารส่วนจังหวัดเชียงราย ลงพื้นที่ตรวจติดตามสถานการณ์อุทกภัยในพื้นที่อำเภอเมืองเชียงราย จังหวัดเชียงราย โดยได้เดินทางไปตรวจเยี่ยมและให้กำลังใจผู้ประสบอุทกภัยและเจ้าหน้าที่ อาสาสมัคร บริเวณศูนย์พักพิงผู้ประสบอุทกภัยบริเวณมหาวิทยาลัยราชภัฏเชียงราย และเดินทางไปลงเรือตรวจเยี่ยมตามแนวถนนพหลโยธินจากสะพานข้ามแม่น้ำกกถึงอนุสาวรีย์พ่อขุนเม็งรายมหาราช ซึ่งระหว่างตรวจเยี่ยมได้พบกับอาจารย์เฉลิมชัย โฆษิตพิพัฒน์ ศิลปินแห่งชาติ และพี่น้องอาสาสมัครจากจังหวัดต่าง ๆ ทั่วประเทศ
นายสุทธิพงษ์ กล่าวว่า ในขณะนี้ความเสียหายในพื้นที่อำเภอเมืองเชียงรายมีน้ำท่วมเยอะมาก โดยเฉพาะอย่างยิ่งในตัวเขตเทศบาลนครเชียงราย ซึ่งเป็นเขตเศรษฐกิจ มีสถานที่ราชการ และสถานที่ท่องเที่ยวได้รับความเสียหายเยอะ รวมถึงพี่น้องประชาชนที่ได้รับผลกระทบ เพราะส่วนมากประกอบอาชีพค้าขาย ทำให้ไม่สามารถค้าขายได้และจำเป็นต้องปิดร้านค้าบางส่วนอย่างถาวร ร้านบางแห่งกระจกก็แตก เนื่องจากน้ำพัดพาไม้และสิ่งกีดขวาง ขยะต่าง ๆ เข้ามากระทบร้านค้า ซึ่งจากที่ได้นั่งเรือสำรวจพื้นที่ประสบอุทกภัยตลอดเส้นทางของถนนจะเห็นว่า รถมอเตอร์ไซค์ แม้แต่รถบรรทุกได้รับความเสียหายต้องจมอยู่ใต้น้ำและใต้โคลนเป็นจำนวนมาก ซึ่งสิ่งเหล่านี้สะท้อนให้เห็นว่า น้ำท่วมในเขตเศรษฐกิจของอำเภอเมืองเชียงรายรวมทั้งอำเภอแม่สาย ก็ทำให้เกิดผลกระทบต่อพี่น้องประชาชนที่ทำมาหากินโดยสุจริต ส่วนพี่น้องประชาชนที่อยู่ในตรอกซอกซอยที่ได้รับผลกระทบจากกระแสน้ำที่เอ่อล้นจากลำน้ำแม่กกและไหลเข้าซอกซอยซึ่งกระแสน้ำมีความเชี่ยวกราดและรุนแรงก็ทำให้พี่น้องประชาชนต้องหยุดการประกอบอาชีพและขาดรายได้
นายสุทธิพงษ์ กล่าวเพิ่มเติมว่า หลังจากนี้เราต้องมีการฟื้นฟูที่อยู่อาศัย บ้านเรือน รวมทั้งสาธารณูปโภค โดยต้องใช้ระยะเวลาอีกระยะหนึ่ง อย่างไรก็ดี ในวันนี้ได้พบพี่น้องอาสาสมัครกู้ภัยที่มาจากจังหวัดต่าง ๆ ทั้งเพชรบูรณ์ กาฬสินธุ์ ลำพูน เชียงใหม่ ลำปาง และหลาย ๆ ที่ ทุกคนต่างมีจุดมุ่งหมายเดียวกันในการเข้ามาช่วยเหลือพี่น้องประชาชนผู้ประสบภัย ซึ่งในที่นี้ยังรวมไปถึงศิลปินแห่งชาติ คือ อาจารย์เฉลิมชัย โฆษิตพิพัฒน์ ที่ได้เข้ามาช่วยสนับสนุนการช่วยเหลือผู้ประสบภัย รวมทั้งก่อนหน้านี้ท่านก็ได้บริจาคเงินทุนทรัพย์ต่าง ๆ เพื่อช่วยเหลือพี่น้องประชาชนด้วยหัวใจจิตอาสา และยังมีคณะของท่านนายกองค์การบริหารส่วนจังหวัดเชียงราย ที่ได้มีจิตอาสามาร่วมกันช่วยเหลือผู้ประสบภัยในครั้งนี้ด้วย
"จากคาดการณ์พยากรณ์อากาศ คิดว่าวันพรุ่งนี้ปริมาณน้ำจะลดลงอีก หวังว่าภายใน 2 วัน น้ำในเขตเมืองเชียงรายก็จะแห้ง เราก็จะได้ช่วยกัน โดยผู้ว่าราชการจังหวัดเชียงราย ร่วมกับองค์กรปกครองส่วนท้องถิ่น เทศบาลนครเชียงราย องค์การบริหารส่วนจังหวัดเชียงราย จะได้ช่วยกันเร่งรีบทำความสะอาดฟื้นฟูบูรณะสำรวจความเสียหาย เพื่อเข้าสู่กระบวนการในการแก้ไขปัญหาและฟื้นฟูต่อไป" นายสุทธิพงษ์ กล่าว
นายสุทธิพงษ์ กล่าวเพิ่มเติมว่า จากการประชุม Video Conference ร่วมกับนายกรัฐมนตรี ท่านมีกำหนดลงมาเยี่ยมพี่น้องประชาชนที่จังหวัดเชียงรายในวันพรุ่งนี้ (13 ก.ย.) ในส่วนของปลัดกระทรวงมหาดไทย ก็จะอยู่บำรุงขวัญที่จังหวัดเชียงราย ภายใต้การนำของ นายพุฒิพงศ์ ศิริมาตย์ ผู้ว่าราชการจังหวัดเชียงราย อีก 1 วัน 1 คืน ขอเป็นกำลังใจให้พี่น้องจังหวัดเชียงราย และอาสาสมัครหน่วยกู้ภัยกู้ชีพ รวมตลอดจนหน่วยจิตอาสาที่เอาอาหาร น้ำดื่ม มาช่วยเหลือ โดยขณะนี้ศูนย์พักพิงของจังหวัดเชียงราย มีความพร้อมรองรับพี่น้องผู้ประสบภัย รวมถึงน้ำจิตน้ำใจของพี่น้องประชาชนที่มาช่วยกัน ไม่ว่าจะเป็นมหาวิทยาลัยราชภัฏเชียงราย ซึ่งเป็นศูนย์พักพิงขนาดใหญ่ มีคนเข้ารวมกว่า 600 คน ซึ่งทุกคนมีจิตใจที่ดี มีกำลังใจที่จะสู้ชีวิตกันต่อไป จึงขอเป็นกำลังใจให้กับทุกคน
นางอทิตาธร วันไชยธนวงศ์ นายกองค์การบริหารส่วนจังหวัดเชียงราย กล่าวว่า ขอขอบคุณท่านปลัดกระทรวงมหาดไทย และทุกภาคส่วนที่มาช่วยคนเชียงราย จากที่เราเห็นสภาพทั้งหมดเราโดนมาตั้งแต่ต้นเดือนแล้ว ไม่ว่าจะเป็นอำเภอเทิง ขุนตาล พญาเม็งราย เชียงของ เวียงแก่น มาจนถึงแม่สาย แม่จัน และเขตเทศบาลนครเชียงราย รวมถึงโซนอำเภอแม่ฟ้าหลวง ซึ่งสิ่งต่าง ๆ เป็นภัยพิบัติที่เกิดขึ้น ทำให้เชียงรายสูญเสียมาก ๆ ซึ่งไม่คิดว่าจะเกิดกับจังหวัดเชียงราย และหลังจากนี้ เราจะเข้าสู่กระบวนการช่วยเหลือเยียวยา ซึ่งในวันพรุ่งนี้ ท่านนายกรัฐมนตรีจะมาพื้นที่เชียงรายด้วยความห่วงใยประชาชน และหวังเป็นอย่างยิ่งว่าท่านนายกรัฐมนตรีจะได้นำข้อมูลทั้งหมดเข้าสู่กระบวนการแก้ไขปัญหาให้กับพี่น้องประชาชนในเร็ววัน และสามารถทำให้พี่น้องประชาชนฟื้นฟูตนเองเดินออกมาได้ทั้งสภาพจิตใจที่วันนี้ทุกคนขาดกำลังใจ ท่านนายกรัฐมนตรีจะมาเป็นกำลังใจให้พวกเรา ซึ่งเมื่อสักครู่ได้นั่งเรือไปที่จุดบริเวณห้าแยกพ่อขุนซึ่งเป็นศูนย์รวมจิตใจของพี่น้องจังหวัดเชียงราย จึงได้ อธิษฐาน ขอพร ขอให้องค์พ่อพญามังรายของเราดูแลพี่น้องประชาชนทุกท่านให้ปลอดภัยและกลับเข้าสู่สภาวะปกติโดยเร็ววัน

ที่มา : https://www.thaigov.go.th/news/contents/details/87955