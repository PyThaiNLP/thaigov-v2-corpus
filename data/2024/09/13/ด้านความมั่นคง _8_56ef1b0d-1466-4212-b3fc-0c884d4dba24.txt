รัฐบาลไทย-ข่าวทำเนียบรัฐบาล-สมัครเลย! กระทรวงแรงงาน รับสมัครคนทำงานมาเก๊า เงินเดือนสูงสุดร่วม 8 หมื่นบาท


วันศุกร์ที่ 13 กันยายน 2567
13/09/2567
พิมพ์
สมัครเลย! กระทรวงแรงงาน รับสมัครคนทำงานมาเก๊า เงินเดือนสูงสุดร่วม 8 หมื่นบาท
กระทรวงแรงงาน โดยกรมการจัดหางาน เปิดรับสมัครคนไทยไปทำงานมาเก๊า 6 ตำแหน่ง พนักงานต้อนรับลูกค้าวีไอพี พนักงานจัดดอกไม้ กัปตัน พนักงานฝ่ายต้อนรับวีไอพี พนักงานนวด พนักงานเสิร์ฟ
เงินเดือนสูงสุดร่วม 80,000 บาท ฟรีค่าเครื่องบินไป - กลับ อาหาร นายจ้างช่วยจ่ายค่าที่พัก มีประกันสุขภาพ และสวัสดิการตามกฎหมาย สมัครได้ตั้งแต่วันที่ 16 - 30 ก.ย. 67 ทางเว็บไซต์ toea.doe.go.th ตลอด 24 ช.ม. ไม่เว้นวันหยุดราชการ
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน เปิดรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group ซึ่งประกอบกิจการโรงแรม คาสิโน และร้านอาหาร จำนวน 6 ตำแหน่ง รวม 28 อัตรา ได้แก่ พนักงานต้อนรับลูกค้าวีไอพี พนักงานจัดดอกไม้ กัปตัน พนักงานฝ่ายต้อนรับวีไอพี พนักงานนวด พนักงานเสิร์ฟ อัตราเงินเดือนอยู่ระหว่าง 50,636 – 79,256 บาท (อัตราแลกเปลี่ยนเงินวันที่ 30 สิงหาคม 2567) โดยนายจ้างจะจ่ายค่าโดยสารเครื่องบินไป - กลับ ช่วยจ่ายค่าที่พักเดือนละ 500 เหรียญมาเก๊า จัดอาหารในช่วงเวลาทำงาน มีประกันสุขภาพ และสวัสดิการตามที่กฎหมายแรงงานมาเก๊ากำหนด ผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน เลือกหัวข้อ “สมัครไปทำงานโดยรัฐจัดส่ง” และเลือกรายการ “การรับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท Galaxy Entertainment Group (ครั้งที่ 3/2567)” สมัครได้ตั้งแต่วันที่ 16 – 30 กันยายน 2567 ตลอด 24 ชั่วโมง ไม่เว้นวันหยุดราชการ (ยกเว้นในวันที่ 30 กันยายน 2567 ยื่นใบสมัครได้ถึงเวลา 12.00 น.)
“กระทรวงแรงงานให้ความสำคัญกับการส่งเสริมแรงงานไทยให้เดินทางไปทำงานต่างประเทศมาโดยตลอด เพราะนอกจากแรงงานไทยสามารถมีรายได้ดูแลครอบครัว ยกระดับคุณภาพชีวิตของตนเองแล้ว ยังได้รับประสบการณ์ในต่างประเทศสามารถนำกลับมาพัฒนาประเทศได้อีกด้วย” รมว. พิพัฒน์ กล่าว
นายสมชาย มรกตศรีวรรณ อธิบดีกรมการจัดหางาน กล่าวว่า สำหรับตำแหน่งงาน และคุณสมบัติที่นายจ้างบริษัท Galaxy Entertainment Group ต้องการจะต้องมีประสบการณ์การทำงานในตำแหน่งที่สมัคร  สามารถสื่อสารภาษาไทย ภาษาจีนกลางได้คล่อง  สื่อสารภาษาอังกฤษได้ดี  มีบุคลิกภาพที่ดี และสามารถทำงานเป็นกะได้
โดยทั้ง 6 ตำแหน่ง มีรายละเอียด ดังนี้
1. พนักงานต้อนรับลูกค้าวีไอพี  หญิง จำนวน 5 อัตรา ค่าจ้าง 16,000 – 18,000 เหรียญมาเก๊า/เดือน หรือประมาณ 70,450 – 79,256 บาท
2. พนักงานจัดดอกไม้ จำนวน 4 อัตรา ค่าจ้าง 12,000 – 17,000 เหรียญมาเก๊า/เดือน หรือประมาณ 52,837 – 74,853 บาท
3. กัปตัน หญิง จำนวน 5 อัตรา ค่าจ้าง 15,000 เหรียญมาเก๊า/เดือน หรือประมาณ 66,047 บาท
4. พนักงานฝ่ายต้อนรับวีไอพี หญิง จำนวน 2 อัตรา ค่าจ้าง 14,000 เหรียญมาเก๊า/เดือน หรือประมาณ 61,643 บาท
5. พนักงานนวด หญิง จำนวน 2 อัตรา ค่าจ้าง 13,900 เหรียญมาเก๊า/เดือน หรือประมาณ 61,203 บาท
6. พนักงานเสิร์ฟ จำนวน 10 อัตรา ค่าจ้าง  11,500 เหรียญมาเก๊า/เดือน หรือประมาณ 50,636 บาท
“สำหรับการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 4,000 บาท ทั้งนี้ผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/87973