รัฐบาลไทย-ข่าวทำเนียบรัฐบาล-​นายกฯ “แพทองธาร” เข้าทำเนียบสักการะสิ่งศักดิ์สิทธิ์ประจำทำเนียบรัฐบาล เผยเป็นการเริ่มต้นที่ดี สร้างความสบายใจ ก่อนเดินทางติดตามสถานการณ์น้ำท่วมจังหวัดเชียงราย 


วันศุกร์ที่ 13 กันยายน 2567
13/09/2567
พิมพ์
​นายกฯ “แพทองธาร” เข้าทำเนียบสักการะสิ่งศักดิ์สิทธิ์ประจำทำเนียบรัฐบาล เผยเป็นการเริ่มต้นที่ดี สร้างความสบายใจ ก่อนเดินทางติดตามสถานการณ์น้ำท่วมจังหวัดเชียงราย
​นายกฯ “แพทองธาร” เข้าทำเนียบสักการะสิ่งศักดิ์สิทธิ์ประจำทำเนียบรัฐบาล เผยเป็นการเริ่มต้นที่ดี สร้างความสบายใจ ก่อนเดินทางติดตามสถานการณ์น้ำท่วมจังหวัดเชียงราย
วันนี้ (13 กันยายน 2567) เวลา 07.39 น. ณ ทำเนียบรัฐบาล นางสาวแพทองธาร ชินวัตร นายกรัฐมนตรี  สักการะสิ่งศักดิ์สิทธิ์ประจำทำเนียบรัฐบาล โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม  นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายพรหมินทร์ เลิศสุริย์เดช เลขาธิการนายกรัฐมนตรีร่วมสักการะด้วย
โดยนายกรัฐมนตรีและคณะได้สักการะพระพรหมบนตึกไทยคู่ฟ้า ศาลพระภูมิเจ้าที่ และศาลตา ศาลยายสิ่งศักดิ์สิทธิ์ประจำทำเนียบรัฐบาลเพื่อความเป็นสิริมงคลในการทำงาน ภายหลังสักการะฯ นายกรัฐมนตรีเปิดเผยกับผู้สื่อข่าวว่า ได้คุยกับรองนายกรัฐมนตรีและรัฐมนตรีเป็นการเริ่มต้นที่ดีและเพื่อความสบายใจ ส่วนเรื่องการขอพรนั้น ตนเองขอไม่ตอบเพราะถ้าบอกกลัวพรที่ขอไม่เป็นความจริง ทั้งนี้ เมื่อวันที่ 12 กันยายน 2567 ได้ถือโอกาสเข้ากราบสักการะสิ่งศักดิ์สิทธิ์ประจำทำเนียบรัฐบาลแล้ว “จริง ๆ แล้ว ความในใจคืออยากให้คุณแม่มา เพราะคุณแม่ไม่ชอบออกสื่อ” นายกรัฐมนตรีกล่าว
จากนั้น นายกรัฐมนตรีมีกำหนดการเดินทางไปลงพื้นที่เพื่อติดตามสถานการณ์อุทกภัยภาคเหนือ จังหวัดเชียงรายต่อไป

ที่มา : https://www.thaigov.go.th/news/contents/details/87950