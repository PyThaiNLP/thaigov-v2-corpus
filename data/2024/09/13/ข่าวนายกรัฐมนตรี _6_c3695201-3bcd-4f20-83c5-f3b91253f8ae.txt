รัฐบาลไทย-ข่าวทำเนียบรัฐบาล-นายกฯ เยี่ยมให้กำลังใจผู้ประสบภัยในพื้นที่ อำเภอเมืองเชียงราย ณ ศูนย์พักพิงชั่วคราวช่วยเหลือผู้ประสบอุทกภัย มรภ.เชียงราย ย้ำหน่วยงานที่เกี่ยวข้องต้องมีการแจ้งเตือนประชาชน


วันศุกร์ที่ 13 กันยายน 2567
13/09/2567
พิมพ์
นายกฯ เยี่ยมให้กำลังใจผู้ประสบภัยในพื้นที่ อำเภอเมืองเชียงราย ณ ศูนย์พักพิงชั่วคราวช่วยเหลือผู้ประสบอุทกภัย มรภ.เชียงราย ย้ำหน่วยงานที่เกี่ยวข้องต้องมีการแจ้งเตือนประชาชน
นายกฯ เยี่ยมให้กำลังใจผู้ประสบภัยในพื้นที่ อำเภอเมืองเชียงราย ณ ศูนย์พักพิงชั่วคราวช่วยเหลือผู้ประสบอุทกภัย มรภ.เชียงราย ย้ำหน่วยงานที่เกี่ยวข้องต้องมีการแจ้งเตือนประชาชนและการเตรียมความพร้อมเพื่อรับมือป้องกันความเสียหาย
วันนี้ (13 กันยายน 2567) เวลา 14.15 น. ณ  มหาวิทยาลัยราชภัฏเชียงราย จ.เชียงราย นางสาวแพทองธาร ชินวัตร นายกรัฐมนตรี พร้อมด้วยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม พลเอกณัฐพล นาคพาณิชย์  รัฐมนตรีช่วยว่าการกระทรวงกลาโหม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายพรหมินทร์ เลิศสุริย์เดช เลขาธิการนายกรัฐมนตรี เยี่ยมชมศูนย์บริหารสถานการณ์น้ำส่วนหน้าในพื้นที่เสี่ยงอุทกภัย สำนักงานทรัพยากรน้ำแห่งชาติ พร้อมมอบถุงยังชีพแก่ผู้ประสบภัยที่อยู่ในศูนย์พักพิง
โอกาสนี้ นายกรัฐมนตรีรับฟังรายงานจากนายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ โดยช่วงนี้ปริมาณฝนในภาคเหนือตอนบนจะลดน้อยลงคาดว่า ภายในวันพรุ่งนี้หรือมะรืนนี้จะกลับสู่ภาวะปกติ และจะเร่งกำจัดสิ่งกีดขวางเพื่อให้การระบายน้ำสามารถทำได้ดีขึ้น เมื่อน้ำเข้าสู่ระดับปกติระบบไฟก็จะกลับมาใช้งานได้ แต่ที่น่าเป็นห่วงและต้องเฝ้าระวังสถานการณ์น้ำในแม่น้ำโขงที่จะไหลจากจังหวัดเชียงราย ลงสู่จังหวัดเลยและหนองคาย พบว่าระดับน้ำสูงขึ้นซึ่งได้มีการแจ้งเตือนแล้วล่วงหน้า และประชุมซักซ้อมกับจังหวัดเป็นที่เรียบร้อยแล้ว โดยเฉพาะโรงพยาบาลหรือพื้นที่เปราะบางที่จะต้องเฝ้าระวัง หากประชาชนอยู่จุดไหนไม่ได้ก็จะสั่งเคลื่อนย้ายทันที
นอกจากนี้ นายกรัฐมนตรียังได้สอบถามสถานการณ์น้ำแม่น้ำอิง ที่คาดการณ์ว่าจะมีแนวโน้มหนักสุดในช่วงวันที่ 18 ก.ย.นี้ ซึ่งนายกรัฐมนตรีย้ำต้องมีการแจ้งเตือนพี่น้องประชาชนและการเตรียมความพร้อมรับมือเพื่อการป้องกันความเสียหาย
จากนั้นนายกรัฐมนตรีได้เยี่ยมพี่น้องประชาชนและให้กำลังใจ ณ ศูนย์พักพิงชั่วคราวช่วยเหลือผู้ประสบอุทกภัยมหาวิทยาลัยราชภัฎเชียงราย รวมทั้งทักทายเจ้าหน้าที่ด้านสาธารณสุขและนักศึกษาที่เข้ามาช่วยดูแลภายในศูนย์ด้วย ซึ่งได้มีการขอถ่ายรูปเซลฟีกับนายกรัฐมนตรีด้วย

ที่มา : https://www.thaigov.go.th/news/contents/details/87986