รัฐบาลไทย-ข่าวทำเนียบรัฐบาล-​ นรม. แจ้ง เตรียมงบกลาง พร้อมช่วยเหลือและเยียวยาผู้ประสบภัยน้ำท่วม ทันที ไม่ต้องรอน้ำลด


วันศุกร์ที่ 13 กันยายน 2567
13/09/2567
พิมพ์
​ นรม. แจ้ง เตรียมงบกลาง พร้อมช่วยเหลือและเยียวยาผู้ประสบภัยน้ำท่วม ทันที ไม่ต้องรอน้ำลด
​ นรม. แจ้ง เตรียมงบกลาง พร้อมช่วยเหลือและเยียวยาผู้ประสบภัยน้ำท่วม ทันที ไม่ต้องรอน้ำลด
วันนี้ (13 กันยายน 2567) เวลา 09.20 น. ณ ท่าอากาศยานทหาร 2 กองบิน 6 (บน.6) ดอนเมือง กรุงเทพฯ นางสาวแพทองธาร ชินวัตร นายกรัฐมนตรี พร้อมด้วย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสุริยะ จึงรุ่งเรืองกิจ  รองนายกรัฐมนตรีและรัฐมนตรีว่าการกระทรวงคมนาคม  พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม  นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนายพรหมินทร์ เลิศสุริย์เดช เลขาธิการนายกรัฐมนตรี ร่วมคณะลงพื้นที่ติดตามสถานการณ์อุทกภัยภาคเหนือ ณ จังหวัดเชียงราย
โดยก่อนออกเดินทาง พล.อ.อ.พันธ์ภักดี พัฒนกุล ผู้บัญชาการทหารอากาศ นำนายกรัฐมนตรีเยี่ยมชมอุปกรณ์ช่วยเหลือผู้ประสบภัยน้ำท่วม อาทิ เรือท้องแบน เรือยาง ที่นำไปช่วยเหลือผู้ประสบภัยในพื้นที่ จ.เชียงราย พร้อมด้วยกำลังพลที่ลงไปปฏิบัติงานเพิ่มเติม โดยนายกรัฐมนตรีกล่าวขอบคุณกองทัพและทุกหน่วยงานที่ร่วมกันช่วยเหลือผู้ประสบภัยในครั้งนี้ พร้อมยืนยันว่าได้มีการจัดเตรียมงบกลาง ซึ่งสามารถนำมาช่วยประชาชนได้ทันที รวมทั้งการเยียวยาขอให้ทำทันทีไม่ต้องรอสถานการณ์คลี่คลาย เพื่อเร่งบรรเทาความเดือดร้อน สำหรับสถานการณ์ปัญหาน้ำท่วมในพื้นที่สูงหรือพื้นที่บนดอย ที่ถูกตัดขาดขอให้กองทัพส่งกำลังเข้าไปดูแลพี่น้องประชาชนในพื้นที่อย่างเร่งด่วน และหากพื้นที่ใดปริมาณน้ำเริ่มลดลงแล้ว ขอให้ช่วยกันเร่งทำความสะอาด เพื่อคืนภาวะปกติให้กับพี่น้องประชาชนในพื้นที่โดยเร็ว
ขณะที่อยู่บนเครื่องบินนั้น นายชยันต์ เมืองสง รองเลขาธิการสำนักงานทรัพยากรน้ำแห่งชาติ ช่วยราชการสำนักเลขาธิการนายกรัฐมนตรี และนายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ได้ให้ข้อมูลแผนการช่วยเหลือและภาพรวมสถานการณ์น้ำล่าสุดต่อนายกรัฐมนตรี

ที่มา : https://www.thaigov.go.th/news/contents/details/87958