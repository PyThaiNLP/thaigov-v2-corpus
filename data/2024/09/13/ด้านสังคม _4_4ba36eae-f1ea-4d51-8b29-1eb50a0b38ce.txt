รัฐบาลไทย-ข่าวทำเนียบรัฐบาล-ดีอี ประสาน กสทช.-ค่ายมือถือ ดูแลสัญญาณโทรคมนาคม เร่งช่วยเหลือผู้ประสบภัย เหตุ “น้ำท่วมเชียงราย-เชียงใหม่”


วันศุกร์ที่ 13 กันยายน 2567
ดีอี ประสาน กสทช.-ค่ายมือถือ ดูแลสัญญาณโทรคมนาคม เร่งช่วยเหลือผู้ประสบภัย เหตุ “น้ำท่วมเชียงราย-เชียงใหม่”
ดีอี ประสาน กสทช.-ค่ายมือถือ ดูแลสัญญาณโทรคมนาคม เร่งช่วยเหลือผู้ประสบภัย เหตุ “น้ำท่วมเชียงราย-เชียงใหม่”
นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากสถานการณ์อุทกภัย น้ำป่าไหลหลาก และดินสไลด์ ในหลายพื้นที่ของ จ.เชียงราย และบางส่วนของจ.เชียงใหม่ ในขณะนี้ ส่งผลให้ สัญญาณโทรศัพท์ในบางพื้นที่ไม่สามารถใช้การได้ ซึ่งส่งผลกระทบต่อการให้ความช่วยเหลือประชาชนผู้ประสบอุทกภัยในพื้นที่
ทั้งนี้ กระทรวง ดีอี ได้ประสานงานร่วมกับ สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) เตรียมความพร้อมในการช่วยเหลือประชาชนที่ได้รับผลกระทบจากอุทกภัยในแต่ละพื้นที่ โดยเร่งรัดดำเนินการตรวจสอบ  สถานีฐานเครื่องรับ-ส่งสัญญาณโทรคมนาคม (Cell Site) ซึ่งจากรายงานสถานการณ์ล่าสุด มีหลายระเอียดการดำเนินการดังนี้
1.การตรวจสอบสถานีฐานฯ หลายแห่งใน อ.แม่สาย จ.เชียงราย พบว่าไม่สามารถใช้การได้ เนื่องจากมีการตัดกระแสไฟฟ้า แต่ยังมีสัญญาณจากสถานีฐานฯ ข้างเคียง ทำให้ยังมีสัญญาณสื่อสารอยู่
2.พื้นที่ อ.เมือง จ.เชียงราย ขณะนี้ได้ประสานงานผู้ให้บริการเครือข่ายโทรศัพท์เคลื่อนที่ (Operator) เข้าดำเนินการสำรองพลังงานไฟฟ้า เพื่อให้สถานีฐานยังคงใช้งานรับ-ส่งสัญญาณได้ตามปกติ
3.พื้นที่ อ.แม่อาย จ.เชียงใหม่ ซึ่งประสบอุทกภัย และมีดินโคลนถล่ม ส่งผลกระทบต่อระบบการติดต่อสื่อสาร ขณะนี้ กสทช. ได้มอบหมายให้ สำนักงาน กสทช. ภาค 3 จ.เชียงใหม่ ส่งกำลังเจ้าหน้าที่พร้อมอุปกรณ์ เครื่องมือ และอาสาสมัครนักวิทยุสมัครเล่น เข้าร่วมสนับสนุนและประสานงานให้ความช่วยเหลือด้านโครงข่ายการสื่อสาร ณ ศูนย์บัญชาการเหตุการณ์ ที่ว่าการฯ อ.แม่อาย จ.เชียงใหม่
นอกจากนี้เพื่อเป็นการป้องกันปัญหาด้านโครงข่ายการสื่อสารใช้การไม่ได้ สำนักงาน กสทช. ภาค 3 จึงได้จัดเตรียมโครงข่ายวิทยุระยะสั้นไว้สำรอง ให้กับสำนักงานป้องกันและบรรเทาสาธารณภัย และหน่วยงานที่เกี่ยวข้องในทุกพื้นที่ที่ได้รับผลกระทบจากอุทกภัย
ขณะเดียวกัน กระทรวงดีอี กสทช. ยังได้ประสานงานผู้ให้บริการเครือข่ายสัญญาณโทรศัพท์เคลื่อนที่ TRUE และ AIS ได้จัดเตรียมรถโมบายล์ชุมสายเคลื่อนที่เร็ว (COW หรือ Cell-On-Wheel) เพื่อเข้าไปยังจุดที่รถสามารถเข้าถึงได้ เพื่อให้บริการสัญญาณโทรศัพท์เคลื่อนที่ในจุดที่มีสัญญาณบกพร่อง
อย่างไรก็ตาม เบื้องต้นได้ประสานงานให้ผู้ให้บริการเครือข่ายฯ เร่งรัดการกู้คืนสถานีสัญญาณในแต่ละจุดที่มีปัญหาให้กลับมาใช้งานได้ตามปกติ ซึ่งขณะนี้ผู้ให้บริการเครือข่ายกำลังเร่งตรวจสอบและแก้ไข พร้อมประเมินสถานการณ์ เตรียมจัดส่งรถโมบายล์ COW เข้าทดแทนในพื้นที่ที่สามารถเข้าถึงได้
“กระทรวง ดีอี มีความห่วงใยประชาชนที่ได้รับผลกระทบจากเหตุการณ์อุทกภัย ที่เกิดขึ้นในหลายพื้นที่ของจ.เชียงราย และบางส่วนของจ.เชียงใหม่ โดยมอบหมายให้ทุกหน่วยงานในสังกัด ได้ติดตามสถานการณ์และประสานงานหน่วยงานที่เกี่ยวข้องในแต่ละพื้นที่ให้ความช่วยเหลือประชาชน โดยสิ่งที่สำคัญที่สุดคือเรื่องของระบบการสื่อสาร เพื่อให้ประชาชนสามารถแจ้งขอความช่วยเหลือฉุกเฉิน และเจ้าหน้าที่ที่เกี่ยวข้องสามารถเข้าให้ความช่วยเหลือประชาชนได้อย่างทันท่วงที” รองนายกฯ ประเสริฐ กล่าว
--------------------------------------------------------------------------------------

ที่มา : https://www.thaigov.go.th/news/contents/details/87980