รัฐบาลไทย-ข่าวทำเนียบรัฐบาล-นายกรัฐมนตรี ลงพื้นที่ติดตามสถานการณ์น้ำ พร้อมมอบถุงยังชีพแก่ผู้ประสบภัยในพื้นที่ จ. เชียงราย วันนี้


วันศุกร์ที่ 13 กันยายน 2567
13/09/2567
พิมพ์
นายกรัฐมนตรี ลงพื้นที่ติดตามสถานการณ์น้ำ พร้อมมอบถุงยังชีพแก่ผู้ประสบภัยในพื้นที่ จ. เชียงราย วันนี้
นางสาวแพทองธาร ชินวัตร นายกรัฐมนตรี ลงพื้นที่ติดตามสถานการณ์น้ำ พร้อมมอบถุงยังชีพแก่ผู้ประสบภัยในพื้นที่ จ. เชียงราย วันนี้
วันนี้ (13 กันยายน 2567) นางสาวแพทองธาร ชินวัตร นายกรัฐมนตรี ลงพื้นที่เพื่อติดตามสถานการณ์อุทกภัยภาคเหนือ จังหวัดเชียงราย โดยกำหนดการลงพื้นที่มี ดังนี้
เวลา 08.45 น. นายกรัฐมนตรี พร้อมคณะ จะเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานแม่ฟ้าหลวง ตำบลบ้านดู่ อำเภอเมืองเชียงราย จังหวัดเชียงราย เมื่อเดินทางถึงท่าอากาศยานแม่ฟ้าหลวง นายกรัฐมนตรีจะรับฟังการรายงานสถานการณ์น้ำในพื้นที่จังหวัดเชียงราย
จากนั้นเวลา 11.30 น. นายกรัฐมนตรีและคณะจะเดินทางไปยังที่ว่าการอำเภอแม่สาย ตำบลเวียงพางคำ อำเภอแม่สาย จังหวัดเชียงราย โดยจะมีการติดตามสถานการณ์น้ำ สถานการณ์ความเดือดร้อน ผลกระทบความเสียหายที่ได้รับ และแผนให้การช่วยเหลือ ณ ศูนย์บัญชาการเหตุการณ์ฯ ที่ว่าการอำเภอแม่สาย
โดยในช่วงบ่ายเวลาประมาณ 13.45 น. นายกรัฐมนตรีและคณะจะเดินทางลงพื้นที่ไปยัง มหาวิทยาลัยราชภัฏเชียงราย เยี่ยมผู้ประสบภัยและพร้อมมอบถุงยังชีพให้แก่ประชาชนในพื้นที่ที่ได้รับผลกระทบจากสถานการณ์อุทกภัย
นางสาวแพทองธาร ชินวัตร นายกรัฐมนตรี  จะได้ใช้โอกาสในการลงพื้นที่ตรวจราชการนี้  หารือกับเจ้าหน้าที่ผู้ปฏิบัติงาน ประชาชนในพื้นที่ เพื่อจัดการการช่วยเหลือจากภาครัฐให้ตรงกับสถานการณ์และความต้องการของประชาชนให้มากที่สุด  ทั้งของใช้ อาหาร ยารักษาโรค  ซึ่งทุกหน่วยงานที่เกี่ยวข้อง ให้ประเมินและติดตามสถานการณ์น้ำในพื้นที่อื่นๆ  ด้วย  และขอบคุณข้าราชการ ทั้งพลเรือน   ทหาร ข้าราชการท้องถิ่น โดยเฉพาะน้ำใจคนไทยทั้ง ศิลปิน  อาสาสมัครที่ได้ร่วมด้วยช่วยกันกับภาครัฐเร่งบรรเทาความเดือดร้อนของพี่น้องประชาชนในครั้งนี้ด้วย
//////
กลุ่มประชาสัมพันธ์และเผยแพร่   สำนักโฆษก

ที่มา : https://www.thaigov.go.th/news/contents/details/87945