รัฐบาลไทย-ข่าวทำเนียบรัฐบาล-นายกรัฐมนตรีนำคณะรัฐมนตรีลงพื้นที่ติดตามสถานการณ์อุทกภัยพื้นที่จังหวัดเชียงราย เน้นย้ำ เร่งช่วยเหลือฟื้นฟูและเยียวยาพี่น้องประชาชนที่ได้รับผลกระทบให้เป็นไปตามระเบียบที่เกี่ยวข้อง


วันศุกร์ที่ 13 กันยายน 2567
13/09/2567
พิมพ์
นายกรัฐมนตรีนำคณะรัฐมนตรีลงพื้นที่ติดตามสถานการณ์อุทกภัยพื้นที่จังหวัดเชียงราย เน้นย้ำ เร่งช่วยเหลือฟื้นฟูและเยียวยาพี่น้องประชาชนที่ได้รับผลกระทบให้เป็นไปตามระเบียบที่เกี่ยวข้อง
นายกรัฐมนตรีนำคณะรัฐมนตรีลงพื้นที่ติดตามสถานการณ์อุทกภัยพื้นที่จังหวัดเชียงราย เน้นย้ำ เร่งช่วยเหลือฟื้นฟูและเยียวยาพี่น้องประชาชนที่ได้รับผลกระทบให้เป็นไปตามระเบียบที่เกี่ยวข้องโดยเร็วที่สุด พร้อมกล่าวให้กำลังใจประชาชน "ทุกคนเก่งมาก"
วันนี้ (13 ก.ย. 67) เวลา 11.45 น. ที่บริเวณจุดผ่านแดนถาวรสะพานข้ามแม่น้ำสายแห่งที่ 1 อำเภอแม่สาย จังหวัดเชียงราย นางสาวแพทองธาร ชินวัตร นายกรัฐมนตรี เดินทางลงพื้นที่ตรวจติดตามสถานการณ์อุทกภัยในพื้นที่จังหวัดเชียงราย พร้อมคณะรัฐมนตรี อาทิ นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม พลเอก ณัฐพงษ์ นาคพาณิชย์ รัฐมนตรีช่วยว่าการกระทรวงกลาโหม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ร่วมลงพื้นที่
การลงพื้นที่ของนายกรัฐมนตรี และคณะ ในครั้งนี้ นายสุทธิพงษ์ จุลเจริญ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายประเสริฐ จิตต์พลีชีพ รองผู้ว่าราชการจังหวัดเชียงราย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายณรงค์พล คิดอ่าน นายอำเภอแม่สาย และหน่วยงานที่เกี่ยวข้อง ร่วมรายงานสถานการณ์และนำเสนอแนวทางแก้ปัญหา โดย "แชมป์ - กษิดิศ ธีระประทีป" แชมป์โลกเจ็ตสกีที่ช่วยลุงเขียงหมู ได้ร่วมพบกับนายกรัฐมนตรีด้วย
ทั้งนี้ในระหว่างลงพื้นที่ นางสาวแพทองธาร ชินวัตร นายกรัฐมนตรี ได้รับฟังรายงานสถานการณ์น้ำในแม่น้ำสายจากนายสุทธิพงษ์ จุลเจริญ ปลักกระทรวงมหาดไทย พร้อมทั้งได้เน้นย้ำในเรื่องการช่วยเหลือฟื้นฟูและเยียวยาพี่น้องประชาชนที่ได้ผลกระทบให้เป็นไปตามระเบียบที่เกี่ยวข้องโดยเร็วที่สุด
จากนั้น นางสาวแพทองธาร ชินวัตร นายกรัฐมนตรี และคณะ เดินทางไปยังวัดพรหมวิหาร อำเภอแม่สาย จังหวัดเชียงราย เพื่อพบปะให้กำลังใจประชาชนบริเวณศูนย์พักพิงผู้ประสบอุทกภัย พร้อมประกอบอาหาร มอบถุงยังชีพ และร่วมรับประทานอาหารกลางวันในบริเวณวัด
โดยนางสาวแพทองธาร ชินวัตร นายกรัฐมนตรี กล่าวว่า การเดินทางลงพื้นที่ในวันนี้ เพราะอยากให้กำลังใจและเน้นย้ำในเรื่องเหตุการณ์หลังจากนี้ เพราะเรามีทหาร หน่วยงานความมั่นคง จิตอาสา ที่ช่วยพี่น้องของเรา ซึ่งได้รับข้อมูลว่ากระแสน้ำเริ่มเบาลงแล้ว พรุ่งนี้ก็จะเริ่มเบาลงอีก เพราะฉะนั้นเราจะช่วยคนที่ติดอยู่ให้ออกมาได้ง่ายขึ้น แต่ถ้ายังช่วยไม่ได้ก็ขอให้ส่งอาหารและน้ำ และรอกระแสน้ำลดอีกหน่อย
"วันนี้มาอยากพูดจากใจว่า "ทุกคนเก่งมาก" ที่วันนี้เรายังยิ้มอยู่ รู้เลยว่า บางคนบอกว่าไม่เหลืออะไรแล้ว เหลือชีวิต เหลือกำลังใจ เหลือความหวัง สิ่งที่เหลืออยู่ตอนนี้ ขอให้ภูมิใจว่าตัวเองเก่ง เพราะเราเจอเรื่องขนาดนี้แล้ว ยังอยู่ตรงนี้ ยังยิ้มกันได้ เก่งมาก ๆ"
นางสาวแพทองธาร กล่าวอีกว่า หลังจากนี้ในเรื่องการเยียวยา และในเรื่องบ้านพักต่าง ๆ ที่มีดินมีโคลนเละเทะ ก็จะพยายามเร่งดูแลตรงนี้ให้เร็วที่สุด ทุกคนจะได้กลับไปอยู่ได้เร็ว ๆ และอยากให้การเยียวยาเข้าถึงรวดเร็วที่สุด เพราะทุกคนก็รอมานานแล้ว และ 2-3 วันนี้เรื่องน้ำก็คงจะดีขึ้น ขอให้กำลังใจทุกคนด้วยความจริงใจ

ที่มา : https://www.thaigov.go.th/news/contents/details/87990