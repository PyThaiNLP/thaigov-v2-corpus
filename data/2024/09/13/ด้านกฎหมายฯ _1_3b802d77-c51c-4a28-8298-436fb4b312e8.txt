รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เข้าปฏิบัติหน้าที่อย่างเป็นทางการ พร้อมแก้ปัญหาความเดือดร้อนของประชาชน ปราบปรามยาเสพติดอย่างเคร่งครัด ฟื้นฟูสภาพทางสังคมให้กับผู้เสพและครอบครัว


วันศุกร์ที่ 13 กันยายน 2567
13/09/2567
พิมพ์
รัฐมนตรีว่าการกระทรวงยุติธรรม เข้าปฏิบัติหน้าที่อย่างเป็นทางการ พร้อมแก้ปัญหาความเดือดร้อนของประชาชน ปราบปรามยาเสพติดอย่างเคร่งครัด ฟื้นฟูสภาพทางสังคมให้กับผู้เสพและครอบครัว
รัฐมนตรีว่าการกระทรวงยุติธรรม เข้าปฏิบัติหน้าที่อย่างเป็นทางการ พร้อมแก้ปัญหาความเดือดร้อนของประชาชน ปราบปรามยาเสพติดอย่างเคร่งครัด ฟื้นฟูสภาพทางสังคมให้กับผู้เสพและครอบครัว
ในวันศุกร์ที่ ๑๓ กันยายน ๒๕๖๗ เวลา ๐๘.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าสักการะพระพุทธยุติธรรมโลกนาถ และสักการะสิ่งศักดิ์สิทธิ์ประจำกระทรวงยุติธรรม ศาลตายาย ศาลจอมพลสฤษดิ์ ธนะรัชต์  เพื่อความเป็นสิริมงคล เนื่องในโอกาสเข้าปฏิบัติหน้าที่ในตำแหน่งรัฐมนตรีว่าการกระทรวงยุติธรรมอย่างเป็นทางการ โดยมี นางพงษ์สวาท นีละโยธิน ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และคณะผู้บริหารส่วนราชการในสังกัดกระทรวงยุติธรรม ให้การต้อนรับและร่วมแสดงความยินดีในการดำรงตำแหน่ง ณ อาคารกระทรวงยุติธรรม
โอกาสนี้ รัฐมนตรีว่าการกระทรวงยุติธรรม กล่าวว่า กระทรวงยุติธรรมต้องเป็นกระทรวงที่อำนวยความยุติธรรมให้กับประชาชน ซึ่งในฐานะรัฐบาลนอกจากปฏิบัติตามกฎหมายรัฐธรรมนูญและกฎหมายที่มีอยู่แล้วจะต้องปฏิบัติตามนโยบายที่รัฐบาลได้แถลงในรัฐสภา โดยในมิติของความยุติธรรมในนโยบายครั้งนี้ได้มีจุดเน้นในเรื่อง การแก้ปัญหาอาชญากรรม การแก้ปัญหาอาชญากรรมข้ามชาติต่าง ๆ และที่สำคัญ เรื่อง ยาเสพติด ซึ่งในส่วนของกระทรวงยุติธรรม นอกจากภารกิจในเรื่องนี้แล้วจะมีภารกิจเรื่องการคุ้มครองสิทธิเสรีภาพของประชาชน และการปฏิรูปกฎหมายเพื่อแก้ปัญหาความเดือดร้อนของประชาชน ซึ่งที่ผ่านมา ๑ ปี เรื่องหนี้สินของประชาชนจะพบว่าหนี้กองทุนให้กู้ยืมเพื่อการศึกษา เมื่อแก้ไขแล้วเกิดผลความพึงพอใจของประชาชนจำนวนมาก จึงเห็นว่าบางครั้งต้องแก้ที่กฎหมาย โดยส่วนหนึ่งกระทรวงยุติธรรมมีหน้าที่ที่จะรับฟังความคิดเห็นของประชาชน ปัญหาความเดือดร้อนของประชาชน และนำมาปรับปรุงกฎหมาย เพื่อให้กฎหมายนั้นเกิดประโยชน์สูงสุดกับประชาชน และให้ความเป็นธรรม ซึ่งปลัดกระทรวงยุติธรรม หน่วยงานในสังกัดกระทรวงยุติธรรม สำนักงานยุติธรรมจังหวัด และยุติธรรมชุมชน จะรับปัญหาที่หน่วยงานไปพบและสะท้อนปัญหาเหล่านั้นของประชาชนเข้ามา และนำมาปรับปรุงกฎหมาย รวมถึงการยกเลิกกฎระเบียบหรือกฎหมายที่ไม่มีความจำเป็น เพราะการแก้ไขด้วยกฎหมายสามารถที่จะไปทั่วถึงคนทุกคนอย่างเสมอภาคกัน
สำหรับปัญหายาเสพติดในประเทศ เราเป็นประเทศปลายทางของยาเสพติดโดยเฉพาะยาบ้า เดิมเราทำเป็นวาระแห่งชาติแค่ประเทศไทยประเทศเดียว ถ้าอาเซียนร่วมมือกันเต็มที่ไม่ให้ยาเสพติดมีการผลิตหรือมีการลำเลียงมาในประเทศไทยจะช่วยได้มาก ดังนั้น เราจะจับมือกับอาเซียนและประเทศภาคีเพื่อให้ยาเสพติดเป็นวาระของภูมิภาคและเป็นวาระของนานาชาติ และครั้งนี้จะยกระดับการปราบปรามนักค้ายาเสพติดทั้งรายใหญ่ รายเล็ก อย่างเฉียบขาด เคร่งครัด ที่สำคัญจะดำเนินมาตรการยึดทรัพย์ มาตรการดำเนินคดีฐานฟอกเงิน ซึ่งจะเป็นจุดเน้นที่เราจะทำ และที่สำคัญกว่านี้เราจะฟื้นฟูสภาพทางสังคมให้กับผู้ติด ผู้เสพและครอบครัว คือ ทำให้มีการศึกษา มีอาชีพมีงานทำ และเป็นคนที่สังคมยอมรับ ซึ่งกระทรวงยุติธรรมจะทำงานร่วมกับชุมชนมากขึ้น

ที่มา : https://www.thaigov.go.th/news/contents/details/87972