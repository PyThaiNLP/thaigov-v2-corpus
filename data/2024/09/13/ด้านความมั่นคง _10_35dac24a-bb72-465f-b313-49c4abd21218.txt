รัฐบาลไทย-ข่าวทำเนียบรัฐบาล-“โฆษก มท.” เผยกรมบัญชีกลางอนุมัติขยายวงเงินทดรองราชการเชียงราย เชียงใหม่ อีกจังหวัดละ 100 ล้านบาท ให้ผู้ว่าฯ พิจารณางบช่วยเหลือผู้ประสบภัยน้ำท่วมรวดเร็ว “อนุทิน” เผยเอกชนร่วมสมทบ


วันศุกร์ที่ 13 กันยายน 2567
13/09/2567
พิมพ์
“โฆษก มท.” เผยกรมบัญชีกลางอนุมัติขยายวงเงินทดรองราชการเชียงราย เชียงใหม่ อีกจังหวัดละ 100 ล้านบาท ให้ผู้ว่าฯ พิจารณางบช่วยเหลือผู้ประสบภัยน้ำท่วมรวดเร็ว “อนุทิน” เผยเอกชนร่วมสมทบ
“โฆษก มท.” เผยกรมบัญชีกลางอนุมัติขยายวงเงินทดรองราชการเชียงราย เชียงใหม่ อีกจังหวัดละ 100 ล้านบาท ให้ผู้ว่าฯ พิจารณางบช่วยเหลือผู้ประสบภัยน้ำท่วมรวดเร็ว “อนุทิน” เผยเอกชนร่วมสมทบข้าวสาร 2,000 ถุง เรือท้องแบน 71 ลำ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (13 ก.ย. 67) กรมบัญชีกลางได้ส่งหนังสือด่วนที่สุด ที่ กค 0402.4/33762 ถึงอธิบดีกรมป้องกันและบรรเทาสาธารณภัย แจ้งการอนุมัติขยายวงเงินทดรองราชการที่ผู้ว่าราชการจังหวัดเชียงรายและจังหวัดเชียงใหม่ สามารถพิจารณาอนุมัติให้ใช้จ่ายในการช่วยเหลือผู้ประสบอุทุกภัยได้ เพิ่มอีก 100 ล้านบาท จากที่มีวงเงินทดรองราชการปกติอยู่ 20 ล้านบาท
สำหรับความจำเป็นที่ทางกรมบัญชีกลางต้องขยายวงเงินทดรองราชการ เนื่องจากขณะนี้ทั้ง 2 จังหวัดยังคงอยู่ในสถานการณ์อุทกภัยที่ต่อเนื่องและส่งผลกระทบต่อประชาชนเป็นจำนวนมาก ประกอบกับจังหวัดเชียงรายและจังหวัดเชียงใหม่ ยังไม่ได้รับการจัดสรรงบประมาณรายจ่ายเพื่อช่วยเหลือผู้ประสบภัยพิบัติ และวงเงินทดรองราชการที่เหลือในปัจจุบัน กล่าวคือ จากวงเงินปกติ 20 ล้านบาทจ.เชียงราย คงเหลืออยู่ 9.11 ล้านบาทบาท ส่วน จ.เชียงใหม่ คงเหลือ 3.52 ล้านบาทอาจไม่เพียงพอที่จะรองรับกับสถานการณ์
“เพื่อให้ทั้ง 2 จังหวัดช่วยเหลือประชาชนได้อย่างรวดเร็ว ทั่วถึง และสอดคล้องกันโยบายของรัฐบาล กรมบัญชีกลางจึงได้อนุมัติขยายวงเงินทดรองราชการในอำนาจผู้ว่าราชการจังหวัดเชียงรายและผู้ว่าราชการจังหวัดเชียงใหม่เพิ่มเติมจังหวัดละ 100 ล้านบาท เพื่อเป็นค่าใช้จ่ายในการให้ความช่วยเหลือ ผู้ประสบภัยพิบัติในพื้นที่ที่ได้ประกาศเขตการให้ความช่วยเหลือผู้ประสบภัยพิบัติกรณีฉุกเฉินกรณีอุทกภัย” น.ส.ไตรศุลี กล่าว
น.ส.ไตรศุลี กล่าวว่า ขณะนี้ทุกหน่วยงานทั้งภาครัฐ เอกชน ภาคประชาสังคม ประชาชน จิตอาสา ได้ร่วมระดมสรรพกำลังเข้าช่วยเหลือประชาชนที่กำลังประสบอุทกภัยที่ขยายวงกว้าง โดยล่าสุดนายอนุทิน ชาญวีรกูล รองนายกรัฐมนตรีและรมว.มหาดไทย เผยว่าได้รับการประสานจากภาคเอกชนที่ร่วมบริจาคผ่านกระทรวงมหาดไทย เพื่อสมทบการช่วยเหลือผู้ประสบภัย ประกอบด้วยเรือท้องแบน ซึ่งปัจจุบันส่งถึงจังหวัดเชียงรายแล้ว 71 ลำ และอยู่ระหว่างจัดส่งข้าวสารถุงละ 5 กก. จำนวน 2,000 ถุง รวม 10,000 กก. ซึ่งข้าวทั้งหมดจะถูกจัดส่งถึงพื้นที่อุทกภัยในวันพรุ่งนี้ (14 ก.ย. 67)

ที่มา : https://www.thaigov.go.th/news/contents/details/87991