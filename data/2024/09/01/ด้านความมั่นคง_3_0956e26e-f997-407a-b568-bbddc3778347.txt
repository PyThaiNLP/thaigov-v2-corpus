รัฐบาลไทย-ข่าวทำเนียบรัฐบาล-ผู้ว่าฯ ชัยภูมิ เผยจับไอซ์ ล๊อตใหญ่ 599 กิโล สั่งการขยายผลจับกุมขบวนการขนยาเสพติดเพิ่มเติม ขอพี่น้องประชาชนช่วยเป็นหูเป็นตา พบเบาะแสแจ้งสายด่วน 1567 ทันที


วันอาทิตย์ที่ 1 กันยายน 2567
01/09/2567
พิมพ์
ผู้ว่าฯ ชัยภูมิ เผยจับไอซ์ ล๊อตใหญ่ 599 กิโล สั่งการขยายผลจับกุมขบวนการขนยาเสพติดเพิ่มเติม ขอพี่น้องประชาชนช่วยเป็นหูเป็นตา พบเบาะแสแจ้งสายด่วน 1567 ทันที
ผู้ว่าฯ ชัยภูมิ เผยจับไอซ์ ล๊อตใหญ่ 599 กิโล สั่งการขยายผลจับกุมขบวนการขนยาเสพติดเพิ่มเติม ขอพี่น้องประชาชนช่วยเป็นหูเป็นตา พบเบาะแสแจ้งสายด่วน 1567 ทันที
วันนี้ (1 ก.ย. 67) นายอนันต์ นาคนิยม ผู้ว่าราชการจังหวัดชัยภูมิ/ผู้อำนวยการศูนย์อำนวยการปราบปรามยาเสพติดจังหวัดชัยภูมิ ได้เปิดเผยถึง การจับกุมรถลำเลียงยาเสพติด ณ บริเวณริมถนนสุรนารายณ์ (ถนนหมายเลข 205) โดยเจ้าหน้าที่ได้จับผู้ต้องหา จำนวน 4 ราย พร้อมของกลาง ยาไอซ์ 599 กิโลกรัม ซึ่งได้ทำการขยายผลการจับกุมจากคดีเดิมเมื่อช่วงกลางเดือนมิถุนายน 2567 โดยขณะนี้ได้นำตัวผู้ต้องหาส่งพนักงานสืบสวนสอบสวนแล้ว พร้อมกำชับให้เร่งขยายผลคดีต่อไป
นายอนันต์ นาคนิยม ผู้ว่าราชการจังหวัดชัยภูมิ กล่าวว่า เมื่อวันเสาร์ที่ 31 สิงหาคม 2567 เวลาประมาณ 00.10 น. ตนพร้อมด้วย พล.ต.ต.สุชาติ คล้ายจันทร์พงษ์ ผบก.ภ.จว.ชัยภูมิ พ.ต.อ.พิชิตร มีแสง รอง ผบก.ภ.จว.ชัยภูมิ ได้รับการประสานงานจากส่วนปราบปราม 4 สำนักปราบปรามยาเสพติดของสำนักงาน ป.ป.ส. (ซึ่งรับผิดชอบพื้นที่ภาคตะวันออกเฉียงเหนือ) เจ้าหน้าที่ชุดจับกุม ปปส.นครราชสีมา กก.2 บก.ปส.2 ร่วมกับ ศวข.ปส.2 จับกุมรถลำเลียงยาเสพติด ณ บริเวณริมถนนสุรนารายณ์ (ถนนหมายเลข 205) อำเภอบำเหน็จณรงค์ จังหวัดชัยภูมิ และรถนำทางได้ที่บริเวณริมถนนสุรนารายณ์ (ถนนหมายเลข 205) ตำบลบ้านตาล อำเภอบำเหน็จณรงค์ จังหวัดชัยภูมิ โดยเบื้องต้นเจ้าหน้าที่ได้จับจำนวน 4 คน ได้แก่ นายมงคล (สงวนนามสกุล) อายุ 48 ปี มีภูมิลำเนาอยู่ที่ อำเภอเพ็ญ จังหวัดอุดรธานี นายสายยันต์ (สงวนนามสกุล) อายุ 47 ปี มีภูมิลำเนาอยู่ที่ อำเภอสระใคร จังหวัดหนองคาย นายวิพล (สงวนนามสกุล) อายุ 53 ปี มีภูมิลำเนาอยู่ที่ อำเภอเขมราฐ จังหวัดอุบลราชธานี และนายสมคิด (สงวนนามสกุล) อายุ 40 ปี ชาว สปป.ลาว
นายอนันต์ นาคนิยม ผู้ว่าราชการจังหวัดชัยภูมิ จากการสอบสวนเบื้องต้นทราบว่า ผู้ต้องหาได้รับการว่าจ้างจาก ชายชาวลาวไม่ทราบชื่อให้ขนยาเสพติด (ไอซ์) จากสะพานมิตรภาพ ไทย-ลาว จังหวัดหนองคาย ปลายทาง จังหวัดสระบุรี โดยจะมีคนมารับต่อ ซึ่งจะได้รับค่าจ้างจำนวน 100,000 บาท เมื่องานเสร็จ (จ่ายมาแล้ว 10,000 บาท เป็นค่าใช้จ่ายระหว่างเดินทาง) และทำมาแล้ว 1 ครั้ง ทั้งนี้ เจ้าหน้าที่ได้ตรวจยึดของกลางได้แก่ 1) ยาไอซ์ จำนวน 599 กิโลกรัม 2) รถยนต์กระบะ 4 ประตู ยี่ห้อ MITSUBISHI TRITON สีดำ ทะเบียนกรุงเทพฯ (รถบรรทุกยาเสพติด) 3) รถยนต์กระบะ 4 ประตู ยี่ห้อ TOYOTA VIGO สีเทา ทะเบียนชลบุรี (รถนำทาง) และ 4) โทรศัพท์ 3 เครื่อง ทั้งนี้ ผู้ต้องหาและของกลางได้นำส่งพนักงานสอบสวนดำเนินคดีตามกฎหมาย และขยายผลผู้เกี่ยวข้องต่อไป
"การจับกุมในครั้งขยายผลจากการจับกุม นายปฏิวัติ (สงวนนามสกุล) และนายอติศักดิ์ (สงวนนามสกุล) เมื่อวันที่ 19 มิถุนายน 2567 พร้อมยาไอซ์ 400 กิโลกรัม ณ บริเวณถนนมิตรภาพสายหลัก กม.ที่ 193 (ขาเข้ากรุงเทพฯ) ตำบลธารปราสาท อำเภอโนนสูง จังหวัดนครราชสีมา ซึ่งในฐานะผู้อำนวยการศูนย์อำนวยการป้องกันและปราบปรามยาเสพติดจังหวัดชัยภูมิ ได้มอบนโยบายการปฏิบัติและข้อสั่งการกรณีมีการจับกุมผู้กระทำผิดให้ศูนย์ปฏิบัติการป้องกันและปราบปรามยาเสพติดจังหวัดชัยภูมิ และอำเภอขยายผลหาตัวผู้ร่วมกระทำผิดและดำเนินคดีตามกฎหมายอย่างจริงจัง รวมถึงการยึดทรัพย์ หากพี่น้องประชาชนพบเบาะแสใด ๆ หรือ มีข้อมูลเบาะแสสำคัญเกี่ยวกับผู้ที่กระทำความผิดสามารถแจ้งข้อมูลแก่ทางราชการได้ โดยแจ้งข้อมูลผ่านศูนย์ดำรงธรรมจังหวัดชัยภูมิ สายด่วนโทร 1567 สายด่วนยาเสพติด 1599 สายด่วน 191 และ Application Police I lert U ได้ตลอด 24 ชม. หรือ ทั้งทางเจ้าหน้าที่ฝ่ายปกครอง และเจ้าหน้าที่ตำรวจ หรือ ผู้นำหมู่บ้าน/ชุมชน เพื่อดำเนินการปราบปรามจับกุมผู้กระทำผิดต่อไป" นายอนันต์ กล่าวทิ้งท้าย

ที่มา : https://www.thaigov.go.th/news/contents/details/87648