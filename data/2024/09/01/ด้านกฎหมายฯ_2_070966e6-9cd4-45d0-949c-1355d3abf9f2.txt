รัฐบาลไทย-ข่าวทำเนียบรัฐบาล-รมว.ยุติธรรม นำทีมบูรณาการทหาร-ตำรวจ-อัยการสูงสุด เปิดปฏิบัติการ “ตัดไฟแต่ต้นลม” ทลายเครือข่ายยาเสพติดรายใหญ่ชายแดนภาคเหนือ ยึดทรัพย์สินกว่า ๖๖ ล้านบาท


วันเสาร์ที่ 31 สิงหาคม 2567
31/08/2567
พิมพ์
รมว.ยุติธรรม นำทีมบูรณาการทหาร-ตำรวจ-อัยการสูงสุด เปิดปฏิบัติการ “ตัดไฟแต่ต้นลม” ทลายเครือข่ายยาเสพติดรายใหญ่ชายแดนภาคเหนือ ยึดทรัพย์สินกว่า ๖๖ ล้านบาท
รมว.ยุติธรรม นำทีมบูรณาการทหาร-ตำรวจ-อัยการสูงสุด เปิดปฏิบัติการ “ตัดไฟแต่ต้นลม” ทลายเครือข่ายยาเสพติดรายใหญ่ชายแดนภาคเหนือ ยึดทรัพย์สินกว่า ๖๖ ล้านบาท
ในวันเสาร์​ที่ ๓๑ สิงหาคม ๒๕๖๗ พันตำรวจเอก ทวี สอดส่อง รัฐมนตรี​ว่าการ​กระทรวง​ยุติธรรม​ พร้อมด้วย พลตำรวจโท​ ภาณุรัตน์ หลักบุญ เลขาธิการ ป.ป.ส. และหน่วยงานความมั่นคง ประกอบด้วย พลตำรวจตรี ธนะรัชน์ ชุ่มสวัสดิ์ รอง ผบช.ภ.๕ พล.ต.ชายแดน กฤษณสุวรรณ ผบ.พล.ร.๗/รอง ผบ.นบ.ยส.๓๕ นายวรวิทย์ ชัยสวัสดิ์ รอง ผวจ.เชียงใหม่ พลตำรวจโท​ คีรีศักดิ์ ตันตินวะชัย ผบช.ปส. และเจ้าหน้าที่หน่วยต่าง ๆ สนธิกำลังกว่า ๑๕๐ นาย ปฏิบัติการ “ตัดไฟแต่ต้นลม” ครั้งที่ ๑ เข้าตรวจค้นพื้นที่เป้าหมาย ๑๓ จุด ในจังหวัดเชียงราย และเชียงใหม่ เพื่อสกัดกั้นและทลายเครือข่ายค้ายาเสพติดรายสำคัญในพื้นที่ชายแดนภาคเหนือตอนบน
โดยปฏิบัติการครั้งนี้สืบเนื่องจากคณะรัฐมนตรีได้กำหนดให้ ๒๕ จังหวัด เป็นพื้นที่เร่งด่วนแก้ไขปัญหายาเสพติดให้เห็นผลเป็นรูปธรรมภายใน ๙๐ วัน ภายใต้แผน “ปฏิบัติการเร่งรัดการดำเนินงานป้องกันปราบปราม และแก้ไขปัญหายาเสพติด ระยะเร่งด่วน ๓ เดือน” โดยมุ่งเน้นลดบทบาทเครือข่ายนักค้ายาเสพติดรายสำคัญที่เชื่อมโยงกับกลุ่มผู้ลักลอบนำเข้ายาเสพติดจากประเทศเพื่อนบ้าน โดยเฉพาะพื้นที่ภาคเหนือตอนบน เป้าหมายสำคัญของปฏิบัติการครั้งนี้คือการทลายเครือข่ายค้ายาเสพติดของ พ.อ.จะลอโบ อดีตรองผู้บัญชาการกองบัญชาการควบคุมทางทหาร ๑๗๑ กกล.ว้าใต้ (UWSA) และนายวีระ หมื่นจะดา ซึ่งเชื่อมโยงกับคดียาเสพติดรายใหญ่เมื่อเดือนมีนาคม ๒๕๖๗ ที่สามารถจับกุมผู้ต้องหาพร้อมของกลางไอซ์ ๓๐๙ กิโลกรัม และเฮโรอีน ๒๓๐ กิโลกรัม ในพื้นที่ สภ.ฝาง จ.เชียงใหม่ และจากการสืบสวนขยายผลพบว่า เครือข่ายของ พ.อ.จะลอโบ มีพฤติการณ์ลักลอบลำเลียงยาเสพติดจากพื้นที่รัฐฉาน ประเทศเมียนมา เข้าสู่ประเทศไทยผ่านทางพื้นที่ อ.แม่อาย จ.เชียงใหม่ โดยมีการว่าจ้างกลุ่มผู้ลำเลียงชาวไทย และกลุ่มผู้ประสานงานจากพื้นที่เมืองต่วน ประเทศเมียนมา
โดยผลการปฏิบัติการสามารถจับกุมผู้ต้องหาตามหมายจับในเครือข่ายของ พ.อ.จะลอโบ ได้ ๔ ราย และยึด/อายัดทรัพย์สินที่เกี่ยวเนื่องกับการกระทำความผิดเกี่ยวกับยาเสพติด ประกอบด้วย
- อสังหาริมทรัพย์ ๒๐ แปลง มูลค่าประมาณ ๖๑,๔๕๐,๐๐ บาท
- บัญชีเงินฝาก ๑๖ บัญชี มูลค่าประมาณ ๔๗๒,๐๐๐ บาท
- เงินสด มูลค่าประมาณ ๒๑๐,๐๐๐ บาท
- ยานพาหนะ ๖ คัน มูลค่าประมาณ ๓,๐๐๐,๐๐๐ บาท
- ทองรูปพรรณ ๗ รายการ มูลค่าประมาณ ๕๗๐,๐๐๐ บาท
- ทรัพย์สินอื่น ๆ ๑๐ รายการ มูลค่าประมาณ ๔๐๐,๐๐๐ บาท
รวมมูลค่าทรัพย์สินที่ยึดได้ทั้งสิ้น ๖๖,๑๐๒,๐๐๐ บาท

ที่มา : https://www.thaigov.go.th/news/contents/details/87645