รัฐบาลไทย-ข่าวทำเนียบรัฐบาล-ปลัดฯ ณัฐพล รวมพลังทีม MIND ส่งมอบกำลังใจและมอบรอยยิ้มให้สถานประกอบการที่ประสบอุทกภัย พร้อมช่วยเหลือประชาชนและชุมชนโดยรอบโรงงาน พื้นที่จังหวัดแพร่


วันอาทิตย์ที่ 1 กันยายน 2567
01/09/2567
พิมพ์
ปลัดฯ ณัฐพล รวมพลังทีม MIND ส่งมอบกำลังใจและมอบรอยยิ้มให้สถานประกอบการที่ประสบอุทกภัย พร้อมช่วยเหลือประชาชนและชุมชนโดยรอบโรงงาน พื้นที่จังหวัดแพร่
ปลัดฯ ณัฐพล รวมพลังทีม MIND ส่งมอบกำลังใจและมอบรอยยิ้มให้สถานประกอบการที่ประสบอุทกภัย พร้อมช่วยเหลือประชาชนและชุมชนโดยรอบโรงงาน พื้นที่จังหวัดแพร่
วันที่ 30 สิงหาคม 2567 ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นายเศรษฐรัชต์ เลือดสกุล นายศุภกิจ บุญศิริ ผู้ตรวจราชการกระทรวงอุตสาหกรรม นายคุนากร คชหิรัญ รองผู้ว่าราชการจังหวัดแพร่ และคณะผู้บริหารกระทรวงอุตสาหกรรม ร่วมส่งมอบรอยยิ้ม ให้กับสถานประกอบการและประชาชน ภายใต้โครงการ “อุตสาหกรรมรวมใจ ช่วยพี่น้องชาวไทย” มอบสิ่งของอุปโภค บริโภค และของใช้ที่จำเป็น  เพื่อช่วยเหลือพี่น้องประชาชนสถานประกอบการ​ผู้ประสบอุทกภัยพื้นที่จังหวัดแพร่ ณ ตำบลทุ่งกวาว อำเภอเมืองแพร่ จังหวัดแพร่
ปลัดฯ ณัฐพล พร้อมคณะ ได้ลงพื้นที่ตรวจเยี่ยม บริษัท ไทยเอเชียไรซ์ โปรดักส์ จำกัด ผู้ผลิตและจัดจำหน่ายเส้นก๋วยเตี๋ยวอบแห้งทั้งเพื่อ ที่ส่งออกจำหน่ายทั้งภายในประเทศและต่างประเทศ ผลิตเส้นก๋วยเตี๋ยวอบแห้งจากข้าวที่มีคุณภาพ ซึ่งได้รับผลกระทบจากน้ำท่วม ส่งผลให้โรงงาน และเครื่องจักรต่าง ๆ ได้รับความเสียหายเป็นจำนวนมาก พร้อมทั้งมอบสิ่งของอุปโภค บริโภค และของใช้ที่จำเป็น “ถุงยิ้มพิมพ์ใจ MIND ไม่ทิ้งกัน” ให้กับแรงงานในสถานประกอบการปละพี่น้องประชาชนในพื้นที่บริเวณรอบโรงงาน
ทั้งนี้ กระทรวงอุตสาหกรรม ได้ร่วมมือกับหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ ดำเนินการโครงการอุตสาหกรรมรวมใจ ช่วยพี่น้องชาวไทย จัดทำถุงยังชีพ MIND ไม่ทิ้งกัน ซึ่งภายในจะบรรจุเครื่องอุปโภค​บริโภค​และสิ่งของจำเป็น ที่ได้รับการสนับสนุนจากหน่วยงานรัฐ ภาคเอกชน ผู้ประกอบการโรงงานอุตสาหกรรม​ทั่วประเทศ​ที่รวมใจส่งมอบรอยยิ้ม เพื่อเป็นกำลังใจให้กับผู้ประสบอุทกภัย​ในการก้าวข้ามช่วงเวลาที่ยากลำบากไปได้

ที่มา : https://www.thaigov.go.th/news/contents/details/87650