รัฐบาลไทย-ข่าวทำเนียบรัฐบาล-“ธรรมนัส-อรรถกร” ลงใต้เปิดงานหอการค้านราธิวาสแฟร์ ครั้งที่ 4


วันอาทิตย์ที่ 1 กันยายน 2567
“ธรรมนัส-อรรถกร” ลงใต้เปิดงานหอการค้านราธิวาสแฟร์ ครั้งที่ 4
“ธรรมนัส-อรรถกร” ลงใต้เปิดงานหอการค้านราธิวาสแฟร์ ครั้งที่ 4 ประจำปี 2567 เวทีสำหรับการระดมความคิดในการพัฒนาภาคการเกษตรของจังหวัดนราธิวาส
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานในพิธีเปิดงานหอการค้านราธิวาสแฟร์ ครั้งที่ 4 ประจำปี 2567 โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ ลานอเนกประสงค์สนามกีฬามหาราช อำเภอสุไหงโก-ลก จังหวัดนราธิวาส โดยการจัดงานในครั้งนี้ จะเป็นเวทีให้ผู้ประกอบการ โดยเฉพาะด้านการเกษตร ได้มาพบปะกัน รวมถึงนักวิชาการ นักอุตสาหกรรม และนักการตลาด ตลอดจนผู้ที่เกี่ยวข้องในวงการเกษตร ที่จะมาร่วมกันระดมความคิดเกี่ยวกับแนวทางในการพัฒนาภาคการเกษตรของจังหวัดนราธิวาส ในการเพิ่มมูลค่าและเพิ่มขีดความสามารถในการแข่งขันให้กับสินค้าเกษตร เพื่อกระตุ้นเศรษฐกิจและเพิ่มรายได้ให้กับเกษตรกร รวมทั้งการเพิ่มศักยภาพในการขยายสินค้าเกษตรไปในพื้นที่ต่าง ๆ ได้เป็นอย่างดี
รัฐมนตรีว่าการกระทรวงเกษตรและสหกรณ์ กล่าวว่า หอการค้าแฟร์ เป็นหนึ่งในนโยบายสำคัญของหอการค้าไทยที่จะเป็นการเพิ่มขีดความสามารถในการแข่งขันของภาคธุรกิจไทย ซึ่งการจัดงานในครั้งนี้ถือเป็นก้าวสำคัญ เพื่อส่งเสริมการค้าและการท่องเที่ยวในพื้นที่ อีกทั้งยังเป็นการส่งเสริมและประชาสัมพันธ์ผลผลิตทางการเกษตรที่มีคุณภาพของจังหวัดนราธิวาสให้เป็นที่รู้จักอย่างแพร่หลาย ทั้งในด้านเกษตรกรรม ปศุสัตว์ ประมง และสินค้สเกษตรแปรรูปต่าง ๆ ซึ่งเชื่อมั่นว่าการจัดงานหอการค้านราธิวาสแฟร์ในครั้งนี้ จะมีส่วนช่วยให้ผู้ประกอบการในจังหวัดมีความเชื่อมั่นต่อระบบเศรษฐกิจ การค้าและการลงทุน ในพื้นที่จังหวัดชายแดนภาคใต้ อีกทั้งยังเป็นการสร้างโอกาสให้กับผู้ประกอบการที่มีศักยภาพ เพื่อขยายตลาดไปถึงกลุ่มลูกค้าใหม่ ๆ และเกิดการกระจายรายได้ในพื้นที่จังหวัดนราธิวาสและจังหวัดใกล้เคียงได้
นอกจากนี้ รัฐมนตรีว่าการกระทรวงเกษตรและสหกรณ์ และคณะ ได้มอบเงินรางวัลพร้อมโล่เกียรติยศและใบประกาศนียบัตรโครงการประกวดการออกแบบและตัดเย็บผ้าพื้นถิ่นอำเภอสุไหงโก-ลก มอบโฉนดเพื่อการเกษตร มอบเงินสวัสดิการเพื่อเกษตรกรชาวสวนยางพาราให้แก่ทายาท (กรณีเสียชีวิต) เงินกู้ยืมปลอดดอกเบี้ย ส่งมอบโครงการฟื้นฟูนาร้างเพื่อปลูกปาล์มน้ำมันภาคใต้ มอบกรรมสิทธิ์โครงการธนาคารโค-กระบือเพื่อเกษตรกร ใบรับรองมาตรฐาน GAP พืช ใบรับรองมาตรฐานการทำประมงพื้นบ้านอย่างยั่งยืน เมล็ดพันธุ์ผัก กระปุกออมสินโครงการสหกรณ์อาสาทำดีด้วยหัวใจเฉลิมพระเกียรติพระบาทสมเด็จพระเจ้าอยู่หัว เนื่องในโอกาส 72 พรรษา มหามงคล มอบป้ายของดีจังหวัดนราธิวาส พร้อมเยี่ยมชมบูธนิทรรศการ และบูธจำหน่ายสินค้าจากเกษตรกร/กลุ่มเกษตรกรด้วย

ที่มา : https://www.thaigov.go.th/news/contents/details/87651