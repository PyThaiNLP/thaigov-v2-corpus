รัฐบาลไทย-ข่าวทำเนียบรัฐบาล-"อนุทิน" ยกย่องท้องถิ่นที่มีศักยภาพสูง ขอบคุณ อปท. สานนโยบายน้ำประปาสะอาดดื่มได้สู่การปฏิบัติ ยกระดับคุณภาพชีวิตประชาชนได้จริง ขอให้รักษามาตรฐานบริการทันโลก ทันสมัย และทันท่วงที


วันพุธที่ 25 กันยายน 2567
25/09/2567
พิมพ์
"อนุทิน" ยกย่องท้องถิ่นที่มีศักยภาพสูง ขอบคุณ อปท. สานนโยบายน้ำประปาสะอาดดื่มได้สู่การปฏิบัติ ยกระดับคุณภาพชีวิตประชาชนได้จริง ขอให้รักษามาตรฐานบริการทันโลก ทันสมัย และทันท่วงที
"อนุทิน" ยกย่องท้องถิ่นที่มีศักยภาพสูง ขอบคุณ อปท. สานนโยบายน้ำประปาสะอาดดื่มได้สู่การปฏิบัติ ยกระดับคุณภาพชีวิตประชาชนได้จริง ขอให้รักษามาตรฐานบริการทันโลก ทันสมัย และทันท่วงที
วันนี้ (25 ก.ย. 67) เวลา 10.00 น. ณ อาคารศูนย์ประชุมวายุภักษ์ ห้องวายุภักษ์ 5 - 6 ชั้น 5 โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์แจ้งวัฒนะ กรุงเทพมหานคร นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานในพิธีมอบรางวัลท้องถิ่นที่มีศักยภาพสูง ประจำปี 2567 (Local Award 2024) ให้แก่จังหวัดและองค์กรปกครองส่วนท้องถิ่น และรางวัลน้ำประปาสะอาดดื่มได้ขององค์กรปกครองส่วนท้องถิ่น ประจำปี พ.ศ. 2567 โดยมีนายทรงศักดิ์ ทองศรี น.ส.ธีรรัตน์ สำเร็จวาณิชย์ รมช.มหาดไทย นายราชันย์ ซุ้นหั้ว รองปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน ผู้บริหารระดับสูงของส่วนราชการ กรม และหน่วยงานรัฐวิสาหกิจในสังกัดกระทรวงมหาดไทย และผู้แทน สมาคมองค์กรปกครองส่วนท้องถิ่น 3 สมาคม เข้าร่วมในพิธี และมีนายขจร ศรีชวโนทัย อธิบดีกรมส่งเสริมการปกครองท้องถิ่น เป็นผู้กล่าวรายงานวัตถุประสงค์โครงการ
นายอนุทิน กล่าวแสดงความยินดีกับจังหวัด และองค์กรปกครองส่วนท้องถิ่น ที่ได้รับรางวัลท้องถิ่นที่มีศักยภาพสูง ประจำปี 2567 และองค์กรปกครองส่วนท้องถิ่นที่ได้รางวัลน้ำประปาสะอาดดื่มได้ ซึ่งได้กล่าว ขอบคุณที่ท้องถิ่นได้นำนโยบายของรัฐมนตรีว่าการกระทรวงมหาดไทย ไปดำเนินการ และปฏิบัติจนมีผลสัมฤทธิ์ ซึ่งการรับรางวัลนี้ เป็นทั้งสัญลักษณ์ของความสำเร็จและแสดงถึงการปฏิบัติหน้าที่ให้มีประสิทธิภาพและพัฒนาศักยภาพศักยภาพอย่างต่อเนื่องของท้องถิ่นให้ "ทันโลก ทันสมัย และทันท่วงที" นอกจากนี้ รางวัลที่ทุกคนได้รับ คือ การได้เห็นรอยยิ้มและคุณภาพชีวิตที่ดีของพี่น้องประชาชน ซึ่งส่วนตัวคาดหวังว่าผู้บริหารและบุคลากรของกระทรวงมหาดไทย และผู้บริหารขององค์กรปกครองส่วนท้องถิ่น จะช่วยกันรักษามาตรฐาน และพัฒนาบทบาทการดำเนินงานทำให้คนไทย มีกิน มีใช้ มีเกียรติ และมีศักดิ์ศรี กระทรวงมหาดไทยต้องพึ่งพาทั้งข้าราชการประจำ ข้าราชการที่มาจากการเลือกตั้ง ของพี่น้องประชาชน ไม่แบ่งแยกกัน "ข้าราชการ" 3 พยางค์แรกของเรา ไม่มีคำว่าประจำ หรือ การเมือง ล้วนมีหน้าที่ที่จะดูแลพี่น้องประชาชนร่วมกัน
"เราได้รับทราบแล้ว และแสดงความยินดีกับท่านว่าที่ปลัดกระทรวงมหาดไทยท่านใหม่ ที่ได้รับโปรดเกล้าโปรดกระหม่อมให้นายอรรษิษฐ์ สัมพันธรัตน์ ดำรงตำเเหน่งปลัดกระทรวงมหาดไทย ตั้งแต่วันที่ 1 ต.ค. 67 เป็นต้นไป ซึ่งขอความร่วมมือท่านผู้บริหารทุกท่าน ท่านผู้นำองค์กรปกครองส่วนท้องถิ่นได้ช่วยกันยกระดับความร่วมมือ พร้อมทั้งได้สนับสนุน การทำงานของกระทรวงมหาดไทยให้เป็นไปอย่างต่อเนื่อง เพื่อที่เราจะได้ ใช้พี่น้องประชาชนรับได้ชาติบ้านเมืองไปด้วยกัน ในส่วนของผมเองและรัฐมนตรีช่วยทั้ง 3 คน ขอขอบพระคุณทุก ๆ ท่าน ที่ได้ตอบสนองการทำงานอย่างเต็มที่ ทำให้เกิดความร่วมมือต่าง ๆ จากพี่น้องประชาชน" นายอนุทิน กล่าว
นายอนุทิน กล่าวว่า ขณะนี้ยังมีหลายจังหวัดที่ยังประสบภาวะอุทกภัยอยู่ซึ่งทางกระทรวงมหาดไทย ตลอดจนรัฐบาลได้เร่งดำเนินการให้ความช่วยเหลือในทุก ๆ ด้าน ซึ่งเชื่อม้ั่นว่าไม่เหนือความสามารถของคนมหาดไทยทั้งหลาย ที่จะร่วมกันให้ความช่วยเหลือ ขอให้ร่วมกันสร้างความสามัคคีช่วยเหลือประชาชน โดยขอเน้นย้ำให้ทุกคนรักษามาตรฐานและเร่งพัฒนาบทบาทการดำเนินงานให้ “ทันโลก ทันสมัย ทันท่วงที” พร้อมขับเคลื่อนส่งเสริมและสนับสนุนองค์กรปกครองส่วนท้องถิ่นให้มีความเข้มแข็ง สามารถจัดให้มี “น้ำดื่มสะอาดฟรีลดค่าใช้จ่ายให้ประชาชน” และสามารถจัดบริการสาธารณะต่าง ๆ ที่มีคุณภาพ เป็นที่ยอมรับและยกระดับการบริการภาครัฐแบบ “One Stop Service” ทั้งนี้ เพื่อให้สอดรับกับนโยบายรัฐบาลที่ให้ความสำคัญกับการปกครองส่วนท้องถิ่นและกระบวนการมีส่วนร่วมคิดตัดสินใจในกระบวนการพัฒนาท้องถิ่นของภาพประชาชน พร้อมทั้งให้ตอบสนองความต้องการของประชาชนมากยิ่งขึ้นต่อไป
นายขจร ศรีชวโนทัย กล่าวว่า กระทรวงมหาดไทย โดยกรมส่งเสริมการปกครองท้องถิ่น ได้ขับเคลื่อนภารกิจ พร้อมทั้งมอบรางวัลให้แก่จังหวัดและองค์กรปกครองส่วนท้องถิ่น เพื่อเป็นการส่งเสริมและสนับสนุนองค์กรปกครองส่วนท้องถิ่นให้มีความเข้มแข็ง สามารถจัดบริการสาธารณะให้แก่ประชาชนได้อย่างมีคุณภาพและเป็นที่ยอมรับ โดยในวันนี้ได้มอบรางวัลจากการประกวดน้ำประปาสะอาดดื่มได้ขององค์กรปกครองส่วนท้องถิ่น ประจำปี พ.ศ. 2567 ซึ่งเป็นการขับเคลื่อนนโยบายสำคัญ “น้ำสะอาดฟรี ลดค่าใช้จ่ายให้ประชาชน" เพื่อให้ประชาชนในพื้นที่เข้าถึงน้ำประปาสะอาดที่มีมาตรฐาน พัฒนาขีดความสามารถขององค์กรปกครองส่วนท้องถิ่นด้านทักษะในการนำนวัตกรรมมาใช้ในการบริหารจัดการระบบประปาหมู่บ้าน และจัดการน้ำให้ได้มาตรฐานอย่างยั่งยืน ตามประกาศหลักเกณฑ์ของประกาศของกรมอนามัย รวมทั้งสิ้นจำนวน 11 รางวัล แบ่งเป็นระยะที่ 1 จำนวน 3 รางวัล และระยะที่ 2 จำนวน 8 รางวัล
นายขจร กล่าวว่า การมอบรางวัลท้องถิ่นที่มีศักยภาพสูง ประจำปี 2567 โครงการประเมินประสิทธิภาพขององค์กรปกครองส่วนท้องถิ่น (Local Performance Assessment: LPA) ซึ่งได้มีการดำเนินการอย่างต่อเนื่องทุกปี และในปี พ.ศ. 2567 ได้กำหนดให้มีการประเมินองค์กรปกครองส่วนท้องถิ่นที่มีศักยภาพสูง (High – Potentiated Local Assessment: HPA) เป็นครั้งแรก เพื่อสร้างแรงจูงใจสำหรับจังหวัดและองค์กรปกครองส่วนท้องถิ่น ในการปฏิบัติงานและการเป็นตัวอย่างที่เป็นเลิศ (Best Practice) ที่โดดเด่นใน 5 ด้าน ประกอบด้วย ด้านการบริหารจัดการ ด้านการบริหารงานบุคคลและกิจการสภา ด้านการบริหารงานการเงินและการคลัง ด้านการบริการสาธารณะ ด้านธรรมาภิบาล เพื่อนำมาเป็นต้นแบบด้านการพัฒนาให้แก่ อปท. ต่าง ๆ ทั่วประเทศ จำนวน 277 รางวัล ได้แก่
1) รางวัลระดับจังหวัด จำนวน 10 รางวัล รางวัลจังหวัดขับเคลื่อนท้องถิ่นให้มีศักยภาพสูง จำนวน 5 รางวัล ได้แก่ จังหวัดภูเก็ต สมุทรปราการ กำแพงเพชรระยอง และจังหวัดปทุมธานี รางวัลจังหวัดส่งเสริมท้องถิ่นให้มีพัฒนาการเป็นเลิศ จำนวน 5 รางวัล ได้แก่ จังหวัดน่าน ระนองนราธิวาส ตราด และ จังหวัดชัยภูมิ
2) รางวัลระดับองค์กรปกครองส่วนท้องถิ่น จำนวน 227 รางวัล ได้แก่ รางวัลท้องถิ่นที่มีประสิทธิภาพ (LPA และ HPA) สูงสุด จำนวน 7 รางวัล รางวัลท้องถิ่นที่มีพัฒนาการเป็นเลิศ ได้แก่ 1. ด้านการบริหารจัดการ เทศบาลตำบลสามกอ อ.เสนา จ.พระนครศรีอยุธยา 2. ด้านการบริหารงานบุคคล และกิจการสภา องค์การบริหารส่วนตำบลหันตรา อ.พระนครศรีอยุธยา จ.พระนครศรีอยุธยา 3. ด้านการบริหารงานการเงินและการคลัง องค์การบริหารส่วนจังหวัดเพชรบุรี จ.เพชรบุรี 4. ด้านการบริการสาธารณะ เทศบาลเมืองกะทู้ จ.ภูเก็ต 5. ด้านธรรมาภิบาล เทศบาลเมืองเมืองพล อ.พล จ.ขอนแก่น 6. รางวัลท้องถิ่นที่มีประสิทธิภาพเป็นเลิศ ระดับสูงสุด องค์การบริหารส่วนจังหวัดเพชรบุรี และ 7. รางวัลท้องถิ่นที่มีศักยภาพเป็นเลิศ ระดับสูงสุด เทศบาลเมืองเขาสาม อ.เมืองลพบุรี จ.ลพบุรี นอกจากนี้ ยังมีรางวัลท้องถิ่นที่มีพัฒนาการเป็นเลิศ จำนวน 20 รางวัล และรางวัลท้องถิ่นที่มีศักยภาพสูง จำนวน 200 รางวัล อีกด้วย

ที่มา : https://www.thaigov.go.th/news/contents/details/88389