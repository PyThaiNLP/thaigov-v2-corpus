รัฐบาลไทย-ข่าวทำเนียบรัฐบาล-“รัฐมนตรีประจำสำนักนายกรัฐมนตรี” มอบโล่และตรารับรองมาตรฐานการให้บริการของศูนย์ราชการสะดวก พร้อมให้กำลังใจทุกหน่วยงาน มุ่งมั่นขับเคลื่อน “Digital Government” ลดขั้นตอนและอุปสรรค 


วันพุธที่ 25 กันยายน 2567
25/09/2567
พิมพ์
“รัฐมนตรีประจำสำนักนายกรัฐมนตรี” มอบโล่และตรารับรองมาตรฐานการให้บริการของศูนย์ราชการสะดวก พร้อมให้กำลังใจทุกหน่วยงาน มุ่งมั่นขับเคลื่อน “Digital Government” ลดขั้นตอนและอุปสรรค
“รัฐมนตรีประจำสำนักนายกรัฐมนตรี” มอบโล่และตรารับรองมาตรฐานการให้บริการของศูนย์ราชการสะดวก พร้อมให้กำลังใจทุกหน่วยงาน มุ่งมั่นขับเคลื่อน “Digital Government” ลดขั้นตอนและอุปสรรค เพิ่มความสะดวก รวดเร็ว เข้าถึงง่าย ยกระดับบริการประชาชน
วันที่ 25 กันยายน 2567 นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ. 2567 จำนวนทั้งหมด 617 ศูนย์ ประกอบด้วย ระดับเป็นเลิศ จำนวน 4 ศูนย์ ระดับก้าวหน้า จำนวน 119 ศูนย์ และ ระดับพื้นฐาน จำนวน 494 ศูนย์ โดยมี นายธีระพงษ์ วงศ์ศิวะวิลาส รีปลัดสำนักนายกรัฐมนตรี นางอารีย์พันธ์ เจริญสุข รองเลขาธิการสำนักงานคณะกรรมการพัฒนาระบบราชการ (ก.พ.ร.) ผู้บริหารและผู้แทนหน่วยงานต่าง ๆ ที่ได้รับโล่การรับรองมาตรฐาน การให้บริการของศูนย์ราชการสะดวก ณ โรงแรมอัศวิน แกรนด์ คอนเวนชั่น กรุงเทพมหานคร
โดยนายชูศักดิ์ กล่าวในการเปิดพิธีและให้โอวาทว่า มีความยินดีเป็นอย่างยิ่งที่ได้มาเป็นประธานในพิธีมอบโล่และตรารับรองมาตรฐานการให้บริการของศูนย์ราชการสะดวก (GECC) ประจำปี พ.ศ. 2567 และขอแสดงความยินดีกับทุกหน่วยงานที่ได้รับโล่และตราการรับรองมาตรฐานศูนย์ราชการสะดวกในวันนี้และขอชื่นชมที่ท่านได้มีความมุ่งมั่นในการพัฒนาการให้บริการประชาชน โดยมีเป้าหมายเดียวกันคือความพึงพอใจและประโยชน์ที่ประชาชนจะได้รับจากหน่วยงานของรัฐ
นายชูศักดิ์ กล่าวว่า รัฐบาลมีความมุ่งหวังที่จะพัฒนาระบบราชการให้เป็นราชการทันสมัยในระบบดิจิทัล (Digital Government) ปรับขนาดให้มีความคล่องตัว เพิ่มประสิทธิภาพและประสิทธิผลในการใช้งบประมาณและการปฏิบัติราชการ เน้นใช้เทคโนโลยี เพื่อเพิ่มประสิทธิภาพบุคลากรภาครัฐเป็นคนดีและเก่ง มีคุณธรรม มุ่งมั่นและมืออาชีพ โปร่งใสและตรวจสอบได้ รวมทั้งยกระดับการบริการภาครัฐให้ตอบสนองความต้องการของประชาชนมากยิ่งขึ้น ปรับบทบาทภาครัฐเป็นการส่งเสริมสนับสนุน (Enable) การอำนวยความสะดวก (Facilitate) และการกำกับกฎกติกา (Regulate) เพื่อให้ประชาชนและเอกชนได้รับบริการที่สะดวก รวดเร็ว พร้อมทั้งลดกฎหมายและขั้นตอนที่ไม่จำเป็น (Ease of Doing Business) เพื่อไม่ให้ภาครัฐเป็นอุปสรรคของภาคธุรกิจ หรือขัดขวางการเจริญเติบโตทางเศรษฐกิจของประเทศ ซึ่งการขับเคลื่อนดังกล่าวจำเป็นต้องอาศัยการบูรณาการและ ความร่วมมือจากทุกหน่วยงานภาครัฐในการพัฒนาและยกระดับ หน่วยงานให้สอดคล้องกับทิศทางการขับเคลื่อนประเทศ โดยเป็นส่วนสำคัญในการส่งเสริมให้การบริการประชาชนเกิด ความ “สะดวก รวดเร็ว เข้าถึงง่าย” ตามปรัชญาและ หลักเกณฑ์ของความเป็นศูนย์ราชการสะดวก
“ดังนั้นขอให้หน่วยงานของรัฐในฐานะผู้ให้บริการ และเจ้าหน้าที่ทุกท่านได้ตระหนักในการมุ่งมั่นพัฒนา ปรับปรุง และรักษามาตรฐานการให้บริการประชาชนตามโครงการ ศูนย์ราชการสะดวกไว้ให้ยั่งยืนตลอดไป รวมถึงพัฒนาแนวทาง หรือนวัตกรรมใหม่ ๆ มาปรับใช้ในการบริการประชาชน เพื่อพัฒนาการบริการสู่ความเป็นเลิศและคำนึงถึงความเหมาะสม ร่วมกับบริบทของสังคมหรือผู้รับบริการ ซึ่งจะทำให้ผู้รับบริการเข้าถึงการให้บริการของหน่วยงานรัฐได้อย่างแท้จริง สำหรับการดำเนินการในปีต่อไป ขอเชิญชวนให้หน่วยงานของรัฐเข้าร่วมโครงการศูนย์ราชการสะดวก เพื่อพัฒนาการให้บริการและปรับเปลี่ยนภาพลักษณ์ของหน่วยงานของรัฐเข้าสู่การให้บริการที่สะดวก รวดเร็ว เข้าถึงง่าย และสร้างความประทับใจในการให้บริการของหน่วยงานของรัฐต่อไป” รัฐมนตรีประจำสำนักนายกรัฐมนตรี

ที่มา : https://www.thaigov.go.th/news/contents/details/88398