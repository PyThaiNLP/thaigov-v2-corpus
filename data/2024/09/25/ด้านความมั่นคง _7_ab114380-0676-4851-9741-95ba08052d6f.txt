รัฐบาลไทย-ข่าวทำเนียบรัฐบาล-พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ รัฐมนตรีช่วยว่าการกระทรวงกลาโหมอิตาลี และคณะ


วันพุธที่ 25 กันยายน 2567
พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ให้การต้อนรับ รัฐมนตรีช่วยว่าการกระทรวงกลาโหมอิตาลี และคณะ
​ในวันอังคารที่ ๒๔ กันยายน ๒๕๖๗ เวลา ๑๔.๐๐ นาฬิกา พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม กรุณาให้นาย Matter Perago di Cremnago (มัตเตโอ เปเรโก ดิ เครมนาโก) รัฐมนตรีช่วยว่าการกระทรวงกลาโหมอิตาลี และคณะ
เข้าเยี่ยมคำนับ ณ ห้องกัลยาณไมตรี ในศาลาว่าการกลาโหม ในโอกาสเดินทางมาเยือนประเทศไทยอย่างเป็นทางการ ระหว่างวันที่ ๒๔ - ๒๕ กันยายน ๒๕๖๗ นอกจากนี้ยังเป็นโอกาสที่เรือตรวจการณ์ไกลฝั่งอเนกประสงค์ Raimondo MONTECUCCOLI ของกองทัพเรืออิตาลี เข้าเทียบ ณ ท่าเรือแหลมฉบัง จังหวัดชลบุรี
​ตลอดระยะเวลาที่ผ่านมา ไทยและอิตาลีมีความสัมพันธ์ที่ใกล้ชิดมาอย่างยาวนานในทุกมิติ โดยเริ่มสถาปนาความสัมพันธ์ทางการทูตครั้งแรกเมื่อปีพุทธศักราช ๒๔๑๑ สำหรับความสัมพันธ์ด้านการทหาร ได้มีการส่งเสริมความร่วมมือกันในหลาย ๆ ด้าน อย่างต่อเนื่อง อาทิ การฝึกศึกษา กิจการอวกาศ และอุตสาหกรรมป้องกันประเทศ ซึ่งอิตาลีได้สนับสนุนโครงการเสริมสร้างศักยภาพของกองทัพไทยในด้านยุทโธปกรณ์ เช่น เฮลิคอปเตอร์ เครื่องบินฝึก และระบบเรดาร์พิสัยไกล เป็นต้น การเข้าเยี่ยมคำนับในครั้งนี้จึงนับเป็นโอกาสอันดีที่จะได้พบปะหารือและสร้างความคุ้นเคยกับผู้แทนระดับสูงของต่างประเทศ รวมทั้งเป็นการกระชับความสัมพันธ์ระหว่างสองประเทศให้แน่นแฟ้นยิ่งขึ้น

ที่มา : https://www.thaigov.go.th/news/contents/details/88396