รัฐบาลไทย-ข่าวทำเนียบรัฐบาล-อธิบดี กกจ. ร่วมแสดงความยินดี สำนักงานจัดหางานจังหวัดสมุทรสาคร รับรางวัลศูนย์ราชการสะดวก GECC ประจำปี 2567


วันพุธที่ 25 กันยายน 2567
25/09/2567
พิมพ์
อธิบดี กกจ. ร่วมแสดงความยินดี สำนักงานจัดหางานจังหวัดสมุทรสาคร รับรางวัลศูนย์ราชการสะดวก GECC ประจำปี 2567
25 กันยายน 2567 นายสมชาย มรกตศรีวรรณ อธิบดีกรมการจัดหางาน ร่วมพิธีมอบโล่และตรารับรองมาตรฐานการให้บริการของศูนย์ราชการสะดวก และแสดงความยินดีกับสำนักงานจัดหางานจังหวัดสมุทรสาคร
ที่ได้รับรางวัลหน่วยงานที่ผ่านการรับรองมาตรฐานการให้บริการของศูนย์ราชการสะดวก (GECC) ประจำปี 2567 ระดับพื้นฐาน จากสำนักงานปลัดสำนักนายกรัฐมนตรี โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธาน  ในพิธีและผู้มอบรางวัล
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานเข้ารับมอบโล่และตรารับรองมาตรฐานการให้บริการของศูนย์ราชการสะดวก (Government Easy Contact Center : GECC) ประจำปี 2567 ในระดับพื้นฐาน ซึ่งเป็นรางวัลรับรองให้กับหน่วยงานที่มีการพัฒนาการให้บริการประชาชนที่ทันสมัย สะดวก เข้าถึงง่าย เบ็ดเสร็จ ณ จุดเดียวตามมาตรฐานการให้บริการของศูนย์ราชการสะดวก โดยในปีนี้ สำนักงานจัดหางานจังหวัดสมุทรสาคร เป็นหน่วยงานที่มีการพัฒนาการให้บริการประชาชน ไม่ว่าจะเป็นด้านระบบและการจัดลำดับคิวในการให้บริการประชาชนมีมาตรฐานไม่ยุ่งยาก ซับช้อน สถานที่ตั้งของสำนักงานที่คำนึงถึงความสะดวกในการเดินทางมีความพร้อมในการต้อนรับประชาชนและรับรองแขกผู้มาติดต่อขอรับบริการ บุคลากรมีจิตบริการ (Service Mind) รวมถึงมีการเผยแพร่ประชาสัมพันธ์ข่าวสารภารกิจของหน่วยงาน จนสามารถผ่านการรับรองมาตรฐานศูนย์ราชการสะดวก GECC ได้
นายสมชาย กล่าวว่า สำหรับรางวัลศูนย์ราชการสะดวกถือเป็นความภาคภูมิใจอีกรางวัลหนึ่งเพราะนอกจากจะเป็นเกียรติแก่หน่วยงานที่ผ่านการรับรองมาตรฐานจากคณะกรรมการอำนวยการศูนย์ราชการสะดวกแล้ว ยังเป็นถือเป็นแนวทางให้ทุกหน่วยงานเกิดแรงกระตุ้นในการพัฒนาการให้บริการประชาชนที่เป็นเลิศ ซึ่งปัจจุบันกรมการจัดหางานมีหน่วยงานในสังกัดที่ได้รับการรับรองมาตรฐานการให้บริการศูนย์ราชการสะดวก (GECC) จำนวน 9 หน่วยงาน ประกอบด้วย ศูนย์บริการจัดหางานเพื่อคนไทย จังหวัดเชียงใหม่ สำนักงานจัดหางานจังหวัดขอนแก่น สำนักงานจัดหางานกรุงเทพมหานครพื้นที่ 7 ศูนย์บริการ จัดหางานเพื่อคนไทย (Smart Job Center) สำนักงานจัดหางานจังหวัดเชียงราย สำนักงานจัดหางานจังหวัดระยอง สำนักงานจัดหางานจังหวัดแพร่ สำนักงานจัดหางานจังหวัดอุตรดิตถ์ และสำนักงานจัดหางานจังหวัดสมุทรสาคร โดยกรมการจัดหางานยังมุ่งมั่นที่จะพัฒนาและยกระดับการให้บริการแก่ประชาชนให้ดียิ่งขึ้น ทั้งส่วนกลาง และส่วนภูมิภาคทั่วประเทศ เพื่อสร้างความเชื่อมั่น สร้างความพึงพอใจ และตอบสนองความต้องการให้แก่ประชาชนที่มาขอรับบริการ มุ่งสู่มาตรฐานศูนย์ราชการสะดวก หรือ Government Easy Contact Center (GECC) ตามนโยบายของรัฐบาลต่อไป
ทั้งนี้ ผู้ที่สนใจสามารถติดตามข่าวสารของกรมการจัดหางานได้ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่สายด่วนกรมการจัดหางาน โทร 1694 หรือสายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/88400