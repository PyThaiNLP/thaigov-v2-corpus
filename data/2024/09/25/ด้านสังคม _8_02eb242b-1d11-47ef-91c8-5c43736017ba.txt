รัฐบาลไทย-ข่าวทำเนียบรัฐบาล-“วราวุธ” รมว.พม. ร่วม คิกออฟ "เงินหมื่นฟื้นเศรษฐกิจ" ให้ผู้มีบัตรสวัสดิการฯ-คนพิการ แนะ ใช้เงินให้คุ้มค่า อย่าเพิ่งไปให้ เจ้าหนี้-เจ้ามือ


วันพุธที่ 25 กันยายน 2567
“วราวุธ” รมว.พม. ร่วม คิกออฟ "เงินหมื่นฟื้นเศรษฐกิจ" ให้ผู้มีบัตรสวัสดิการฯ-คนพิการ แนะ ใช้เงินให้คุ้มค่า อย่าเพิ่งไปให้ เจ้าหนี้-เจ้ามือ
“วราวุธ” รมว.พม. ร่วม คิกออฟ "เงินหมื่นฟื้นเศรษฐกิจ" ให้ผู้มีบัตรสวัสดิการฯ-คนพิการ แนะ ใช้เงินให้คุ้มค่า อย่าเพิ่งไปให้ เจ้าหนี้-เจ้ามือ
วันที่ 25 กันยายน 2567 ที่ตึกสันติไมตรี ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายกันตพงศ์ รังษีสว่าง อธิบดีกรมส่งเสริมและพัฒนาคุณภาพชีวิตคนพิการ เข้าร่วมงาน (Kick Off) โครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ "เงินหมื่นฟื้นเศรษฐกิจ" โดยมีนางสาวแพทองธาร ชินวัตร นายกรัฐมนตรี เป็นประธานเปิดงาน พร้อมด้วย คณะรัฐมนตรี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม รัฐมนตรีและผู้บริหารหน่วยงานที่เกี่ยวข้อง เข้าร่วมงาน
ทั้งนี้ รัฐบาลได้ขับเคลื่อนโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ เฟส 1 โดยกำหนดแจกกลุ่มเปราะบาง 14.55 ล้านคน ประกอบด้วยผู้มีบัตรสวัสดิการแห่งรัฐ หรือสิทธิสวัสดิการแห่งรัฐ ที่มีอยู่กว่า 12.4 ล้านคน และคนพิการ กว่า 2.15 ล้านคน รวมเป็นงบประมาณที่ใช้อยู่ที่ประมาณ 1.45 แสนล้านบาท โดยจะแจกเป็นเงินสด จำนวน 10,000 บาท โอนเข้าบัญชีผ่านช่องทางที่กำหนด ทั้งระบบพร้อมเพย์ผ่านหมายเลขบัตรประชาชน หรือบัญชีเงินฝากที่แจ้งความประสงค์ไว้ หรือช่องทางการรับเงินเบี้ยคนพิการ ตามที่ได้รับข้อมูลจากหน่วยงานต่าง ๆ โดย กรมบัญชีกลาง กำหนดโอนเงินในวันที่ 25 - 27 และ 30 กันยายนนี้ แบ่งการโอนเงินเป็น 4 กลุ่ม ได้แก่ วันที่ 25 กันยายน 2567 โอนเงินให้คนพิการ พร้อมกันทั้ง 2.15 ล้านคน และผู้มีบัตรสวัสดิการแห่งรัฐที่มีเลขประจำตัวประชาชนลงท้ายด้วยเลข 0 ประมาณ 1.13 ล้านคน วันที่ 26 กันยายน 2567 เลขประจำตัวประชาชนลงท้าย 1-3 ประมาณ 4.51 ล้านคน วันที่ 27 กันยายน 2567 เลขประจำตัวประชาชนลงท้าย 4-7 ประมาณ 4.51 ล้านคน และวันที่ 30 กันยายน 2567 เลขประจำตัวประชาชนลงท้าย 8-9 ประมาณ 2.26 ล้านคน
ระหว่างการเปิดงาน นายกรัฐมนตรีได้วิดีโอคอลไปยังตัวแทนผู้ได้รับเงิน 10,000 บาท จากจังหวัดเชียงใหม่ สมุทรสาคร มุกดาหาร และ อุตรดิตถ์ โดยนายกรัฐมนตรีได้สอบถามพร้อมกล่าวแสดงความยินดีกับผู้ที่ได้รับเงิน ขอให้นำเงินที่ได้รับไปใช้ให้เกิดประโยชน์ ซึ่งตัวแทนชาวบ้านได้กล่าวขอบคุณนายกรัฐมนตรีและรัฐบาลได้ที่ได้ผลักดันโครงการฯ ทำให้ประชาชนได้รับเงิน 10,000 บาท โดยจะนำเงินที่ได้รับไปใช้ซื้อของอุปโภค บริโภค และของที่จำเป็นต่อการดำรงชีวิตประจำวัน รวมถึงนำเงินไปเป็นทุนต่อยอดการค้าขาย
อย่างไรก็ตาม ตัวแทนผู้ได้รับเงิน 10,000 บาท จากจังหวัดสมุทรสาคร ซึ่งเป็นคนพิการ กล่าวว่า ตนได้เงิน 10,000 ตอน 03.15 น. ของวันที่ 25 ก.ย.67 ซึ่งต้องขอบคุณมากๆ และจะนำเงินไปใช้ซื้อของจำเป็นในชีวิตประจำวันของคนพิการ เช่น ผ้าอ้อมสำเร็จรูป ข้าวสาร อาหารแห้ง จึงอยากขอบคุณรัฐบาล และขอบคุณทางกระทรวง พม. โดยเฉพาะ พม.จังหวัดสมุทรสาคร และรัฐมนตรี วราวุธ ศิลปอาชา รมว.พม. ซึ่งนายกรัฐมนตรีได้เปิดโอกาสให้นายวราวุธได้กล่าวตอบ ไปว่า “ขอขอบคุณนายกรัฐมนตรี และคณะรัฐมนตรีทุกท่าน เพราะว่าทุกท่านมีส่วนในการที่ช่วยอนุมัติเงิน ก็ขอให้ใช้เงินให้คุ้มค่า อย่าเพิ่งเอาเงินไปให้ทั้งเจ้าหนี้ และเจ้ามือ เสียก่อนล่ะครับ”
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พม #เงินหมื่น #คนพิการ #บัตรสวัสดิการแห่งรัฐ #เงินหมื่นฟื้นเศรษฐกิจ

ที่มา : https://www.thaigov.go.th/news/contents/details/88406