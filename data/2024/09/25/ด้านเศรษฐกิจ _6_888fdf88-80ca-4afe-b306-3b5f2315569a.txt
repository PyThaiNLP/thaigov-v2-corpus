รัฐบาลไทย-ข่าวทำเนียบรัฐบาล-ธอส. ร่วมกับ สกสค. ลงนาม MOU ยกระดับคุณภาพชีวิตครู และบุคลากรทางการศึกษาภายใต้โครงการสินเชื่อบ้าน ธอส. – สกสค. อัตราดอกเบี้ยต่ำ 6 เดือนแรกเพียง 1.71% ต่อปี


วันพุธที่ 25 กันยายน 2567
25/09/2567
พิมพ์
ธอส. ร่วมกับ สกสค. ลงนาม MOU ยกระดับคุณภาพชีวิตครู และบุคลากรทางการศึกษาภายใต้โครงการสินเชื่อบ้าน ธอส. – สกสค. อัตราดอกเบี้ยต่ำ 6 เดือนแรกเพียง 1.71% ต่อปี
ธอส. ร่วมกับ สกสค. ลงนาม MOU ยกระดับคุณภาพชีวิตครู และบุคลากรทางการศึกษา ภายใต้โครงการสินเชื่อบ้าน ธอส. – สกสค. กรอบวงเงิน 1,000 ล้านบาท จัดทำสินเชื่ออัตราดอกเบี้ยพิเศษ 6 เดือนแรกเพียง 1.71% ต่อปี เฉลี่ย 3 ปีแรก 2.71% ต่อปี
ธนาคารอาคารสงเคราะห์ (ธอส.) ร่วมกับสำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) ลงนามบันทึกความร่วมมือ (MOU) ยกระดับคุณภาพชีวิตครู และบุคลากรทางการศึกษา ภายใต้โครงการสินเชื่อบ้าน ธอส. – สกสค. กรอบวงเงิน 1,000 ล้านบาท จัดทำสินเชื่ออัตราดอกเบี้ยพิเศษ 6 เดือนแรกเพียง 1.71% ต่อปี เฉลี่ย 3 ปีแรก 2.71% ต่อปี สำหรับครู หรือบุคลากรทางการศึกษาที่เป็นสมาชิกการฌาปนกิจสงเคราะห์ช่วยเหลือเพื่อนครูและบุคลากรทางการศึกษา (ช.พ.ค.) และ/หรือ สมาชิกการฌาปนกิจสงเคราะห์ช่วยเหลือเพื่อนครูและบุคลากรทางการศึกษาในกรณีที่คู่สมรสถึงแก่กรรม (ช.พ.ส.) ที่ต้องการไถ่ถอนจำนองจากสถาบันการเงินอื่น มายัง ธอส. กรณีกู้ 1 ล้านบาท ผ่อนชำระเงินงวดเริ่มต้นเพียง 2,900 บาทต่อเดือน เท่านั้น พิเศษ! ฟรีค่าธรรมเนียมจดทะเบียนการจำนอง 1% ของวงเงินจำนอง ผู้ที่สนใจสามารถยื่นขอสินเชื่อได้ตั้งแต่วันที่ 25 กันยายน 2567 ถึงวันที่ 30 ธันวาคม 2567 ณ สาขาธนาคารทั่วประเทศ พร้อมกันนี้ยังมีเงินฝากประจำสะสมทรัพย์ สนับสนุนภาคการออม หากฝากครบตามเงื่อนไขได้รับอัตราดอกเบี้ยเท่ากับเงินฝากประจำ 12 เดือน ตามที่ธนาคารประกาศไว้ ณ วันที่เปิดบัญชี บวกเพิ่มอัตราดอกเบี้ย 1.00% ต่อปี คิดเป็นอัตราดอกเบี้ย 2.70% ต่อปี (เงินฝากประจำ 12 เดือน ณ วันที่ 25 กันยายน 2567 เท่ากับ 1.70% ต่อปี)
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐที่มีพันธกิจ “ทำให้คนไทยมีบ้าน” พร้อมบูรณาการความร่วมมือกับหน่วยงานภาครัฐ สนับสนุนให้คนไทยได้มีที่อยู่อาศัยเป็นของตนเอง ธอส. จึงได้ร่วมกับสำนักงานคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) โดย ดร.พีระพันธ์ เหมะรัต เลขาธิการ สกสค. ลงนามบันทึกความร่วมมือ (MOU) เพื่อช่วยยกระดับคุณภาพชีวิตครู และบุคลากรทางการศึกษา ภายใต้ “โครงการสินเชื่อบ้าน ธอส. – สกสค.”  ซึ่งการลงนาม MOU กับ สกสค. ในครั้งนี้ จะช่วยลดภาระค่าใช้จ่ายและยกระดับคุณภาพชีวิตของครูและบุคลากรทางการศึกษาให้มีคุณภาพชีวิตที่ดีขึ้น ผ่านสินเชื่ออัตราดอกเบี้ยต่ำ 6 เดือนแรกเพียง 1.71% ต่อปี, เดือนที่ 7 – 24 เท่ากับ 2.71% ต่อปี, ปีที่ 3 เท่ากับ 3.20% ต่อปี อัตราดอกเบี้ยเฉลี่ย 3 ปีแรกเพียง 2.71% ต่อปีเท่านั้น และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR – 1.00% ต่อปี กรณีลูกค้ารายย่อยทั่วไป เท่ากับ MRR – 0.75% ต่อปี และกรณีชำระหนี้ = MRR (อัตราดอกเบี้ย MRR ของ ธอส. ปัจจุบันเท่ากับ 6.545% ต่อปี) สำหรับครูหรือบุคลากรทางการศึกษาที่เป็นสมาชิก ช.พ.ค. และ/หรือ สมาชิก ช.พ.ส. ที่ต้องการขอสินเชื่อเพื่อไถ่ถอนจำนองที่ดินพร้อมอาคาร หรือห้องชุดจากสถาบันการเงินอื่น ไถ่ถอนจำนองที่ดินเปล่าจากสถาบันการเงินอื่นพร้อมปลูกสร้างอาคาร ไถ่ถอนจำนองที่ดินพร้อมอาคารจากสถาบันการเงินอื่นและปลูกสร้างอาคาร หรือต่อเติม หรือขยาย หรือซ่อมแซม หรือชำระหนี้พร้อมไถ่ถอนจำนอง มายัง ธอส. ระยะเวลาการกู้นานสูงสุด 40 ปี กรณีกู้ 1 ล้านบาทผ่อนชำระเงินงวดเริ่มต้นเพียง 2,900 บาทเท่านั้น พิเศษ! ฟรีค่าธรรมเนียมจดทะเบียนการจำนอง 1%  ของวงเงินจำนอง เพื่อเป็นการช่วยลดค่าใช้จ่ายให้กับผู้ที่ต้องการมีบ้าน
นอกจากนี้ ธอส. ยังสนับสนุนภาคการออม ด้วยเงินฝากประจำสะสมทรัพย์ หากฝากครบตามเงื่อนไขได้รับอัตราดอกเบี้ยเท่ากับเงินฝากประจำ 12 เดือน ตามที่ธนาคารประกาศไว้ ณ วันที่เปิดบัญชี บวกเพิ่มอัตราดอกเบี้ย 1.00% ต่อปี คิดเป็นอัตราดอกเบี้ย 2.70% ต่อปี (เงินฝากประจำ 12 เดือน ณ วันที่ 25 กันยายน 2567 เท่ากับ 1.70% ต่อปี)
“ธอส. พร้อมมีส่วนร่วมในการยกระดับคุณภาพชีวิตของคนไทยให้ดีขึ้น โดยเฉพาะครูและบุคลากรทางการศึกษา ที่ถือเป็นผู้ที่สร้างคุณประโยชน์ให้กับประเทศชาติ เพราะเป็นผู้ให้การศึกษาแก่เยาวชนไทยให้มีความรู้ไปพัฒนาประเทศได้ในอนาคต ดังนั้น ครูและบุคลากรทางการศึกษาควรต้องได้รับโอกาสในการเข้าถึงสินเชื่อที่อยู่อาศัยอัตราดอกเบี้ยต่ำ เพื่อให้สามารถมีบ้านเป็นของตนเอง ที่นับเป็นปัจจัยพื้นฐานที่สำคัญได้อย่างเหมาะสม รวมถึงยังมีเงินฝากที่ให้ผลตอบแทนดี และยังมีโอกาสทำให้สามารถขอสินเชื่อบ้านได้ในอนาคตอีกด้วย” นายกมลภพ กล่าว
ดร.พีระพันธ์ เหมะรัต เลขาธิการคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) กล่าวว่า ครูและบุคลากรทางการศึกษาของไทยที่เป็นสมาชิก ช.พ.ค. และ/หรือ สมาชิก ช.พ.ส.ในสังกัด สกสค. มีจำนวน 1,323,651 ราย โดยส่วนใหญ่มีหนี้สินเป็นจำนวนมาก รวมถึงหนี้สินเกี่ยวกับการผ่อนชำระเงินงวดที่อยู่อาศัยด้วย ดังนั้นการที่ ธอส. จัดทำผลิตภัณฑ์สินเชื่ออัตราดอกเบี้ยต่ำให้กับครูและบุคลากรทางการศึกษา จึงถือเป็นการช่วยลดภาระค่าใช้จ่ายให้กับครูและบุคลากรทางการศึกษาได้เป็นอย่างดี สกสค. จึงขอขอบคุณที่ ธอส. ให้ความสำคัญและคำนึงถึงคุณภาพชีวิตของครูและบุคลากรทางการศึกษา
สำหรับครูและบุคลากรทางการศึกษาที่สนใจขอสินเชื่อดังกล่าวกับ ธอส. สามารถขอหนังสือรับรองความเป็นสมาชิก ช.พ.ค. และ/หรือ สมาชิก ช.พ.ส. พร้อมนำเอกสารส่วนตัว เอกสารแสดงรายได้ และเอกสารหลักประกัน มายื่นขอสินเชื่อได้ตั้งแต่วันที่ 25 กันยายน 2567และทำนิติกรรมภายในวันที่ 30 ธันวาคม 2567 ที่ ธอส. ทุกสาขาทั่วประเทศ โดยสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/88408