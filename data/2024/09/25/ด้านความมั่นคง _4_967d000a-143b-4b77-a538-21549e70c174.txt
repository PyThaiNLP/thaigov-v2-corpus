รัฐบาลไทย-ข่าวทำเนียบรัฐบาล-กระทรวงมหาดไทย ประกาศยกระดับหลักสูตรของสถานศึกษาสังกัด อปท. 48 แห่ง เป็น “สถานศึกษาที่มีการจัดการศึกษาลักษณะพิเศษ” มุ่งมั่นขับเคลื่อนภารกิจในการส่งเสริมและสนับสนุนการจัดการศึกษา


วันพุธที่ 25 กันยายน 2567
25/09/2567
พิมพ์
กระทรวงมหาดไทย ประกาศยกระดับหลักสูตรของสถานศึกษาสังกัด อปท. 48 แห่ง เป็น “สถานศึกษาที่มีการจัดการศึกษาลักษณะพิเศษ” มุ่งมั่นขับเคลื่อนภารกิจในการส่งเสริมและสนับสนุนการจัดการศึกษา
กระทรวงมหาดไทย ประกาศยกระดับหลักสูตรของสถานศึกษาสังกัดองค์กรปกครองส่วนท้องถิ่น 48 แห่ง เป็น “สถานศึกษาที่มีการจัดการศึกษาลักษณะพิเศษ” มุ่งมั่นขับเคลื่อนภารกิจในการส่งเสริมและสนับสนุนการจัดการศึกษาให้มีประสิทธิภาพ เพื่อพัฒนาคนทุกช่วงวัยให้เกิดการเรียน
กระทรวงมหาดไทย ประกาศยกระดับหลักสูตรของสถานศึกษาสังกัดองค์กรปกครองส่วนท้องถิ่น 48 แห่ง เป็น “สถานศึกษาที่มีการจัดการศึกษาลักษณะพิเศษ” มุ่งมั่นขับเคลื่อนภารกิจในการส่งเสริมและสนับสนุนการจัดการศึกษาให้มีประสิทธิภาพ เพื่อพัฒนาคนทุกช่วงวัยให้เกิดการเรียนรู้สู่ความเป็นเลิศ และสร้างพลเมืองที่มีคุณภาพให้แก่สังคมอย่างยั่งยืน
วันนี้ (25 ก.ย. 2567) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย ได้ให้ความสำคัญกับการพัฒนาคนทุกช่วงวัย โดยได้มุ่งเน้นในการสนับสนุนสถานศึกษาสังกัดองค์กรปกครองส่วนท้องถิ่นให้มีการจัดการศึกษาที่มีคุณภาพ ด้วยการส่งเสริมให้ผู้เรียนทุกคนได้เรียนรู้ตามหลักวิชาการสามารถอ่านออก เขียนได้ และคิดวิเคราะห์ได้อย่างดีเยี่ยม ควบคู่กับการเสริมสร้างทัศนคติ เปิดโอกาสให้ผู้เรียนมีพื้นที่ในการแสดงออกทางด้านความคิดสร้างสรรค์ และปลูกฝังคุณธรรมจริยธรรมในสถานศึกษา เพื่อสร้างบุคลากรรุ่นใหม่ของสังคมให้เติบโตขึ้นมาได้อย่างมีประสิทธิภาพ และเป็นพลเมืองที่ดีในการพัฒนาประเทศอย่างเต็มที่
“เพื่อให้เกิดการขับเคลื่อนภารกิจในการส่งเสริมสนับสนุนการบริหารจัดการศึกษาที่มีคุณภาพ กระทรวงมหาดไทย และกรมส่งเสริมการปกครองท้องถิ่น จึงได้พิจารณาเห็นชอบประกาศให้สถานศึกษาสังกัดองค์กรปกครองส่วนท้องถิ่น จำนวน 48 แห่ง เป็น “สถานศึกษาที่มีการจัดการศึกษาลักษณะพิเศษ” ซึ่งแต่ละสถานศึกษาจะสามารถออกแบบหลักสูตรการเรียนการสอนขึ้นเอง เพื่อเป็นหลักสูตรพื้นฐานของแต่ละแห่งในการพัฒนาผู้เรียนสู่ความเป็นเลิศ อันจะช่วยให้ผู้เรียนแต่ละบุคคลมีความรู้ความเชี่ยวชาญตามความชอบและความถนัดของตนได้เป็นอย่างดี โดยมีแนวทางการจัดทำหลักสูตร อาทิ หลักสูตรความเป็นเลิศทางด้านวิชาการ หลักสูตรความเป็นเลิศทางด้านดนตรี หลักสูตรความเป็นเลิศทางด้านกีฬา หลักสูตรความเป็นเลิศทางด้านศิลปะ หลักสูตรความเป็นเลิศทางด้านวิชาชีพ หรือด้านอื่น ๆ ที่เหมาะสมและสอดคล้องกับอัตลักษณ์ของแต่ละพื้นที่ ซึ่งอาจจะจัดการศึกษาได้ทั้งในรูปแบบนักเรียนประจำตามหลักเกณฑ์ที่สำนักงานคณะกรรมการการศึกษาขั้นพื้นฐาน หรือสถาบันการพลศึกษา หรือสถาบันทางการศึกษาของรัฐที่เรียกชื่ออย่างอื่นกำหนด หรือแบบนักเรียนไปกลับตามความพร้อมขององค์กรปกครองส่วนท้องถิ่นนั้น ๆ” นายสุทธิพงษ์ กล่าวเพิ่มเติม
นายสุทธิพงษ์ฯ กล่าวต่อไปว่า นอกจากนี้ ตามระเบียบกระทรวงมหาดไทยว่าด้วยรายได้และการจ่ายเงินของสถานศึกษาสังกัดองค์กรปกครองส่วนท้องถิ่น พ.ศ. 2562 ยังได้มีการสนับสนุนให้สถานศึกษาที่มีการจัดการศึกษาลักษณะพิเศษ สามารถเบิกจ่ายงบประมาณเกี่ยวกับ ค่าเครื่องแต่งกายและอุปกรณ์สำหรับผู้เรียนในการฝึกกีฬา ฝึกงาน ฝึกปฏิบัติการหรือการแข่งขัน ค่าวัสดุหรือครุภัณฑ์ที่จำเป็นสำหรับจัดที่พักอาศัยให้แก่ผู้เรียนในสถานศึกษา ค่าประกันอุบัติเหตุผู้เรียน ค่าจ้างเหมาบริการซักรีดเฉพาะในกรณีที่มีความจำเป็น ค่าอาหารประจำวัน ค่าอาหารเสริมเฉพาะในกรณีที่มีความจำเป็น และค่าใช้จ่ายอื่น ๆ ที่จำเป็นได้ตามความจำเป็นเหมาะสม ตามอัตราที่กรมบัญชีกลางหรือที่ส่วนราชการถือปฏิบัติอยู่ เพื่อเป็นการเปิดโอกาสให้แต่ละสถานศึกษาสามารถดำเนินจัดการเรียนการสอนตามหลักสูตรลักษณะพิเศษของตนได้อย่างเต็มที่ ไม่ติดขัดปัญหาทางด้านงบประมาณและเกิดประสิทธิภาพประสิทธิผลในการเรียนรู้มากที่สุด
“ในวันนี้กระทรวงมหาดไทย พร้อมสนับสนุนทุกองค์กรปกครองส่วนท้องถิ่นในการพัฒนาคนทุกช่วงวัยอย่างเต็มที่ โดยเฉพาะอย่างยิ่งในช่วงวัยเด็กและเยาวชน ซึ่งเป็นทรัพยากรที่สำคัญของประเทศชาติที่ในอนาคตจะเติบโตขึ้นไปเป็นกำลังพัฒนาสังคมให้เดินหน้าต่อไปอย่างมีความหวัง เพราะฉะนั้นในวันนี้เราจึงต้องมาร่วมกันออกแบบการเรียนการสอนที่เหมาะสมและสอดคล้องกับความรู้ความถนัดของผู้เรียนแต่ละกลุ่ม เพื่อที่จะช่วยฝึกฝนและพัฒนาศักยภาพของผู้เรียนทุกคนให้มีความเชี่ยวชาญและรอบรู้มากยิ่งขึ้น ทั้งนี้ ตนต้องขอให้สถานศึกษาที่มีการจัดการศึกษาลักษณะพิเศษต้องตระหนักอยู่เสมอว่าการที่เราจะพัฒนาคนให้มีประสิทธิภาพมากที่สุดนั้น นอกจากการมุ่งเน้นทักษะทางด้านวิชาการ จะต้องมีการพัฒนาทักษะทางด้านจิตใจ ผ่านการบูรณาการเข้ากับหลัก “บวร : บ้าน วัด โรงเรียน” ในการสนับสนุนการสร้างโอกาสในการเรียนรู้ฝึกประสบการณ์อาชีพ การใช้เวลาว่างให้เกิดประโยชน์ในการเรียนรู้ศิลปวัฒนธรรมพื้นบ้านท้องถิ่น จนเด็กสามารถนำไปต่อยอดเป็นทักษะความสามารถของตนได้ รวมไปถึงการสร้างจิตสำนึกต่อส่วนรวม การมีจิตอาสา คุณธรรมจริยธรรม และสำนึกรักในประวัติศาสตร์ท้องถิ่นของตนเองควบคู่ไปด้วย เพื่อให้ผู้เรียนทุกคนได้เกิดความรักและผูกพันกับพื้นฐานของสังคมที่ตนได้เติบโตมา อันจะช่วยให้กลุ่มอนาคตของชาติเหล่านี้เป็นพลเมืองที่ดี กลับมาพัฒนาชุมชน สังคม และประเทศชาติได้อย่างยั่งยืน” นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/88383