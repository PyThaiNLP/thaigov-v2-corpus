รัฐบาลไทย-ข่าวทำเนียบรัฐบาล-กรมทางหลวง เปิดวิ่งสะพานข้ามแยกท่ายาง จังหวัดเพชรบุรี แก้ไขปัญหารถติด เพิ่มความสะดวก รวดเร็วในการเดินทางสู่ภาคใต้


วันพุธที่ 25 กันยายน 2567
กรมทางหลวง เปิดวิ่งสะพานข้ามแยกท่ายาง จังหวัดเพชรบุรี แก้ไขปัญหารถติด เพิ่มความสะดวก รวดเร็วในการเดินทางสู่ภาคใต้
....
กรมทางหลวง (ทล.) กระทรวงคมนาคม โดยสำนักก่อสร้างสะพาน เปิดใช้สะพานข้ามแยกท่ายาง อำเภอท่ายาง จังหวัดเพชรบุรี บนทางหลวงหมายเลข 4 (ถนนเพชรเกษม) เพิ่มความสะดวก รวดเร็วในการเดินทาง และแก้ไขปัญหารถติดระยะยาว
โครงการปรับปรุงทางแยกท่ายาง จังหวัดเพชรบุรี เป็นส่วนหนึ่งของแผนงานบูรณาการพัฒนาด้านคมนาคมและระบบโลจิสติกส์ของ ทล. เพื่อรองรับการขยายตัวทางเศรษฐกิจในภูมิภาค และยกระดับมาตรฐานการขนส่งและการคมนาคมให้สะดวกมากยิ่งขึ้น สำหรับทางหลวงหมายเลข 4 (ถนนเพชรเกษม) เป็นเส้นทางสายสำคัญในการคมนาคมสู่ภาคใต้ ปัจจุบันมีปริมาณการจราจรคับคั่งและหนาแน่นโดยเฉพาะช่วงเทศกาลและวันหยุดยาว ทำให้เกิดปัญหาการจราจรติดขัด ทล. จึงได้ดำเนินโครงการฯ ก่อสร้างเป็นสะพานคอนกรีตอัดแรง ขนาด 6 ช่องจราจร (ไป - กลับ) กว้าง 13 เมตร ยาว 83 เมตร พร้อมก่อสร้างกำแพงกันดินเชิงลาดสะพาน ผิวจราจรคอนกรีต รวมงานวางท่อระบายน้ำพร้อมบ่อพัก งานติดตั้งไฟฟ้า - แสงสว่าง และงานอำนวยความปลอดภัยอื่น ๆ วงเงินงบประมาณ 99.98 ล้านบาท
ปัจจุบันได้เปิดให้ประชาชนใช้บริการเพื่อบรรเทาปัญหาการจราจร เพิ่มความคล่องตัวในการใช้รถใช้ถนน และช่วยป้องกันอุบัติเหตุบนทางหลวง ยกระดับคุณภาพชีวิตของประชาชนให้ดียิ่งขึ้น หากประชาชนผู้ใช้ทางต้องการสอบถามข้อมูลเพิ่มเติมสามารถติดต่อได้ที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/88395