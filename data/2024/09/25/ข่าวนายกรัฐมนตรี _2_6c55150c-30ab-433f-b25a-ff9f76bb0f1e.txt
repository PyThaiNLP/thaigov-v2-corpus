รัฐบาลไทย-ข่าวทำเนียบรัฐบาล-นายกฯ เป็นประธานการประชุม คกก.อำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567  


วันพุธที่ 25 กันยายน 2567
25/09/2567
พิมพ์
นายกฯ เป็นประธานการประชุม คกก.อำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
นายกฯ เป็นประธานการประชุม คกก. อำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567  ขอบคุณทุกภาคส่วนร่วมกันจัดกิจกรรม-โครงการเฉลิมพระเกียรติฯ อย่างสมพระเกียรติ
วันนี้ (25 ก.ย.67 ) เวลา 14.00 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี   เป็นประธานการประชุมคณะกรรมการอำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ครั้งที่ 3/2567 โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยผู้แทนหน่วยงานราชการในพระองค์ พลอากาศโท ภักดี แสง-ชูโต ผู้ช่วยราชเลขานุการในพระองค์พระบาทสมเด็จพระเจ้าอยู่หัว และคุณหญิงจันทนี ธนรักษ์ ผู้ช่วยราชเลขานุการในพระองค์พระบาทสมเด็จพระเจ้าอยู่หัว ตลอดจนรัฐมนตรีและหน่วยงานที่เกี่ยวข้องเข้าร่วมด้วย
โอกาสนี้ นายกรัฐมนตรีแจ้งต่อที่ประชุมถึงการรายงานการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ในห้วงเวลาที่ผ่านมาว่า รัฐบาล หน่วยงานภาครัฐ ภาคเอกชน ทั้งในส่วนของการจัดพิธีการ และการจัดโครงการและกิจกรรมเฉลิมพระเกียรติฯ ได้ดำเนินการไปได้อย่างเรียบร้อย สมพระเกียรติและสำนึกในพระมหากรุณาธิคุณอย่างหาที่สุดมิได้ สำหรับการประชุมในวันนี้เป็นการรับทราบผลการดำเนินงาน และติดตามความคืบหน้าการดำเนินงานของคณะกรรมการฝ่ายต่าง ๆ และพิจารณาเรื่องที่เกี่ยวข้องเพิ่มเติมตามระเบียบวาระต่อไป พร้อมกันนี้นายกรัฐมนตรีได้กล่าวขอบคุณ พลอากาศโท ภักดี แสง-ชูโต ผู้ช่วยราชเลขานุการในพระองค์พระบาทสมเด็จพระเจ้าอยู่หัว  ที่ให้เกียรติมาร่วมการประชุมในวันนี้ และหากมีข้อแนะนำประการใด ขอให้นำเสนอรายละเอียดให้ทราบ
จากนั้นที่ประชุมได้รับทราบรายงานความก้าวหน้าผลการดำเนินงานของคณะกรรมการฝ่ายต่าง ๆ  งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ประกอบด้วย คณะกรรมการฝ่ายจัดพิธีการฯ คณะกรรมการฝ่ายโครงการและกิจกรรมฯ  คณะกรรมการฝ่ายประชาสัมพันธ์ คณะกรรมการฝ่ายรักษาความปลอดภัยและการจราจรฯ คณะกรรมการฝ่ายจัดทำหนังสือจดหมายเหตุและหนังสือที่ระลึกฯ คณะกรรมการฝ่ายกลั่นกรองขอใช้งบประมาณฯ และ คณะกรรมการฝ่ายกลั่นกรองการขอใช้ตราสัญลักษณ์ฯ ซึ่งการดำเนินงานของคณะกรรมการฝ่ายต่าง ๆ มีความก้าวหน้าและเป็นไปตามแผนที่กำหนดไว้
ทั้งนี้ในส่วนของการดำเนินงานในส่วนของคณะกรรมฝ่ายจัดพิธีการฯ ได้มีการเตรียมความพร้อม การจัดพระราชพิธี และพิธีเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตามหมายกำหนดการพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ได้แก่ (1) พระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค ในวันอาทิตย์ที่ 27 ตุลาคม 2567 เวลา 15.00 น. ณ วัดอรุณราชวราราม (2) พระราชพิธีทรงบำเพ็ญพระราชกุศลถวายผ้าพระกฐิน ณ วัดพระพุทธบาท จังหวัดสระบุรี พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปยังวัดพระพุทธบาท จังหวัดสระบุรี ในวันจันทร์ที่ 28 ตุลาคม 2567 เวลา 17.00 น. (3) พิธีสวนสนามและถวายสัตย์ปฏิญาณตนของทหารรักษาพระองค์ พุทธศักราช 2567 พระบาทสมเด็จพระเจ้าอยู่หัวเสด็จพระราชดำเนินในพิธีฯ ในวันอังคารที่ 3 ธันวาคม 2567 เวลา 17.00 น. ณ พระลานพระราชวังดุสิต
สำหรับการเตรียมการจัดพระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค โดยสำนักงานปลัดสำนักนายกรัฐมนตรี ได้กำหนดแนวทางการจัดผู้เฝ้าฯ รับเสด็จฯ ในการพระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตรา ดังนี้ (1) บริเวณลานพระบรมราชานุสาวรีย์ รัชกาลที่ 8 สวนหลวงพระราม 8 โดยมีผู้เฝ้าฯ จำนวนประมาณ 1,800 คน ประกอบด้วย คณะรัฐมนตรีพร้อมคู่สมรส คณะทูตานุทูตและกงสุลต่างประเทศประจำประเทศไทย ผู้แทนองค์การระหว่างประเทศในประเทศไทยพร้อมคู่สมรส สมาชิกสภาผู้แทนราษฎรและสมาชิกวุฒิสภา ข้าราชการตุลาการ ข้าราชการทหารและตำรวจ ข้าราชการพลเรือนและภาคีเครือข่ายภาคเอกชน  (2) บริเวณสวนสันติชัยปราการ จำนวน 2,000 คน ประกอบด้วย ประธานองค์กรอิสระตามรัฐธรรมนูญพร้อมคู่สมรส ประธานองค์กรอิสระพร้อมคู่สมรส ผู้ว่าราชการกรุงเทพมหานคร ข้าราชการกรุงเทพมหานคร และประชาชน (กรุงเทพมหานครรับผิดชอบการจัด ผู้เฝ้าฯ ณ บริเวณสวนสันติชัยปราการ)
อนึ่ง จากการรายงานความคืบหน้าการจัดขบวนพยุหยาตราทางชลมารคฯ ของผู้แทนกองทัพเรือ ในห้วงที่ผ่านมาเป็นไปตามแผนงานที่กำหนด ทั้งในด้านกำลังพล การฝึกต่าง ๆ เป็นไปด้วยความเรียบร้อย ปัจจุบันเป็นการดำเนินการในขั้นฝึกซ้อมจัดขบวนพยุหยาตราทางชลมารคฯ ในแม่น้ำเจ้าพระยาประกอบด้วยการซ้อมย่อย 7 ครั้ง และซ้อมใหญ่ 2 ครั้ง ได้มีการดำเนินการฝึกตั้งแต่ 1 สิงหาคมที่ผ่านมา มีการดำเนินการแล้ว 7 ครั้ง เป็นไปอย่างเรียบร้อยและสง่างาม โดยในวันที่ 19 กันยายน 2567 ที่ผ่านมา นายกรัฐมนตรีและคณะ ได้เดินทางไปตรวจความพร้อมการจัดขบวนพยุหยาตราทางชลมารคฯ และเตรียมการตรวจพื้นที่การรับเสด็จ ณ ท่าวาสุกรี ซึ่งผลปฏิบัติเป็นไปอย่างเรียบร้อย โดยกองทัพเรือมีความพร้อมในการจัดขบวนพยุหยาตราทางชลมารค ในการพระราชพิธีเสด็จพระราชดำเนินถวายผ้าพระกฐิน ณ วัดอรุณราชวรารามราชวรมหาวิหาร ในวันอาทิตย์ที่ 27 ตุลาคม 2567 ให้เป็นไปด้วยความเรียบร้อย สง่างาม และสมพระเกียรติ
ขณะเดียวกันกรมประชาสัมพันธ์ได้มีการเตรียมความพร้อมการถ่ายทอดสดพระราชพิธีทรงบำเพ็ญพระราชกุศลถวายผ้าพระกฐินโดยขบวนพยุหยาตราทางชลมารค ณ วัดอรุณราชวรารามราชวรมหาวิหาร ในวันอาทิตย์ที่ 27 ตุลาคม 2567 รวมทั้งพิธีสวนสนามและถวายสัตย์ปฏิญาณตนของทหารรักษาพระองค์ ณ พระลานพระราชวังดุสิต วันอังคารที่ 3 ธันวาคม 2567  และพิธีอัญเชิญพระบรมสารีริกธาตุ ( พระเขี้ยวแก้ว) จาก สาธารณรัฐประชาชนจีนมาประดิษฐานเป็นการชั่วคราว ณ ประเทศไทย เพื่อให้ประชาชนทุกหมู่เหล่าได้รับชมและรับฟัง เพื่อร่วมกันแสดงถึงความจงรักภักดีและความสามัคคีของปวงชนชาวไทย เนื่องในโอกาสอันเป็นมหามงคลนี้ด้วย
“รัฐบาลขอขอบคุณทุกหน่วยงานที่เกี่ยวข้องที่ได้รายงานความคืบหน้าใน 10 โครงการของรัฐบาล รวมทั้งโครงการอื่น ๆ ที่เข้าร่วมเฉลิมพระเกียรติฯ และการร่วมกิจกรรมกับพี่น้องประชาชน โดยโครงการต่าง ๆ นั้นส่วนมากแล้วเสร็จสมบูรณ์ไปกว่า70% ส่วนที่เหลือยังจะดำเนินการต่อไปจนกว่าจะได้เสร็จสมบูรณ์ ซึ่งมีโครงการที่สำคัญที่จะเกิดขึ้นภายในช่วงสิ้นปีนี้ เช่น ขบวนพยุหยาตราทางชลมารค การยกระดับสวนสาธารณะบึงหนองบอน การอัญเชิญพระเขี้ยวแก้วจากประเทศจีน เป็นต้น สุดท้ายนี้ ขอเชิญชวนพี่น้องประชาชน องค์กร มูลนิธิและภาคเอกชนต่าง ๆ ได้ร่วมกันแสดงถึงความจงรักภักดีและความสามัคคีของปวงชนชาวไทย เนื่องในโอกาสอันเป็นมหามงคลยิ่งนี้ เพื่อถวายเป็นพระราชกุศลแด่พระบาทสมเด็จพระเจ้าอยู่หัวที่ทรงเป็นที่รักยิ่งของปวงชนชาวไทย” นายกรัฐมนตรี กล่าว

ที่มา : https://www.thaigov.go.th/news/contents/details/88404