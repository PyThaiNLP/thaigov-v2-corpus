รัฐบาลไทย-ข่าวทำเนียบรัฐบาล-"นายอำเภอลุยเอง" นายอำเภอกระนวนนำทีมบุกจับ 2 ผัวเมียร่วมกันค้ายาบ้า พร้อมขยายผลสืบสวนจับกุมผู้ร่วมขบวนการ อีก 1 ราย ด้านพ่อเมืองขอนแก่น เน้นย้ำ เดินหน้าปราบปรามยาเสพติดอย่างจริงจัง


วันพุธที่ 25 กันยายน 2567
25/09/2567
พิมพ์
"นายอำเภอลุยเอง" นายอำเภอกระนวนนำทีมบุกจับ 2 ผัวเมียร่วมกันค้ายาบ้า พร้อมขยายผลสืบสวนจับกุมผู้ร่วมขบวนการ อีก 1 ราย ด้านพ่อเมืองขอนแก่น เน้นย้ำ เดินหน้าปราบปรามยาเสพติดอย่างจริงจัง
"นายอำเภอลุยเอง" นายอำเภอกระนวนนำทีมบุกจับ 2 ผัวเมียร่วมกันค้ายาบ้า พร้อมขยายผลสืบสวนจับกุมผู้ร่วมขบวนการ อีก 1 ราย ด้านพ่อเมืองขอนแก่น เน้นย้ำ เดินหน้าปราบปรามยาเสพติดอย่างจริงจังต่อเนื่อง พบเบาะแสแจ้งสายด่วน 1567 ทันที
เมื่อวันที่ 24 ก.ย. 67 นายไกรสร กองฉลาด ผู้ว่าราชการจังหวัดขอนแก่น เปิดเผยว่า ได้รับรายงานจากคเณศวร เกษอินทร์ นายอำเภอกระนวนว่า ได้นำทีมฝ่ายปกครองประกอบด้วย นายธวัชชัย ทวีผล ปลัดอำเภอ นายธนากร ชลพันธ์ ปลัดอำเภอ ว่าที่ ร.อ.ภูมิวัฒน์ เหล่าบัวดี เจ้าหน้าที่ปกครอง ผู้ใหญ่บ้านในตำบลบ้านฝาง ร่วมซุ่มเฝ้าสังเกตุการณ์อยู่ใกล้กับบ้านที่มีข้อมูลว่าเป็นแหล่งมั่วสุมยาเสพติด มีการจำหน่ายยาบ้า โดยมีกลุ่มวัยรุ่นมามั่วสุมทั้งกลางวันกลางคืน โดยไม่เกรงกลัวกฎหมาย และยังมีพฤติกรรมที่ส่งผลให้เกิดความไม่สงบเรียบร้อยในพื้นที่
นายไกรสร กองฉลาด ผู้ว่าราชการจังหวัดขอนแก่น กล่าวว่า จากการเข้าตรวจค้นผู้ต้องสงสัย พบว่า มีสารเสพติด (ยาบ้า) ในร่างกาย 5 คน จากนั้น ได้ทำการตรวจค้นบ้านต้องสงสัย ในพื้นที่หมู่ที่ 11 ตำบลบ้านฝาง อำเภอกระนวน ตรวจพบยาบ้า 235 เม็ด ซ่อนในลำโพง และ กระบอกน้ำดื่ม และ อาวุธปืนยาว 1 กระบอก โดยอาวุธปืนนายต้องจิตร ฯ เจ้าบ้านรับว่าเป็นของตนเองครอบครองโดยผิดกฎหมาย ส่วนยาบ้าทั้งหมดเป็นของตนเอง และ แฟนของตนเองชื่อ น.ส.ตรวงทรัพย์ ซึ่งถูกจับด้วยกัน ร่วมกันจำหน่าย ซึ่งซื้อยาบ้ามาจากนายนิวัฒน์ โดยเจ้าหน้าที่ได้ยึดเงินสดที่ผู้ถูกจับรับว่าได้จากการจำหน่ายยาบ้า โทรศัพท์มือถือ 6 เครื่อง รถจักรยานยนต์ และ อาวุธปืน ดำเนินการสืบสวนขยายผลกับผู้เกี่ยวข้อง
“ต่อมา เจ้าหน้าที่ได้ขยายผลดำเนินการตรวจสอบนายนิวัฒน์ ซึ่งทราบภายหลังว่านายนิวัฒน์ ทำงานเป็นลูกจ้างของสหกรณ์ ฯ แห่งหนึ่ง และพบยาบ้าจำนวน 238 เม็ด ซุกซ่อนอยู่ใต้เบาะรถจักรยานยนต์ที่ใช้ขับขี่ และ เงินสด โทรศัพท์มือถือ จากนั้น ได้ขยายผลตรวจสอบที่บ้านของนายนิวัฒน์ ตรวจสารเสพติดในร่างกายแฟนของลูกสาวนายนิวัฒน์พบสารเสพติด (ยาบ้า) เจ้าหน้าที่จึงได้ยึดรถจักรยานยนต์ และ ยาบ้า พร้อมของกลางที่ตรวจพบจากผู้ต้องหาทั้ง 3 ราย เพื่อเป็นหลักฐานในการดำเนินทางกฎหมายต่อไป” นายไกรสร กล่าว
นายไกรสร กล่าวต่อไปว่า สำหรับการเข้าตรวจค้นในครั้งนี้ จังหวัดขอนแก่น ได้ดำเนินการตามนโยบายของรัฐบาลและกระทรวงมหาดไทย ที่ได้สั่งการให้ผู้ว่าราชการจังหวัดทุกจังหวัด และทุกอำเภอ บูรณาการร่วมกับหน่วยงานในพื้นที่ปฏิบัติการตามแผนปฏิบัติการป้องกันและปราบปรามยาเสพติด โดยดำเนินการให้ครอบคลุม ทั้งด้านการป้องกัน การปราบปราม การบังคับใช้กฎหมาย การบำบัดรักษายาเสพติด และการดำเนินการค้นหาผู้เสพ/ผู้ติดยาเสพติด ผู้ค้าและผู้ที่เกี่ยวข้องกับยาเสพติด (Re X-ray) ในพื้นที่ตำบล/หมู่บ้านอย่างเร่งด่วน โดยหากพบกรณีผู้ค้าและผู้ผลิตให้ทำการจับกุม และดำเนินคดีตามกฎหมายอย่างเด็ดขาด สำหรับผู้เสพ/ผู้ติดยาเสพติด ให้นำเข้าสู่กระบวนการบำบัดรักษาและฟื้นฟูผู้ติดยาเสพติดทันที
“ซึ่งจังหวัดขอนแก่น ได้มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภทอย่างจริงจังต่อเนื่อง จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว” นายไกรสรฯ กล่าวทิ้งท้าย

ที่มา : https://www.thaigov.go.th/news/contents/details/88381