รัฐบาลไทย-ข่าวทำเนียบรัฐบาล-“สมศักดิ์” เปิดงาน 3 ทศวรรษ กรมสุขภาพจิต “ดูแลจิตใจ ทุกวัย ทุกคน” มุ่งสู่สังคมสุขภาพจิตดี


วันพุธที่ 25 กันยายน 2567
“สมศักดิ์” เปิดงาน 3 ทศวรรษ กรมสุขภาพจิต “ดูแลจิตใจ ทุกวัย ทุกคน” มุ่งสู่สังคมสุขภาพจิตดี
รัฐมนตรีว่าการกระทรวงสาธารณสุข เปิดกิจกรรม “3 ทศวรรษ กรมสุขภาพจิต ดูแลจิตใจ ทุกวัย ทุกคน”มุ่งสู่สังคมสุขภาพจิตดี ด้วย 4 มุ่งเน้น คือ สุขภาพจิตเชิงรุก บริการเข้าถึงง่าย ลดการตีตรา ระบบสุขภาพจิตยืดหยุ่นและยั่งยืน
วันนี้ (25 กันยายน 2567) ที่ศูนย์จิตธรรม พิพิธภัณฑ์โรงพยาบาลศรีธัญญา จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดกิจกรรม “3 ทศวรรษกรมสุขภาพจิต ดูแลจิตใจ ทุกวัย ทุกคน” พร้อมมอบนโยบาย “การขับเคลื่อนเพื่อดูแลและส่งเสริมสุขภาพจิตประชาชนไทย จากบทเรียนในอดีต การพัฒนาเพื่อปัจจุบันและความมุ่งมั่นสู่อนาคต” โดยมี นพ.โอภาส การย์กวินพงศ์ ปลัดกระทรวงสาธารณสุข นพ.พงศ์เกษม ไข่มุกด์ อธิบดีกรมสุขภาพจิต และคณะผู้บริหาร เข้าร่วม
นายสมศักดิ์ กล่าวว่า สุขภาพจิตเป็นรากฐานสำคัญในการเสริมสร้างคุณภาพชีวิต ปัญหาสุขภาพจิตส่งผลกระทบทั้งต่อผู้ป่วย ครอบครัว ชุมชน และสังคมโดยรวม การดูแลสุขภาพจิตของประชาชนจึงสำคัญมากซึ่งปัจจุบันการเปลี่ยนแปลงทางสังคม เศรษฐกิจ และเทคโนโลยี เป็นไปอย่างรวดเร็วและซับซ้อนมากยิ่งขึ้น จึงต้องช่วยกันพัฒนาระบบบริการสุขภาพจิตให้เข้าถึงง่าย ครอบคลุม และสอดคล้องกับความต้องการในแต่ละพื้นที่โดยอาศัยความร่วมมือจากทุกภาคส่วน ดังนั้น นโยบายในการขับเคลื่อนสุขภาพจิตในอนาคตจึงมุ่งเน้น 4 เรื่องสำคัญ ได้แก่ 1.การส่งเสริมสุขภาพจิตเชิงรุก เน้นการป้องกันก่อนที่จะเกิดปัญหา 2.การพัฒนาบริการสุขภาพจิตที่เข้าถึงได้สำหรับทุกคน พัฒนาระบบให้คำปรึกษาโดยนักจิตบำบัด ให้ทุกคนเข้าถึงได้อย่างเท่าเทียม 3.การลดการตีตราและเพิ่่มความเข้าใจในปัญหาสุขภาพจิต ร่วมมือกันสร้างสังคมที่เปิดกว้างและเข้าใจปัญหาสุขภาพจิต และ 4.ความมุ่งมั่นสู่อนาคต สร้างสังคมสุขภาพจิตที่ดี กระจายระบบบริการให้ทั่วถึงและเพียงพอ พัฒนาระบบสุขภาพจิตให้ยืดหยุ่นและยั่งยืน
ด้าน นพ.โอภาส กล่าวว่า ตลอดระยะเวลา 30 ปี กรมสุขภาพจิตมีบทบาทสำคัญในการส่งเสริม ป้องกัน รักษาและฟื้นฟูสุขภาพจิต ตลอดจนร่วมมือกับเครือข่ายในการช่วยเหลือประชาชนที่ประสบภาวะวิกฤติต่างๆโดยกิจกรรมฯ ในวันนี้ จัดขึ้นภายใต้แนวคิด “ดูแลจิตใจ ทุกวัย ทุกคน” เพื่อทบทวนผลการทำงานในอดีตจนถึงปัจจุบัน นำไปสู่การขับเคลื่อนการแก้ปัญหาสุขภาพจิตในอนาคต สร้างความตระหนักรู้ถึงความสำคัญของสุขภาพจิต ตลอดจนสนับสนุนการสร้างเครือข่ายความร่วมมือในการดูแลสุขภาพจิตประชาชน ประกอบด้วยการเสวนา “กรมสุขภาพจิตกับภาวะวิกฤติในสังคมไทย” นิทรรศการภาพถ่ายและความรู้ “3 ทศวรรษกรมสุขภาพจิต ดูแลจิตใจ ทุกวัย ทุกคน” และการออกบูทแอปพลิเคชันคัดกรองภาวะซึมเศร้า (DMIND) ตรวจเช็คสุขภาพใจ (Mental Health Check In) และระบบบริการตรวจจิตเวชทางไกล (Telepsychiatry) เป็นต้น
*************************************************** 25 กันยายน 2567

ที่มา : https://www.thaigov.go.th/news/contents/details/88409