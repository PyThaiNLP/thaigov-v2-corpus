รัฐบาลไทย-ข่าวทำเนียบรัฐบาล-ปลัด สธ. เผย สธ.พร้อมเดินหน้าสู่ยุคดิจิทัล ชู “30 บาทรักษาทุกที่ฯ” คือประเด็นความท้าทายระบบสาธารณสุข


วันพุธที่ 25 กันยายน 2567
ปลัด สธ. เผย สธ.พร้อมเดินหน้าสู่ยุคดิจิทัล ชู “30 บาทรักษาทุกที่ฯ” คือประเด็นความท้าทายระบบสาธารณสุข
ปลัดกระทรวงสาธารณสุข เผย กระทรวงฯ พร้อมเดินหน้าสู่ยุคดิจิทัล พัฒนาระบบ Digital Health Platform ตอบสนองความต้องการด้านสุขภาพประชาชน
ชี้โครงการ “30 บาทรักษาทุกที่ ด้วยบัตรประชาชนใบเดียว”คือประเด็นความท้าทายระบบสาธารณสุขด้านดิจิทัล ซึ่งผลดำเนินงานที่ผ่านมาช่วยลดระยะเวลาอยู่ในโรงพยาบาลของประชาชนลงถึง 30-40%
วันนี้ (25 กันยายน 2567) ที่ โรงแรมเดอะเบอร์เคลีย์ ประตูน้ำ กทม. นพ.โอภาส การย์กวินพงศ์ ปลัดกระทรวงสาธารณสุข ได้บรรยายในหัวข้อ “Creating a Journey for Healthy Citizen through Digital Health”  ในงานงานสัมมนาวิชาการและการแสดงนวัตกรรมดิจิทัลเทคโนโลยี จัดโดย กระทรวงดิจิทัลเพื่อเศรษฐกิจและสังคม (MDES) ร่วมกับสมาคมผู้ใช้ดิจิทัลไทย (DUGA) โดยกล่าวว่า รัฐบาลมีนโยบายสำคัญ ด้านสาธารณสุข คือ “30 บาทรักษาทุกที่ ด้วยบัตรประชาชนใบเดียว” ซึ่งเป็นการปรับระบบการดูแลสุขภาพครั้งสำคัญ โดยได้พัฒนาระบบเป็น Digital Health Platform มีการปรับระบบบันทึกข้อมูลในโรงพยาบาลสังกัดกระทรวงสาธารณสุขเป็นดิจิทัลแล้วเกือบ 100% พร้อมเชื่อมโยงข้อมูลสุขภาพในการจัดบริการประชาชน ทำให้ช่วยลดระยะเวลาอยู่ในโรงพยาบาลลงได้ถึง 30-40%
นพ.โอภาสกล่าวต่อว่า แนวทางในการพัฒนาระบบ Digital Health ที่มีคุณภาพและตอบสนองความต้องการของประชาชนอย่างแท้จริง จะให้ความสำคัญกับ 5 high ได้แก่ High Technology ใช้เทคโนโลยีที่เหมาะสม High Impact สร้างผลกระทบได้มาก High Performance นำไปปฏิบัติการได้ง่าย High Speed ทำงานได้รวดเร็ว และ High Trust ประชาชนมีความเชื่อมั่น พร้อมกันนี้ ได้วางแผนการพัฒนานวัตกรรมและโครงสร้างพื้นฐาน เพื่อเสริมสร้างความแข็งแรงของระบบด้วย อาทิ การจัดตั้งหน่วยปัญญาประดิษฐ์ (AI Unit) การลงทุนในด้านความปลอดภัยไซเบอร์ซึ่งทั้งหมดมีการดำเนินการภายใต้หลักธรรมาภิบาล
สำหรับความท้าทายทางสาธารณสุขสำคัญที่ประเทศไทยต้องเผชิญ เช่น การเป็นสังคมสูงอายุ ปัญหาโรคไม่ติดต่อเรื้อรัง (NCDs) ซึ่งเป็นสาเหตุการเสียชีวิตหลักของประชากร และเป็นประเด็นที่ นายสมศักดิ์ เทพสุทิน รัฐมนตรีว่าการกระทรวงสาธารณสุข ให้ความสำคัญอย่างมาก กระทรวงสาธารณสุขได้เร่งดำเนินการให้เกิดการปรับเปลี่ยนพฤติกรรมสุขภาพของประชาชน โดยมีข้อมูลข่าวสารเป็นตัวกระตุ้นการปรับเปลี่ยนพฤติกรรมการใช้ชีวิต ซึ่งตัวช่วยสำคัญคือเทคโนโลยีดิจิทัล จึงต้องผลักดันให้ระบบดิจิทัลสามารถเข้าถึงเจ้าหน้าที่สาธารณสุขและประชาชนอย่างครอบคลุม นพ.โอภาสกล่าวในตอนท้าย
**************************************************** 25 กันยายน 2567

ที่มา : https://www.thaigov.go.th/news/contents/details/88403