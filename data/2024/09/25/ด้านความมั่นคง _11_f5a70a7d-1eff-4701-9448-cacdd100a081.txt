รัฐบาลไทย-ข่าวทำเนียบรัฐบาล-กระทรวงแรงงาน ยกย่อง 27 สปก. เป็นต้นแบบนำ “แรงงานพันธุ์ดี”  จัดสวัสดิการส่งเสริมคุณภาพชีวิตลูกจ้าง


วันพุธที่ 25 กันยายน 2567
25/09/2567
พิมพ์
กระทรวงแรงงาน ยกย่อง 27 สปก. เป็นต้นแบบนำ “แรงงานพันธุ์ดี”  จัดสวัสดิการส่งเสริมคุณภาพชีวิตลูกจ้าง
กระทรวงแรงงาน โดยกรมสวัสดิการและคุ้มครองแรงงานยกย่องสถานประกอบกิจการและรัฐวิสาหกิจ
27 แห่ง ให้เป็นต้นแบบแรงงานพันธุ์ดี ตามวิถีเศรษฐกิจพอเพียง
พร้อมประกาศเกียรติคุณคณะกรรมการสวัสดิการในสถานประกอบกิจการดีเด่น 15 แห่ง ในการจัดสวัสดิการเพื่อการพัฒนาคุณภาพชีวิตแรงงานตามหลักปรัชญาของเศรษฐกิจพอเพียงให้ลูกจ้างสามารถพึ่งพาตนเองได้อย่างยั่งยืน
วันที่ 25 กันยายน 2567เวลา 13.30 น. ณ ห้องประชุมกระทรวงแรงงาน นายไพโรจน์ โชติกเสถียรปลัดกระทรวงแรงงาน เปิดเผยว่า กระทรวงแรงงานให้ความสำคัญกับการพัฒนาคุณภาพชีวิตแรงงาน เพื่อให้มีคุณภาพชีวิตที่ดี มีความสุขในการทำงาน และมีความมั่นคงในชีวิต โดยการน้อมนำพระราชดำริ ของพระบาทสมเด็จพระบรมชนกาธิเบศร มหาภูมิพลอดุลยเดช บรมนาถบพิตร ในด้านเกษตรทฤษฎีใหม่ มาเป็นแนวทางดำเนินการตั้งแต่ปี พ.ศ. 2564 โดยสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานพระราชานุญาตให้กระทรวงแรงงาน โดยกรมสวัสดิการและคุ้มครองแรงงาน ดำเนินโครงการแรงงานพันธุ์ดี ตามวิถีเศรษฐกิจพอเพียง เพื่อให้สถานประกอบกิจการน้อมนำหลักปรัชญาของเศรษฐกิจพอเพียงมาใช้เป็นแนวทางในการจัดสวัสดิการนอกเหนือกฎหมายแบบมีส่วนร่วมที่มุ่งเน้นในเรื่องความมั่นคงทางอาหาร โดยโครงการดังกล่าวเป็นการส่งเสริมให้นายจ้างใช้พื้นที่ว่างเปล่าให้ลูกจ้างใช้เวลาว่างร่วมกันดำเนินการเพาะปลูกพืชผักสวนครัว หรือเลี้ยงสัตว์ ผลผลิตที่ได้นำมาแลกเปลี่ยน แบ่งปันกัน และนำกลับไปบริโภคในครัวเรือน ส่วนที่เหลือจากการบริโภคนำไปจำหน่าย สามารถลดรายจ่ายและเพิ่มรายได้ในครัวเรือนเฉลี่ยคนละ 500 – 2,500 บาท/เดือน โดยในปี 2567 มีสถานประกอบกิจการทั่วประเทศเข้าร่วมโครงการ จำนวนทั้งสิ้น 1,323 แห่ง ลูกจ้างที่เกี่ยวข้อง จำนวน 172,090 คน คิดเป็นมูลค่ากว่า 115 ล้านบาท และยังดำเนินการส่งเสริมมาอย่างต่อเนื่องจนถึงปัจจุบัน ซึ่งผลจากการเข้าร่วมโครงการทำให้นายจ้าง สถานประกอบกิจการ และลูกจ้างมีกิจกรรมทำร่วมกัน เกิดความรักความสามัคคีภายในองค์กร มีความสุขในการทำงาน มีความมั่นคง มีภูมิคุ้มกันที่ดีสามารถพึ่งพาตนเองได้อย่างเป็นรูปธรรมอย่างยั่งยืน
ด้าน นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ในปี 2567 นี้ กรมมีการคัดเลือกสถานประกอบกิจการและรัฐวิสาหกิจต้นแบบแรงงานพันธุ์ดีตามวิถีเศรษฐกิจพอเพียง จำนวน 27 แห่ง และคณะกรรมการสวัสดิการในสถานประกอบกิจการที่มีผลงานดีเด่นในการน้อมนำหลักปรัชญาของเศรษฐกิจพอเพียงมาเป็นแนวทางในการพัฒนาคุณภาพชีวิตแรงงาน จำนวน 15 แห่ง เพื่อประกาศเกียรติคุณและมอบโล่รางวัลให้แก่สถานประกอบกิจการและรัฐวิสาหกิจที่น้อมนำหลักปรัชญาเศรษฐกิจพอเพียงไปใช้เป็นแนวทางในการพัฒนาคุณภาพชีวิตแรงงานจนประสบผลสำเร็จ สามารถสร้างประโยชน์ร่วมกันระหว่างนายจ้างลูกจ้าง อีกทั้งยังเป็นต้นแบบให้กับสถานประกอบกิจการอื่นในการปลูกฝังแนวทางการดูแลคุณภาพชีวิตของลูกจ้างให้มีความสุขในการทำงาน มีความมั่นคง มีภูมิคุ้มกันที่ดี และสามารถพึ่งพาตนเองได้ ทั้งนี้ หากนายจ้าง
สถานประกอบกิจการสนใจนำโครงการแรงงานงานพันธุ์ดีฯ ไปเป็นสวัสดิการให้กับลูกจ้าง สามารถขอรายละเอียดเพิ่มเติมได้ที่ กองสวัสดิการแรงงาน โทร. 0 2660 2177 และสำนักงานสวัสดิการและคุ้มครองแรงงานกรุงเทพมหานคร 10 พื้นที่ หรือสำนักงานสวัสดิการและคุ้มครองแรงงานจังหวัดทุกจังหวัด
……………………………………..

ที่มา : https://www.thaigov.go.th/news/contents/details/88402