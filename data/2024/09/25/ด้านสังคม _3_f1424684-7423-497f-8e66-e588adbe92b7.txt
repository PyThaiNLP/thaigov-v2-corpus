รัฐบาลไทย-ข่าวทำเนียบรัฐบาล-ปลัด พม. พร้อมคณะ ร่วมประชุมอนุภูมิภาคลุ่มแม่น้ำโขง พัฒนาความร่วมมือต่อต้านค้ามนุษย์ ไทย-เวียดนาม


วันพุธที่ 25 กันยายน 2567
ปลัด พม. พร้อมคณะ ร่วมประชุมอนุภูมิภาคลุ่มแม่น้ำโขง พัฒนาความร่วมมือต่อต้านค้ามนุษย์ ไทย-เวียดนาม
ปลัด พม. พร้อมคณะ ร่วมประชุมอนุภูมิภาคลุ่มแม่น้ำโขง พัฒนาความร่วมมือต่อต้านค้ามนุษย์ ไทย-เวียดนาม
เมื่อวันที่ 24 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคง
ของมนุษย์ (ปลัด พม.) เปิดเผยว่า ตนพร้อมนางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ และคณะผู้แทนไทย เข้าร่วมการประชุมหารือเพื่อพัฒนาความร่วมมือด้านการต่อต้านการค้ามนุษย์ ระหว่างไทยและเวียดนาม โดยมี พันตำรวจเอก อาวุโสดินห์ ซวน ฮุย (Dinh Xuan Huy) ผู้แทนจากกระทรวงความมั่นคงสาธารณะ สาธารณรัฐสังคมนิยมเวียดนาม เป็นประธานการประชุม ณ  เมือง Dalat จังหวัด Lam Dong ประเทศเวียดนาม
นายอนุกูล กล่าวว่า  การประชุมครั้งนี้ มีการหารือเกี่ยวกับสถานการณ์การค้ามนุษย์และความร่วมมือระหว่างไทยและเวียดนาม ซึ่งได้มีความตกลงร่วมกันตั้งแต่ปี 2551 รวมถึงมีแผนปฏิบัติการ และการแลกเปลี่ยนประสบการณ์ระหว่างสองประเทศอย่างต่อเนื่อง รวมถึงการเสริมสร้างความเข้มแข็งระหว่างหน่วยงานของสองประเทศ เพื่อพัฒนาความเข้มแข็งในการต่อต้านการค้ามนุษย์ในอนุภูมิภาคลุ่มแม่น้ำโขง ภายใต้กรอบการดำเนินงาน ทั้งในระดับอาเซียนและอนุภูมิภาค อีกทั้งมีการหารือแลกเปลี่ยนข้อมูลจากผู้แทนไทยในระดับพื้นที่ ทั้งสถานการณ์ที่เกี่ยวข้องกับแรงงานประมงในพื้นที่ชายฝั่งทะเล และการขับเคลื่อนงานในระดับพื้นที่ในไทย โดยใช้ชุมชนเป็นงูานในการทำงานเชิงป้องกันปัญหาในระดับชุมชน
นายอนุกูล กล่าวเพิ่มเติมว่า นอกจากนี้ มีการหารือร่วมกับองค์การระหว่างประเทศเพื่อการโยกย้ายถิ่นฐาน (IOM) ประจำประเทศไทยและเวียดนาม เกี่ยวกับความร่วมมือระหว่างกระทรวง พม. และ IOM โดยเฉพาะประเด็นที่เกี่ยวกับพัฒนาการที่สำคัญของการทำงานร่วมกัน ทั้งภายในและระหว่างประเทศ โดยในโอกาสนี้ ยังมีการศึกษาดูงาน องค์กร Caritus ซึ่งเป็นองค์กรภาคเอกชน ที่ให้การช่วยเหลือผู้ด้อยโอกาส และผู้เสียหายจากการค้ามนุษย์ ในพื้นที่ภาคใต้ของประเทศเวียดนาม เพื่อศึกษาวิธีการและกระบวนการให้การคุ้มครองช่วยเหลือ พร้อมแลกเปลี่ยนแนวปฏิบัติที่ดีระหว่างไทยและเวียดนาม โดยเฉพาะการทำงานกับกลุ่มเป้าหมายที่มีความหลากหลาย ทั้งชนกลุ่มน้อย คนพิการ และคนยากจน โดยมีกิจกรรมที่มุ่งเน้นการเสริมสร้างความเข้มแข็งของชุมชน การรักษาทรัพยากรธรรมชาติในชุมชน และการเสริมพลังอำนาจและพิทักษ์สิทธิของแต่ละกลุ่ม
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ต่อต้านการค้ามนุษย์ #ไทยเวียดนาม #ค้ามนุษย์ #IOM #ความร่วมมือ

ที่มา : https://www.thaigov.go.th/news/contents/details/88388