รัฐบาลไทย-ข่าวทำเนียบรัฐบาล-ซาบีดา ไทยเศรษฐ์ มท.3 ตรวจเยี่ยม กปภ. มอบนโยบายสำคัญ


วันพุธที่ 25 กันยายน 2567
25/09/2567
พิมพ์
ซาบีดา ไทยเศรษฐ์ มท.3 ตรวจเยี่ยม กปภ. มอบนโยบายสำคัญ
ซาบีดา ไทยเศรษฐ์ มท.3 ตรวจเยี่ยม กปภ. มอบนโยบายสำคัญ
วันนี้ (25 ก.ย. 2567) นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย (มท.3) พร้อมด้วยคณะผู้บริหารระดับสูง กระทรวงมหาดไทย มีกำหนดการตรวจเยี่ยมและมอบนโยบายการดำเนินงานแก่คณะผู้บริหาร และพนักงาน การประปาส่วนภูมิภาค (กปภ.) ณ ห้องประชุม ชั้น 2 อาคารประปาวิวัฒน์ กปภ. สำนักงานใหญ่ กรุงเทพฯ
นายจักรพงศ์ คำจันทร์ รองผู้ว่าการ (ปฏิบัติการ 2) รักษาการแทนผู้ว่าการ กปภ. เปิดเผยว่า กปภ. หน่วยงานรัฐวิสาหกิจภายใต้การกำกับดูแลของกระทรวงมหาดไทย มีหน้าที่ให้บริการน้ำประปาแก่ประชาชนในพื้นที่ 74 จังหวัดทั่วประเทศ เพื่อยกระดับคุณภาพชีวิตของประชาชนให้มีน้ำประปาสะอาดใช้อุปโภคบริโภค สนองนโยบายรัฐบาลและกระทรวงมหาดไทย โดยในปี 2567 กปภ. มีผลการดำเนินงานตามภารกิจครอบคลุมหลากหลายมิติ อาทิ การเพิ่มพื้นที่และขยายเขตการให้บริการน้ำประปา โดยดำเนินโครงการวางท่อขยายเขตจำหน่ายน้ำ โครงการก่อสร้างปรับปรุงระบบประปาและระบบท่อจ่ายน้ำการวางแผนงานบริหารจัดการน้ำประปาในพื้นที่เขตพัฒนาเศรษฐกิจพิเศษตามนโยบายของรัฐบาล การเพิ่มประสิทธิภาพการให้บริการ กปภ. ได้รับการรับรองมาตรฐานการให้บริการศูนย์ราชการสะดวก (GECC) ทั้งหมด 68 สาขา ระดับก้าวหน้า จำนวน 19 สาขา และระดับพื้นฐาน จำนวน 49 สาขา การนำเทคโนโลยีดิจิทัลมาพัฒนาการให้บริการลูกค้าแบบเบ็ดเสร็จผ่านแอปพลิเคชัน PWA Plus Life+ การเพิ่มความเชื่อมั่นด้านคุณธรรมและความโปร่งใส กปภ. ได้รับคะแนนประเมิน ITA 96.20 คะแนน โดยมีระดับคุณธรรมและความโปร่งใสในการดำเนินงานของหน่วยงานภาครัฐอยู่ในระดับผ่านดี นอกจากนี้ กปภ. ยังสร้างโอกาสในการเข้าถึงน้ำดื่มสะอาดราคาประหยัดให้ประชาชนผ่านโครงการน้ำประปาดื่มได้ โครงการตู้กดน้ำดื่มสะอาดราคาประหยัด และโครงการน้ำดื่มสะอาด Mini Station รวมถึงสถานการณ์อุทกภัยในหลายจังหวัด กปภ. มีมาตรการช่วยเหลือประชาชนที่ได้รับผลกระทบจากอุทกภัย โดยการสนับสนุนน้ำดื่มบรรจุขวดและน้ำประปา การช่วยเหลือน้ำประปาฟรีในการทำความสะอาดบ้านเรือน การยกเว้นการเก็บค่าน้ำประปาและค่าบริการทั่วไป การขยายเวลาค้างชำระค่าน้ำประปา และการผ่อนชำระค่าน้ำ สำหรับในปีงบประมาณ 2568 กปภ. มีเป้าหมายเพิ่มจำนวนผู้ใช้น้ำ 235,000 ครัวเรือน (ปัจจุบันมีผู้ใช้น้ำ 6.42 ล้านครัวเรือน) ปริมาณน้ำจำหน่ายเพิ่มจำนวน 49 ล้าน ลบ.ม. และมีโครงการก่อสร้างปรับปรุงขยายระบบประปาที่คาดว่าจะแล้วเสร็จ รวม 26 โครงการ สามารถเพิ่มกำลังการผลิตประมาณ 879,000 ลบ.ม./วัน ส่งผลให้ประชาชนได้ใช้น้ำประปาเพิ่มขึ้นกว่า 458,000 ครัวเรือน
รักษาการแทนผู้ว่าการ กปภ. กล่าวเพิ่มเติมว่า การตรวจเยี่ยมของรัฐมนตรีช่วยว่าการกระทรวงมหาดไทย ในครั้งนี้ กปภ. พร้อมนำนโยบายไปปฏิบัติอย่างเต็มกำลังความสามารถ เพื่อร่วมขับเคลื่อนภารกิจ “บำบัดทุกข์ บำรุงสุข” ของกระทรวงมหาดไทยในการสร้างความมั่นคงและความยั่งยืนของน้ำสำหรับการอุปโภคบริโภคให้แก่ประชาชน รวมถึงพัฒนาองค์กรให้เติบโตอย่างยั่งยืน

ที่มา : https://www.thaigov.go.th/news/contents/details/88393