รัฐบาลไทย-ข่าวทำเนียบรัฐบาล-มหาดไทยเตรียมความพร้อมระเบียบ ระบบ เจ้าหน้าที่ พร้อมวางแนวปฏิบัติอำนวยความสะดวกประชาชน จดทะเบียนสมรสเท่าเทียม


วันพุธที่ 25 กันยายน 2567
25/09/2567
พิมพ์
มหาดไทยเตรียมความพร้อมระเบียบ ระบบ เจ้าหน้าที่ พร้อมวางแนวปฏิบัติอำนวยความสะดวกประชาชน จดทะเบียนสมรสเท่าเทียม
มหาดไทยเตรียมความพร้อมระเบียบ ระบบ เจ้าหน้าที่ พร้อมวางแนวปฏิบัติอำนวยความสะดวกประชาชน จดทะเบียนสมรสเท่าเทียม
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า นับตั้งแต่รัฐบาลได้ผลักดันพระราชบัญญัติแก้ไขเพิ่มเติมประมวลกฎหมายแพ่งและพาณิชย์ (ฉบับที่ 24) พ.ศ. 2567 หรือที่เป็นที่รู้จักในชื่อของ “กฎหมายสมรสเท่าเทียม” นายอนุทิน ชาญวีรกูล รองนายกรัฐมนตรีและรมว.มหาดไทย ได้มอบหมายให้กรมการปกครอง โดยสำนักบริหารการทะเบียนให้เตรียมการส่วนที่อยู่ในความรับผิดชอบของกระทรวงมหาดไทยให้มีความพร้อม ให้คู่สมรสที่ประสงค์จะจดทะเบียนตามกฎหมายใหม่ให้ได้รับความสะดวก เป็นไปตามเจตนารมณ์ของกฎหมาย
ทั้งนี้ ด้วยการเตรียมการตามข้อสั่งการข้างต้น ช่วงที่ผ่านมากรมการปกครอง ได้เตรียม ทั้งการแก้ไขระเบียบกระทรวงมหาดไทยว่าด้วยการจดทะเบียนครอบครัว เพื่อรองรับการปฏิบัติงานของเจ้าหน้าที่และนายทะเบียนทั้งในสำนักทะเบียนอำเภอและสำนักงานเขต เตรียมระบบคอมพิวเตอร์ และแบบพิมพ์ต่าง ๆ และจะดำเนินการซักซ้อมทดลองระบบก่อนในช่วงเดือน ธ.ค. 67 และสามารถปฏิบัติงานจริงตามที่กฎหมายกำหนดตั้งแต่วันที่ 23 ม.ค. 68
นอกจากนี้ ได้ซักซ้อมการปฏิบัติงานของเจ้าหน้าที่ การประชาสัมพันธ์ให้ประชาชนรับรู้การเปิดให้บริการการจดทะเบียนสมรสเท่าเทียม โดยการแจ้งซักซ้อมทำความเข้าใจผู้ปฎิบัติงานทั้งทางแจ้งเป็นหนังสือและการ ชี้แจงผ่านระบบซูมทั่วประเทศและแจ้งประชาสัมพันธ์ในทุกช่องทางการสื่อสาร เช่น เว็บไซต์กรมการปกครอง การประชาสัมพันธ์โดยสำนักงานเลขานุการกรม การแจ้งผ่านผู้นำท้องที่ ท้องถิ่น เช่น กำนัน ผู้ใหญ่บ้าน ผู้นำชุมชน
“ท่าน มท.1 ได้ให้กรมการปกครองเตรียมการต่าง ๆ ไว้ตั้งแต่รัฐบาลมีนโยบายผลักดันเรื่องนี้ เมื่อกฎหมายประกาศเมื่อวันที่ 24 ก.ย. 67 และจะเริ่มมีผลบังคับตั้งแต่ 23 ม.ค. 68 นายทะเบียน ณ ที่ว่าการอำเภอ/สำนักงานเขต ทุกแห่งต้องสามารถให้บริการจดทะเบียนสมรสเท่าเทียม ณ วันที่กฎหมายมีผลบังคับให้เป็นไปด้วยความเรียบร้อย” น.ส.ไตรศุลี กล่าว
โฆษกกระทรวงมหาดไทย กล่าวว่า ต่อกรณีที่ได้มีข้อสงสัยเกี่ยวกับกรอบเวลาเริ่มบังคับใช้กฎหมายสมรสเท่าเทียม ตามที่กฎหมายได้กำหนดให้เริ่มมีผลบังคับเมื่อพ้น 120 วันแต่ประกาศนั้น กรมการปกครองได้ยึดการนับวันบังคับตามแนวคำพิพากษาซึ่งมีการนับหนึ่งในวันรุ่งขึ้นจากวันที่ประกาศราชกิจจานุเบกษา และแม้มีความเห็นของคณะกรรมการกฤษฎีกา (คณะที่ 10) ที่ให้เริ่มนับหนึ่งในวันประกาศราชกิจจาฯ แต่โดยทั่วไปและที่ผ่านมา กรมการปกครองจะเริ่มนับหนึ่งในวันรุ่งขึ้นจากวันที่ประกาศในราชกิจจานุเบกษา ในที่นี้กฎหมายครบ 120 วัน ในวันที่ 22 ม.ค. 68 จึงจะมีผลใช้บังคับ วันที่ 23 ม.ค. 68 (เมื่อพ้น 120 วัน)

ที่มา : https://www.thaigov.go.th/news/contents/details/88399