รัฐบาลไทย-ข่าวทำเนียบรัฐบาล-“ครูอุ้ม” ส่งสิริพงศ์ รับเรื่องน้องเบญ ย้ำชัด ศธ.ยุคนี้ไม่มีมวยล้ม พร้อมขีดเส้นสอบสวนฯ ให้แล้วเสร็จภายในเจ็ดวัน


วันพุธที่ 18 กันยายน 2567
“ครูอุ้ม” ส่งสิริพงศ์ รับเรื่องน้องเบญ ย้ำชัด ศธ.ยุคนี้ไม่มีมวยล้ม พร้อมขีดเส้นสอบสวนฯ ให้แล้วเสร็จภายในเจ็ดวัน
นายสิริพงศ์ อังคสกุลเกียรติ คณะที่ปรึกษา รมว.ศธ. ได้รับมอบหมายจาก พลตำรวจเอก เพิ่มพูน ชิดชอบ รมว.ศธ. รับเรื่องร้องเรียนกรณีมีผู้สอบพนักงานราชการทั่วไป ครูผู้สอน สพม.สระแก้ว ได้เป็นอันดับหนึ่ง แต่รายชื่อหายไปจากการประกาศผลสอบฯ รอบที่สอง ที่ ศธ.
นายสิริพงศ์ กล่าวถึงกรณีนี้ว่า เป็นเรื่องที่ทาง รมว.ศธ. ( พลตำรวจเอก เพิ่มพูน ชิดชอบ) และ รมช.ศธ. (นายสุรศักดิ์ พันธ์เจริญวรกุล) ให้ความสำคัญติดตามความคืบหน้ามาตั้งแต่ต้น โดยสั่งการให้สำนักงานคณะกรรมการการศึกษาขั้นพื้นฐาน (สพฐ.) ดูแลอย่างใกล้ชิด และเท่าที่ทราบ สพฐ.ได้ส่งนิติกร ลงไปสอบสวนหาข้อเท็จจริง และเก็บเอกสารต่าง ๆ มาทำการตรวจสอบที่ส่วนกลางแล้ว โดยหากพบการทำผิดจริง ผู้ทำผิดต้องถูกลงโทษอย่างแน่นอน ซึ่งต้องมาพิจารณาว่าความผิดนั้นเกิดจากอะไร ก็จะมีการดำเนินการตามฐานความผิดนั้น
“จากนี้ก็ต้องมารอผลการสอบสวนข้อเท็จจริง ทั้งในส่วนของชุดคำตอบเพื่อตรวจสอบคะแนนของน้องและผู้ได้รับผลกระทบ รวมทั้งผลการสอบฯ ของหน่วยงานอื่นที่มาร่วมด้วย เช่น สำนักงานคณะกรรมการป้องกันและปราบปรามการทุจริตแห่งชาติ (ป.ป.ช.) ประจำจังหวัดสระแก้ว หากพบว่าคะแนนของน้องถูกต้องตามประกาศครั้งแรก ก็จะพิจารณามาตรการเยียวยาในการบรรจุเป็นพนักงานราชการตามสิทธิ์ ซึ่งในระหว่างการสอบสวนฯ นี้ ทาง สพฐ. ได้มีข้อเสนอให้น้องรับตำแหน่งครูอัตราจ้างในโรงเรียนใกล้บ้าน เพราะเป็นตำแหน่งเดียวกันกับที่ลาออกมาสอบครั้งนี้ เพื่อบรรเทาความเดือดร้อนเป็นการชั่วคราว
ขอรับรองว่า จะไม่มีม้วยล้มอย่างแน่นอน เพราะเรื่องนี้ รมว.ศธ.กำชับให้มีการดำเนินการอย่างโปร่งใส ตรงไปตรงมา และเร่งดำเนินการสอบสวนฯ อย่างเร็วที่สุด ให้แล้วเสร็จภายใน 7 วัน ซึ่งการพิสูจน์ทางวิทยาศาสตร์ ความจริงมีเพียงอย่างเดียว และเมื่อผลสอบสวนฯ ออกแล้ว จะเชิญน้องและผู้ได้รับผลกระทบอีกรายมาพูดคุยหาทางเยียวยาด้วยเหตุผลต่อไป ทั้งนี้ ทราบว่าขณะนี้ สพฐ. ได้มีคำสั่งให้ ผอ.สพม.สระแก้ว มาปฏิบัติราชการที่สำนักบริหารการมัธยมศึกษา สพฐ. ไว้ก่อน” นายสิริพงศ์ กล่าว

ที่มา : https://www.thaigov.go.th/news/contents/details/88116