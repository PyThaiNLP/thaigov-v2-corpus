รัฐบาลไทย-ข่าวทำเนียบรัฐบาล-​นายกฯ “แพทองธาร” ชื่นชมกองทัพเป็นที่พึ่งของประชาชน ยามทุกข์ยาก ส่งกำลังใจให้กำลังพลปฏิบัติงานด้วยความระมัดระวัง บนพื้นฐานความไม่ประมาท คำนึงถึงปลอดภัยเป็นหลัก


วันพุธที่ 18 กันยายน 2567
18/09/2567
พิมพ์
​นายกฯ “แพทองธาร” ชื่นชมกองทัพเป็นที่พึ่งของประชาชน ยามทุกข์ยาก ส่งกำลังใจให้กำลังพลปฏิบัติงานด้วยความระมัดระวัง บนพื้นฐานความไม่ประมาท คำนึงถึงปลอดภัยเป็นหลัก
​นายกฯ “แพทองธาร” ชื่นชมกองทัพเป็นที่พึ่งของประชาชน ยามทุกข์ยาก ส่งกำลังใจให้กำลังพลปฏิบัติงานด้วยความระมัดระวัง บนพื้นฐานความไม่ประมาท คำนึงถึงปลอดภัยเป็นหลัก
วันนี้  18 กันยายน 2567  นางสาวแพทองธาร ชินวัตร นายกรัฐมนตรี ชื่นชมกองทัพเป็นที่พึ่งของประชาชน โดยเฉพาะยามเกิดภัยพิบัติกองทัพได้นำกำลังพล ยุทโธปกรณ์ และอุปกรณ์เครื่องมือต่าง ๆ ลงพื้นที่ช่วยเหลือประชาชนอย่างทุ่มเท เต็มกำลังความสามารถและอย่างต่อเนื่อง แสดงให้เห็นว่ากองทัพอยู่เคียงข้าง ไม่ทอดทิ้งประชาชน
นายกรัฐมนตรีกล่าวว่า จากรายงานกองทัพได้ลงพื้นที่ช่วยเหลือประชาชนตั้งแต่เกิดเหตุการณ์จนสถานการณ์คลี่คลายทั้งในพื้นที่จังหวัดเชียงราย น่าน หนองคาย เลย บึงกาฬ นครพนม ราชบุรี อุบลราชธานี และจังหวัดกาฬสินธุ์  โดยได้ทำการช่วยเหลือประชาชน ดังนี้ 1.ช่วยเหลือประชาชนล้างทำความสะอาด ดินโคลน (บ.เล่าลิ่ว ต.แม่สลองใน อ.แม่ฟ้าหลวง จ.เชียงราย) 2.ลาดตระเวนป้องกันอาชญากรรม เฝ้าระวังความปลอดภัยดูแลทรัพย์สินประชาชนในพื้นที่ประสบอุทกภัย (แม่สาย เชียงราย) 3.ติดตั้งชุดประปาสนาม ผลิตน้ำประปาชั่วคราว 4 แห่ง ให้ประชาชนเชียงรายคลายความเดือดร้อน 4.ฟื้นฟู/ปรับปรุงซ่อมแซมอาคารเรียน ที่ได้รับความเสียหายจากเหตุอุทกภัย (รร.บ้านปอน ต.ปอน อ.ทุ่งช้าง จ.น่าน) และ 5.ช่วยเหลือประชาชนในพื้นที่หนองคาย กรอกกระสอบทราย และนำกระสอบทรายไปวางเพื่อเสริมแนวกั้นป้องกันมวลน้ำโขง เพื่อจัดทำพนังกั้นน้ำ (บ้านปากมาง ม.12 ต.กองนาง อ.ท่าบ่อ จ.หนองคาย)
“ขอเป็นกำลังใจให้กองทัพและกำลังพลทุกนายที่ปฏิบัติงานในพื้นที่ช่วยเหลือประชาชน ขอให้ปฏิบัติงานด้วยความระมัดระวัง บนพื้นฐานความไม่ประมาท คำนึงถึงปลอดภัยเป็นหลัก” นายกรัฐมนตรี เน้นย้ำ
หากประชาชนได้รับความเดือดร้อน หรือต้องการขอรับการสนับสนุนในด้านต่าง ๆ สามารถแจ้งหน่วยทหารในพื้นที่ หรือติดต่อผ่านทางหมายเลขโทรศัพท์ ได้แก่ ศูนย์บรรเทาสาธารณภัยกองทัพบก ในพื้นที่ส่วนกลาง และ กทม. โทร. 02-297-7648-9, กองทัพภาคที่ 1 พื้นที่ภาคกลาง โทร. 02-280-3977, กองทัพภาคที่ 2 พื้นที่ภาคตะวันออกเฉียงเหนือ โทร. 044-245-946 กองทัพภาคที่ 3 พื้นที่ภาคเหนือ โทร. 055-242-859 และกองทัพภาคที่ 4 ในพื้นที่ภาคใต้ โทร. 075-383-405 ได้ตลอด 24 ชม.
**************

ที่มา : https://www.thaigov.go.th/news/contents/details/88145