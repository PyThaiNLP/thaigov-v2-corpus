รัฐบาลไทย-ข่าวทำเนียบรัฐบาล-ปลัดกระทรวงกลาโหมมอบรางวัลโครงการ “การประกวดการสร้างสรรค์งานเป็นภาพ Infographic Design”


วันพุธที่ 18 กันยายน 2567
ปลัดกระทรวงกลาโหมมอบรางวัลโครงการ “การประกวดการสร้างสรรค์งานเป็นภาพ Infographic Design”
วันอังคารที่ ๑๗ กันยายน ๒๕๖๗ เวลา ๑๐.๓๐ นาฬิกา สำนักงานเลขานุการสำนักงานปลัดกระทรวงกลาโหม จัดพิธีมอบรางวัลโครงการ “การประกวดการสร้างสรรค์งานเป็นภาพ Infographic Design” ในหัวข้อ “สำนึกในพระมหากรุณาธิคุณและถวายความจงรักภักดีเทิดทูนสถาบันพระมหากษัตริย์"
โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี และหัวหน้าหน่วยขึ้นตรงต่อสำนักงานปลัดกระทรวงกลาโหม ร่วมเป็นเกียรติในการมอบรางวัลให้กับผู้ชนะการประกวดในครั้งนี้สำนักงานเลขานุการสำนักงานปลัดกระทรวงกลาโหม ได้ดำเนินการจัดกิจกรรมการประกวดการสร้างสรรค์งานเป็นภาพ Infographic Design” ซึ่งเป็นการดำเนินการต่อยอดและขยายผล เป็นปีที่ ๔ ติดต่อกัน โดยมีวัตถุประสงค์เพื่อปลูกจิตสำนึกให้เยาวชนและประชาชนทั่วไป ตลอดจนสมาชิกเครือข่ายงานความมั่นคงของสำนักงานปลัดกระทรวงกลาโหม ได้ร่วมแสดงความจงรักภักดีและเทิดทูนสถาบันพระมหากษัตริย์ โดยการน้อมนำพระราชกรณียกิจของพระบาทสมเด็จพระเจ้าอยู่หัวและสถาบันพระมหากษัตริย์ มาดำเนินการสร้างสรรค์เป็นชิ้นงานเพื่อส่งเข้าประกวดสำหรับรายชื่อผู้ได้รับรางวัลการจัดการประกวดการสร้างสรรค์งานเป็นภาพ Infographic Design แบ่งเป็น ๔ กลุ่ม ๆ ละหัวข้อการประกวด ประกอบด้วย
กลุ่มที่ ๑ หัวข้อ “โครงการอันเนื่องมาจากพระราชดำริเพื่อประชาชนไทย” รางวัลชนะเลิศ ได้แก่ น.ส.จิตรพัตรา เชื้อสีนนตรี นักศึกษา ระดับชั้น ปวช.๓ วิทยาลัยเทคโนโลยีอีสานเหนือ จังหวัดอุดรธานี
กลุ่มที่ ๒ หัวข้อ “ความภูมิใจในสถาบันพระมหากษัตริย์ของชาติไทย” รางวัลชนะเลิศ ได้แก่ น.ส.ธัญลักษณ์ ภัยระงับ นักศึกษา ระดับชั้น ปวส.๒ วิทยาลัยเทคโนโลยีอีสานเหนือ จังหวัดอุดรธานี
กลุ่มที่ ๓ หัวข้อ “พระมหากรุณาธิคุณของในหลวง และพระราชินีต่อปวงชนชาวไทย” รางวัลชนะเลิศ ได้แก่ นายพิริยะ กาญจนคงคา อาจารย์ มหาวิทยาลัยแม่โจ้ จังหวัดเชียงใหม่
กลุ่มที่ ๔ หัวข้อ “จิตอาสาเพื่อประชาชน” รางวัลชนะเลิศ ได้แก่ นายบุลากร ปาอนันต์ พนักงานพิมพ์ กลุ่มงานบริการ สังกัด สำนักงานสนับสนุน สำนักงานปลัดกระทรวงกลาโหม (สสน.สป.)
ทั้งนี้ สำนักงานเลขานุการสำนักงานปลัดกระทรวงกลาโหม จะนำผลงานที่ผ่านการประกวดไปเผยแพร่ประชาสัมพันธ์ในทุกช่องทาง เพื่อเป็นการรณรงค์ให้ประชาชนทั่วไปเกิดความจงรักภักดีและเทิดทูนสถาบันพระมหากษัตริย์ต่อไป

ที่มา : https://www.thaigov.go.th/news/contents/details/88142