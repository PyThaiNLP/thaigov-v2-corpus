รัฐบาลไทย-ข่าวทำเนียบรัฐบาล-ยุติธรรม​ จับมือ สาธารณสุข​ ลงนาม MOU การเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข 


วันพุธที่ 18 กันยายน 2567
18/09/2567
พิมพ์
ยุติธรรม​ จับมือ สาธารณสุข​ ลงนาม MOU การเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข
ยุติธรรม​ จับมือ สาธารณสุข​ ลงนาม MOU การเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข
ในวันอังคารที่ ๑๗ กันยายน ๒๕๖๗ เวลา ๑๓.๓๐ น. นางพงษ์สวาท นีละโยธิน ปลัดกระทรวงยุติธรรม พร้อมด้วย​ นายแพทย์โอภาส การย์กวินพงศ์ ปลัดกระทรวงสาธารณสุข ร่วมลงนามบันทึกข้อตกลงความร่วมมือการเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข (MOU) ระหว่าง กระทรวงสาธารณสุข กับ กระทรวงยุติธรรม โดยมี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานสักขีพยาน และมี นพ.สุรโชค ต่างวิวัฒน์ รองปลัดกระทรวงสาธารณสุข นายสหการณ์ เพ็ชรนรินทร์ อธิบดีกรมราชทัณฑ์ เข้าร่วม ณ ห้องประชุมชัยนาทนเรนทร ชั้น ๒ อาคาร ๑ อาคารสำนักงานปลัดกระทรวงสาธารณสุข
โอกาส​นี้ ปลัดกระทรวงยุติธรรม กล่าวว่า กระทรวงยุติธรรมโดยกรมราชทัณฑ์มีผู้ต้องขังในความควบคุมดูแลทั่วประเทศในเรือนจำและทัณฑสถาน ๑๔๓ แห่ง ณ วันนี้ ประมาณ ๓๐๐,๐๐๐ คน ซึ่งจะมีผู้ต้องขังรับตัวเข้าใหม่ในแต่ละปีประมาณ ๑๙๐,๐๐๐ คน และปล่อยตัวประมาณ ๑๗๐,๐๐๐ คน จะเห็นได้ว่าประชากรกลุ่มนี้มีการหมุนเวียนตลอดเวลา ซึ่งข้อมูลด้านสุขภาพเป็นข้อมูลที่สำคัญสำหรับการดูแลที่ต่อเนื่อง เพราะในส่วนของกรมราชทัณฑ์จะต้องเตรียมความพร้อมเพื่อให้ทราบข้อมูลสุขภาพที่ถูกต้อง เพื่อดูแล และส่งต่อข้อมูลสุขภาพระหว่างที่กรมราชทัณฑ์ดูแลไปสู่ระบบสาธารณสุขเมื่อพ้นโทษ ซึ่งการสร้างการเชื่อมต่อข้อมูลสุขภาพแบบไร้รอยต่อจะเป็นประโยชน์อย่างมากต่อตัวผู้ต้องขัง ดังนั้น ตามที่กระทรวงสาธารณสุขได้พัฒนาระบบสุขภาพดิจิทัลบน Digital Health Platform ของกระทรวงสาธารณสุข เพื่อให้ประชาชนทุกคนเข้าถึงบริการ ด้านสาธารณสุขอย่างทั่วถึงในทุกพื้นที่ โดยมีการพัฒนาระบบสุขภาพดิจิทัลให้มีการเชื่อมโยงข้อมูล บริการด้านสาธารณสุข จากหน่วยบริการทั้งภาครัฐ และเอกชนอย่างมีคุณภาพ และมีมาตรการด้านความปลอดภัย ซึ่งบันทึกข้อตกลงความร่วมมือฉบับนี้จะสนับสนุนให้การพัฒนาระบบสุขภาพดิจิทัลบน Digital Health Platform ของกระทรวงสาธารณสุข ระหว่างกระทรวงสาธารณสุขกับกระทรวงยุติธรรมจะครอบคลุม เรือนจำ และทัณฑสถานทั่วประเทศ และเป็นประโยชน์ต่อบุคลากรทางการแพทย์ทั้งในส่วนของกระทรวงสาธารณสุข และกรมราชทัณฑ์ ในการดูแลสุขภาพผู้ต้องขังอย่างไร้รอยต่อและพัฒนาระบบฐานข้อมูลสุขภาพต่อไป

ที่มา : https://www.thaigov.go.th/news/contents/details/88136