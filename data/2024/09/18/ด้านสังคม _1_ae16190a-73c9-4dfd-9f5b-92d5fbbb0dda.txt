รัฐบาลไทย-ข่าวทำเนียบรัฐบาล-“วราวุธ” ส่ง ทีม พม. สำรวจ-ช่วยเหลือ กลุ่มเปราะบาง-ประชาชน ประสบภัยน้ำท่วม ม.พะเยา พร้อมเฝ้าระวังพื้นที่เสี่ยง ชี้ แจ้งสายด่วน พม. 1300 ได้ 24 ชม.


วันพุธที่ 18 กันยายน 2567
“วราวุธ” ส่ง ทีม พม. สำรวจ-ช่วยเหลือ กลุ่มเปราะบาง-ประชาชน ประสบภัยน้ำท่วม ม.พะเยา พร้อมเฝ้าระวังพื้นที่เสี่ยง ชี้ แจ้งสายด่วน พม. 1300 ได้ 24 ชม.
“วราวุธ” ส่ง ทีม พม. สำรวจ-ช่วยเหลือ กลุ่มเปราะบาง-ประชาชน ประสบภัยน้ำท่วม ม.พะเยา พร้อมเฝ้าระวังพื้นที่เสี่ยง ชี้ แจ้งสายด่วน พม. 1300 ได้ 24 ชม.
วันที่ 17 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากศูนย์ปฏิบัติการ ศรส.พม. ซึ่งมีหน้าที่กำกับ ติดตาม ประสานงาน รวบรวมข้อมูลสถานการณ์อุทกภัยและข้อมูลภาคีเครือข่ายทุกภาคส่วน วางแผนการให้ความช่วยเหลือกลุ่มเปราะบาง รวมทั้งประชาชนผู้ประสบภัยทั้งระยะสั้น ระยะกลาง ระยะยาว โดยมี นายอนุกูล ปีดแก้ว ปลัดกระทรวง พม. เป็นที่ปรึกษา และนายโชคชัย วิเชียรชัยยะ รองปลัดกระทรวง พม. เป็นผู้อำนวยการศูนย์ฯ ถึงเหตุการณ์อุทกภัยในพื้นที่ตำบลแม่กา อำเภอเมืองพะเยา จังหวัดพะเยา เนื่องจากน้ำป่าไหลหลาก เมื่อช่วงเช้ามืดของวันที่ 17 ก.ย.67 ส่งผลให้น้ำในลำห้วยบริเวณหน้ามหาวิทยาลัยพะเยาล้นตลิ่ง เข้าท่วมบริเวณหมู่บ้านและหอพัก ทำให้หอพัก ยานพาหนะ รถจักรยานยนต์ รถยนต์ และข้าวของเครื่องใช้ในบ้านพักอาศัย เครื่องใช้ไฟฟ้า  คอมพิวเตอร์  โน๊ตบุ๊ก ไอแพด  เสื้อผ้าของใช้ส่วนตัว ได้รับความเสียหาย จำนวนมาก
นายวราวุธ กล่าวว่า การให้ความช่วยเหลือขณะนี้มหาวิทยาลัยพะเยา ได้เปิดจุดรับลงทะเบียนผู้ประสบปัญหาอุทกภัย เพื่อคัดกรองสภาพปัญหาและผู้ได้รับบาดเจ็บในเบื้องต้น และมีการรับแจ้งความประสงค์เข้าพักที่ศูนย์พักพิงมหาวิทยาลัยพะเยา และส่งต่อผู้ที่ได้รับบาดเจ็บเข้ารับการรักษาที่โรงพยาบาล มหาวิทยาลัยพะเยา จำนวน 1 ราย  ทางมหาวิทยาลัยพะเยาจัดตั้งศูนย์พักพิงซึ่ง เป็นหอพักในมหาวิทยาลัย จำนวน 2 อาคาร ประมาณ 200 เตียง มีผู้ประสงค์เข้าพัก จำนวนหนึ่งแล้ว
ในส่วนของหน่วยงาน พม.หนึ่งเดียว จังหวัดพะเยา ได้สนับสนุนน้ำดื่ม จำนวน 150 แพ็ค รองเท้า และเสื้อผ้าให้กับผู้ประสบภัย พร้อมทั้งสำรวจกลุ่มเปราะบางที่ได้รับผลกระทบ มีการแจ้งเตือนเพื่อช่วยกันเฝ้าระวัง และเตรียมความพร้อมในการเคลื่อนย้ายออกจากพื้นที่เสี่ยง เบื้องต้นพบว่าไม่มีกลุ่มเปราะบางได้รับผลกระทบ เนื่องจากผู้ที่ได้รับผลกระทบเป็นผู้ประกอบการหอพักประมาณ 9 แห่ง และมีนิสิตในหอพักดังกล่าวได้รับผลกระทบ รวม 228 ราย อย่างไรก็ตาม หากต้องการความช่วยเหลือเร่งด่วน สามารถโทรมาที่สายด่วน พม. 1300 ของศูนย์เร่งรัดจัดการสวัสดิภาพประชาชน (ศรส.) ได้ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #มหาวิทยาลัยพะเยา #น้ำท่วม #พม

ที่มา : https://www.thaigov.go.th/news/contents/details/88115