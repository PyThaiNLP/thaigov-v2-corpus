รัฐบาลไทย-ข่าวทำเนียบรัฐบาล-​กระทรวงกลาโหมจัดพิธีต้อนรับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม


วันพุธที่ 18 กันยายน 2567
​กระทรวงกลาโหมจัดพิธีต้อนรับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม
เมื่อวันจันทร์ที่ ๑๖ กันยายน ๒๕๖๗ ในเวลา ๑๐.๐๐ น. กระทรวงกลาโหม จัดพิธีต้อนรับ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม
ในโอกาสเข้ารับตำแหน่งและปฏิบัติหน้าที่รัฐมนตรีว่าการกระทรวงกลาโหม โดยมี พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม
พลเอก สนิธชนก สังขจันทร์ ปลัดกระทรวงกลาโหม พร้อมด้วยผู้บัญชาการเหล่าทัพ และคณะนายทหารชั้นผู้ใหญ่ในสังกัดกระทรวงกลาโหม เข้าร่วมพิธีอย่างพร้อมเพรียงกันสำหรับพิธีสักการะสิ่งศักดิ์สิทธิ์ ประกอบด้วย พิธีสักการะองค์พระหลักเมือง ณ ศาลหลักเมือง พิธีสักการะสิ่งศักดิ์สิทธิ์ ในศาลาว่าการกลาโหม ได้แก่ อารักขเทวสถาน เจ้าพ่อหอกลอง พระบรมรูปหล่อสมเด็จพระนเรศวรมหาราช พระบวรฉายาสาทิสลักษณ์พระบาทสมเด็จพระปิ่นเกล้าเจ้าอยู่หัว รูปหล่อจอมพลและมหาอำมาตย์เอกเจ้าพระยาสุรศักดิ์มนตรี (เจิม แสง - ชูโต) พระรูปหล่อจอมพลสมเด็จ พระราชปิตุลาบรมพงศาภิมุขเจ้าฟ้าภาณุรังษีสว่างวงศ์ฯ พระบรมรูปหล่อพระบามสมเด็จพระจุลจอมเกล้า
จากนั้นเวลา ๑๐.๓๐ นาฬิกา ประกอบพิธีตรวจแถวกองทหารเกียรติยศผสม 3 เหล่าทัพ ณ ลานอเนกประสงค์ ในศาลาว่าการกลาโหม และเข้ารับฟังการบรรยายสรุปภารกิจของกระทรวงกลาโหม ได้แก่ วาระงานสำคัญของรองนายกรัฐมนตรี และรัฐมนตรีว่าการกระทรวงกลาโหม และงานสำคัญเร่งด่วนของกระทรวงกลาโหม ที่ต้องดำเนินการ ต่อไป

ที่มา : https://www.thaigov.go.th/news/contents/details/88135