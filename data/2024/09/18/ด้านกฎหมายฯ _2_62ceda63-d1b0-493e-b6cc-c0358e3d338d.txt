รัฐบาลไทย-ข่าวทำเนียบรัฐบาล-รมว.ยุติธรรม เปิดงานสัมมนานานาชาติ สัปดาห์การระงับข้อพิพาททางเลือก ประจำปี พ.ศ. ๒๕๖๗ (Thailand ADR Week 2024)


วันพุธที่ 18 กันยายน 2567
18/09/2567
พิมพ์
รมว.ยุติธรรม เปิดงานสัมมนานานาชาติ สัปดาห์การระงับข้อพิพาททางเลือก ประจำปี พ.ศ. ๒๕๖๗ (Thailand ADR Week 2024)
รมว.ยุติธรรม เปิดงานสัมมนานานาชาติ สัปดาห์การระงับข้อพิพาททางเลือก ประจำปี พ.ศ. ๒๕๖๗ (Thailand ADR Week 2024)
ในวันพุธที่ ๑๘ กันยายน ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงานสัมมนานานาชาติ สัปดาห์การระงับข้อพิพาททางเลือก ประจำปี พ.ศ. ๒๕๖๗ (Thailand ADR Week 2024) โดยมี นางพงษ์สวาท นีละโยธิน ปลัดกระทรวงยุติธรรม พร้อมด้วย นางสาวมัชฌิมธร คัมภิรานนท์ รักษาการผู้อำนวยการสถาบันอนุญาโตตุลาการ ดร.โมฮัมเหม็ด อับเดลวาฮับ ตลอดจนผู้แทนองค์กรเครือข่ายภาครัฐและภาคเอกชน และคณะวิทยากรจากนานาประเทศ เข้าร่วมงาน ณ ห้องแกรนด์บอลรูม โรงแรม อนันตรา สยาม กรุงเทพมหานคร
รัฐมนตรีว่าการกระทรวงยุติธรรม กล่าวว่า งานสัมมนาสัปดาห์การระงับข้อพิพาททางเลือก จัดขึ้นครั้งแรกในปี พ.ศ. ๒๕๖๑ โดยในปีนี้จัดขึ้นเป็นครั้งที่ ๖ ในหัวข้อ “แนวโน้มที่เกิดขึ้นใหม่ในการระงับข้อพิพาททางเลือก: การกำหนดอนาคตของกระบวนการระงับข้อพิพาทผ่านการพัฒนาในระดับนานาชาติและระดับภูมิภาค” สำหรับความยุติธรรมแม้จะมีความเป็นนามธรรมสูง แต่ความยุติธรรมมีความสำคัญยิ่งในการรวมตัวเป็นสังคมและประเทศชาติ เมื่อเกิดความขัดแย้ง มีข้อพิพาทหรือมีคดีความขึ้น เป้าประสงค์สูงสุดในการระงับความขัดแย้งหรือข้อพิพาทของคู่ความ คือ ความยุติธรรม ไม่ว่าจะเป็นกระบวนการยุติธรรมกระแสหลักที่ตัดสินโดยศาลยุติธรรม หรือกระบวนการยุติธรรมทางเลือก เป้าหมายก็คือความเชื่อมั่นของประชาชน
ทั้งนี้ ภายหลังโรคระบาดโควิด-๑๙ ยังไม่ปลอดภัยจากภยันตรายโดยสิ้นเชิง นั่นแสดงให้เห็นว่า สภาวการณ์เช่นนี้ย่อมก่อให้เกิดปัญหาการไม่สามารถปฏิบัติตามสัญญาต่าง ๆ และสถานการณ์ฉุกเฉินอาจก่อให้เกิดอุปสงค์จำนวนมากสำหรับสินค้าบางชนิดโดยฉับพลัน สถานการณ์ต่าง ๆ เหล่านี้ต้องการการตอบสนองอย่างเข้มแข็งจากกระบวนการระงับข้อพิพาททางเลือก (Alternative Dispute Resolution) เพื่อการระงับข้อพิพาทได้อย่างทันท่วงทีและเป็นธรรม ด้วยเหตุนี้กระบวนการระงับข้อพิพาททางเลือกจึงต้องมีความยืดหยุ่นเพื่อตอบสนองต่อสถานการณ์ใหม่ ๆ ได้ ซึ่งการระงับข้อพิพาททางเลือกมีความสำคัญมากขึ้น ได้ตอบสนองต่อเหตุการณ์ช่วงโรคระบาดโควิด-๑๙ ตลอดจนโลกยุคภายหลังโควิด-๑๙ คือ การพัฒนาเทคโนโลยีและนำมาปรับใช้กับกลไกการระงับข้อพิพาทที่มีอยู่ เพื่อตอบสนองต่อสภาพแวดล้อมที่เปลี่ยนแปลงไป เพื่อจัดให้สามารถดำเนินกระบวนการพิจารณาคดีได้เสมือนจริง พร้อมด้วยกระบวนการที่ชอบธรรมและการป้องกันข้อมูลต่าง ๆ เพื่อสนับสนุนการเปลี่ยนแปลงเช่นว่านี้ สิ่งเหล่านี้นำมาซึ่งการเปลี่ยนแปลงที่สำคัญในกระบวนการอนุญาโตตุลาการและการประนอมข้อพิพาท ซึ่งนอกจากจะเป็นการเพิ่มโอกาสในการเข้าถึงความยุติธรรมแล้ว ยังเป็นการลดภาระค่าใช้จ่ายที่เกี่ยวข้องกับกระบวนการให้เป็นไปโดยสะดวกยิ่งขึ้น เป็นการลดภาระค่าใช้จ่ายในการเดินทาง ช่วยลดภาระของศาลยุติธรรม ช่วยให้คู่กรณีสามารถหาทางออกที่เป็นประโยชน์ร่วมกันได้อย่างมีประสิทธิภาพและรวดเร็ว
สำหรับงานสัมมนาสัปดาห์การระงับข้อพิพาททางเลือกในครั้งนี้ เปิดโอกาสให้มีการรวมตัวกันระหว่างผู้พิพากษา ผู้กำหนดนโยบาย สถาบันอนุญาโตตุลาการ ผู้ประกอบวิชาชีพการระงับข้อพิพาททางเลือก นักวิชาการและผู้ใช้กระบวนการระงับข้อพิพาทในเวทีเดียวกัน เพื่อหารือเกี่ยวกับประเด็นที่สำคัญซึ่งจะกำหนดแนวทางสำหรับการระงับข้อพิพาททางเลือกต่อไป และได้รับเกียรติจากวิทยากรจากทั่วทุกมุมโลกมาร่วมงาน ทั้งจากอียิปต์ กรุงนิวยอร์ก ลอนดอน เจนีวา สิงคโปร์ ฮ่องกง และศรีลังกา เป็นต้น ซึ่งจะเป็นการยืนยันว่างานสัมมนาในครั้งนี้ จะสามารถแสดงให้ทุกท่านได้เห็นโลกทัศน์ที่มีความแตกต่างกัน ทั้งจากมุมมองในระดับนานาชาติและในระดับภูมิภาค เพื่อการหารือถึงข้อแตกต่าง การแสดงความเห็นต่าง และชี้ให้เห็นถึงข้อที่สอดคล้องกันในระบบกฎหมายว่าด้วยการระงับข้อพิพาททางเลือกของแต่ละประเทศ
สิ่งที่เป็นประเด็นท้าทายที่สำคัญ คือ การพัฒนาทางเทคโนโลยีที่ก้าวกระโดด การนำปัญญาประดิษฐ์มาใช้ในกระบวนการยุติธรรมทางเลือก ซึ่งเป็นแนวโน้มที่เกิดขึ้นจริงและกำลังพัฒนาอย่างต่อเนื่อง เช่น การจัดการกระบวนการออนไลน์โดยใช้ AI ช่วยในการจัดการประชุมออนไลน์ การวิเคราะห์เอกสาร การคัดเลือกผู้ไกล่เกลี่ยหรืออนุญาโตตุลาการ การตรวจสอบความเป็นกลาง การแปลภาษาแบบเรียลไทม์ การทำนายผลลัพธ์ของคดีโดย AI การใช้ AI วิเคราะห์อารมณ์และความรู้สึกเพื่อช่วยให้ผู้ไกล่เกลี่ยเข้าใจอารมณ์ของคู่กรณีได้ดีขึ้น การสร้างทางเลือกในการระงับข้อพิพาทโดยใช้ AI เป็นต้น
ข้อท้าทายอีกประการหนึ่ง คือ การให้ความสำคัญกับความหลากหลายของสถาบันระงับข้อพิพาททางเลือกและการเปิดโอกาสให้ผู้เชี่ยวชาญจากหลากหลายภูมิหลังได้มีส่วนร่วมในกระบวนการระงับข้อพิพาทางเลือกมากขึ้น ทั้งความหลากหลายทางเชื้อชาติและวัฒนธรรม เพิ่มการมีส่วนร่วมของผู้หญิงและเพศทางเลือกในบทบาทอนุญาโตตุลาการและผู้ไกล่เกลี่ย ความหลากหลายทางอายุของอนุญาโตตุลาการและผู้ไกล่เกลี่ย ตลอดจนความหลากหลายของภูมิหลังทางวิชาชีพ และสิ่งสำคัญประการสุดท้าย คือ การให้ความสำคัญกับความเชี่ยวชาญเฉพาะด้านของอนุญาโตตุลาการและผู้ไกล่เกลี่ย ทั้งนี้ ด้วยความร่วมมือของทุกท่าน เชื่อมั่นว่าจะสามารถสร้างมาตรฐานการระงับข้อพิพาททางเลือกของแต่ละประเทศให้อยู่ในมาตรฐานที่ทัดเทียมกัน และนำไปสู่การพัฒนาระบบการระงับข้อพิพาททางเลือกที่มีประสิทธิภาพ

ที่มา : https://www.thaigov.go.th/news/contents/details/88144