รัฐบาลไทย-ข่าวทำเนียบรัฐบาล-กระทรวงกลาโหมขานรับนโยบายรัฐบาล บูรณาการความช่วยเหลือจากทุกเหล่าทัพเข้าช่วยเหลือพี่น้องประชาชนที่ได้รับผลกระทบจากสถานการณ์น้ำท่วมในพื้นที่จังหวัดเชียงราย


วันพุธที่ 18 กันยายน 2567
กระทรวงกลาโหมขานรับนโยบายรัฐบาล บูรณาการความช่วยเหลือจากทุกเหล่าทัพเข้าช่วยเหลือพี่น้องประชาชนที่ได้รับผลกระทบจากสถานการณ์น้ำท่วมในพื้นที่จังหวัดเชียงราย
เมื่อวันศุกร์ที่ 13 กันยายน 2567  นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม
ได้เดินทางลงพื้นที่เพื่อตรวจเยี่ยมสถานการณ์และแก้ปัญหาน้ำท่วมในจังหวัดเชียงราย
และได้สั่งการให้กองทัพ นำกำลังพล และยุทโธปกรณ์ที่มีความเหมาะสมกับพื้นที่เข้าช่วยเหลือประชาชนอย่างต่อเนื่อง พร้อมทั้งได้เดินทางไปให้กำลังใจประชาชนในพื้นที่ด่านศุลกากรแม่สาย ศูนย์พักพิงชั่วคราว วัดพรหมวิหาร ตำบลเวียงพางคำ อำเภอแม่สาย จังหวัดเชียงราย โดยได้มอบถุงยังชีพให้แก่ประชาชนที่ได้รับผลกระทบ เพื่อประทังความเดือดร้อน
สำหรับภารกิจการช่วยเหลือผู้ประสบอุทกภัยในครั้งนี้ เป็นการบูรณาการความร่วมมือจากทุกภาคส่วน
ทั้งกระทรวงกลาโหม ส่วนราชการในพื้นที่ และภาคเอกชน เพื่อให้ความช่วยเหลือเป็นไปอย่างทันท่วงที และได้สั่งการให้ดำเนินการต่อเนื่องตลอด 24 ชั่วโมง จนกว่าสถานการณ์จะเข้าสู่ภาวะปกติ

ที่มา : https://www.thaigov.go.th/news/contents/details/88109