รัฐบาลไทย-ข่าวทำเนียบรัฐบาล-รองนายกฯ “ภูมิธรรม” ประชุม ศปช.นัดแรก หวังให้การทำงานของศูนย์ฯ เป็นไปอย่างบูรณาการแบบเบ็ดเสร็จ ยึดประชาชนเป็นที่ตั้ง แก้ไขปัญหาอย่างเป็นรูปธรรม ทันท่วงที เน้นให้ประชาชนปลอดภัย


วันพุธที่ 18 กันยายน 2567
18/09/2567
พิมพ์
รองนายกฯ “ภูมิธรรม” ประชุม ศปช.นัดแรก หวังให้การทำงานของศูนย์ฯ เป็นไปอย่างบูรณาการแบบเบ็ดเสร็จ ยึดประชาชนเป็นที่ตั้ง แก้ไขปัญหาอย่างเป็นรูปธรรม ทันท่วงที เน้นให้ประชาชนปลอดภัย
รองนายกฯ “ภูมิธรรม” ประชุม ศปช.นัดแรก หวังให้การทำงานของศูนย์ฯ เป็นไปอย่างบูรณาการแบบเบ็ดเสร็จ ยึดประชาชนเป็นที่ตั้ง แก้ไขปัญหาอย่างเป็นรูปธรรม ทันท่วงที เน้นให้ประชาชนปลอดภัยในชีวิตและทรัพย์สิน
วันนี้ (18 กันยายน 2567) เวลา 10.10 น. ณ ห้องประชุม 108 ชั้น 1 สำนักงานปลัดนายกรัฐมนตรี ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม เป็นประธานการประชุมศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) ครั้งที่ 1 โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และผู้แทนหน่วยงานที่เกี่ยวข้องเข้าร่วมประชุม
นายภูมิธรรม เวชยชัย กล่าวก่อนการประชุมว่า วันนี้มีเรื่องสำคัญเร่งด่วนที่ประชาชนกำลังประสบภัยพิบัติทางภาคเหนือและภาคอีสานซึ่งการดำเนินการครั้งนี้ได้เข้ามาช่วยเหลือ คลี่คลายไปส่วนหนึ่งแล้ว ขณะนี้เท่าที่ทราบจะมีพายุเข้ามาอีก 1 ลูก ซึ่งในความเป็นจริงพายุมีอยู่ทั้งหมด 3 ลูก 2 ลูกในพื้นที่ภาคเหนือ และอีก 1 ลูกจะเข้าในพื้นที่ภาคเหนือและภาคอีสานแต่ยังไม่ถึงขั้นเป็นพายุโซนร้อน แต่อาจจะเป็นเพียงพายุดีเปรสชัน แต่อย่างไรก็ต้องประเมินสถานการณ์ว่าหนักเบาเพียงใด ซึ่งสิ่งสำคัญตอนนี้จะต้องทำเรื่องเก่าที่ยังค้างอยู่ให้บรรลุ เพราะประชาชนประสบปัญหาและกำลังรอการเยียวยาอยู่แต่เมื่อสถานการณ์เกิดขึ้นเป็นลูกระนาดจำเป็นจะต้องดูทิศทางและรายละเอียดให้ตรงกัน โดยนายกรัฐมนตรีได้มอบหมายให้ดำเนินการอย่างรวดเร็ว รวมไปถึงต้องเตรียมพร้อมชี้เป้าแต่ละจุดบูรณาการทุกหน่วยงานเพื่อเข้าช่วยเหลืออย่างรวดเร็ว ซึ่งคณะกรรมการชุดนี้ตั้งขึ้นมาเพื่อเป็นศูนย์อำนวยการเพื่อดำเนินการในทางปฏิบัติทั้งหมด และขอให้เป็น ศูนย์ one stop service ในการแก้ไขปัญหา
โดยที่ประชุมเห็นชอบการจัดตั้งคณะทำงานศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) เพื่อให้การอำนวยการบริหารสถานการณ์อุทกภัย วาตภัย และดินโคลนถล่มดำเนินไปอย่างเป็นระบบมีการบูรณาการทุกภาคส่วนอย่างมีประสิทธิภาพ โดยมี ปลัดสำนักนายกรัฐมนตรี เป็นประธานคณะทำงาน นายภูมินทร ปลั่งสมบัติ ผู้ทรงคุณวุฒิพิเศษประจำสำนักนายกรัฐมนตรี เป็นรองประธานคณะทำงาน นายชยันต์ เมืองสง รองเลขาธิการสำนักงานทรัพยากรน้ำแห่งชาติ เป็นรองประธานคณะทำงาน นางกอบเพชร หาญพัฒนพาณิชย์ ผู้ตรวจราชการสำนักนายกรัฐมนตรี เป็นรองประธานคณะทำงาน และมีผู้อำนวยการสำนักแผนงานและกิจการพิเศษ สำนักงานปลัดสำนักนายกรัฐมนตรี เป็นคณะทำงานและเลขานุการ และผู้แทนกรมป้องกันและบรรเทาสาธารณภัย ผู้แทนสำนักงานทรัพยากรน้ำแห่งชาติ ผู้แทนกรมชลประทาน เป็นคณะทำงานและเลขานุการร่วม ทั้งนี้ ที่ประชุมเห็นชอบแต่งตั้งให้กรมประชาสัมพันธ์ เป็นโฆษกประจำศูนย์ฯ
นอกจากนี้ ที่ประชุมยังเห็นชอบรูปแบบรายงานการติดตามสถานการณ์ โดยให้ทุกหน่วยงานรายงานสถานการณ์ประจำวันส่งเข้าไลน์กลุ่มคณะทำงานก่อนเวลา 12.00 น. ของทุกวัน และเห็นชอบแนวทางการจ่ายเงินเยียวยา ในกรณีพิเศษ และมาตรการบรรเทาภาระค่าไฟฟ้า รวมถึงเห็นชอบการมอบอำนาจให้ ผอ.ศปช. ปฏิบัติหน้าที่แทน ศปช. ทั้งนี้ เพื่อให้การดำเนินการของ ศปช. เป็นไปอย่างรวดเร็ว ทันต่อสถานการณ์
นายภูมิธรรม เวชยชัย ย้ำให้การทำงานของศูนย์ฯ เป็นไปอย่างบูรณาการจากทุกภาคส่วนแบบเบ็ดเสร็จ ขอให้ทุกคนทำงานอย่างเต็มที่ ยึดประชาชนเป็นที่ตั้ง กำชับให้การทำงานของศูนย์ฯ เป็นไปอย่างเป็นรูปธรรม เข้าถึงการช่วยเหลือ แก้ไขปัญหาอย่างทันท่วงที เน้นให้ประชาชนปลอดภัยในชีวิตและทรัพย์สิน ช่วยเหลือและเยียวยาอย่างรวดเร็ว เพื่อให้ประชาชนมีขวัญกำลังใจที่ดี

ที่มา : https://www.thaigov.go.th/news/contents/details/88128