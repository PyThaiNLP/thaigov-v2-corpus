รัฐบาลไทย-ข่าวทำเนียบรัฐบาล-"วราวุธ" เผยข่าวดี ขยายเวลาขึ้นทะเบียนคนพิการ ไปถึง 3 ธ.ค.67 รักษาสิทธิเงินหมื่น


วันพุธที่ 18 กันยายน 2567
"วราวุธ" เผยข่าวดี ขยายเวลาขึ้นทะเบียนคนพิการ ไปถึง 3 ธ.ค.67 รักษาสิทธิเงินหมื่น
"วราวุธ" เผยข่าวดี ขยายเวลาขึ้นทะเบียนคนพิการ ไปถึง 3 ธ.ค.67 รักษาสิทธิเงินหมื่น
วันที่ 18 ก.ย.67 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีที่คณะรัฐมนตรีมีมติเมื่อวันที่  17 กันยายน 2567 เห็นชอบเงินที่จะมอบให้พี่น้องประชาชนกลุ่มเปราะบาง เป็นกลุ่มแรก รายละ 10,000 บาทนั้น สำคัญคือเป็นที่น่ายินดีและขอฝากถึงพี่น้องคนพิการทุกคนทั่วประเทศว่าวันนี้รัฐบาลได้ขยายเวลาลงทะเบียนให้กับคนพิการทุกคนทั่วประเทศ ไปจนถึงวันที่ 3 ธันวาคม 2567 เพื่อที่จะได้รับสิทธิในการรับเงิน 10,000 บาท กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) ขอฝากไปถึงพี่น้องประชาชนทั่วประเทศโดยเฉพาะกลุ่มเปราะบาง หรือที่มีสมาชิกในครอบครัวเป็นคนพิการ ขอให้เร่งมาขึ้นทะเบียน ออกบัตรประจำตัวคนพิการ เพื่อที่จะรักษาสิทธิในการรับเงิน 10,000 บาท
ในขณะนี้ กระทรวง พม. ได้ร่วมมือกับกระทรวงสาธารณสุข ในการขึ้นทะเบียนออกบัตรประจำตัวคนพิการ ให้มีความสะดวกรวดเร็วมากยิ่งขึ้น โดยโรงพยาบาลศูนย์ ทุกจังหวัดทั่วประเทศ คนพิการสามารถไปที่โรงพยาบาลศูนย์ เพื่อขึ้นทะเบียนออกบัตรประจำตัวคนพิการได้เป็นวันสต็อปเซอร์วิส ส่วนบางจังหวัดที่ยังดำเนินการไม่ได้ ขอให้เร่งไปขึ้นทะเบียน ทางเจ้าหน้าที่กระทรวง พม. จะเร่งประสานงานเพื่อออกบัตรประจำตัวคนพิการให้กับพี่น้องคนพิการทุกคน เพื่อรักษาสิทธิในการรับเงิน 10,000 บาท
นายวราวุธ กล่าวเพิ่มเติมว่า ทั้งนี้ การขึ้นทะเบียนออกบัตรประจำตัวคนพิการ และที่สำคัญการโอนเงิน 10,000 บาท ให้กับพี่น้องคนพิการทุกคนนั้น ตนได้เน้นย้ำทางกระทรวง พม. และทุกหน่วยงานว่า ต้องดำเนินการด้วยความโปร่งใสและเงิน 10,000 บาท ถึงมือคนพิการ โดยไม่ให้มีการทุจริตเกิดขึ้น ถ้าหากประชาชนพบเห็นสิ่งที่ผิดปกติหรือสิ่งที่ไม่ควรจะเป็น ขอให้แจ้งมาได้ที่ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 และเราจะเร่งดำเนินการและทำให้มั่นใจว่าโครงการนี้ถึงมือคนพิการทุกคนอย่างแท้จริง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม#พมหนึ่งเดียว #คนพิการ #พก #พม #เงิน10000บาท #เงินดิจิทัล

ที่มา : https://www.thaigov.go.th/news/contents/details/88126