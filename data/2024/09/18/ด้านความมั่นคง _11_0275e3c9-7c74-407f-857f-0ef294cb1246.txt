รัฐบาลไทย-ข่าวทำเนียบรัฐบาล-หน่วยทหารเร่งช่วยน้ำป่าไหลหลากในพื้นที่ จ.ลำปาง พร้อมติดตามสถานการณ์น้ำอย่างใกล้ชิด


วันพุธที่ 18 กันยายน 2567
หน่วยทหารเร่งช่วยน้ำป่าไหลหลากในพื้นที่ จ.ลำปาง พร้อมติดตามสถานการณ์น้ำอย่างใกล้ชิด
จากสถานการณ์น้ำป่าไหลหลากเข้าท่วมบ้านเรือนและพื้นที่ทางการเกษตรของประชาชนใน จ.ลำปาง ได้รับความเสียหายรวม 3 อำเภอ ได้แก่ อ.เมืองปาน, อ.เมืองลำปาง และ อ.แม่เมาะ เมื่อช่วงเช้าวันนี้ (18 ก.ย.67) กองทัพบก
โดยศูนย์บรรเทาสาธารณภัย มณฑลทหารบกที่ 32 ได้จัดกำลังพลและยุทโธปกรณ์ จากมณฑลทหารบกที่ 32, ศูนย์การฝึกนักศึกษาวิชาทหาร มณฑลทหารบกที่ 32 และกองพันทหารราบที่ 2 กรมทหารราบที่ 17 เข้าสนับสนุนกองอำนวยการป้องกันและบรรเทาสาธารณภัยจังหวัดลำปาง ร่วมติดตามสถานการณ์น้ำอย่างใกล้ชิด พร้อมทั้งได้ลงพื้นที่ก่อกระสอบทรายทำพนังกั้นน้ำในบริเวณพื้นที่เสี่ยง ที่เป็นที่ลุ่มต่ำและติดกับริมแม่น้ำ รวมทั้งอพยพประชาชนไปยังพื้นที่ปลอดภัยและขนย้ายสิ่งของขึ้นที่สูง ตลอดจนจัดเจ้าหน้าที่เสนารักษ์จากโรงพยาบาลค่ายสุรศักดิ์มนตรีร่วมตรวจสุขภาพประชาชน มอบยาเวชภัณฑ์ และให้คำแนะนำการดูแลป้องกันตนเองจากโรคที่มากับน้ำ เพื่อให้สามารถรับมือและลดความเสียหายจากปริมาณน้ำที่เข้าท่วมในพื้นที่
ทั้งนี้ แม้ว่าปัจจุบันระดับน้ำในพื้นที่มีแนวโน้มที่จะลดลงอย่างต่อเนื่อง แต่ทางมณฑลทหารบกที่ 32 ซึ่งเป็นหน่วยรับผิดชอบในพื้นที่ยังคงเฝ้าระวังสถานการณ์ และเตรียมความพร้อมกำลังพล เครื่องมือและยุทโธปกรณ์ เพื่อให้การช่วยเหลือประชาชนได้ในทันทีที่เกิดเหตุ ซึ่งไม่เพียงแค่ใน จ.ลำปาง เท่านั้น แต่ทุกพื้นที่ทั่วประเทศ หากประชาชนได้รับความเดือดร้อนหรือต้องการขอรับการสนับสนุนในด้านต่างๆ สามารถแจ้งหน่วยทหารในพื้นที่ หรือติดต่อผ่านทางหมายเลขโทรศัพท์ ได้แก่ ศูนย์บรรเทาสาธารณภัยกองทัพบก ในพื้นที่ส่วนกลาง และ กทม. โทร. 02-297-7648-9, กองทัพภาคที่ 1 พื้นที่ภาคกลาง โทร. 02-280-3977, กองทัพภาคที่ 2 พื้นที่ภาคตะวันออกเฉียงเหนือ โทร. 044-245-946, กองทัพภาคที่ 3 พื้นที่ภาคเหนือ โทร. 055-242-859 และกองทัพภาคที่ 4 ในพื้นที่ภาคใต้ โทร. 075-383-405 ได้ตลอด 24 ชม.
ศูนย์ประชาสัมพันธ์กองทัพบก โดยทีมโฆษกกองทัพบก, 18 กันยายน 2567

ที่มา : https://www.thaigov.go.th/news/contents/details/88140