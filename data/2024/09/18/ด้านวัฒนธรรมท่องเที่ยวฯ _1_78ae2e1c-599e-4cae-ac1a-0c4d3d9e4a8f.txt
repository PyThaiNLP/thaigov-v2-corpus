รัฐบาลไทย-ข่าวทำเนียบรัฐบาล-แสดงความยินดี วธ.ประกาศผล 8 สำนักงานวัฒนธรรมจังหวัดดีเด่น ปี 2567


วันพุธที่ 18 กันยายน 2567
แสดงความยินดี วธ.ประกาศผล 8 สำนักงานวัฒนธรรมจังหวัดดีเด่น ปี 2567
แสดงความยินดี วธ.ประกาศผล 8 สำนักงานวัฒนธรรมจังหวัดดีเด่น ปี 2567
แสดงความยินดี วธ.ประกาศผล 8 สำนักงานวัฒนธรรมจังหวัดดีเด่น ปี 2567
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) เป็นองค์กรที่ดำเนินงานด้านศาสนา ศิลปะ และวัฒนธรรม ภายใต้วิสัยทัศน์ “วัฒนธรรมและความคิดสร้างสรรค์ มีบทบาทนำในการพัฒนาเศรษฐกิจและสังคมไทย” โดยมีพันธกิจในการเทิดทูนสถาบันหลักของชาติ สืบสานศิลปวัฒนธรรม และวิถีชีวิตดีงามของสังคมไทย ส่งเสริมเศรษฐกิจวัฒนธรรมเพื่อสร้างคุณค่าทางสังคมและมูลค่าทางเศรษฐกิจ พัฒนาความสัมพันธ์ด้านวัฒนธรรมกับต่างประเทศและส่งเสริมบทบาททางวัฒนธรรมของไทยในเวทีโลก ดังนั้น หน่วยงานทั้งส่วนกลางและส่วนภูมิภาค โดยเฉพาะสำนักงานวัฒนธรรมจังหวัด (สวจ.) ทั่วประเทศ ถือว่ามีบทบาทสำคัญในการขับเคลื่อนงานวัฒนธรรมในส่วนภูมิภาค ด้วยการแปลงนโยบายของรัฐบาล และ วธ. ไปสู่การปฏิบัติ รวมทั้งดำเนินงานบูรณาการความร่วมมือจากภาคีเครือข่ายทุกภาคส่วนและการให้บริการประชาชนในพื้นที่ต่าง ๆ ทั่วประเทศ ซึ่งได้ทุ่มเททั้งกำลังกาย สติปัญญา และกำลังทรัพย์ ทำให้ชุมชน สังคม มีความเข้มแข็งในมิติทางวัฒนธรรมและส่งผลให้การดำเนินงานด้านวัฒนธรรมประสบความสำเร็จตามเป้าหมาย
รมว.วธ. กล่าวอีกว่า วธ.มีโครงการคัดเลือกสำนักงานวัฒนธรรมจังหวัดดีเด่นประจำปี เพื่อยกย่องเชิดชูเกียรติสำนักงานวัฒนธรรมจังหวัดที่สามารถขับเคลื่อนงานวัฒนธรรมในพื้นที่ได้อย่างมีประสิทธิภาพ เป็นรูปธรรม และได้รับการยอมรับจากผู้บริหารหน่วยงาน องค์กรภาครัฐ ภาคเอกชน และเครือข่ายทางวัฒนธรรม รวมถึงส่งเสริมและผลักดันให้สำนักงานวัฒนธรรมจังหวัด มีการปรับปรุง พัฒนา และยกระดับมาตรฐานคุณภาพการดำเนินงานของสำนักงาน สร้างขวัญกำลังใจ และเสริมแรงจูงใจในการปฏิบัติงานของบุคลากรในสำนักงานวัฒนธรรมจังหวัด ซึ่งหลังจากนี้จะมีการประชาสัมพันธ์เผยแพร่ผลการปฏิบัติงานของสำนักงานวัฒนธรรมจังหวัดที่มีผลงานดีเด่นให้เป็นแหล่งเรียนรู้ รวมถึงส่งเสริมการแลกเปลี่ยนประสบการณ์การปฏิบัติงานด้านวัฒนธรรมในพื้นที่อีกด้วย โดยในสำหรับปีงบประมาณ พ.ศ.2567 นี้ มีสำนักงานวัฒนธรรมจังหวัดที่ได้รับการคัดเลือกเป็นสำนักงานวัฒนธรรมจังหวัดดีเด่น จำนวน 8 จังหวัด ได้แก่ สำนักงานวัฒนธรรมจังหวัดกำแพงเพชร สำนักงานวัฒนธรรมจังหวัดจันทบุรี สำนักงานวัฒนธรรมจังหวัดชลบุรี สำนักงานวัฒนธรรมจังหวัดเชียงใหม่ สำนักงานวัฒนธรรมจังหวัดแพร่ สำนักงานวัฒนธรรมจังหวัดสุพรรณบุรี สำนักงานวัฒนธรรมจังหวัดสุราษฎร์ธานี สำนักงานวัฒนธรรมจังหวัดหนองคาย
“ขอแสดงความยินดีแก่สำนักงานวัฒนธรรมจังหวัด ที่ได้รับการคัดเลือกเป็นสำนักงานวัฒนธรรมจังหวัดดีเด่น ประจำปีงบประมาณ พ.ศ. 2567 ทั้งนี้ มุ่งหวังสำนักงานวัฒนธรรมจังหวัดดังกล่าว ดำเนินงานด้านวัฒนธรรมต่อไปอย่างมีประสิทธิภาพ พร้อมต่อยอดงานวัฒนธรรมในพื้นที่ให้เกิดผลงานเป็นที่ประจักษ์ เป็นต้นแบบแก่สำนักงานวัฒนธรรมจังหวัดอื่นๆ ต่อไป” รัฐมนตรีว่าการกระทรวงวัฒนธรรม กล่าว

ที่มา : https://www.thaigov.go.th/news/contents/details/88129