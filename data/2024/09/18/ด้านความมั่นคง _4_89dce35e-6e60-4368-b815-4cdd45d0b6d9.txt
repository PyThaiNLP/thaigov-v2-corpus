รัฐบาลไทย-ข่าวทำเนียบรัฐบาล-ผู้ว่าฯ นครพนม ลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากน้ำโขงหนุนสูง พร้อมกำชับเจ้าหน้าที่ติดตามให้ความช่วยเหลือผู้ได้รับผลกระทบโดยเร็ว และแจ้งพี่น้องประชาชน


วันพุธที่ 18 กันยายน 2567
18/09/2567
พิมพ์
ผู้ว่าฯ นครพนม ลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากน้ำโขงหนุนสูง พร้อมกำชับเจ้าหน้าที่ติดตามให้ความช่วยเหลือผู้ได้รับผลกระทบโดยเร็ว และแจ้งพี่น้องประชาชน
ผู้ว่าฯ นครพนม ลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากน้ำโขงหนุนสูง พร้อมกำชับเจ้าหน้าที่ติดตามให้ความช่วยเหลือผู้ได้รับผลกระทบโดยเร็ว และแจ้งพี่น้องประชาชนรับฟังข่าวสารจากหน่วยราชการโดยใกล้ชิด
เมื่อวันที่ 17 ก.ย. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า ตนพร้อมด้วยหัวหน้าสำนักงานป้องกันและบรรเทาสาธารณภัยจังหวัดนครพนม นายกองค์การบริหารส่วนจังหวัดนครพนม ปลัดอำเภอเมืองนครพนม และนายกองค์การบริหารส่วนตำบลอาจสามารถ ได้ลงพื้นที่ตรวจเยี่ยมประชาชนที่ได้รับผลกระทบจากสถานการณ์น้ำโขงหนุนสูงในพื้นที่ตำบลอาจสามารถ อำเภอเมืองนครพนม จังหวัดนครพนม โดยได้มอบสิ่งของช่วยเหลือที่ได้รับจากสภากาชาดไทย พร้อมน้ำดื่มที่ได้รับการสนับสนุนจากบริษัท ไทยเบฟเวอเรจ จำกัด (มหาชน) เพื่อบรรเทาความเดือดร้อนและคลายความวิตกกังวลให้กับประชาชนในพื้นที่ที่ได้รับผลกระทบ
นายวันชัย จันทร์พร ผู้ว่าราชการจังหวัดนครพนม กล่าวว่า สำหรับจังหวัดนครพนม มีพื้นที่ที่ได้รับผลกระทบจากน้ำล้นตลิ่งจำนวน 7 อำเภอ ประกอบด้วย อำเภอเมืองนครพนม อำเภอศรีสงคราม อำเภอบ้านแพง อำเภอนาทม อำเภอท่าอุเทน อำเภอนาหว้า และอำเภอเรณูนคร ซึ่งครอบคลุม 27 ตำบลและ 161 หมู่บ้าน โดยความเสียหายจากน้ำท่วมนี้ส่งผลกระทบต่อหลายด้านไม่ว่าจะเป็นพื้นที่การเกษตรที่ได้รับผลกระทบประมาณ 32,670 ไร่ พื้นที่การประมงได้รับความเสียหายประมาณ 90 ไร่ และปศุสัตว์ (สัตว์เลี้ยง) ได้รับผลกระทบจำนวน 557 ตัว
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า จากสถานการณ์น้ำโขงหนุนสูงในพื้นที่ตำบลอาจสามารถ เกิดจากปริมาณน้ำในแม่น้ำโขงที่เพิ่มขึ้นอย่างรวดเร็ว ทำให้เกิดการท่วมขังในหลายพื้นที่ ส่งผลกระทบต่อการดำรงชีวิตของประชาชน และเกษตรกรในพื้นที่ที่ติดริมฝั่งแม่น้ำโขง โดยเฉพาะในช่วงที่น้ำสูงผิดปกติ ซึ่งการดำเนินการเข้าช่วยเหลือและมอบสิ่งของเครื่องใช้ต่าง ๆ ดังกล่าว นับว่าเป็นการตอบสนองต่อสถานการณ์น้ำท่วมที่เกิดขึ้นอย่างเร่งด่วน เพื่อเข้าช่วยเหลือและบรรเทาทุกข์ให้กับพี่น้องประชาชน
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า นอกจากการมอบสิ่งของเพื่อช่วยเหลือและบรรเทาทุกข์พี่น้องประชาชนแล้ว ตนยังได้สั่งการให้เจ้าหน้าที่ในพื้นที่ รวมถึงกำนัน ผู้ใหญ่บ้าน และองค์กรปกครองส่วนท้องถิ่น ลงพื้นที่ตรวจสอบและรายงานสถานการณ์ความต้องการของประชาชนอย่างต่อเนื่อง พร้อมทั้งดำเนินการสำรวจความเสียหายและประสานงานกับหน่วยงานที่เกี่ยวข้องเพื่อเตรียมการประกาศภัยพิบัติและให้ความช่วยเหลือในระดับที่เหมาะสม เพื่อให้ประชาชนได้รับความปลอดภัยและการช่วยเหลืออย่างทันท่วงที
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า ขอขอบคุณสภากาชาดไทยและบริษัท ไทยเบฟเวอเรจ จำกัด (มหาชน) ที่ได้มอบสิ่งของช่วยเหลือและน้ำดื่มให้กับประชาชนที่ประสบภัยน้ำท่วมในพื้นที่ตำบลอาจสามารถ โดยการสนับสนุนในครั้งนี้มีความสำคัญอย่างมากในการบรรเทาความเดือดร้อนและเพิ่มขวัญกำลังใจให้กับผู้ที่ได้รับผลกระทบในสถานการณ์นี้ และทางจังหวัดนครพนมจะใช้ความพยายามอย่างเต็มที่ในการให้ความช่วยเหลือและจัดการกับสถานการณ์อย่างมีประสิทธิภาพ เพื่อให้ความเป็นอยู่ของพี่น้องประชาชนกลับเข้าสู่สภาวะปกติโดยเร็วที่สุด ทั้งนี้ ขอให้ประชาชนทุกคนติดตามข้อมูลข่าวสารสถานการณ์อุทกภัย ตลอดจนการพยากรณ์อากาศ เพื่อให้รู้เท่าทันเหตุการณ์อย่างทันท่วงที และหากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือ สายด่วนศูนย์ดำรงธรรม 1567 หรือ ประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/88118