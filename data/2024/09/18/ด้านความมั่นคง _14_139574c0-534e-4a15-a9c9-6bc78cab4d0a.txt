รัฐบาลไทย-ข่าวทำเนียบรัฐบาล-กรมการจัดหางาน คว้ารางวัลเลิศรัฐ 2 ผลงาน สาขาคุณภาพการบริหารจัดการภาครัฐ ประจำปี 2567 นำองค์การยกระดับสู่ระบบราชการ 4.0


วันพุธที่ 18 กันยายน 2567
18/09/2567
พิมพ์
กรมการจัดหางาน คว้ารางวัลเลิศรัฐ 2 ผลงาน สาขาคุณภาพการบริหารจัดการภาครัฐ ประจำปี 2567 นำองค์การยกระดับสู่ระบบราชการ 4.0
กรมการจัดหางาน รับรางวัลเลิศรัฐ ประจำปี 2567 สาขาคุณภาพการบริหารจัดการภาครัฐ ในผลงานคุณภาพการบริหารจัดการภาครัฐหมวด 1 การนำองค์การและความรับผิดชอบต่อสังคม และผลงานคุณภาพการบริหารจัดการภาครัฐ 4.0 ระดับก้าวหน้า (Advance)
จากสำนักงานคณะกรรมการพัฒนาระบบราชการ (ก.พ.ร.) โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานในพิธี และนายไมตรี อินทุสุต กรรมการพัฒนาระบบราชการ เป็นผู้มอบรางวัล
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับรางวัลเลิศรัฐ ประจำปี 2567 จำนวน 2 รางวัล ได้แก่ “รางวัลคุณภาพการบริหารจัดการภาครัฐ หมวด 1 การนำองค์การและความรับผิดชอบต่อสังคม” และ “รางวัลคุณภาพการบริหารจัดการภาครัฐ 4.0” ในระดับก้าวหน้า แสดงถึงความโดดเด่นในการพัฒนาคุณภาพการบริหารจัดการภาครัฐที่ทัดเทียมมาตรฐานสากล มีการค้นหาวิธีการทำงานที่โดดเด่นและเป็นเลิศ (Best Practice) สามารถเป็นต้นแบบการดำเนินงานให้หน่วยงานในสังกัดได้ มีการทำงานที่เปิดกว้างและเชื่อมโยงถึงกันโดยยึดประชาชนเป็นศูนย์กลาง มีขีดสมรรถนะสูงและทันสมัย โดยกรมการจัดหางานได้นำเสนอ 3 ผลงาน คือ การพัฒนาแพลตฟอร์ม “ไทยมีงานทำ” การเรียนรู้อาชีพผ่านโลกเสมือนจริงผ่านแว่น VR Meta Quest พร้อมอุปกรณ์เสริม และทางการให้บริการประชาชนผ่าน Mobile Application “SMART TOEA” ซึ่งเป็นการนำเทคโนโลยีมาใช้ในการเพิ่มประสิทธิภาพระบบอิเล็กทรอนิกส์ (e-Service) เพื่อยกระดับการให้บริการประชาชนให้มีความสะดวก รวดเร็ว และทันสมัย สามารถเข้าถึงบริการต่าง ๆ ได้ทุกที่ ทุกเวลา ทันต่อการเปลี่ยนแปลงของสังคมยุคดิจิทัลในปัจจุบัน
นายสมชาย กล่าวต่อว่า สำหรับรางวัลเลิศรัฐ ถือเป็นรางวัลสูงสุดที่มอบให้กับหน่วยงานภาครัฐที่มีการพัฒนาคุณภาพการบริหารจัดการได้ทัดเทียมมาตรฐานสากล ได้มาด้วยความเพียรพยายาม ความอดทน หลอมรวมกับความตั้งใจจริงของทุกคนในองค์การ เพื่อนำพาองค์การให้ก้าวสู่ความเป็นเลิศ ซึ่งการได้รับรางวัลนอกจากจะเป็นสิ่งยืนยันความสำเร็จด้านการพัฒนาคุณภาพการให้บริการอย่างมีประสิทธิภาพแล้ว ยังเป็นการสร้างขวัญและกำลังใจในการปฏิบัติงานให้กับเจ้าหน้าที่ อันจะเป็นแนวทางในการพัฒนาระบบงานของกรมการจัดหางานเพื่อให้บริการแก่ประชาชนอย่างมีคุณภาพให้ดียิ่งขึ้นต่อไป
ทั้งนี้ ผู้ที่สนใจสามารถติดตามข่าวสารของกรมการจัดหางานได้ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่สายด่วนกรมการจัดหางาน โทร 1694 หรือสายด่วนกระทรวงแรงงาน โทร 1506 กด 2 กรมการจัดหางาน

ที่มา : https://www.thaigov.go.th/news/contents/details/88147