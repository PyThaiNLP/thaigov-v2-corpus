รัฐบาลไทย-ข่าวทำเนียบรัฐบาล-นายกรัฐมนตรี ประชุมคณะกรรมการป้องกันและปราบปรามยาเสพติด เห็นชอบแผนปฏิบัติการ ระดับจังหวัด และการกำหนดพื้นที่เร่งด่วน ตามมาตรา ๕ (๑๐) แห่งประมวลกฎหมายยาเสพติด 


วันพุธที่ 18 กันยายน 2567
18/09/2567
พิมพ์
นายกรัฐมนตรี ประชุมคณะกรรมการป้องกันและปราบปรามยาเสพติด เห็นชอบแผนปฏิบัติการ ระดับจังหวัด และการกำหนดพื้นที่เร่งด่วน ตามมาตรา ๕ (๑๐) แห่งประมวลกฎหมายยาเสพติด
นายกรัฐมนตรี ประชุมคณะกรรมการป้องกันและปราบปรามยาเสพติด เห็นชอบแผนปฏิบัติการ ระดับจังหวัด และการกำหนดพื้นที่เร่งด่วน ตามมาตรา ๕ (๑๐) แห่งประมวลกฎหมายยาเสพติด เน้นย้ำทุกหน่วยงานดำเนินงานตามนโยบายของรัฐบาล เพื่อลดความเดือดร้อนของประชาชน
ในวันพุธที่ ๑๘ กันยายน ๒๕๖๗ เวลา ๑๓.๓๐ น. นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการป้องกันและปราบปรามยาเสพติด (คณะกรรมการ ป.ป.ส.) ครั้งที่ ๒/๒๕๖๗ โดยมี นายภูมิธรรม เวชยชัย รองนายกรัฐมนตรี นายพรหมมินทร์ เลิศสุริย์เดช เลขาธิการนายกรัฐมนตรี พันตำรวจเอก ทวี สอดส่อง รัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม พล.ต.ท.ภาณุรัตน์ หลักบุญ เลขาธิการ ป.ป.ส  พร้อมด้วย คณะกรรมการ ป.ป.ส. ประกอบด้วย ผู้แทนหน่วยงานที่เกี่ยวข้อง และกรรมการผู้ทรงคุณวุฒิ เข้าร่วมฯ ณ ห้องประชุมตึกภักดีบดินทร์ ทำเนียบรัฐบาล
นายกรัฐมนตรี ได้กล่าวเปิดการประชุมโดยเน้นย้ำถึงปัญหายาเสพติดว่าเป็นปัญหาสำคัญที่สร้างความเสียหายแก่ประเทศชาติ รัฐบาลจึงได้กำหนดให้เป็นวาระแห่งชาติ และกำหนดเป็นหนึ่งใน ๑๐ นโยบายเร่งด่วนของรัฐบาล ทั้งนี้ ได้กล่าวขอบคุณทุกภาคส่วนที่เกี่ยวข้องในการดำเนินงานแก้ไขปัญหายาเสพติดในการดำเนินงาน ๒๕ จังหวัดเร่งด่วน ซึ่งจากผลการสำรวจสะท้อนให้เห็นถึงความพึงพอใจของประชาชนต่อการดำเนินงาน และรัฐบาลมีแผนที่จะขยายการดำเนินงานให้ครอบคลุมทั่วประเทศ โดยนำรูปแบบการดำเนินงานที่ประสบความสำเร็จ เช่น ธวัชบุรีโมเดล จังหวัดร้อยเอ็ด และท่าวังผาโมเดล จังหวัดน่าน มาประยุกต์ใช้ นอกจากนี้ รัฐบาลยังให้ความสำคัญกับการจัดสรรยุทโธปกรณ์ให้แก่เจ้าหน้าที่ผู้ปฏิบัติงาน เพื่อเพิ่มประสิทธิภาพและความปลอดภัยในการปฏิบัติหน้าที่ โดยมุ่งเน้นการดำเนินงานในทุกมิติ คือการปราบปราม การบำบัดฟื้นฟู และการส่งคืนผู้เสพเข้าสู่สังคม พร้อมทั้งส่งเสริมการสร้างอาชีพให้แก่ผู้ผ่านการบำบัด เพื่อป้องกันการกลับไปเสพซ้ำ
โดยนายกรัฐมนตรี ได้มอบนโยบายและข้อสั่งการที่สำคัญดังนี้
๑. ขยายพื้นที่การดำเนินงานให้ครอบคลุมทั่วประเทศ โดยให้ความสำคัญกับจังหวัดหลักในแต่ละภูมิภาค ได้แก่ เชียงใหม่ ประจวบคีรีขันธ์ สกลนคร นราธิวาส และระยอง เพื่อเป็นต้นแบบในการดำเนินงาน
๒. จัดทำฐานข้อมูล (DATA BASE) เพื่อรวบรวมข้อมูลการดำเนินงาน ในการป้องกันและแก้ไขปัญหายาเสพติด
๓. ขยายผลการดำเนินงาน ไปยัง ๗๗ จังหวัด โดยทบทวนจากการดำเนินงานที่ผ่านมาของ ๒๕ จังหวัดนำร่อง เพื่อให้การดำเนินงานเกิดความคุ้มค่า มีประสิทธิภาพ และลดการทำงานซ้ำซ้อน
๔. การพัฒนาโมเดลการศึกษาในเรือนจำ ให้พัฒนาโมเดลการศึกษาในเรือนจำ เพื่อลดอัตราการกลับเข้าเรือนจำซ้ำ (Zero dropout) สร้างการศึกษาให้นักโทษในเรือนจำ
๕. การสร้างการรับรู้ของประชาชน ให้สร้างการรับรู้และความเข้าใจแก่ประชาชน เกี่ยวกับกระบวนการป้องกันและปราบปรามยาเสพติด ผ่านช่องทางการสื่อสารที่เข้าถึงง่าย เช่น กระบวนการการทำลายยาเสพติดของกลาง เพื่อลดข้อสงสัย และสร้างความเชื่อมั่นต่อพี่น้องประชาชน
๖. การกำหนดระเบียบการยึดทรัพย์ ให้กำหนดระเบียบเกี่ยวกับการยึดทรัพย์ที่เกี่ยวข้องกับยาเสพติดให้มีความชัดเจน เพื่อลดความซับซ้อนในการปฏิบัติงาน
ทั้งนี้ ที่ประชุมได้รับทราบเรื่องสถานการณ์ปัญหายาเสพติด ปีงบประมาณ พ.ศ. ๒๕๖๗ การดำเนินงานป้องกัน ปราบปราม และแก้ไขปัญหายาเสพติด ในปีงบประมาณ พ.ศ. ๒๕๖๗ ผลการดำเนินงานปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน ๓ เดือน (๑ มิถุนายน - ๓๑ สิงหาคม ๒๕๖๗) ในพื้นที่ ๒๕ จังหวัดเร่งด่วน และการดำเนินงานแก้ไขปัญหายาเสพติดในพื้นที่ต้นแบบธวัชบุรีโมเดล และท่าวังผาโมเดล
นอกจากนี้ ที่ประชุมได้ให้ความเห็นชอบในหลักการ จำนวน ๓ เรื่อง เพื่อให้หน่วยงานนำไปปฏิบัติ ได้แก่ แผนปฏิบัติการป้องกัน ปราบปราม และแก้ไขปัญหายาเสพติด ระดับจังหวัด ปีงบประมาณ พ.ศ. ๒๕๖๘ การแต่งตั้งคณะกรรมการติดตาม เร่งรัดการดำเนินงานป้องกัน ปราบปราม และแก้ไขปัญหายาเสพติด โดยใช้อำนาจของนายกรัฐมนตรี ตามพระราชบัญญัติระเบียบบริหารราชการแผ่นดิน พ.ศ. ๒๕๓๔ ทำหน้าที่ในการกำกับ ติดตาม เร่งรัดการดำเนินงานตามนโยบายและข้อสั่งการของนายกรัฐมนตรี และการกำหนดพื้นที่ที่มีความจำเป็นเร่งด่วน และผู้รับผิดชอบเพื่อการป้องกัน ปราบปราม และแก้ไขปัญหายาเสพติด ตามมาตรา ๕ (๑๐) แห่งประมวลกฎหมายยาเสพติด ในพื้นที่ภาคเหนือและภาคตะวันออกเฉียงเหนือ รวม ๑๓ จังหวัด ๔๖ อำเภอ ประกอบด้วย พื้นที่อำเภอชายแดนภาคตะวันออกเฉียงเหนือ ๗ จังหวัด ๒๕ อำเภอ พื้นที่อำเภอชายแดนภาคเหนือ ๖ จังหวัด ๒๑ อำเภอ โดยกำหนดให้หน่วยบัญชาการสกัดกั้นและปราบปรามยาเสพติด สารตั้งต้น และเคมีภัณฑ์ ชายแดนภาคตะวันออกเฉียงเหนือ หรือ นบ.ยส.๒๔ มีแม่ทัพภาคที่ ๒ (กองทัพภาคที่ ๒) หรือผู้ที่ได้รับมอบหมาย เป็นผู้บัญชาการหน่วย มี ผอ.ปปส. ภาค ๔ และ ผอ.ปปส. ภาค ๓ เป็นฝ่ายเลขานุการร่วม กำกับดูแลพื้นที่ชายแดนจังหวัดเลย หนองคาย บึงกาฬ นครพนม มุกดาหาร อำนาจเจริญ และอุบลราชธานี หน่วยบัญชาการสกัดกั้นและปราบปรามยาเสพติด สารตั้งต้น และเคมีภัณฑ์ ชายแดนภาคเหนือ หรือ นบ.ยส.๓๕ รับผิดชอบในพื้นที่ภาคเหนือ มีแม่ทัพภาคที่ ๓ (กองทัพภาคที่ ๓) หรือผู้ที่ได้รับมอบหมาย เป็นผู้บัญชาการหน่วย มี ผอ.ปปส. ภาค ๕ และ ผอ.ปปส. ภาค ๖ เป็นฝ่ายเลขานุการร่วม กำกับดูแลพื้นที่ชายแดนจังหวัดเชียงใหม่ เชียงราย แม่ฮ่องสอน พะเยา น่าน และตาก

ที่มา : https://www.thaigov.go.th/news/contents/details/88149