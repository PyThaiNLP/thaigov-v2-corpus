รัฐบาลไทย-ข่าวทำเนียบรัฐบาล-ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางหลายรายการ ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วน 1567


วันพุธที่ 11 กันยายน 2567
11/09/2567
พิมพ์
ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางหลายรายการ ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วน 1567
ฝ่ายปกครองเมืองลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางหลายรายการ ด้านผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (11 ก.ย. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ตนได้มอบหมายให้ นายปรัชญา เปปะตัง รองผู้ว่าราชการจังหวัดลพบุรี นายพิษณุ ประภาธนานันท์ ปลัดจังหวัดลพบุรี สั่งการให้นายยศวิน บำรุงเวช ป้องกันจังหวัดลพบุรี พร้อมด้วย ผู้ช่วยป้องกันจังหวัดลพบุรี สมาชิกกองอาสารักษาดินแดนจังหวัดลพบุรี บูรณาการร่วมกับอำเภอเมืองลพบุรี โดยนายรัฐพล ธุระพันธ์ นายอำเภอเมืองลพบุรี พันจ่าเอกสมศักดิ์ ธนันทา ปลัดอำเภอฝ่ายความมั่นคง ดำเนินภารกิจจัดระเบียบสังคม ป้องกันเหตุอาชญากรรม การมั่วสุมของกลุ่มวัยรุ่น การแพร่ระบาดของบุหรี่ไฟฟ้าในเยาวชน และอบายมุขต่างๆ ในพื้นที่อำเภอเมืองลพบุรี ตามข้อร้องเรียนจากประชาชน โดยสามารถจับกุมร้านจำหน่ายบุหรี่ไฟฟ้า จำนวน 1 แห่ง ผู้ต้องหา 1 ราย และตรวจยึดของกลางหลายรายการ
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จากการลงพื้นที่ตรวจสอบ เจ้าหน้าที่สามารถจับกุมร้านจำหน่ายบุหรี่ไฟฟ้าได้จำนวน 1 แห่ง ผู้ต้องหา 1 ราย พร้อมด้วยของกลาง ประกอบไปด้วย 1. บุหรี่ไฟฟ้าชนิดสูบแล้วทิ้ง ยี่ห้อ Marbo คละแบบ จำนวน 83 ชิ้น 2. บุหรี่ไฟฟ้าชนิดสูบแล้วทิ้ง ยี่ห้อ vezer คละแบบ จำนวน 25 ชิ้น 3. บุหรี่ไฟฟ้าชนิดสูบแล้วทิ้ง ยี่ห้อ VMC คละแบบ จำนวน 12 ชิ้น 4. บุหรี่ไฟฟ้าชนิดสูบแล้วทิ้ง ยี่ห้อ vlux คละแบบ จำนวน 49 ชิ้น 5. บุหรี่ไฟฟ้าชนิดสูบแล้วทิ้ง ยี่ห้อ Quik คละแบบ จำนวน 59 ชิ้น 6. บุหรี่ไฟฟ้าชนิดสูบแล้วทิ้ง ยี่ห้อ INFY คละแบบ จำนวน 91 ชิ้น 7. บุหรี่ไฟฟ้าชนิดสูบแล้วทิ้ง คละยี่ห้อ คละแบบ จำนวน 33 ชิ้น 8. หัวน้ำยาบุหรี่ไฟฟ้า คละยี่ห้อ คละสี จำนวน 196 ชิ้น 9. หัวน้ำยาบุหรี่ไฟฟ้า คละยี่ห้อ คละสี จำนวน 141 ชิ้น 10. น้ำยาเติมบุหรี่ไฟฟ้า คละยี่ห้อ คละสี จำนวน 101 ชิ้น 11. คอยล์บุหรี่ไฟฟ้า คละยี่ห้อ คละแบบ จำนวน 186 ชิ้น 12. เครื่องสูบบุหรี่ไฟฟ้า คละยี่ห้อ คละสี จำนวน 6 เครื่อง 13. ใบเสร็จรับเงินร้านบอสพร้อม (เอราวัณ) จำนวน 7 ใบ
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า หลังจากการเข้าตรวจสอบ เจ้าหน้าที่จึงนำตัวผู้ต้องหา แจ้งข้อกล่าวหา ดังนี้ 1. ตามคำสั่งคณะกรรมการคุ้มครองผู้บริโภค เรื่อง ห้ามขายหรือห้ามให้บริการสินค้า "บารากู่ บารากูไฟฟ้าหรือบุหรี่ไฟฟ้าหรือตัวยาบารากู น้ำยา สำหรับเติมบารากูไฟฟ้าหรือบุหรี่ไฟฟ้า" ผู้ใดขายหรือให้บริการ โดยมีค่าตอบแทนรวมถึงการซื้อมาเพื่อขายต่อมีความผิดตาม พ.ร.บ.คุ้มครองผู้บริโภค 2. ช่วยซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใดซี่งของอันตนรู้ว่าเป็นของที่เข้ามาในราชอาณาจักรโดยยังมิได้ผ่านพิธีการศุลกากรโดยถูกต้องตามมาตรา 246 วรรค 1 แห่ง พ.ร.ก.ศุลกากร ทั้งนี้ เจ้าหน้าที่ได้นำตัวผู้ต้องหาพร้อมของกลางทั้งหมด นำส่งพนักงานสอบสวน สภ. เมืองลพบุรี เพื่อดำเนินคดีตามกฎหมาย
“ปัญหาบุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดลพบุรีได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายอำพล กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87882