รัฐบาลไทย-ข่าวทำเนียบรัฐบาล-แม่บ้าน สธ. หนุนนโยบายกระทรวงฯ ให้เด็กไทยมีพัฒนาการสมวัย โดยใช้เครือข่ายชุมชนภูมิปัญญาท้องถิ่น       


วันพุธที่ 11 กันยายน 2567
แม่บ้าน สธ. หนุนนโยบายกระทรวงฯ ให้เด็กไทยมีพัฒนาการสมวัย โดยใช้เครือข่ายชุมชนภูมิปัญญาท้องถิ่น
ปลัดกระทรวงสาธารณสุข เปิดการประชุมเชิงปฏิบัติการแม่บ้านสาธารณสุข มุ่งสนองนโยบายกระทรวงเน้นการมีบุตรคุณภาพ แก้ปัญหาเด็กพัฒนาการล่าช้า และส่งเสริมพัฒนาการเด็กปฐมวัย โดยใช้เครือข่ายชุมชนและภูมิปัญญาท้องถิ่น
วันนี้ (11 กันยายน 2567) ที่โรงแรมอิมพีเรียล จ.นครราชสีมา นพ.โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมเชิงปฏิบัติการแลกเปลี่ยนเรียนรู้ผลการดำเนินงาน โครงการส่งเสริมการมีบุตรคุณภาพและพัฒนาการเด็กปฐมวัย โดยเครือข่ายชุมชน ปี 2567 โดยมี นางสุภาพร การย์กวินพงศ์ นายกสมาคมแม่บ้านสาธารณสุข ผู้บริหารกระทรวงสาธารณสุข แม่บ้านสาธารณสุขสาขาจังหวัดทั่วประเทศ ร่วมประชุมกว่า 250 คน
นพ.โอภาส กล่าวว่า จากข้อมูลพัฒนาการเด็กปฐมวัยของไทย ปี 2565 ของกรมอนามัย พบว่า เด็กไทย 25% หรือ 1 ใน 4 มีพัฒนาการไม่สมวัย รวมถึงมีร่างกายที่ผอมหรืออ้วนเกินไป กระทรวงสาธารณสุข โดยกรมอนามัยจึงมีนโยบายมหัศจรรย์ 1,000 วัน Plus 2,500 วัน เพื่อส่งเสริมให้คนไทยมีบุตรคุณภาพ และส่งเสริมให้เด็กปฐมวัย (แรกเกิด - 5 ปี) เติบโตและมีพัฒนาการที่สมวัย ซึ่งสมาคมแม่บ้านสาธารณสุข ถือเป็นหนึ่งในภาคีเครือข่ายสำคัญ ที่ร่วมสนับสนุนนโยบายและงานของกระทรวงสาธารณสุข โดยเครือข่ายแม่บ้านสาธารณสุขจังหวัดต่างๆ ทั้ง 47 จังหวัด ได้ร่วมกันขับเคลื่อนการส่งเสริมการมีบุตรคุณภาพและพัฒนาการเด็กปฐมวัย โดยใช้เครือข่ายผู้สูงอายุในชุมชน ครูพี่เลี้ยงเด็ก ผู้ปกครอง และเจ้าหน้าที่สาธารณสุขในพื้นที่ ร่วมกันดูแลเด็กตั้งแต่อยู่ในครรภ์จนกระทั่งหลังคลอด ส่งเสริมให้เติบโตและมีพัฒนาการที่สมวัย พร้อมไปกับการแก้ไขปัญหาเด็กปฐมวัยที่มีพัฒนาการไม่สมวัยในชุมชน
ด้านนางสุภาพร กล่าวว่า ในการส่งเสริมและพัฒนาเด็กไทยให้เติบโตอย่างสมวัย ใช้การมีส่วนร่วมของเครือข่ายชุมชน โดยนำภูมิปัญญาท้องถิ่นมาประยุกต์พัฒนาของเล่นที่ช่วยกระตุ้นพัฒนาการอย่างเหมาะสมซึ่งการประชุมเชิงปฏิบัติการฯ ครั้งนี้ จะมีการถอดบทเรียนการดำเนินการของแต่ละจังหวัดเพื่อให้เกิดองค์ความรู้และนวัตกรรมที่สามารถนำไปพัฒนาต่อยอดใช้ประโยชน์ในจังหวัดของตนเองได้ในอนาคต
********************************************************* 11 กันยายน 2567

ที่มา : https://www.thaigov.go.th/news/contents/details/87897