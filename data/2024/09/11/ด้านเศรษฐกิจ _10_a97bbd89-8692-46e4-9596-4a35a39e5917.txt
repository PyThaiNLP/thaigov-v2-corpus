รัฐบาลไทย-ข่าวทำเนียบรัฐบาล-บสย. ลุยช่วย SMEs พื้นที่ “ภาคเหนือ” ประสบภัยน้ำท่วม ออกมาตรการ เว้นค่าธรรมเนียม 6 เดือน พักหนี้ 3 งวด


วันพุธที่ 11 กันยายน 2567
11/09/2567
พิมพ์
บสย. ลุยช่วย SMEs พื้นที่ “ภาคเหนือ” ประสบภัยน้ำท่วม ออกมาตรการ เว้นค่าธรรมเนียม 6 เดือน พักหนี้ 3 งวด
บสย. พร้อมเดินหน้าให้ความช่วยเหลือผู้ประสบภัยอย่างเร่งด่วน โดยออกมาตรการเร่งด่วนเพื่อช่วย ลูกค้า และ ลูกหนี้ บสย. เพื่อบรรเทาความเดือดร้อน ให้ผู้ประสบภัยผ่านช่วงวิกฤตดังกล่าว
จากสถานการณ์ฝนตกหนักต่อเนื่องในพื้นที่จังหวัดเชียงราย จากอิทธิพลของพายุ “ยางิ” ตั้งแต่วันที่ 9-10 กันยายนที่ผ่านมา ต่อเนื่องจนถึงวันนี้ (11 ก.ย.) ทำให้อำเภอในจังหวัดเชียงราย 2 อำเภอ ได้แก่ อำเภอแม่สาย และอำเภอเชียงของ ได้รับผลกระทบจากเหตุการณ์น้ำท่วม และน้ำป่าไหลหลาก กระทบบ้านเรือนร้านค้า พืชผลทางการเกษตร และสถานประกอบการ การดำเนินกิจการการค้าต่างๆ ได้รับความเสียหายอย่างหนัก ซึ่งอาจส่งผลต่อสภาพคล่องทางการเงินของผู้ประกอบการ SMEs จำนวนมาก
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า จากสถานการณ์อุทกภัย น้ำป่าไหลหลาก และน้ำท่วมหนัก ตามประกาศ กรมป้องกันและบรรเทาสาธารณภัย กระทรวงมหาดไทย ในจังหวัดเชียงราย บสย. พร้อมเดินหน้าให้ความช่วยเหลือผู้ประสบภัยอย่างเร่งด่วน โดยออกมาตรการเร่งด่วนเพื่อช่วย ลูกค้า และ ลูกหนี้ บสย. เพื่อบรรเทาความเดือดร้อน ให้ผู้ประสบภัยผ่านช่วงวิกฤตดังกล่าว โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้ ดังนี้
1. มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่จะครบกำหนดชำระ ระหว่างวันที่ 23 สิงหาคม - 31 ตุลาคม 2567
2. มาตรการช่วยลูกหนี้ บสย. พักชำระค่างวด 3 งวด สำหรับ SMEs ลูกหนี้ บสย. ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ ระยะเวลาตั้งแต่วันที่ได้รับการอนุมัติ ถึง 30 กันยายน 2567
นอกจากนี้ บสย. ยังได้เฝ้าติดตามสถานการณ์และผลกระทบอย่างใกล้ชิดในพื้นที่จังหวัดอื่นๆ ที่มีแนวโน้มเป็นพื้นที่ประสบภัย พร้อมมอบหมายให้สำนักงานเขต บสย. ทั่วประเทศเร่งสำรวจตรวจสอบและสื่อสารประชาสัมพันธ์มาตรการช่วยเหลือดังกล่าว โดย บสย. เตรียมลงพื้นที่เพื่อให้ความช่วยเหลืออื่นๆเพิ่มเติม ทั้งนี้ ผู้ประกอบการ SMEs ทั้งกลุ่มลูกค้า และลูกหนี้ บสย. ที่อยู่ในพื้นที่ประสบอุทกภัยตามประกาศดังกล่าว สามารถลงทะเบียนเข้าร่วมมาตรการได้ที่ช่องทาง LINE OA : @tcgfirst และสามารถปรึกษาหรือสอบถามข้อมูลเพิ่มเติมได้ที่สำนักงานเขตในพื้นที่ และ บสย. Call Center โทร. 02-890-9999

ที่มา : https://www.thaigov.go.th/news/contents/details/87901