รัฐบาลไทย-ข่าวทำเนียบรัฐบาล-ธ.ก.ส. เปิดบริการตรวจเครดิตบูโรผ่านแอป ฯ “BAAC Mobile” เช็กสุขภาพการเงิน ป้องกันภัยไซเบอร์ทางการเงิน


วันพุธที่ 11 กันยายน 2567
11/09/2567
พิมพ์
ธ.ก.ส. เปิดบริการตรวจเครดิตบูโรผ่านแอป ฯ “BAAC Mobile” เช็กสุขภาพการเงิน ป้องกันภัยไซเบอร์ทางการเงิน
ธ.ก.ส. ร่วมกับเครดิตบูโร ให้บริการตรวจข้อมูลเครดิตและเครดิตสกอริ่ง ผ่านแอปพลิเคชัน “BAAC Mobile” เลือกรับรายงานทางอีเมลใน 3 วันทำการ หรือทางไปรษณีย์ใน 7 วันทำการ เพื่อตรวจสอบข้อมูลเครดิตของตนเอง รู้เท่าทัน สถานะทางการเงินได้แล้ววันนี้เป็นต้นไป
ธนาคารเพื่อการเกษตรและสหกรณ์การเกษตร (ธ.ก.ส.) ร่วมกับ บริษัท ข้อมูลเครดิตแห่งชาติ จำกัด (เครดิตบูโร) ให้บริการตรวจข้อมูลเครดิตและเครดิตสกอริ่ง ผ่านแอปพลิเคชัน “BAAC Mobile” ให้ประชาชนตรวจสุขภาพทางการเงินได้ง่ายสะดวก ตอบโจทย์พฤติกรรมลูกค้ายุคดิจิทัล ครบทุกข้อมูลสินเชื่อ รู้เท่าทันและป้องกันภัยไซเบอร์ทางการเงิน เลือกรับรายงานทางอีเมลภายใน 3 วันทำการ หรือรับผลทางไปรษณีย์ภายใน 7 วันทำการ เพื่อตรวจสอบข้อมูลเครดิตของตนเอง รู้เท่าทัน สถานะทางการเงินได้แล้ววันนี้เป็นต้นไป
นายไพศาล หงษ์ทอง ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ร่วมกับบริษัท ข้อมูลเครดิตแห่งชาติ จำกัด (เครดิตบูโร) พัฒนาขยายช่องทางการขอตรวจสอบข้อมูลเครดิตบุคคลทั่วไป ผ่านแอปพลิเคชัน BAAC Mobile เพื่อเพิ่มความสะดวกสบาย และเป็นการขยายช่องทางการให้บริการเพื่อรองรับลูกค้า ธ.ก.ส. ที่มีความต้องการสืบค้นข้อมูลเครดิตให้ได้รับความสะดวก รวดเร็ว ครบทุกข้อมูลสินเชื่อ และตรวจได้ด้วยตนเองตอบโจทย์ลูกค้ายุคดิจิทัล ซึ่งการตรวจข้อมูลเครดิตของตนเองผ่านช่องทางต่างๆ ที่เครดิตบูโรให้บริการนั้น เป็นสิทธิพื้นฐานการเข้าถึงข้อมูลเครดิตของตนเอง อันจะเป็นประโยชน์สำหรับประชาชนทุกกลุ่มในการป้องกันและรู้เท่าทันภัยการเงินในยุคปัจจุบัน
นายสุรพล โอภาสเสถียร ผู้จัดการใหญ่ บริษัท ข้อมูลเครดิตแห่งชาติ จำกัด (เครดิตบูโร) กล่าวว่า “นับเป็นเรื่องดีอย่างยิ่งที่ทั้งสองหน่วยงานจับมือกันพัฒนาและส่งเสริมธุรกรรมการเงินออนไลน์ให้เกิดประโยชน์ในยุคดิจิทัลและตรงตามพฤติกรรมการใช้งานที่สะดวก รวดเร็ว โดยล่าสุดเครดิตบูโรได้เพิ่มการบริการตรวจข้อมูลเครดิตและเครดิตสกอริ่ง ผ่านแอปพลิเคชัน “BAAC Mobile” นับเป็นการอำนวยความสะดวกให้กับประชาชนทุกกลุ่มในการตรวจสอบรายงานข้อมูลเครดิต อันจะเป็นประโยชน์อย่างยิ่งในการเตรียมความพร้อมก่อนขอ สินเชื่อต่าง ๆ ช่วยตรวจสอบความถูกต้องของข้อมูลเครดิตของตนเองและป้องกันรู้เท่าทันภัยการเงินในยุคปัจจุบัน อีกทั้งยังเป็นการส่งเสริมการสร้างวินัยทางการเงินให้กับประชาชน “ออมก่อนกู้ คิดก่อนใช้มีวินัย เมื่อมีหนี้” รู้จักวางแผนทางการเงิน การออม และมีวินัยในการชำระหนี้ รักษาเครดิตของตนเอง เพื่อสร้างความมั่นคงทางการเงินและมีคุณภาพชีวิตที่ดีขึ้นในระยะยาว”
สำหรับขั้นตอนตรวจเครดิตบูโรผ่านแอปพลิเคชัน “BAAC Mobile” ทำได้โดย คลิกที่เมนู “ตรวจเครดิตบูโร” เลือกประเภทรายงานได้ 2 แบบ คือ 1.รายงานข้อมูลเครดิต 2.รายงานข้อมูลเครดิตและคะแนนเครดิต (เครดิตสกอริ่ง) และสามารถเลือกรับรายงานได้ 2 ช่องทาง คือ ทางอีเมลภายใน 3 วันทำการ หรือรับผลทางไปรษณีย์ภายใน 7 วันทำการ รายละเอียดเพิ่มเติมได้ที่ www.baac.or.th หรือ ธ.ก.ส. Call Center โทร 02-555-0555 หรือสอบถามเกี่ยวกับรายงานเครดิตบูโรได้ที่ E-mail: consumer@ncb.co.th

ที่มา : https://www.thaigov.go.th/news/contents/details/87878