รัฐบาลไทย-ข่าวทำเนียบรัฐบาล-นายกรัฐมนตรี “แพทองธาร” ย้ำเดินหน้าโครงการดิจิทัล วอลเล็ตตามเป้า เฟสแรกปรับวิธีการ เน้นช่วยประชาชนก่อน ตั้งใจให้เป็นพายุหมุนต่อเศรษฐกิจ


วันพุธที่ 11 กันยายน 2567
11/09/2567
พิมพ์
นายกรัฐมนตรี “แพทองธาร” ย้ำเดินหน้าโครงการดิจิทัล วอลเล็ตตามเป้า เฟสแรกปรับวิธีการ เน้นช่วยประชาชนก่อน ตั้งใจให้เป็นพายุหมุนต่อเศรษฐกิจ
นายกรัฐมนตรี “แพทองธาร” ย้ำเดินหน้าโครงการดิจิทัล วอลเล็ตตามเป้า เฟสแรกปรับวิธีการ เน้นช่วยประชาชนก่อน ตั้งใจให้เป็นพายุหมุนต่อเศรษฐกิจ
วันนี้ (11 กันยายน 2567) ณ อาคารชินวัตร 3 นางสาวแพทองธาร ชินวัตร นายกรัฐมนตรี เผยถึงการแถลงนโยบายของคณะรัฐมนตรีต่อรัฐสภาในวันที่ 12-13 กันยายนนี้ โดยจะเป็นผู้แถลงและตอบในภาพรวมของนโยบายทั้งหมด ส่วนในรายละเอียดของแต่กระทรวงรัฐมนตรีที่รับผิดชอบจะเป็นผู้ตอบด้วยตนเอง
นายกรัฐมนตรีได้ตอบข้อซักถามสื่อมวลเกี่ยวกับกรณีวิธีการจ่ายเงิน 10,000 บาท ที่ตอนนี้ดูเหมือนวิธีการดำเนินการจะแตกต่างจากตอนที่หาเสียงไว้ว่า มีความแตกต่างแน่นอน พอได้ลงมือทำจริง ๆ และได้มาเป็นรัฐบาล มีเรื่องของระบบที่จะต้องติดตั้งอีกนาน และเมื่อระบบและข้ออื่น ๆ ยังคงมีข้อวิพากษ์ต่าง ๆ ซึ่งต้องรอ แต่เศรษฐกิจรอไม่ได้ ประชาชนรอไม่ไหว เพราะฉะนั้นจึงต้องปรับเปลี่ยนในจุดนี้ให้ประชาชนก่อน โดยย้ำเป้าหมายนโยบายดิจิทัลวอลเล็ต คือการกระตุ้นเศรษฐกิจทั้งระบบ และปรับโครงสร้างเศรษฐกิจดิจิทัลด้วย แต่ว่ามาช้ากว่า จึงต้องดำเนินการกระตุ้นเศรษฐกิจก่อน ทั้งนี้ เมื่อทำนโยบายนี้เสร็จยังมีอีกหลาย ๆ นโยบายที่ช่วยกระตุ้นเศรษฐกิจได้ แต่นโยบายดิจิทัลวอลเล็ตเป็นนโยบายหลัก เร่งด่วนที่เห็นผลได้ทันที เพราะฉะนั้นจึงได้เร่งดำเนินการ สำหรับการวางแผนกระตุ้นเศรษฐกิจนั้น มีหลายเฟส เช่น เงินดิจิทัล 10,000 บาท ที่แถลงไปว่าจะจ่ายก่อนเพื่อให้เกิดการกระตุ้นภาพใหญ่หนึ่งภาพก่อน
นายกรัฐมนตรีกล่าวว่าหลังจากนี้ ต้องคำนึงถึงโครงสร้างดิจิทัลที่จะทำต่อด้วยซึ่งเป็นเรื่องสำคัญ ตอนแรกที่จะไม่ให้เป็นเงินสด และจ่ายเป็นดิจิทัลทั้งหมด แต่เศรษฐกิจรอไม่ได้ ต้องแบ่งเฟส โดยดิจิทัลยังอยู่ ส่วนจะแบ่งเป็น 5,000 บาท หรือไม่อย่างไรนั้น รัฐมนตรีว่าการกระทรวงการคลังจะเป็นผู้ชี้แจงในรายละเอียด ทั้งนี้ ยืนยันการทำโครงการดิจิทัลวอลเล็ตมีการรับฟังจากหลายฝ่าย ซึ่งเป็นส่วนที่รัฐบาลดำเนินการให้เกิดความรัดกุม และดีที่สุดต่อประเทศ
“แม้จะเป็นการแบ่งจ่ายเงินเชื่อว่าจะเป็นพายุหมุนต่อเศรษฐกิจแน่นอน ส่วนรูปแบบที่จะเปลี่ยนไป รัฐมนตรีว่าการกระทรวงการคลังจะชี้แจงรายละเอียด ยืนยันว่าการกระตุ้นเศรษฐกิจไม่ได้น้อยลง เพราะรัฐบาลไม่ได้มีนโยบายเดียวในการกระตุ้นเศรษฐกิจให้เกิดขึ้น แต่แบ่งทีละเฟส ควบคู่ไปกับนโยบายอื่น ๆ ซึ่งจะทำให้เกิดการหมุนเวียนทางเศรษฐกิจ” นายกรัฐมนตรีย้ำ

ที่มา : https://www.thaigov.go.th/news/contents/details/87888