รัฐบาลไทย-ข่าวทำเนียบรัฐบาล-​นายกฯ “แพทองธาร” ห่วงใยผู้ประสบภัย อ.แม่สาย จ.เชียงราย กำชับเจ้าหน้าที่เร่งช่วยผู้ประสบภัย ในพื้นที่และปฏิบัติงานด้วยระมัดระวัง พร้อมเร่งเยียวยาความเสียหาย หลังสถานการณ์น้ำดีขึ้น


วันพุธที่ 11 กันยายน 2567
11/09/2567
พิมพ์
​นายกฯ “แพทองธาร” ห่วงใยผู้ประสบภัย อ.แม่สาย จ.เชียงราย กำชับเจ้าหน้าที่เร่งช่วยผู้ประสบภัย ในพื้นที่และปฏิบัติงานด้วยระมัดระวัง พร้อมเร่งเยียวยาความเสียหาย หลังสถานการณ์น้ำดีขึ้น
​นายกฯ “แพทองธาร” ห่วงใยผู้ประสบภัย อ.แม่สาย จ.เชียงราย กำชับเจ้าหน้าที่เร่งช่วยผู้ประสบภัย ในพื้นที่และปฏิบัติงานด้วยระมัดระวัง พร้อมเร่งเยียวยาความเสียหาย หลังสถานการณ์น้ำดีขึ้น
วันนี้ ( 11 กันยายน 2567) นางสาวแพทองธาร ชินวัตร นายกรัฐมนตรี ติดตามสถานการณ์น้ำท่วมในพื้นที่ภาคเหนือ โดยเฉพาะในพื้นที่อำเภอแม่สาย จังหวัดเชียงราย โดยได้รับรายงานมีผู้เสียชีวิต ขณะนี้เจ้าหน้าที่และหน่วยงานที่เกี่ยวข้องได้เร่งเข้าไปช่วยเหลือผู้ประสบภัยอย่างเร่งด่วน และส่งกำลังใจให้พี่น้องประชาชนที่ได้รับความเดือดร้อน โดยให้เจ้าหน้าที่ที่กำลังปฏิบัติหน้าที่อย่างเต็มที่ คำนึงถึงความปลอดภัยเป็นหลัก พร้อมกับฝากถึงพี่น้องประชาชนทุกพื้นที่ติดตามข้อมูลข่าวสารทางราชการและหน่วยงานที่เกี่ยวข้องอย่างต่อเนื่อง เพื่อเตรียมตัวรับสถานการณ์ได้ทันท่วงที  เนื่องจากในช่วงวันที่ 13 – 20 ก.ย 67   รายงานกรมอุตุนิยมวิทยาแจ้งเตือน มีฝนกระจายตัวเพิ่มขึ้นทั่วทุกภูมิภาคของประเทศ มีปริมาณน้ำมาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม  ดังนั้น ประชาชนในทุกพื้นที่ติดตามข้อมูลข่าวสารภาครัฐอย่างใกล้ชิดด้วย
นายกรัฐมนตรีระบุว่า ขณะนี้ยังไม่สามารถสั่งการอะไรได้ เนื่องจากยังไม่ได้มีการแถลงนโยบายต่อรัฐสภา แต่ได้มีการอัพเดทข้อมูลกับนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหมอย่างต่อเนื่อง ซึ่งได้จัดกำลังทหารลงไปในพื้นที่เรียบร้อยแล้ว พร้อมจัดเตรียมพื้นที่พักพิงสำหรับผู้ประสบภัยไว้แล้ว จำนวน 2 แห่ง และได้มีการตั้งโรงครัวซึ่งสามารถประกอบอาหารจากโรงครัวดังกล่าวประมาณ 500 - 600 ชุดต่อมื้อ ที่อำเภอแม่สาย จังหวัดเชียงรายด้วย นอกจากนี้  ให้จัดเตรียมเจ็ทสกีเข้าไปช่วยเหลือพี่น้องประชาชนในพื้นที่น้ำไหลเชี่ยว นอกจากนี้ เจ้าหน้าที่ทุกภาค เหล่าทัพเตรียมความพร้อมให้การช่วยเหลือในทุก ๆ ด้าน  เมื่อสถานการณ์ดีขึ้นก็เร่งเยียวยาและฟื้นฟูหลังน้ำท่วม รัฐบาล โดยหน่วยงานที่เกี่ยวข้องเตรียมการความช่วยเหลือตามระเบียบสำนักนายกรัฐมนตรี ไว้แล้ว และจะมีการพิจารณาช่วยเหลือในด้านต่าง ๆ เพื่อช่วยเหลือบรรเทาความเดือดร้อนของพี่น้องประชาชนอย่างครอบคลุมต่อไป

ที่มา : https://www.thaigov.go.th/news/contents/details/87880