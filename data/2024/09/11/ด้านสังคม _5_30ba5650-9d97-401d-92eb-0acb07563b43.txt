รัฐบาลไทย-ข่าวทำเนียบรัฐบาล-"วราวุธ" สั่งเปิดพื้นที่ของ พม. ให้ผู้ประสบภัยน้ำท่วมเชียงราย เข้าพักพิงชั่วคราว - โทรสายด่วน ศรส. 1300


วันพุธที่ 11 กันยายน 2567
"วราวุธ" สั่งเปิดพื้นที่ของ พม. ให้ผู้ประสบภัยน้ำท่วมเชียงราย เข้าพักพิงชั่วคราว - โทรสายด่วน ศรส. 1300
"วราวุธ" สั่งเปิดพื้นที่ของ พม. ให้ผู้ประสบภัยน้ำท่วมเชียงราย เข้าพักพิงชั่วคราว - โทรสายด่วน ศรส. 1300
วันที่ 11 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์เพิ่มเติมถึงการให้ความช่วยเหลือประชาชนผู้ประสบภัยจากสถานการณ์น้ำท่วมหลายจุดในจังหวัดเชียงราย ว่า ตนได้สั่งการผ่านนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ว่า ในพื้นที่จังหวัดเชียงรายหรือจังหวัดใกล้เคียงกับพื้นที่ที่ประสบอุทกภัยอย่างหนักนั้น กระทรวง พม. มีศูนย์ สถาน บ้าน นิคมต่างๆ ในพื้นที่ ที่ดูแลเด็กเล็ก ผู้สูงอายุ คนพิการ ราษฎรบนพื้นที่สูง และผู้ด้อยโอกาส เหล่านี้ ได้ขอให้เปิดพื้นที่ทั้งหมด ทำความสะอาดแล้วเตรียมรองรับผู้ที่ประสบภัยให้สามารถมาพักพิงชั่วคราวในพื้นที่ของกระทรวง พม.ได้ เพื่อเป็นพื้นที่ฉุกเฉินชั่วคราวก่อน หากมีปัญหาเร่งด่วนสามารถมาใช้สถานที่ซึ่งเป็นพื้นที่ของกระทรวง พม. ก่อน โดยไม่คำนึงว่า เป็นหน่วยงานใดหรือแม้แต่ประชาชนทั่วไป หากมีความประสงค์ก็สามารถเข้ามาใช้พื้นที่ของกระทรวง พม.ได้ และขอย้ำว่าหากมีเรื่องเร่งด่วนฉุกเฉิน เรามีสายด่วน พม. โทร. 1300 ของศูนย์เร่งรัดจัดการสวัสดิภาพประชาชน (ศรส.) โดยแจ้งขอความช่วยเหลือได้ตลอด 24 ชั่วโมง
ทั้งนี้ ที่พักพิงชั่วคราวในพื้นที่ของกระทรวง พม. ประกอบด้วย 4 แห่ง สามารถรองรับได้รวม 160 คน ได้แก่ 1. ศูนย์พัฒนาราษฎรบนพื้นที่สูงจังหวัดเชียงราย รองรับ 60 คน ตั้งอยู่ห่างจาก จ.เชียงราย 40 กม. 2. บ้านพักเด็กและครอบครัวเชียงราย (เตรียมพร้อมรับเด็ก) รองรับ 30 คน ห่างจาก จ.เชียงราย 40 กม. 3. ศูนย์เรียนรู้การพัฒนาสตรีและครอบครัวจังหวัดเชียงราย รองรับ 60 คน ห่างจาก จ.เชียงราย 40 กม. และ 4. ศูนย์คุ้มครองคนไร้ที่พึ่งจังหวัดเชียงราย รองรับ 10 คน ห่างจาก จ.เชียงราย 40 กม.
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #เชียงราย #น้ำท่วม #พม.

ที่มา : https://www.thaigov.go.th/news/contents/details/87887