รัฐบาลไทย-ข่าวทำเนียบรัฐบาล-หน่วยทหารเร่งช่วยประชาชนจากสถานการณ์น้ำป่าไหลหลากในพื้นที่แม่สาย จ.เชียงราย พร้อมติดตามสถานการณ์อุทกภัยในพื้นที่ภาคเหนืออย่างใกล้ชิด


วันพุธที่ 11 กันยายน 2567
หน่วยทหารเร่งช่วยประชาชนจากสถานการณ์น้ำป่าไหลหลากในพื้นที่แม่สาย จ.เชียงราย พร้อมติดตามสถานการณ์อุทกภัยในพื้นที่ภาคเหนืออย่างใกล้ชิด
จากเหตุการณ์ฝนที่ตกหนักอย่างต่อเนื่อง ตั้งแต่วันที่ ๙ ก.ย.๖๗ ในพื้นที่ภาคเหนือของประเทศไทย ส่งผลให้เกิดน้ำป่าไหลหลากเข้าท่วมบ้านเรือนประชาชนอย่างฉับพลันในพื้นที่ ๒ อำเภอ ในจังหวัดเชียงราย ได้แก่ อ.แม่สาย และ อ.เชียงของ
โดยเฉพาะใน ต.เวียงพางคำ และ ต.แม่สาย ที่มวลน้ำเข้าท่วมตลาดสายลมจอย, ชุมชนแม่สาย, ชุมชนหัวฝาย, ชุมชนเหมืองแดง, ชุมชนไม้ลุงขน และชุมชนเกาะทราย ทำให้ประชาชนได้รับความเดือดร้อน ติดค้างในที่พักอาศัย ไม่สามารถอพยพหรือเคลื่อนย้ายสิ่งของได้ในทันที
กองทัพบก โดยศูนย์บรรเทาสาธารณภัยกองทัพบก ในฐานะส่วนปฏิบัติการสนับสนุนหน่วยงานภาครัฐเมื่อเกิดภัยพิบัติหรือเหตุฉุกเฉินต่างๆ ตามแผนป้องกันและบรรเทาสาธารณภัยแห่งชาติ พ.ศ. ๒๕๖๔ – ๒๕๗๐ ได้มอบหมายให้ศูนย์บรรเทาสาธารณภัยมณฑลทหารบกที่ ๓๗ ร่วมกับส่วนราชการ ฝ่ายปกครอง กู้ภัยและภาคประชาชน ติดตามสถานการณ์และได้เข้าช่วยเหลือประชาชนในพื้นที่
โดยตั้งแต่เกิดเหตุอุทกภัย ได้จัดกำลังพลชุดกองร้อยช่วยเหลือประชาชน จากกองพันทหารราบที่ ๓ กรมทหารราบที่ ๑๗ และมณฑลทหารบกที่ ๓๗ รวมทั้งกำลังพลจากหน่วยเฉพาะกิจทัพเจ้าตาก
กองกำลังผาเมือง นำยุทโธปกรณ์ของกองทัพบก อาทิ รถยนต์บรรทุกสูง (FTS), เรือท้องแบน ลงพื้นที่เร่งอพยพประชาชนตลอดจนขนย้ายสิ่งของที่สำคัญต่างๆ ไปยังพื้นที่ปลอดภัย ขณะเดียวกัน ศูนย์บรรเทาสาธารณภัย มณฑลทหารบกที่ ๓๗ ได้นำรถครัวสนามกองทัพบก ออกจัดตั้งโรงครัวในการช่วยเหลือประชาชน ที่ประสบอุทกภัยในพื้นที่ศูนย์พักพิงชั่วคราวที่ทางจังหวัดจัดเตรียมไว้ ณ บริเวณเทศบาล ต.ท่าสาย อ.แม่สาย จ.เชียงราย พร้อมทั้งช่วยดูแลเสริมปัจจัย ๔ ประกอบอาหารให้กับผู้ประสบภัย
ทั้งนี้ ประชาชนที่ประสบภัยพิบัติ และยังคงติดค้างอยู่ในบ้านเรือนหรือแจ้งจุดต่างๆ สามารถติดต่อสายด่วนกรมป้องกันและบรรเทาสาธารณภัยโทร.๑๗๘๔, ศูนย์บรรเทาสาธารณภัยกองทัพภาคที่ ๓ โทร.๐๕๕-๒๔๒-๘๕๙ และศูนย์บรรเทาสาธารณภัยมณฑลทหารทหารบกที่ ๓๗ โทร.๐๕๓-๗๑๑-๒๐๐ ได้ตลอด ๒๔ ชม.
ที่มา: เพจกองทัพบก และ ศูนย์ประชาสัมพันธ์กองทัพบก โดยทีมโฆษกกองทัพบก, ๑๑ กันยายน ๒๕๖๗

ที่มา : https://www.thaigov.go.th/news/contents/details/87876