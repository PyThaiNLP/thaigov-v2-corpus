รัฐบาลไทย-ข่าวทำเนียบรัฐบาล-"อนุทิน" กำชับทุกหน่วย มท. เข้าสนับสนุนช่วยเหตุน้ำท่วมในพื้นที่ แม่สาย แม่อาย ย้ำให้ความสำคัญสูงสุดดูแลชีวิตประชาชน เกาะติดสถานการณ์จัดแผนลดผลกระทบ หลัง ปภ.แจ้งฝนตกหนัก


วันพุธที่ 11 กันยายน 2567
11/09/2567
พิมพ์
"อนุทิน" กำชับทุกหน่วย มท. เข้าสนับสนุนช่วยเหตุน้ำท่วมในพื้นที่ แม่สาย แม่อาย ย้ำให้ความสำคัญสูงสุดดูแลชีวิตประชาชน เกาะติดสถานการณ์จัดแผนลดผลกระทบ หลัง ปภ.แจ้งฝนตกหนัก
"อนุทิน" กำชับทุกหน่วย มท. เข้าสนับสนุนช่วยเหตุน้ำท่วมในพื้นที่ แม่สาย แม่อาย ย้ำให้ความสำคัญสูงสุดดูแลชีวิตประชาชน เกาะติดสถานการณ์จัดแผนลดผลกระทบ หลัง ปภ.แจ้งฝนตกหนัก ปริมาณน้ำเพิ่มต่อเนื่อง พร้อมแสดงความเสียใจครอบครัวผู้เสียชีวิตจากเหตุดินสไลด์
นายอนุทิน ชาญวีรกูล รองนายกรัฐมนตรี และ รมว.มหาดไทย กล่าวว่า ได้มีข้อกำชับไปยังผู้บริหารทุกหน่วยงานเกี่ยวข้องของกระทรวงมหาดไทย ให้พร้อมเข้าสนับสนุนให้ความช่วยเหลือประชาชนที่กำลังประสบความเดือดร้อนจากน้ำท่วมหนักในพื้นที่ อ.แม่สาย จ.เชียงราย อ.แม่อาย จ.เชียงใหม่ ให้ความสำคัญสูงสุดกับการเข้าช่วยเหลือชีวิตประชาชน
ทั้งนี้ ให้ผู้ว่าราชการจังหวัดทั้งเชียงใหม่ และเชียงราย ติดตามสถานการณ์น้ำอย่างใกล้ชิด พร้อมดำเนินการตามแผนป้องกันสาธารณภัย ลดผลกระทบต่อชีวิตและทรัพย์สินของประชาชนให้ได้มากที่สุด หลังจากที่ได้รับรายงานจากกรมป้องกันและบรรเทาสาธารณภัย (ปภ.) ว่าขณะนี้มีฝนตกหนักต่อเนื่องในพื้นที่ทั้ง 2 จังหวัด โดยเฉพาะใน อ.แม่อาย จ.เชียงใหม่, อ.แม่สาย อ.เมืองเชียงราย จ.เชียงราย และทราบว่าในส่วนของ อ.แม่อาย จ.เชียงใหม่นั้น ได้เกิดเหตุดินสไลด์ และมีรายงานว่ามีประชาชนเสียชีวิตจากเหตุดังกล่าว 1 ราย และยังสูญหายอีก 4 คน
"ทราบว่าขณะนี้ในพื้นที่ อ.แม่สาย มีสถานการณ์น้ำที่ค่อนข้างรุนแรง มีกรณีประชาชนติดบนหลังคาเจ้าหน้าที่ใช้เรือเข้าช่วยเหลือลำบาก ผมขอให้ส่วนงานของมหาดไทย เช่น ปภ.ที่มีอุปกรณ์เครื่องจักรที่เอื้ออำนวยพิจารณาเข้าช่วยเหลือ ประชาชนอย่างเต็มที่ จากที่ได้รับรายงาน ปภ. พร้อมเข้าช่วยเหลือแต่ต้องพิจารณาความปลอดภัยของผู้เข้าช่วยเหลือด้วย และขอกำชับให้ท่านผู้ว่าเชียงใหม่ และเชียงราย ให้ติดตามข้อมูลน้ำอย่างใกล้ชิด ในสถานการณ์ที่มีภัยพิบัติขอให้ท่านอยู่ในพื้นที่ พร้อมเป็นตัวกลางในการประสานงานกับทุกภาคส่วนเพื่อจัดการปัญหากรณีเกิดเหตุฉุกเฉินขึ้น ทางด้านเหตุดินสไลด์ใน อ.แม่อาย เชียงใหม่ ผมขอแสดงความเสียใจกับครอบครัวผู้สูญเสียจากภัยพิบัติในครั้งนี้ ขอย้ำให้พื้นที่ช่วยกันดูแลเรื่องการให้ข้อมูลข่าวสารแจ้งเตือนระวังอันตรายอย่าให้เหตุการณ์ลักษณะนี้เกิดขึ้นอีก" นายอนุทิน กล่าว
สำหรับรายงานผลกระทบจากน้ำท่วมล่าสุด ปภ. รายงานว่าได้เกิด สถานการณ์น้ำท่วมในพื้นที่ 7 จังหวัด ไดแก่ เชียงราย เชียงใหม่ ตาก สุโขทัย พิษณุโลก อ่างทอง และ พระนครศรีอยุธยา มีบ้านเรือนประชาชนได้รับผลกระทบ 14,328 ครัวเรือน

ที่มา : https://www.thaigov.go.th/news/contents/details/87870