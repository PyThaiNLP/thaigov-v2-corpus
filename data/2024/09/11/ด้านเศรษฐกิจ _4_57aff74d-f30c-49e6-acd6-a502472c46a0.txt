รัฐบาลไทย-ข่าวทำเนียบรัฐบาล- ไทย – จีน เชื่อมต่อสายสัมพันธ์ทางการทูต ยกระดับความร่วมมือด้านการเกษตรเชิงวิชาการและพาณิชย์มิติใหม่


วันพุธที่ 11 กันยายน 2567
ไทย – จีน เชื่อมต่อสายสัมพันธ์ทางการทูต ยกระดับความร่วมมือด้านการเกษตรเชิงวิชาการและพาณิชย์มิติใหม่
ไทย – จีน เชื่อมต่อสายสัมพันธ์ทางการทูต ยกระดับความร่วมมือด้านการเกษตรเชิงวิชาการและพาณิชย์มิติใหม่
นายถาวร ทันใจ ผู้ตรวจราชการกระทรวงเกษตรและสหกรณ์ ได้รับมอบหมายจาก นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ให้การต้อนรับนายเจียง เว่ย (Mr.Jiang Wei) อัครราชทูตที่ปรึกษา (ฝ่ายพาณิชย์) เข้าเยี่ยมคารวะเนื่องในโอการการเข้ารับตำแหน่งใหม่  พร้อมด้วย ดร.พรเทพ ศรีธนาธร ผู้ช่วยปลัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วมการเยี่ยมคารวะ ณ ห้องประชุม 123 กระทรวงเกษตรและสหกรณ์
ในการหารือวันนี้มีวัตถุประสงค์เพื่อหารือแนวทางการยกระดับความร่วมมือด้านการเกษตรเชิงวิชาการและพาณิชย์ เพื่อให้เกิดผลเป็นรูปธรรมและมีประสิทธิภาพยิ่งขึ้น อีกทั้ง ฝ่ายจีนแสดงความสนใจแนวทางการแก้ไขปัญหาการปนเปื้อนของสารแคดเมียมในทุเรียนไทยส่งออกไปจีน โดยฝ่ายไทยได้ชี้แจงถึงแนวทางการดำเนินของฝ่ายไทยให้ฝ่ายจีนทราบเบื้องต้น และอธิบายขั้นตอนการกำกับดูแลและตรวจสอบสารปนเปื้อนที่ฝ่ายจีนมีความกังวล เพื่อสร้างความมั่นใจในมาตรฐานและความปลอดภัยของทุเรียนไทยแก่ผู้บริโภคชาวจีน
นอกจากนี้ ทั้งสองฝ่ายได้หารือในประเด็นการใช้งานท่าเรือกวนเหล่ย การขนส่งสินค้าทะเลแช่แข็งผ่านเส้นทางรถไฟไทย-ลาว-จีน และการนำเข้าส่งออกผลบลูเบอร์รี่สด ซึ่งฝ่ายไทยได้เน้นย้ำความสัมพันธ์ระหว่างกระทรวงเกษตรและสหกรณ์กับสถานเอกอัครราชทูตสาธารณรัฐประชาชนจีนประจำประเทศไทยที่ดี และพร้อมที่จะร่วมมือกับฝ่ายจีน ในการผลักดันการพัฒนาด้านการเกษตรระหว่างทั้ง 2 ประเทศ ต่อไป

ที่มา : https://www.thaigov.go.th/news/contents/details/87883