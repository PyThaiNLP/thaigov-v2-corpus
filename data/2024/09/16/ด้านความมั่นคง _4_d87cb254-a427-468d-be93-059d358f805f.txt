รัฐบาลไทย-ข่าวทำเนียบรัฐบาล-สถานประกอบการ รับถ้วยพระราชทานฯ "พิพัฒน์" ส่งเสริมการบริหารด้านแรงงานยอดเยี่ยม ยกระดับคุณภาพชีวิตลูกจ้าง


วันจันทร์ที่ 16 กันยายน 2567
16/09/2567
พิมพ์
สถานประกอบการ รับถ้วยพระราชทานฯ "พิพัฒน์" ส่งเสริมการบริหารด้านแรงงานยอดเยี่ยม ยกระดับคุณภาพชีวิตลูกจ้าง
สถานประกอบการ รับถ้วยพระราชทานฯ "พิพัฒน์" ส่งเสริมการบริหารด้านแรงงานยอดเยี่ยม ยกระดับคุณภาพชีวิตลูกจ้าง
วันจันทร์ที่ 16 กันยายน 2567 นายพิพัฒน์ รัชกิจประการ รัฐมนตรีว่าการกระทรวงแรงงาน โดยกรมสวัสดิการและคุ้มครองแรงงาน จัดพิธีมอบถ้วยรางวัลพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้แก่สถานประกอบกิจการที่มีระบบบริหารจัดการด้านแรงงานยอดเยี่ยม ประจำปี 2567 (Thailand Labour Management Excellence Award 2024) ณ ห้องประชุมกระทรวงแรงงาน
นายพิพัฒน์ กล่าวว่า กระทรวงแรงงานให้ความสำคัญกับการยกระดับคุณชีวิตของลูกจ้าง ด้วยการส่งเสริมให้สถานประกอบกิจการมีเครื่องมือในการพัฒนาระบบบริหารจัดการด้านแรงงาน เพื่อให้ภาคเอกชนเติบโตไปพร้อมกับการขยายตัวทางเศรษฐกิจของประเทศรวมทั้งสามารถทำให้ผู้ใช้แรงงานเข้าถึงระบบสวัสดิการที่เหมาะสม โดยใช้กลไก 3 ด้านประกอบด้วย ด้านการรับรองมาตรฐานแรงงานไทย ด้านแรงงานสัมพันธ์และสวัสดิการแรงงาน และด้านความปลอดภัย อาชีวอนามัย และสภาพแวดล้อมในการทำงาน ซึ่งหากสถานประกอบกิจการนำไปใช้ได้อย่างสำเร็จจนเป็นที่ประจักษ์ กระทรวงแรงงานพร้อมยกย่องเชิดชูเกียรติให้แก่สถานประกอบกิจการที่มีความมุ่งมั่นและตั้งใจในการสร้างความเป็นอันหนึ่งอันเดียวกันระหว่างนายจ้างและลูกจ้าง โดยการขอพระราชทานถ้วยรางวัล เพื่อเป็นเครื่องหมายการันตี และเป็นเกียรติยศ ความภาคภูมิใจร่วมกันที่สามารถเป็นต้นแบบให้กับสถานประกอบกิจการอื่น ๆ ได้สำเร็จ ผมขอแสดงความยินดีกับสถานประกอบกิจการที่ได้รับรางวัลในวันนี้ ขอให้ท่านธำรงรักษาการเป็นสถานประกอบกิจการที่มีระบบบริหารจัดการด้านแรงงานยอดเยี่ยมไว้อย่างยั่งยืน เพื่อเป็นแบบอย่างที่ดีให้แก่สถานประกอบกิจการอื่นต่อไป
ด้านนางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวว่า ในปีนี้มีสถานประกอบกิจการที่ได้รับรางวัลถ้วยพระราชทาน ประจำปี 2567 จำนวน 3 รางวัล คือ สปก.ขนาดใหญ่ ได้แก่ บริษัท ไทยนิปปอนรับเบอร์อินดัสตรี้ จำกัด จังหวัดชลบุรี สปก.ขนาดกลาง ได้แก่ บริษัท เจริญโภคภัณฑ์อาหาร จำกัด (มหาชน) (โรงผลิตอาหารสัตว์น้ำบ้านบึง) จังหวัดชลบุรี และสปก.ขนาดเล็ก ได้แก่ บริษัท เจริญโภคภัณฑ์อาหาร จำกัด (มหาชน) ธุรกิจโรงเพาะฟักลูกกุ้งท่าบอน จังหวัดสงขลา นอกจากนี้ กระทรวงแรงงานได้มอบรางวัลเกียรติยศและใบรับรองแก่สถานประกอบกิจการที่มีการดำเนินการในกิจกรรมแต่ละด้าน ได้แก่ รางวัลเกียรติยศสูงสุดสถานประกอบกิจการที่ธำรงรักษาระบบมาตรฐานแรงงานไทย ต่อเนื่อง ปีที่ 15 จำนวน 9 รางวัล รางวัลเกียรติยศสูงสุดยิ่งสถานประกอบกิจการดีเด่นด้านแรงงานสัมพันธ์และสวัสดิการแรงงาน ระดับประเทศปีที่ 20 จำนวน 7 รางวัล รางวัลเกียรติยศสถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน ระดับประเทศ (ระดับแพลทินัม) ปีที่ 25 จำนวน 1 รางวัล และ ปีที่ 20 จำนวน 8 รางวัล สถานประกอบกิจการที่ได้รับการรับรองมาตรฐานแรงงานไทยในงานขนส่ง มรท. 8003 – 2566 จำนวน 4 แห่ง เพื่อเป็นการประกาศเกียรติคุณและเชิดชูสถานประกอบกิจการที่สามารถดำเนินการในแต่ละด้านได้อย่างดีอีกทั้งยังแสดงให้เห็นว่าสถานประกอบกิจการนั้น ได้มุ่งเน้นให้ความสำคัญในการมีส่วนร่วมในการพัฒนาคุณภาพชีวิตที่ดีของผู้ใช้แรงงาน และสร้างความตระหนักรู้ที่มีความรับผิดชอบต่อสังคมด้านแรงงานในทุกมิติ อธิบดีโสภา กล่าวในตอนท้าย

ที่มา : https://www.thaigov.go.th/news/contents/details/88043