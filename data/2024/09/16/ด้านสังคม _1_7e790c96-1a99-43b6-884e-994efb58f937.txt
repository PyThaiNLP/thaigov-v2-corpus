รัฐบาลไทย-ข่าวทำเนียบรัฐบาล-"วราวุธ" สั่ง พม.จังหวัดริมน้ำโขง เตรียมพร้อมรับมือ น้ำท่วม ทำงานเชิงรุก เข้าดูแลกลุ่มเปราะบาง เด็กเล็ก-สตรี-ผู้สูงอายุ-คนพิการ-ผู้ป่วยติดเตียง


วันจันทร์ที่ 16 กันยายน 2567
"วราวุธ" สั่ง พม.จังหวัดริมน้ำโขง เตรียมพร้อมรับมือ น้ำท่วม ทำงานเชิงรุก เข้าดูแลกลุ่มเปราะบาง เด็กเล็ก-สตรี-ผู้สูงอายุ-คนพิการ-ผู้ป่วยติดเตียง
"วราวุธ" สั่ง พม.จังหวัดริมน้ำโขง เตรียมพร้อมรับมือ น้ำท่วม ทำงานเชิงรุก เข้าดูแลกลุ่มเปราะบาง เด็กเล็ก-สตรี-ผู้สูงอายุ-คนพิการ-ผู้ป่วยติดเตียง
วันที่ 14 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากสถานการณ์น้ำท่วมที่เป็นวิกฤตการณ์ของภาคเหนือในพื้นที่จังหวัดเชียงรายและเชียงใหม่ และขณะนี้ปริมาณน้ำในแม่น้ำโขงได้ไหลต่อเนื่องไปยังจังหวัดท้ายน้ำ ซึ่งเมื่อวันที่ 13 ก.ย. 67 ที่ผ่านมา ตนได้ขอให้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และอธิบดีทุกกรม รวมทั้งหัวหน้าหน่วยงานของกระทรวง พม. ทุกส่วนงาน ให้ดูแลพื้นที่ที่รับน้ำต่อจากจังหวัดเชียงใหม่และเชียงราย ไม่ว่าจะเป็นที่เชียงคาน จังหวัดเลย มาจนถึงจังหวัดบึงกาฬ มุกดาหาร นครพนม และหนองคาย โดยเฉพาะอย่างยิ่งจะมาจบที่จังหวัดอุบลราชธานี ถือเป็นจุดที่น้ำจะมารวมตัวกันค่อนข้างเยอะ
ขอให้เจ้าหน้าที่ของกระทรวง พม. ทุกคน ในทุกจังหวัดที่อยู่ตามลำน้ำโขงเตรียมรับมือ ซึ่งในขณะนี้ได้รับรายงานล่าสุดว่า น้ำได้เข้าถึงกลางตัวจังหวัดของจังหวัดหนองคาย เรียบร้อยแล้ว ซึ่งพี่น้องประชาชนได้รับความลำบากมากพอสมควร ดังนั้นหัวใจสำคัญที่กระทรวง พม. จะต้องเร่งดูแลในเบื้องต้น คือพี่น้องประชาชนกลุ่มเปราะบาง ไม่ว่าจะเป็นผู้สูงอายุ คนพิการ และเด็กเล็ก  เพราะว่าคนกลุ่มนี้เป็นกลุ่มที่จะต้องใช้เวลามากกว่าปกติในการที่จะเคลื่อนย้าย โดยเฉพาะอย่างยิ่งพี่น้องกลุ่มผู้สูงอายุที่เป็นกลุ่มคนที่มักจะติดบ้านติดเรือนไม่อยากจะไปไหน และที่สำคัญยังมีอุปกรณ์เสริมไม่ว่าจะเป็นคนพิการและผู้สูงอายุจะมีเครื่องไม้เครื่องมือต่างๆ ที่จะต้องพ่วงเวลาขนย้ายด้วย ขอให้ทางเจ้าหน้าที่ของกระทรวง พม. ไม่ว่าจะเป็นอาสาสมัครพัฒนาสังคมและความมั่นคงของมนุษย์ (อพม.) ทีม พม.หนึ่งเดียวของแต่ละจังหวัด ให้เร่งสำรวจและดูว่าในแต่ละพื้นที่มีกลุ่มเปราะบางเหล่านี้อยู่ที่หมู่บ้านใด ตำบลใด อำเภอใด เพื่อที่จะถึงเวลาจะได้มีการเคลื่อนย้าย หรือว่าได้เข้าไปช่วยเหลือได้ทันการณ์
นอกจากการดูแลพี่น้องกลุ่มเปราะบางแล้วสถานที่หน่วยงานของกระทรวง พม. ทั้งหลาย ทั้งศูนย์-สถาน-บ้าน-นิคม ถ้าหากว่ามีจุดใดที่สามารถเปิดรองรับพี่น้องประชาชนที่ได้รับความเดือดร้อนจากปัญหาอุทกภัย ประชาชนสามารถมาใช้บริการได้ตลอด 24 ชั่วโมง ซึ่งมีห้องน้ำอย่างเรียบร้อย มีอาหาร น้ำดื่ม ที่จะสามารถบรรเทาความเดือดร้อนให้กับพี่น้องประชาชนในจังหวัดต่างๆได้
ขอเป็นกำลังใจให้กับพี่น้องประชาชนทุกคนที่ได้รับผลกระทบจากปัญหาอุทกภัยในครั้งนี้และที่สำคัญคือเจ้าหน้าที่ อาสาสมัครกู้ภัย และโดยเฉพาะอย่างยิ่งของเจ้าหน้าที่กระทรวง พม. ทุกคนที่ทำงานกันอย่างขะมักเขม้น ฝ่าฟันอันตรายหลายอย่างในการที่จะช่วยพี่น้องประชาชนที่ได้รับความเดือดร้อนในยามวิกฤตเช่นนี้ พวกเราทุกคนจะต้องจับมือเดินไปด้วยกัน และในนามของกระทรวง พม. ขอเป็นกำลังใจให้กับพี่น้องประชาชนทุกๆคน
สำหรับพี่น้องกลุ่มเปราะบางนั้น เราต้องดูแลเป็นการเฉพาะ ไม่ว่าจะเป็นกลุ่มผู้สูงอายุ คนพิการ  เด็กเล็ก หรือแม้แต่สตรีที่เป็นแม่เลี้ยงเดี่ยวที่มีภาระที่ต้องดูแลหลายอย่าง ซึ่งคนกลุ่มนี้ที่ตนได้กล่าวไปเบื้องต้นว่าจะต้องมีการดูแลเป็นพิเศษเพราะขั้นตอนในการเคลื่อนย้าย ขั้นตอนในการที่จะพาไปอยู่ยังสถานที่ใหม่นั้น ต้องใช้กำลังคน มีอุปกรณ์ที่จะต้องช่วยในบางครั้ง ดังนั้น ขอให้ทางเจ้าหน้าที่ของกระทรวง พม. เข้าไปสำรวจดูเสียก่อนว่าพี่น้องกลุ่มเปราะบางเช่นนี้อยู่ในพื้นที่ไหนบ้าง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #ช่วยเหลือ #น้ำท่วม #เชียงราย #เชียงใหม่ #พม #แม่น้ำโขง

ที่มา : https://www.thaigov.go.th/news/contents/details/88036