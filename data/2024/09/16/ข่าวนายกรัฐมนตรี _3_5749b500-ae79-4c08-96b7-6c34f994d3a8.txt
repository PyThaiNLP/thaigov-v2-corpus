รัฐบาลไทย-ข่าวทำเนียบรัฐบาล-​นายกฯ เน้นย้ำเร่งเยียวยา เตรียมพิจารณากรอบเยียวยาใหม่ เผยทิศทางน้ำลดลง ยืนยันแม่น้ำเจ้าพระยาสามารถรองรับน้ำได้ ระบุกรุงเทพมหานครจะไม่เกิดน้ำท่วมแน่นอน


วันจันทร์ที่ 16 กันยายน 2567
16/09/2567
พิมพ์
​นายกฯ เน้นย้ำเร่งเยียวยา เตรียมพิจารณากรอบเยียวยาใหม่ เผยทิศทางน้ำลดลง ยืนยันแม่น้ำเจ้าพระยาสามารถรองรับน้ำได้ ระบุกรุงเทพมหานครจะไม่เกิดน้ำท่วมแน่นอน
​นายกฯ เน้นย้ำเร่งเยียวยา เตรียมพิจารณากรอบเยียวยาใหม่ เผยทิศทางน้ำลดลง ยืนยันแม่น้ำเจ้าพระยาสามารถรองรับน้ำได้ ระบุกรุงเทพมหานครจะไม่เกิดน้ำท่วมแน่นอน
วันนี้ (16 กันยายน 2567) เวลา 15:30 น. ณ บริเวณทางเชื่อมตึกภักดีบดินทร์ นางสาวแพทองธาร ชินวัตร นายกรัฐมนตรี ภายหลังเป็นประธานการประชุมเตรียมจัดตั้งศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) คณะกรรมการอำนวยการและบริการสถานการณ์อุทกภัยวาตภัย และดินโคลนถล่ม และจัดตั้งศูนย์สนับสนุนการอำนวยการการบริหารสถานการณ์ว่า เพื่อจะแก้ปัญหาได้ทันท่วงที และเมื่อมีปัญหาหรือการจัดการเรื่องการเยียวยาสามารถจะตัดสินใจได้อย่างรวดเร็ว จึงจำเป็นต้องการจัดตั้งศูนย์ปฏิบัติการขึ้นมารวมทั้ง คอส. ที่ต้องติดตามอย่างต่อเนื่อง และเพื่อทุกคนสามารถมาประสานงานกันได้ว่าส่วนไหนเจอปัญหาอย่างไร เพื่อให้เกิดความรวดเร็วและก็ชัดเจนในการทำงาน
ผู้สื่อข่าวถามว่า คณะกรรมการฯ ที่ได้จัดตั้งในครั้งนี้จะมีความเป็นถาวรหรือเป็นการจัดตั้งแบบชั่วคราวในการแก้ปัญหาน้ำท่วมในปีนี้
นายกรัฐมนตรี กล่าวถึงว่า สามารถที่จะตั้งคณะกรรมการฯ จัดการเรื่องน้ำในครั้งนี้ไปก่อนจนกว่าสถานการณ์น้ำจะคลี่คลาย ส่วนสถานการณ์น้ำที่กำลังมาในทางภาคอีสานปริมาณน้ำเมื่อคืนถึงจะมีฝนตกหนักแต่ปริมาณน้ำไม่ได้กระทบ ทำให้น้ำเหนือมีปริมาณลดลง โดยในการประชุมครั้งนี้ทางด้านกรมอุตุนิยมวิทยา และกรมชลประทานที่ได้รายงานถึงทิศทางของน้ำว่ากำลังลดลงเรื่อย ๆ ในส่วนการเยียวยาจะต้องดูรายละเอียดกรอบการเยียวยาว่าจะสามารถแก้ไขเพิ่มเติมอะไรได้บ้าง แต่ประเด็นสำคัญตอนนี้ คือ ความรวดเร็วในการเยียวยา โดยในที่ประชุมได้มีการเน้นย้ำว่าความรวดเร็วจะต้องมาก่อน ซึ่งจะต้องใช้กรอบการเยียวยาเดิมไปก่อน ถ้าหากกรอบการเยียวยาใหม่จะต้องรอต่อไปอีก นอกจากนี้ มีการพูดคุยกับกระทรวงมหาดไทยว่าจะมีการเยียวยาค่าน้ำค่าไฟในเดือนกันยายน โดยไม่ต้องจ่ายค่าน้ำค่าไฟในเดือนกันยายนและเดือนตุลาคมลดค่าน้ำค่าไฟได้ 30% ซึ่งการตั้งมาตรการนี้เพื่อซัพพอร์ตประชาชน หากเหตุการณ์น้ำท่วมยาวนานกว่านั้น เราสามารถเพิ่มเติมรายละเอียดการเยียวยาได้อีก เช่น ถ้าน้ำท่วม 3 วัน จะได้เงินเยียวยาเพียงแค่ 3 วัน แต่ความเป็นจริงน้ำท่วม 3 วันนั้นสร้างความเสียหายเป็นอย่างมาก จึงต้องมีการปรับแก้ให้ตรงจุดมากขึ้น นอกจากนั้น การซ่อมแซมที่อยู่อาศัยของประชาชน รับทราบรายงานจากทางกองทัพว่ามีการระดมกำลังช่วยเหลืออย่างเต็มที่ แต่มีปัญหาเรื่องของกำลังพลไม่เพียงพอจึงต้องให้กระทรวงศึกษาธิการในพื้นที่และบริเวณใกล้เคียงเข้ามาช่วยเหลือเพิ่มเติมในเรื่องของกำลังพล เพื่อซ่อมแซมที่อยู่อาศัยที่เสียหายได้เร็วที่สุด
นายกรัฐมนตรีกล่าวอีกว่า ขณะนี้สถานการณ์น้ำท่วมในภาคเหนือทยอยลดลงแล้ว ส่วนประเด็นที่สาธารณรัฐประชาชนจีนปล่อยน้ำส่งผลให้เกิดน้ำท่วมนั้น สาธารณรัฐประชาชนจีนมีการปล่อยน้ำในอัตราปกติ ไม่ได้เป็นส่วนที่ทำให้น้ำท่วมเพิ่มมากขึ้น ทั้งนี้ นายกรัฐมนตรียืนยันแม่น้ำเจ้าพระยาสามารถรองรับน้ำได้และกรุงเทพมหานครจะไม่เกิดน้ำท่วมแน่นอน
ทางด้านนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม กล่าวเพิ่มเติมว่า เราทำตามกรอบเดิมทุกอย่างแต่แก้ปัญหาด้วยหัวใจสำคัญคือ เรื่องความเร็ว เพราะฉะนั้นทุกอย่างที่ผ่านมากว่าจะได้เป็นหลาย ๆเดือน หรือเป็นปี ดังนั้น ตรงนี้เราจะจัดการเลย ส่วนจะเยียวยามากขึ้นกว่านี้  ถ้าสมมุติรอตรงนี้ก่อนจะทำให้ช้า  ก็จะพิจารณาตามหลัง  คณะอนุกรรมการฯ ที่นายกรัฐมนตรีได้จัดตั้งขึ้นจะมีการพูดคุยกันในวันพุธที่ 18 กันยายนนี้ เป็นวันแรก ซึ่งขณะนี้ได้มีการรวมกันพิจารณาทั้งสำนักงบประมาณ สำนักงานคณะกรรมการกฤษฎีกา  สำนักนายกรัฐมนตรี และหน่วยงานต่าง ๆ ที่เกี่ยวข้องจะไปประเมินร่วมกันออกมาเป็นข้อสรุป  พร้อมทั้ง Time line นอกจากนี้ ยังมีการแก้ไขปัญหาเฉพาะหน้ามี 2 ประเด็น คือ การส่งกำลังทั้งหมดเข้าไปแก้ไขปัญหาที่เกิดอุทกภัยต่าง ๆ มากขึ้น โดยเร็ว รวมทั้งการเยียวยาฟื้นฟูภายหลังน้ำท่วม การทำความสะอาดให้คืนสู่สภาพโดยปกติทันที  ซึ่ง 2 ประเด็นนี้จะต้องมีการดำเนินการขณะนี้จนกว่าเหตุการณ์จะปกติประมาณเดือนตุลาคม และคณะที่ทำงานจะดูจากหน้างานทั้งหมดและจะนำมาสรุป  เพื่อแก้ปัญหาต่อไปไม่ให้เกิดขึ้นอีก ซึ่งเรื่องเหล่านี้นายกฯ ได้มอบหมายคณะกรรมการฯ จะรับไปพิจารณาในรายละเอียด  วันนี้ที่ประชุมคุยเพียงหลักการ ข้อห่วงใยและความรวดเร็วในการแก้ไขปัญหาต่าง  ๆ ทั้งหมดให้มากขึ้น ต่อจากนี้ไปเราจะคุยรายละเอียดและนำเสนอเป็นระยะ ๆ

ที่มา : https://www.thaigov.go.th/news/contents/details/88064