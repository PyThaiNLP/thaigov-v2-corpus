รัฐบาลไทย-ข่าวทำเนียบรัฐบาล-กรุงไทย ตอกย้ำธนาคารยั่งยืน เปิดตัว “สาขาเอ็มสเฟียร์” ชูแนวคิดการออกแบบ “Green & Modular” ตอบโจทย์เทรนด์สาขาแห่งอนาคต


วันจันทร์ที่ 16 กันยายน 2567
16/09/2567
พิมพ์
กรุงไทย ตอกย้ำธนาคารยั่งยืน เปิดตัว “สาขาเอ็มสเฟียร์” ชูแนวคิดการออกแบบ “Green & Modular” ตอบโจทย์เทรนด์สาขาแห่งอนาคต
ธ.กรุงไทยเปิดตัว “สาขาเอ็มสเฟียร์” สาขารูปแบบใหม่ พร้อมสร้างความมั่งคั่งทางการเงินให้กับลูกค้า ภายใต้แนวคิด “Green & Modular” ปรับเปลี่ยนเฟอร์นิเจอร์ได้ยืดหยุ่น ช่วยประหยัดพื้นที่และตอบโจทย์การใช้งาน ทำให้ลูกค้าและพนักงานได้ใกล้ชิดกันมากขึ้น
นายสุริพงษ์ ตันติยานนท์ ประธานผู้บริหาร Retail Banking พร้อมด้วย นายพงษ์สิทธิ์ ชัยฉัตรพรสุข ประธานผู้บริหาร Legal Compliance & Financial Crime นางประกายดาว ดำรงพันธ์ ผู้บริหารสายงานเครือข่ายธุรกิจขนาดเล็กและรายย่อย ธนาคารกรุงไทย และนางสาวอรธิรา ภาคสุวรรณ์ Senior Vice President Em District ร่วมงานเปิดตัวธนาคารกรุงไทย “สาขาเอ็มสเฟียร์” สาขารูปแบบใหม่ พร้อมสร้างความมั่งคั่งทางการเงินให้กับลูกค้า ภายใต้แนวคิด “Green & Modular” ปรับเปลี่ยนเฟอร์นิเจอร์ได้ยืดหยุ่น ช่วยประหยัดพื้นที่และตอบโจทย์การใช้งาน ทำให้ลูกค้าและพนักงานได้ใกล้ชิดกันมากขึ้น และใช้วัสดุที่เป็นมิตรต่อสิ่งแวดล้อม ตอกย้ำความมุ่งมั่นการดำเนินธุรกิจที่ให้ความสำคัญกับ สิ่งแวดล้อม สังคม และธรรมาภิบาล (ESG) ก้าวสู่ธนาคารเพื่อความยั่งยืน
ธนาคารกรุงไทย สาขาเอ็มสเฟียร์ ตั้งอยู่บริเวณชั้น 2 ของศูนย์การค้าเอ็มสเฟียร์ ถนนสุขุมวิท กรุงเทพฯ โดยใช้วัสดุที่เป็นมิตรกับสิ่งแวดล้อมและมีกระบวนการผลิตที่ไม่ก่อให้เกิดก๊าซคาร์บอนไดออกไซด์ สาเหตุหลักของสภาวะโลกร้อน อาทิ เคาน์เตอร์บริการลูกค้า ทำจากวัสดุลามิเนตคุณภาพสูง ลดการปล่อยสารระเหยต่ำ (Low VOCs) มาตรฐานยุโรป กระเบื้องปูพื้นทำจากวัสดุธรรมชาติ ผสมกับวัสดุรีไซเคิล ผนังเก็บเสียง ผลิตจากเส้นใยของวัสดุรีไซเคิลและนำมาขึ้นรูปใหม่ หลอดไฟประหยัดพลังงาน ที่ให้แสงสว่างมากแต่ใช้กำลังไฟฟ้าต่ำ เครื่องปรับอากาศประหยัดพลังงาน มีระบบควบคุมคุณภาพอากาศให้เหมาะสมกับการใช้งาน
ในปีนี้  ธนาคารกรุงไทยมีแผนพัฒนาสาขา Stand Alone จำนวน 10 สาขา เป็นสาขาอนุรักษ์พลังงาน  ผ่านการติดตั้งโซล่าเซลล์ใช้ในสาขา และเทคโนโลยีประหยัดพลังงาน รวมถึงปรับเปลี่ยนมาใช้รถยนต์ไฟฟ้า พร้อมติดตั้งสถานีชาร์จในสาขา เพื่อลดมลพิษ ซึ่งเป็นการใช้ทรัพยากรอย่างคุ้มค่าเกิดประสิทธิภาพสูงสุด โดยคาดว่าจะช่วยลดการปล่อยก๊าซเรือนกระจกได้ 38.15 ตันคาร์บอนไดออกไซด์เทียบเท่า (TonneCO2e) และในปี 2568 ธนาคารมีแผนปรับปรุงสาขาอย่างต่อเนื่องจำนวน 40  สาขา โดยยังคงให้ความสำคัญเรื่องสิ่งแวดล้อม คาดว่าจะสามารถลดการปล่อยก๊าซเรือนกระจกได้ 468.74 ตันคาร์บอนไดออกไซด์เทียบเท่า(TonneCO2e) สอดคล้องกับเป้าหมายการพัฒนาที่ยั่งยืนขององค์การสหประชาชาติ (SDGs) ด้านการปฏิบัติการอย่างเร่งด่วนเพื่อต่อสู้กับการเปลี่ยนแปลงสภาพภูมิอากาศ ตามแนวคิด “นวัตกรรมสร้างคุณค่า ตอบโจทย์ลูกค้า สู่ความยั่งยืน”

ที่มา : https://www.thaigov.go.th/news/contents/details/88049