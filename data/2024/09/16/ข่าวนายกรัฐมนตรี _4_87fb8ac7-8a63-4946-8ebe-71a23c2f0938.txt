รัฐบาลไทย-ข่าวทำเนียบรัฐบาล-นายกฯ ประชุมนัดแรก “คอส.” สั่งทบทวนกรอบช่วยเหลือให้ เร็ว และเหมาะสมมากยิ่งขึ้น  ดูความเสียหายของประชาชนเป็นหลัก เผยตั้งคณะกรรมการ คอส. หวังแก้ปัญหารวดเร็วเป็นรูปธรรม


วันจันทร์ที่ 16 กันยายน 2567
16/09/2567
พิมพ์
นายกฯ ประชุมนัดแรก “คอส.” สั่งทบทวนกรอบช่วยเหลือให้ เร็ว และเหมาะสมมากยิ่งขึ้น  ดูความเสียหายของประชาชนเป็นหลัก เผยตั้งคณะกรรมการ คอส. หวังแก้ปัญหารวดเร็วเป็นรูปธรรม
นายกฯ ประชุมนัดแรก “คอส.” สั่งทบทวนกรอบช่วยเหลือให้ เร็ว และเหมาะสมมากยิ่งขึ้น  ดูความเสียหายของประชาชนเป็นหลัก เผยตั้งคณะกรรมการ คอส. หวังแก้ปัญหารวดเร็วเป็นรูปธรรม พร้อมขอบคุณกองทัพ ช่วยพี่น้องชาวแม่สายและเชียงรายตั้งแต่วันแรกที่มีวิกฤตน้ำท่วม
วันนี้ (16 กันยายน 2567) เวลา 14.10 น. ณ ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมคณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม  (คอส.) ครั้งที่ 1  / 2567 โดยมีรองนายกรัฐมนตรีและรัฐมนตรีเข้าร่วมประชุมด้วย ประกอบด้วย นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกุล รองนายกรัฐมนตรีและรัฐมนตรีว่าการกระทรวงมหาดไทย นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายประเสริฐ จันทร รวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์   นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์  นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม พลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ พลเอก ทรงวิทย์ หนุนภักดี ผู้บัญชาการทหารสูงสุด และผู้บริหารหน่วยงานที่เกี่ยวข้องเข้าประชุม
นายกรัฐมนตรีกล่าวเปิดการประชุมว่า วันนี้เรียกประชุมด่วนจากที่ได้ลงพื้นที่ร่วมกับรัฐมนตรีหลายท่าน  ที่อำเภอแม่สาย จังหวัดเชียงราย ได้เห็นสิ่งที่เกิดขึ้นรวมถึงรับฟังการรายงานจากเจ้าหน้าที่ในพื้นที่ ต้องขอขอบคุณชาวเชียงราย ที่แม้จะเจออุปสรรคอย่างหนักหน่วงแต่ยังมีรอยยิ้มส่งให้กับผู้ที่ทำงาน รวมถึงรัฐบาล ตนเองขอให้กำลังใจ และขอบคุณเจ้าหน้าที่ทุกฝ่าย หน่วยงานความมั่นคง รวมถึงจิตอาสาที่เข้าไปช่วยประชาชนโดยไม่ต้องร้องขอ ขณะนี้มีพื้นที่พักพิงชั่วคราวอาหารและน้ำดื่มอย่างครบถ้วน ส่วนมาตรการเยียวยาก็ต้องดำเนินการอย่างเร่งด่วน ซึ่งขอเน้นย้ำตรงนี้
นายกรัฐมนตรีกล่าวว่า การเยียวยาอยากให้เป็นไปอย่างเร่งด่วนและตรงกับจุด อย่างไรก็ตาม การเยียวยาอยากให้ตรงจุดเพราะหลายอย่างถูกตีกรอบการเยียวยา แต่ความเสียหายที่เกิดขึ้นจริงมากกว่านั้น และยังมีวาระการพูดถึงจำนวนวันที่เสียหาย อยากให้พิจารณาตรงนี้  อย่างที่ อำเภอแม่สาย มีอุทกภัย 3 วัน ซึ่งดูน้อย แต่ความเสียหายมากกว่านั้นเยอะ ฉะนั้นถ้าเราตัดสินกันที่จำนวนวันจะไม่พอดีกับความเสียหายที่เกิดขึ้นอันหนักหน่วงตรงนี้ จึงเห็นว่ากรอบการค่าชดเชย ต้องมีการพิจารณาทบทวน โดยอาจใช้ข้อมูลวิทยาศาสตร์ เช่น กระแสน้ำที่มาสร้างความเป็นธรรม ซึ่งให้ ศปช. พิจารณา แนวทางการช่วยเหลือเยียวยาผู้ประสบภัย โดยให้หน่วยงานที่เกี่ยวข้อง อาทิ สำนักปลัด สำนักนายกรัฐมนตรี สำนักงบประมาณ  สำนักงานคณะกรรมการกฤษฎีกา รวมทั้ง สำนักนายกรัฐมนตรี รวมพิจารณารายละเอียดด้วย
นายกรัฐมนตรียังเน้นระบบแจ้งเตือนภัยล่วงหน้า และการซักซ้อม โดยเฉพาะระบบ Cell Broadcast Service (CBS) หรือระบบแจ้งเตือนภัยฉุกเฉิน เพื่อให้การเตือนภัยมีผลดีและถึงประชาชนโดยตรง ซึ่งจะให้คณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) และศูนย์ปฏิบัติการ ช่วยเหลือผู้ประสบอุทกภัย วาตภัย และดินโคลนถล่มซึ่งมีนายภูมิธรรม เป็นผู้อำนวยการศูนย์ ทำงานร่วมกับนายอนุทิน ฯ นายสุริยะ  ฯ และนายประเสริฐ  ฯ เพื่อให้การดำเนินการเป็นไปอย่างรวดเร็วและเป็นรูปธรรม  เพื่อให้การทำงานช่วยเหลือประชาชนเป็นไปอย่างทันท่วงที
โดยที่ประชุมรับทราบรายงานสถานการณ์อุทกภัย วาตภัย และดินโคลนที่สำคัญ และสถานการณ์การระบายน้ำ  รายงานการพยากรณ์และแนวการบริหารจัดการน้ำ รวมถึงรายงานการพยากรณ์อากาศ และรายงานการช่วยเหลือผู้ประสบภัย และเห็นชอบการจัดตั้งศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ซึ่ง รองนายกรัฐมนตรีและรัฐมนตรีว่าการกระทรวงกสาโหม จะได้เรียกประชุมภายในวันพุธ นี้ ทันที
ทั้งนี้ นายกรัฐมนตรีได้สั่งการต่อที่ประชุม ดังนี้
1. ขอให้ ศปช.  ติดตามสถานการณ์อย่างใกล้ชิด ดำเนินงานให้เป็นไปตามแผนงานที่วางไว้และหากมีเหตุการณ์เกิดขึ้นฉุกเฉินให้เร่งรัดดำเนินการแก้ไขปัญหาอย่างทันท่วงที
2. ในคณะ คอส. ให้มีการประชุมติดตามงานเป็นระยะ ๆ จนกว่าเหตุการณ์จะคลี่คลายเข้าสู่ภาวะปกติ
3. ขอให้ ศปช. ประเมินสถานการณ์และกำหนดการลงพื้นที่ของนายกรัฐมนตรี เพื่อติดตาม สั่งการ และแก้ไขปัญหาความเดือดร้อนให้ประชาชนได้ทันที และให้กำลังใจเจ้าหน้าที่ผู้ปฏิบัติงานในพื้นที่
4. ขอให้สำนักนายกรัฐมนตรีเร่งรัดมาตรการฟื้นฟูเยียวยา โดยกำหนดกรอบระยะเวลาให้ชัดเจนและเสนอ คอส. เพื่อทราบลำดับถัดไป รวมถึงการเยียวยาขอให้ครอบคลุมถึงกลุ่มชาติพันธ์ุ
5. เรื่องดินโคลนถล่ม กรมทรัพยากรธรณีต้องมีการชี้จุดที่ชัดเจน และมีการซักซ้อมอย่างจริงจังในพื้นที่ที่คาดว่าจะมีภัยดังกล่าว
6. ขอให้ทุกหน่วยงานเร่งรัดการประชาสัมพันธ์การรับรู้ให้กับประชาชนในพื้นที่ทราบเพื่อเตรียมการตามที่มีการแจ้งเตือน และขอให้กองทัพร่วมกับกรมอาชีวศึกษาระดมกำลังเข้าไปช่วยซ่อมแซมบ้านเรือนของประชาชน รวมถึงอาคารสถานที่ราชการโดยเร็ว
ในการประชุม นายกรัฐมนตรียังกล่าว ชื่มชมกองทัพและกำลังพลจากทุกเหล่าทัพ ที่เร่งลงพื้นที่ให้ความช่วยเหลือพี่น้องชาวอำเภอแม่สายและจังหวัดเชียงรายทันทีที่เกิดเหตุวิกฤตน้ำท่วม ตั้งแต่ การช่วยชีวิต การอพยพ  การรักษาพยาบาล  การจัดตั้งศูนย์พักพิง จัดหาอาหารด้วยโรงครัวเคลื่อนที่ การจัดส่งสินของจำเป็น  สร้างความเชื่อมั่น สร้าง กำลังใจต่อประชาชนในพื้นที่ ยีนยันรัฐบาลจะดูแลประชาชนให้ดีที่สุด  ///

ที่มา : https://www.thaigov.go.th/news/contents/details/88065