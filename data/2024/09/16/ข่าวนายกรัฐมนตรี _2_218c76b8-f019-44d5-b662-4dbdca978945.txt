รัฐบาลไทย-ข่าวทำเนียบรัฐบาล-​นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณสมเด็จพระสังฆราช สกลมหาสังฆปริณายก และสมเด็จพระมหาวีรวงศ์เพื่อความเป็นสิริมงคลหลังเข้ารับตำแหน่งนายกรัฐมนตรี


วันจันทร์ที่ 16 กันยายน 2567
16/09/2567
พิมพ์
​นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณสมเด็จพระสังฆราช สกลมหาสังฆปริณายก และสมเด็จพระมหาวีรวงศ์เพื่อความเป็นสิริมงคลหลังเข้ารับตำแหน่งนายกรัฐมนตรี
​นายกรัฐมนตรีและคู่สมรส เข้าเฝ้าถวายเครื่องสักการะสมเด็จพระอริยวงศาคตญาณ สมเด็จพระสังฆราช สกลมหาสังฆปริณายก และสมเด็จพระมหาวีรวงศ์ เพื่อความเป็นสิริมงคล หลังเข้ารับตำแหน่งนายกรัฐมนตรี
วันนี้ (16 ก.ย.2567) เวลา 09.00 น. ณ วัดราชบพิธสถิตมหาสีมาราม กรุงเทพฯ นางสาวแพทองธาร ชินวัตร นายกรัฐมนตรี พร้อมนายปิฎก สุขสวัสดิ์ คู่สมรส เข้าเฝ้าถวายเครื่องสักการะแด่สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก
นายกรัฐมนตรีและคู่สมรสเดินทางมาถึงวัดราชบพิธสถิตมหาสีมาราม ได้วางพวงมาลัยถวายสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว บริเวณข้างอุโบสถ เมื่อแล้วเสร็จ เดินทางไปยังอาคารสัมฤทธิ์วิทยากร เพื่อกราบสักการะสมเด็จพระมหาวีรวงศ์ เลขานุการสมเด็จพระสังฆราช กรรมการมหาเถรสมาคม ผู้ช่วยเจ้าอาวาส วัดราชบพิธสถิตมหาสีมารามราชวรวิหาร
จากนั้น นายกรัฐมนตรีและคู่สมรส เข้าเฝ้าถวายเครื่องสักการะ สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก ณ พระตำหนักสมเด็จพระสังฆราช วัดราชบพิธสถิตมหาสีมาราม โอกาสนี้ สมเด็จพระสังฆราชฯ ประทานพระพุทธรูปพระพุทธวรายุวัฒนศาสดา ฉลองพระชนมายุ 8 รอบ 26 มิถุนายน 2566 แก่นายกรัฐมนตรี เพื่อความเป็นสิริมงคลในการปฏิบัติหน้าที่
จากนั้น นายกรัฐมนตรีและคู่สมรสเดินทางไปยังพระอุโบสถวัดราชบพิธ เพื่อถวายพวงมาลัยสักการะพระพุทธอังคีรสพระประธานภายในพระอุโบสถ ก่อนเดินทางเข้าทำเนียบ เพื่อเป็นประธานการประชุมเตรียมจัดตั้งศูนย์ปฏิบัติการช่วยเหลือผู้ประสบอุทกภัย (ศปภ.) คณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม และ จัดตั้งศูนย์สนับสนุนการอำนวยการและบริหารสถานการณ์ ณ ตึกภักดีบดินทร์ ทำเนียบรัฐบาล
กลุ่มประชาสัมพันธ์และเผยแพร่

ที่มา : https://www.thaigov.go.th/news/contents/details/88050