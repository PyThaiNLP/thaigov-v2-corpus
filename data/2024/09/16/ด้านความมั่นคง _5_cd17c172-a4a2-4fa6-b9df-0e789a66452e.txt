รัฐบาลไทย-ข่าวทำเนียบรัฐบาล-"พิพัฒน์" ส่งเสริมการจ้างงานเพิ่ม อุตสาหกรรมการบิน เพื่อการท่องเที่ยวร่วมกับเอกชนเปิดรับ พนักงานต้อนรับ 400 อัตรา ถึง 27 ก.ย. นี้


วันจันทร์ที่ 16 กันยายน 2567
16/09/2567
พิมพ์
"พิพัฒน์" ส่งเสริมการจ้างงานเพิ่ม อุตสาหกรรมการบิน เพื่อการท่องเที่ยวร่วมกับเอกชนเปิดรับ พนักงานต้อนรับ 400 อัตรา ถึง 27 ก.ย. นี้
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน ร่วมกับภาคเอกชน เปิดรับสมัครคนไทยไปทำงานในเขตบริหารพิเศษฮ่องกง กับนายจ้าง บริษัท Cathay Pacific Airways Limited
ซึ่งประกอบธุรกิจสายการบินทั้งภายในประเทศและระหว่างประเทศ ตำแหน่ง พนักงานต้อนรับบนเครื่องบิน จำนวน 400 อัตรา ค่าจ้าง 9,100 เหรียญฮ่องกง หรือประมาณ 42,978 บาท (อัตราการแลกเปลี่ยน ณ วันที่ 29 สิงหาคม 2567 : 1 เหรียญฮ่องกงเท่ากับ 4.4055 บาท) ไม่รวมค่า OT ฟรีค่าโดยสารเครื่องบินไป – กลับ เมื่อทำงานสิ้นสุดสัญญาจ้าง พร้อมสวัสดิการตามกฎหมาย โดยมีระยะเวลาจ้างงาน 3 ปี ค่าที่พัก ปีที่ 1-2 ประมาณเดือนละ 30,839 บาท ปีที่ 3 ประมาณเดือนละ 25,552 บาท ค่ารักษาพยาบาลพนักงานต้อนรับบนเครื่องบิน และผู้อยู่ในอุปการะจะได้รับสิทธิประโยชน์ทางการแพทย์ ค่าล่วงเวลาชั่วโมงละประมาณ 793 บาท และความคุ้มครองประกันภัย การได้รับผลประโยชน์เป็นไปตามข้อกำหนดและเงื่อนไขของกรมธรรม์ประกันภัย ผู้ที่สนใจสามารถศึกษารายละเอียดการสมัครสอบได้ที่เว็บไซต์ doe.go.th/overseas หัวข้อ “ข่าวประกาศรับสมัคร" และยื่นใบสมัครทางเว็บไซต์ของบริษัทโดยตรงที่เว็บไซต์ careers.cathaypacific.com/ ตั้งแต่บัดนี้ - 27 กันยายน 2567
“กระทรวงแรงงาน พร้อมเป็นตัวกลางส่งเสริมการมีงานทำ ให้โอกาสกับลูกจ้าง และสนับสนุนนายจ้าง ที่มุ่งมั่นขยายตลาดแรงงานไทยในต่างประเทศ อย่างถูกต้องตามกฎหมาย เป็นการช่วยยกระดับคุณภาพชีวิตของแรงงานไทย และพัฒนาแรงงานรุ่นใหม่เข้าสู่ตลาดแรงงานมากขึ้น" รมว. พิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า คุณสมบัติเบื้องต้น เพศหญิงและชาย อายุไม่ต่ำกว่า 18 ปี การศึกษาระดับปริญญาตรี หรือหากสำเร็จการศึกษามัธยมปลาย จะต้องมีประสบการณ์เป็นพนักงานต้อนรับบนเครื่องบินอย่างน้อย 1 ปี มีทักษะในการเขียนและพูดภาษาอังกฤษและภาษาไทย หากสามารถใช้ภาษาที่ 3 ได้จะได้รับการพิจารณาเป็นพิเศษ ระยะเอื้อมแขนอย่างน้อย 208 เซนติเมตร ผ่านการตรวจสอบประวัติก่อนการจ้างงาน มีสมรรถภาพทางกายผ่านการประเมินทางการแพทย์ก่อนการจ้างงาน ผ่านการทดสอบสารเสพติดก่อนการจ้างงาน มีประสบการณ์สายการบิน การบริการ หรืออุตสาหกรรมการบริการจะได้รับการพิจารณาเป็นพิเศษ ซึ่งการรับสมัครไปทำงานในเขตบริหารพิเศษฮ่องกงกับนายจ้างบริษัท Cathay Pacific Airways Limited เป็นการจัดส่งคนหางานไปทำงานโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ผู้ที่ได้รับการคัดเลือกจะต้องจ่ายค่าใช้จ่ายเท่าที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 1,600 บาท
ทั้งนี้ สอบถามรายละเอียดเพิ่มเติมได้ที่ บริษัท Cathay Pacific Airways Limited ทาง E-mail : ppl8orec@cathaypacific.com หรือที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วน โทร 1506 กด 2 กรมการจัดหางาน หรือสายด่วนกรมการจัดหางาน 1694 ในวันและเวลาราชการ

ที่มา : https://www.thaigov.go.th/news/contents/details/88052