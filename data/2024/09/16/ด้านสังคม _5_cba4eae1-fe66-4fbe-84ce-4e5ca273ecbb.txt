รัฐบาลไทย-ข่าวทำเนียบรัฐบาล-“วราวุธ” เผย พม. ตั้งศูนย์พักพิงชั่วคราว 34 แห่ง ใน 13 จว. ช่วยกลุ่มเปราะบาง-ผู้ประสบภัยน้ำท่วมริมแม่น้ำโขง ขอเป็นกำลังกำลังใจให้เจ้าหน้าที่ทุกคน-แสดงความเสียใจกับผู้เสียชีวิต


วันจันทร์ที่ 16 กันยายน 2567
“วราวุธ” เผย พม. ตั้งศูนย์พักพิงชั่วคราว 34 แห่ง ใน 13 จว. ช่วยกลุ่มเปราะบาง-ผู้ประสบภัยน้ำท่วมริมแม่น้ำโขง ขอเป็นกำลังกำลังใจให้เจ้าหน้าที่ทุกคน-แสดงความเสียใจกับผู้เสียชีวิต
“วราวุธ” เผย พม. ตั้งศูนย์พักพิงชั่วคราว 34 แห่ง ใน 13 จว. ช่วยกลุ่มเปราะบาง-ผู้ประสบภัยน้ำท่วมริมแม่น้ำโขง ขอเป็นกำลังกำลังใจให้เจ้าหน้าที่ทุกคน-แสดงความเสียใจกับผู้เสียชีวิต
วันที่ 16 กันยายน 2567 ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากสถานการณ์ที่เกิดปัญหาอุทกภัยอย่างหนัก ในช่วงสองสัปดาห์ที่ผ่านมา โดยเฉพาะภาคตะวันออกเฉียงเหนือตามเส้นทางของลำน้ำโขงนั้น กระทรวง พม. เราได้เป็นส่วนหนึ่งกับในการเข้าไปช่วยเหลือและบรรเทาความเดือดร้อนของพี่น้องประชาชนในแต่ละพื้นที่ ทั้งในภาคเหนือรวมถึงภาคอีสาน รวม  13 จังหวัด โดยเราได้เปิดพื้นที่ที่อยู่ภายใต้การดูแลของกระทรวง พม. คือ ศูนย์-สถาน-บ้าน-นิคม ต่างๆ อาทิ ศูนย์คุ้มครองคนไร้ที่พึ่ง บ้านเอื้ออาทร ศูนย์พัฒนาราษฎรบนพื้นที่สูง บ้านพักเด็กและครอบครัว เป็นต้น รวมทั้งหมด 34 แห่ง เพื่อให้พี่น้องประชาชนที่ได้รับความเดือดร้อนจากปัญหาอุทกภัย สามารถเข้ามาพักพิงที่ศูนย์แห่งนี้ได้ตลอด 24 ชั่วโมง ซึ่งจะมีทั้งอาหารและน้ำดื่มไว้คอยดูแลทุกคนที่เข้ามา และหลังจากนี้ กระทรวง พม. จะเริ่มเยียวยาผู้ประสบปัญหา ไม่ว่าจะเป็นการซ่อมแซมที่อยู่อาศัย เคหสถานต่างๆ โดยมีหน่วยงานของกระทรวง พม. เช่น สถาบันพัฒนาองค์กรชุมชน (องค์การมหาชน) หรือ พอช.  และกรมพัฒนาสังคมและสวัสดิการ ที่จะเข้าไปซ่อมแซมและเยียวยาประชาชนทางร่างกาย เคหสถาน รวมถึงทีมสหวิชาชีพ นักสังคมสงเคราะห์ และนักจิตวิทยาที่จะเข้าไปดูแลด้านจิตใจของพี่น้องประชาชน
นายวราวุธ กล่าวว่า หน่วยงานของกระทรวง พม. ได้เปิดพื้นที่ตั้งศูนย์พักพิงชั่วคราว จำนวน 34 แห่ง ใน 13 จังหวัด ของภาคเหนือและภาคตะวันออกเฉียงเหนือ ได้แก่ จังหวัดเชียงราย เชียงใหม่ แม่ฮ่องสอน ลำพูน ลำปาง พะเยา น่าน หนองคาย เลย มุกดาหาร บึงกาฬ อุบลราชธานี นครพนม   ซึ่งจะสามารถรองรับผู้ประสบภัยได้ 1,475 คน ซึ่งทั้งหมดเป็นจังหวัดที่เราได้ขอให้เตรียมความพร้อม เนื่องจากลำน้ำโขงในขณะนี้สถานการณ์น้ำมาถึงที่จังหวัดหนองคาย และจะถึงจังหวัดเลย ไปจนถึงจังหวัดมุกดาหาร บึงกาฬ และอุบลราชธานี โดยตนได้กำชับทุกหน่วยงานเตรียมพร้อมในการรับมือกับสถานการณ์น้ำจำนวนมากที่จะไปในพื้นที่ต่อๆ ไป ในส่วนของจังหวัดเชียงใหม่ เชียงราย และเลย ที่น้ำได้เริ่มลดลงแล้วนั้น ความเสียหายที่เกิดขึ้น กระทรวง พม. จะเข้าไปช่วยเยียวยาฟื้นฟูประชาชน ไม่ว่าจะเป็นเรื่องอาชีพและที่อยู่อาศัย ทั้งนี้ ตนขอเป็นกำลังใจให้กับพี่น้องประชาชนทุกท่านที่ประสบกับปัญหาอุทกภัยในขณะนี้ และขอเป็นกำลังใจให้กับเจ้าหน้าที่ อาสากู้ภัย  ทหาร รวมถึงเจ้าหน้าที่ตำรวจ ในขณะเดียวกัน ในส่วนของครอบครัวผู้ที่เสียชีวิตจากอุทกภัย ตนขอแสดงความเสียใจอย่างสุดซึ้ง และกระทรวง พม. จะเป็นกำลังใจให้พี่น้องประชาชน ได้ฝ่าฟันปัญหาอุปสรรคครั้งนี้ต่อไปด้วยกัน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #ช่วยเหลือ #น้ำท่วม #แม่น้ำโขง #พม

ที่มา : https://www.thaigov.go.th/news/contents/details/88042