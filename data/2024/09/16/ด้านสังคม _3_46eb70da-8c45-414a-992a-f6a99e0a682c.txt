รัฐบาลไทย-ข่าวทำเนียบรัฐบาล-ปลัด พม. ย้ำผู้บริหาร - ทีมพม.หนึ่งเดียวทุกจังหวัด เตรียมแผนล่วงหน้าช่วยผู้ประสบภัยน้ำท่วม พร้อมเชิญร่วมสนับสนุนศูนย์รับบริจาคกระทรวง พม. ช่วยกลุ่มเปราะบาง


วันจันทร์ที่ 16 กันยายน 2567
ปลัด พม. ย้ำผู้บริหาร - ทีมพม.หนึ่งเดียวทุกจังหวัด เตรียมแผนล่วงหน้าช่วยผู้ประสบภัยน้ำท่วม พร้อมเชิญร่วมสนับสนุนศูนย์รับบริจาคกระทรวง พม. ช่วยกลุ่มเปราะบาง
ปลัด พม. ย้ำผู้บริหาร - ทีมพม.หนึ่งเดียวทุกจังหวัด เตรียมแผนล่วงหน้าช่วยผู้ประสบภัยน้ำท่วม พร้อมเชิญร่วมสนับสนุนศูนย์รับบริจาคกระทรวง พม. ช่วยกลุ่มเปราะบาง
วันนี้ 15 กันยายน 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ  นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานการประชุมติดตามสถานการณ์อุทกภัยจังหวัดเชียงราย เชียงใหม่  และจังหวัดใกล้เคียงที่ได้รับผลกระทบ และการช่วยเหลือกลุ่มเปราะบางที่ประสบภัย รวมถึงการเตรียมแผนรองรับของจังหวัดรับน้ำจากแม่น้ำโขง โดยมีคณะผู้บริหารกระทรวง พม. ผู้อำนวยการสำนักงานส่งเสริมและสนับสนุนวิชาการ 1-11 พัฒนาสังคมและความมั่นคงของมนุษย์จังหวัดทั่วประเทศ หัวหน้าและเจ้าหน้าที่หน่วยงานที่เกี่ยวข้องในส่วนกลาง และหน่วยงาน ทีม พม.หนึ่งเดียวจังหวัดทั่วประเทศ  เข้าร่วมประชุม และผ่านระบบ Zoom meeting
นายอนุกูล กล่าวว่า วันนี้เป็นการประชุมร่วมกับคณะผู้บริหารกระทรวง พม. และหัวหน้าหน่วยงานสังกัดกระทรวง พม. รวมทั้ง ทีม พม.หนึ่งเดียว จังหวัดในพื้นที่น้ำท่วมแล้ว และพื้นที่ที่อาจจะเกิดน้ำท่วมขึ้นมาในระยะเร่งด่วนตอนนี้ ซึ่งได้พูดคุยกันในที่ประชุมเกี่ยวกับเรื่องของการเตรียมความพร้อมในการช่วยเหลือผู้ประสบภัย โดยเฉพาะกลุ่มเปราะบาง ทั้งเด็กเล็ก ผู้สูงอายุ และคนพิการ  รวมถึงผู้ป่วยติดเตียง ซึ่งในขณะนี้ ช่วงที่เกิดอุทกภัยในพื้นที่ต่างๆ ทางคณะผู้บริหารกระทรวง พม. จะยังไม่ลงพื้นที่ที่เกิดภัยต่างๆ นั้น เนื่องจากต้องการให้เจ้าหน้าที่ พม. ในพื้นที่ได้ทำงานในการร่วมกันช่วยเหลือพี่น้องประชาชนอย่างเข้มแข็งจริงๆ จึงไม่ลงพื้นที่ไปเป็นภาระหรือว่าไปรบกวนจนเกินไป อย่างไรก็ตามนายวราวุธ ศิลปอาชา รัฐมนตรีว่าการกระทรวง พม. ได้กำชับอย่างต่อเนื่องให้ผู้บริหารกระทรวง พม. ทุกคนติดตามต่อเนื่องและรับฟังสิ่งที่พื้นที่ต้องการความช่วยเหลือและสนับสนุนการวางแผนร่วมกันในการที่จะช่วยเหลือทั้งในพื้นที่ที่เกิดภัยขึ้นแล้ว และพื้นที่ที่จะเกิดภัย โดยให้ไปเพื่อวางแผนการช่วยเหลือล่วงหน้า สำหรับผู้ประสบภัยต่างๆ ที่ถูกนำเสนอผ่านสื่อต่างๆ และกรณีที่วิกฤตต่างๆนั้น เราได้ให้หน่วยงานในพื้นที่หรือทีม พม. หนึ่งเดียวจังหวัด เข้าไปทำงานสนับสนุนเพื่อติดตามผู้ประสบภัยเหล่านี้ว่ามีความเป็นอยู่อย่างไร เพื่อนำมาวางแผนในเรื่องการฟื้นฟูเยียวยาระยะยาวต่อไป อย่างไรก็ตาม ขอฝากถึงสื่อมวลชนว่าท่านสามารถที่จะเชื่อมต่อการดูแลกลุ่มเปราะบางให้กับทีม พม. หนึ่งเดียวจังหวัดในพื้นที่ได้ทุกจังหวัดที่เกิดภัย
นายอนุกูล กล่าวว่า สำหรับเรื่องของการวางแผนการช่วยเหลือในกลุ่มจังหวัดที่พื้นที่ที่ยังไม่เกิดภัย วันนี้เราไม่อยากที่จะช่วยผู้ประสบภัยตามไล่หลังเมื่อเกิดภัย ซึ่งที่ผ่านมา เราทำงานลักษณะนี้ ซึ่งทุกส่วนราชการมีข้อจำกัดในเรื่องนี้ แต่ว่าจากนี้ไป เราต้องการให้กลุ่มเปราะบางรู้พิกัดล่วงหน้า เพื่อที่จะให้หน่วยปฏิบัติการได้ลงพื้นที่เจ้าไปช่วยเหลือ เช่น เราพิกัดว่าผู้สูงอายุ คนพิการ เด็กเล็กในครอบครัวอยู่ที่ไหนบ้างในพื้นที่ที่เกิดภัย เมื่อเราทราบล่วงหน้า เราจะให้นักสังคมสงเคราะห์ นักจิตวิทยา และนักพัฒนาสังคม ทีมสหวิชาชีพ ลงพื้นที่เข้าไปสร้างความเข้าใจเพื่อย้ายจากพื้นที่เสี่ยงภัยออกไปอยู่ในพื้นที่ที่เหมาะสม หรือการวางแผนการช่วยเหลืออื่นๆ ให้สามารถที่จะผ่านสถานการณ์ภัยพิบัติที่อาจจะเกิดขึ้นได้ ทั้งนี้ การประชุมวันนี้มีสิ่งสำคัญคือ เราต้องการที่จะให้กำลังใจให้กับบุคลากรคนทำงาน เครือข่ายอาสาสมัคร อาสาสมัครพัฒนาสังคมและความมั่นคงของมนุษย์ (อพม.) สภาเด็กและเยาวชน และ เครือข่ายต่างๆ ที่ทำงานในพื้นที่ได้เห็นความตั้งใจของผู้บริหารกระทรวง พม. ระดับสูง ว่าเราพร้อมให้การสนับสนุน เรามาประชุมร่วมกันในวันหยุด เราติดตามการทำงานร่วมกัน เพื่อให้คนทำงานในพื้นที่นั้นมีกำลังใจในการทำงานอย่างแท้จริง
นายอนุกูล กล่าวเพิ่มเติมว่า ขณะนี้ มีพี่น้องประชาชน โดยเฉพาะกลุ่มเปราะบางได้รับผลกระทบและความเดือดร้อนจากสถานการณ์อุทกภัยเป็นจำนวนมาก ซึ่งกระทรวง พม. ขอเชิญชวนทุกภาคส่วนของสังคม  และประชาชน ร่วมสนับสนุนทรัพยากรต่างๆ ผ่านศูนย์รับบริจาคกระทรวง พม. เพื่อช่วยเหลือบรรเทาความเดือดร้อนพี่น้องกลุ่มเปราะบาง ที่กระทรวง พม. รับผิดชอบ โดยสามารถติดต่อศูนย์รับบริจาคกระทรวง พม. ได้ที่ โทร. 0 2659 6418 และ 0 2659 6419 หรือ Facebook : ศูนย์รับบริจาคกระทรวง พม. ในขณะเดียวกัน หากพี่น้องประชาชนประสบปัญหาความเดือดร้อนจากอุทกภัย สามารถโทรขอความช่วยเหลือเร่งด่วนได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #ช่วยเหลือ #น้ำท่วม #พม #สายด่วนพม 1300 #สายด่วน 1300 #ศูนย์รับบริจาคกระทรวงพม

ที่มา : https://www.thaigov.go.th/news/contents/details/88039