รัฐบาลไทย-ข่าวทำเนียบรัฐบาล-“วราวุธ” เข้าร่วมประชุม ศปช. นายกฯ แพทองธาร นั่งหัวโต๊ะ รายงาน พม. ช่วยกลุ่มเปราะบาง-ผู้ประสบภัยน้ำท่วม


วันจันทร์ที่ 16 กันยายน 2567
“วราวุธ” เข้าร่วมประชุม ศปช. นายกฯ แพทองธาร นั่งหัวโต๊ะ รายงาน พม. ช่วยกลุ่มเปราะบาง-ผู้ประสบภัยน้ำท่วม
“วราวุธ” เข้าร่วมประชุม ศปช. นายกฯ แพทองธาร นั่งหัวโต๊ะ รายงาน พม. ช่วยกลุ่มเปราะบาง-ผู้ประสบภัยน้ำท่วม
วันที่ 16 กันยายน 2567 เวลา 13.50 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงการเยียวยาผู้ประสบอุทกภัย ว่า ในส่วนของกระทรวง พม. จะอัพเดทสถานการณ์การช่วยเหลือกลุ่มเปราะบาง และผู้ประสบภัยน้ำท่วม รวมถึงการเตรียมการรับน้ำที่จะลงไปตามจังหวัดต่างๆ ตามเส้นทางแม่น้ำโขง ส่วนที่ตนเดินทางลงไปดูประตูระบายน้ำในพื้นที่ จ.สุพรรณบุรี นั้น เป็นคนละกรณีกัน โดยน้ำที่อยู่ทางภาคเหนือและภาคตะวันออกเฉียงเหนือจะลงที่ลำน้ำโขง ส่วน จ.สุพรรณบุรี ต้องเตรียมการไว้ในกรณีหากเกิดพายุลูกถัดไป ที่เข้ามาทางภาคเหนือตอนล่าง ภาคกลางตอนบนที่ จ.สิงห์บุรีและชัยนาท โดยน้ำจะอยู่ใต้เขื่อน ไหลลงแม่น้ำเจ้าพระยา จึงต้องเตรียมทุ่งรับน้ำบริเวณ จ.สุพรรณบุรี และระบบระบายน้ำ ก่อนที่จะไปถึงจ.นครปฐมและออกที่ปากอ่าวไทย หากมีพายุลูกใหม่เกิดขึ้นจึงต้องเตรียมพร้อม
ทั้งนี้ ในเวลา 14.00 น. ที่ตึกภักดีบดินทร์ ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานการประชุมเตรียมจัดตั้งศูนย์ปฏิบัติการช่วยเหลือผู้ประสบอุทกภัย (ศปช.) คณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม และจัดตั้งศูนย์สนับสนุนการอำนวยการและบริหารสถานการณ์ โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย  นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม  นางนฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม พลเอก ทรงวิทย์ หนุนภักดี ผู้บัญชาการทหารสูงสุด  และพลตำรวจเอก ต่อศักดิ์ สุขวิมล ผู้บัญชาการตำรวจแห่งชาติ โดยมี ปลัดกระทรวง อธิบดีกรม และหน่วยงานที่เกี่ยวข้อง เข้าร่วมประชุม
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #ช่วยเหลือ #น้ำท่วม #แม่น้ำโขง #พม #รัฐบาล

ที่มา : https://www.thaigov.go.th/news/contents/details/88058