รัฐบาลไทย-ข่าวทำเนียบรัฐบาล-องคมนตรี มอบรางวัล THAILAND MORAL AWARDS 2023 เชิดชูเกียรติ สื่อ บุคคล ชุมชนและองค์กร ที่สร้างแรงกระตุ้นและแรงบันดาลใจให้ทุกภาคส่วนของสังคม


วันจันทร์ที่ 16 กันยายน 2567
องคมนตรี มอบรางวัล THAILAND MORAL AWARDS 2023 เชิดชูเกียรติ สื่อ บุคคล ชุมชนและองค์กร ที่สร้างแรงกระตุ้นและแรงบันดาลใจให้ทุกภาคส่วนของสังคม
องคมนตรี มอบรางวัล THAILAND MORAL AWARDS 2023 เชิดชูเกียรติ สื่อ บุคคล ชุมชนและองค์กร ที่สร้างแรงกระตุ้นและแรงบันดาลใจให้ทุกภาคส่วนของสังคม
องคมนตรี มอบรางวัล THAILAND MORAL AWARDS 2023 เชิดชูเกียรติ สื่อ บุคคล ชุมชนและองค์กร ที่สร้างแรงกระตุ้นและแรงบันดาลใจให้ทุกภาคส่วนของสังคม ย้ำเป็นก้าวสำคัญให้คนไทยตระหนักถึงการทำความดีว่าเป็นสิ่งที่ทำได้จริง และสร้างผลกระทบเชิงบวกต่อสังคมได้เป็นรูปธรรม
12 กันยายน 2567 ศูนย์คุณธรรม จัดพิธีมอบรางวัล “THAILAND MORAL AWARDS 2023” ครั้งที่ 4 ณ ห้องแกลลอรี 5 หอศิลป์แห่งชาติ กระทรวงวัฒนธรรม เพื่อยกย่องเชิดชูเกียรติ สื่อ บุคคล ชุมชนและองค์กร ที่ช่วยสร้างพื้นที่ความดี ให้เกิดขึ้นในสังคม และสื่อส่งเสริมคุณธรรมที่มีผลงานด้านคุณธรรม ที่ควรค่าแก่การยกย่องเชิดชูเกียรติ โดยได้รับเกียรติจาก พลอากาศเอกชลิต พุกผาสุข องคมนตรี เป็นประธานในพิธีมอบรางวัลฯ ณ หอศิลป์แห่งชาติ กระทรวงวัฒนธรรม โดยมี นางยุพา ทวีวัฒนะกิจบวร ปลัดกระทรวงวัฒนธรรม คุณหญิงปัทมา ลีสวัสดิ์ตระกูล ประธานกรรมการศูนย์คุณธรรม และรศ.นพ.สุริยเดว ทรีปาตี ผู้อำนวยการศูนย์คุณธรรม ร่วมให้การต้อนรับและแสดงความยินดีกับผู้รับรางวัลฯ
พลอากาศเอกชลิต พุกผาสุข องคมนตรี ได้กล่าวให้โอวาทแก่ผู้ที่ได้รับรางวัล THAILAND MORAL AWARDS 2023 ว่า รางวัลนี้เป็นสิ่งที่แสดงให้เห็นถึงความมุ่งมั่นของประเทศไทย ในการส่งเสริมคุณธรรมและจริยธรรมในสังคม การที่เรามารวมตัวกันในวันนี้ เพื่อยกย่องและเชิดชูเกียรติบุคคล ชุมชน และองค์กรที่ได้ทำความดี สร้างสรรค์สิ่งที่มีคุณค่าให้แก่สังคม นับเป็นก้าวสำคัญในการสร้างแรงบันดาลใจและกระตุ้นให้คนไทยทุกคนตระหนักถึงความสำคัญของการทำความดี ซึ่งในยุคที่สังคมเผชิญกับความท้าทายหลายด้าน การส่งเสริมคุณธรรมและจริยธรรมเป็นสิ่งจำเป็นอย่างยิ่ง ผู้ที่ได้รับรางวัลในวันนี้ล้วนเป็นแบบอย่างที่ดีที่แสดงให้เห็นว่า การทำความดีนั้นเป็นสิ่งที่ทำได้จริง และสามารถสร้างผลกระทบเชิงบวกต่อสังคมได้อย่างเป็นรูปธรรม จึงขอเชิญชวนให้ทุกคนร่วมกันสานต่อเจตนารมณ์อันดีงามนี้ ด้วยการทำความดี เผยแพร่ความดี และส่งเสริมให้ผู้อื่นทำความดีต่อไป เพื่อร่วมกันสร้างสังคมไทยให้เป็นสังคมคุณธรรม ที่มีความเจริญก้าวหน้าอย่างยั่งยืน
คุณหญิงปัทมา ลีสวัสดิ์ตระกูล ประธานกรรมการศูนย์คุณธรรม กล่าวแสดงความยินดีกับผู้รับรางวัล ว่า รางวัลนี้เป็นเครื่องมือสำคัญในการส่งเสริมสังคมคุณธรรม ด้วยการยกย่องบุคคล ชุมชน องค์กร และสื่อที่ทำความดี การมอบรางวัลวันนี้ไม่เพียงเป็นการประกาศเกียรติคุณ แต่ยังเน้นย้ำถึงความสำคัญของคุณธรรมต่อสังคมไทย คุณธรรมเป็นรากฐานที่แข็งแกร่งและเป็นเข็มทิศนำทางในโลกที่เปลี่ยนแปลงอย่างรวดเร็ว การส่งเสริมและปลูกฝังคุณธรรมจึงเป็นภารกิจสำคัญที่ทุกภาคส่วนต้องร่วมมือกัน ซึ่งผู้ได้รับรางวัลทุกท่าน คือตัวอย่างที่ดีของสังคม ที่แสดงให้เห็นว่าการทำความดีสร้างผลลัพธ์ที่ดีให้กับสังคมได้จริง ไม่ว่าจะเป็นเรื่องความซื่อสัตย์ การเสียสละ การรักษาสิ่งแวดล้อม หรือการอนุรักษ์วัฒนธรรมไทย
รศ.นพ.สุริยเดว ทรีปาตี ผู้อำนวยการศูนย์คุณธรรม กล่าวว่า รางวัล THAILAND MORAL AWARDS เกิดขึ้นจากความตระหนักถึงความสำคัญของการส่งเสริมคุณธรรมในสังคมไทย โดยมีวัตถุประสงค์เพื่อเป็นการยกย่องต้นแบบด้านคุณธรรม การสร้างแรงบันดาลใจในการทำความดี และการส่งเสริมการสร้างสังคมคุณธรรมอย่างยั่งยืน และมุ่งหวังว่าการมอบรางวัลนี้จะเป็นส่วนหนึ่งในการสร้างสังคมที่ตระหนักถึงความสำคัญของคุณธรรรมและจริยธรรม โดยในปีนี้เป็นปีที่ 4 ของการจัดงาน มีการมอบรางวัล THAILAND MORAL AWARDS  2023 ทั้งสิ้น 153 รางวัล แบ่งเป็น ประเภทสื่อ 9 สาขา รวมทั้งสิ้น  67 รางวัล ประเภทบุคคล จำนวน 47 รางวัล แบ่งเป็น บุคคลผู้สร้างแรงบันดาลใจ และบุคคลผู้สร้างการเปลี่ยนแปลง และรางวัลประเภทชุมชนและองค์กร 39 รางวัล ซึ่งเป็นชุมชนหรือองค์กรที่มีระบบเครดิตทางสังคม (Social Credit) เพื่อมารองรับการทำความดี (Moral Credit)
นางยุพา ทวีวัฒนะกิจบวร ปลัดกระทรวงวัฒนธรรม กล่าวว่า รางวัล THAILAND MORAL AWARDS นับเป็นเครื่องมือสำคัญในการขับเคลื่อนสังคมคุณธรรม ด้วยการสร้างแรงบันดาลใจและเป็นแบบอย่างที่ดีให้กับสังคมในวงกว้าง เนื่องจากเป็นรางวัลที่จัดขึ้นเพื่อยกย่องเชิดชูเกียรติ บุคคล ชุมชนและองค์กร ที่ช่วยสร้างพื้นความดีให้เกิดขึ้นในสังคมรวมถึงส่งเสริมสื่อคุณธรรมที่มีผลงานด้านคุณธรรมที่ควรค่าแก่การยกย่อง เชิดชูเกียรติจากทุกภาคส่วนของสังคมไทย ให้เป็นที่ประจักษ์ต่อสังคม และนานาประเทศ ดังนั้นการมอบรางวัลในวันนี้จึงมิได้เป็นเพียงการประกาศเกียรติคุณแก่ผู้ทำความดีเท่านั้น หากแต่ยังเป็นการส่งสัญญาณอันทรงพลังถึงความสำคัญของคุณธรรมในสังคมไทย ซึ่งเป็นรากฐานสำคัญของการพัฒนาประเทศอย่างยั่งยืน และเชื่อมั่นว่าด้วยความร่วมมือร่วมใจของทุกท่าน เราจะสามารถสร้างสังคมไทยให้เป็นสังคมคุณธรรมที่เราทุกคนใฝ่ฝันได้อย่างแน่นอน

ที่มา : https://www.thaigov.go.th/news/contents/details/88056