รัฐบาลไทย-ข่าวทำเนียบรัฐบาล-พม. จับมือ โอสถสภา มอบโอกาส สร้างอาชีพคนพิการ ปีที่ 2 ตั้งเป้าคนพิการมีงานทำ 150 คน ภายในปี 2567


วันจันทร์ที่ 16 กันยายน 2567
พม. จับมือ โอสถสภา มอบโอกาส สร้างอาชีพคนพิการ ปีที่ 2 ตั้งเป้าคนพิการมีงานทำ 150 คน ภายในปี 2567
พม. จับมือ โอสถสภา มอบโอกาส สร้างอาชีพคนพิการ ปีที่ 2 ตั้งเป้าคนพิการมีงานทำ 150 คน ภายในปี 2567
วันที่ 16 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นสักขีพยานและกล่าวถึงการบูรณาการความร่วมมือในการสนับสนุนอาชีพคนพิการ ในพิธีลงนามบันทึกข้อตกลงความร่วมมือ (MOU) โครงการมูลนิธิโอสถสภา มอบโอกาส สร้างอาชีพคนพิการ ปี 2 ระหว่าง สำนักงานพัฒนาสังคมและความมั่นคงของมนุษย์จังหวัด ใน 4 จังหวัด ได้แก่ จังหวัดสมุทรสาคร นนทบุรี สระบุรี และพระนครศรีอยุธยา โดยมี นายธนา ไชยประสิทธิ์ รองประธานคณะกรรมการบริหารอาวุโส บริษัท โอสถสภา จำกัด (มหาชน) ผู้แทนมูลนิธิโอสถสภา และพัฒนาสังคมและความมั่นคงของมนุษย์จังหวัด 4 จังหวัด ร่วมลงนาม พร้อมด้วย นายพิสิฐ พูลพิพัฒน์ รองอธิบดีกรมส่งเสริมและพัฒนาคุณภาพชีวิตคนพิการ ผู้บริหารกระทรวง พม. ผู้บริหารมูลนิธิโอสถาสภา ร่วมเป็นสักขีพยานในพิธี ณ ห้องพัชราวดี ชั้น 11 โรงแรมปรินซ์ พาเลซ กรุงเทพมหานคร
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) มีบทบาทภารกิจหลักในการพัฒนาสังคม สร้างความเป็นธรรม และความเสมอภาคในสังคม เพื่อสร้าง “สังคมแห่งโอกาส” ทุกคนมีโอกาสได้รับการพัฒนาศักยภาพอย่างเท่าเทียม มีความมั่นคงในชีวิตและมีคุณภาพชีวิตที่ดี ตลอดจนคงไว้ด้วยเกียรติและศักดิ์ศรีความเป็นมนุษย์ รวมทั้งสร้างการบูรณาการความร่วมมือกับองค์กรภาคีเครือข่ายทุกภาคส่วน ทุกระดับ ทั้งภาครัฐ ภาคเอกชน ภาคประชาสังคม และองค์กรความร่วมมือระหว่างประเทศ รวมทั้งประชาชน ซึ่งวันนี้มีการลงนามบันทึกข้อตกลงความร่วมมือ (MOU) โครงการมูลนิธิโอสถสภา มอบโอกาส สร้างอาชีพคนพิการ ปี 2 ระหว่าง สำนักงานพัฒนาสังคมและความมั่นคงของมนุษย์จังหวัด ใน 4 จังหวัด ถือเป็นอีกหนึ่งการบูรณาการความร่วมมือระหว่างภาครัฐและภาคเอกชน ในการยกระดับคุณภาพชีวิตกลุ่มเป้าหมายของกระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ที่มีภารกิจดูแล คุ้มครอง ช่วยเหลือคนพิการ ที่มีการจดทะเบียนกว่า 2.2 ล้านคน ให้มีอาชีพ สร้างรายได้ให้กับตนเองและครอบครัว ถือเป็นการบูรณาการความร่วมมือของภาครัฐ และเอกชน ภายใต้เป้าหมายในการช่วยเหลือคนพิการอย่างยั่งยืนด้วยการให้ “อาชีพ” ซึ่งเป็นเครื่องมือสำคัญตามแนวทางการช่วยเหลือของภาครัฐ ทั้งนี้ ตนขอขอบคุณมูลนิธิโอสถสภา ที่ได้เล็งเห็นความสำคัญของกลุ่มเป้าหมาย โดยเฉพาะคนพิการ ซึ่งโครงการนี้ จะเป็นโครงการที่ดีและจะเป็นต้นแบบ (Role Model) ในการลดความเหลื่อมล้ำทางอาชีพ สร้างรายได้ให้แก่คนพิการ โดยการทำงานแบบบูรณาการ ประสานความร่วมมือภาครัฐ ภาคเอกชน องค์กรคนพิการทั่วประเทศ เพื่อลดความเหลื่อมล้ำทางสังคมอย่างยั่งยืน ต่อไป
นายธนา กล่าวว่า บริษัท โอสถสภา จำกัด (มหาชน) ได้สนับสนุนการจ้างงานคนพิการ ภายใต้มาตรา 35 เพื่อส่งเสริมคุณภาพชีวิตคนพิการอย่างยั่งยืน จากแนวทางดังกล่าว จึงได้ต่อยอดโครงการนี้ เป็นปีที่ 2 ต่อจากครั้งแรกในปี 2566 โดยส่งเสริมอาชีพคนพิการไปแล้วกว่า 150 คน ซึ่งพบว่าคนพิการมีคุณภาพชีวิตที่ดีขึ้น โดยเฉพาะด้านรายได้และพลังใจที่ดีขึ้นหลังเข้าโครงการ ในปี 2567 มูลนิธิโอสถสภา จึงได้ต่อยอดโครงการนี้เป็น ปีที่ 2 พร้อมร่วมสรรหาและคัดเลือกคนพิการตามคุณสมบัติของโครงการฯ เพื่อเข้ารับการฝึกทักษะอาชีพ พร้อมรับมอบอุปกรณ์ในการประกอบอาชีพ จนสามารถเริ่มต้นในการทำอาชีพ หารายได้เลี้ยงดูตนเองได้ โดยการสนับสนุนอาชีพในปีนี้ ประกอบด้วย 3 กลุ่มอาชีพหลัก ได้แก่ อาชีพขายลูกชิ้นทอด อาชีพงานสานเส้นพลาสติกรีไซเคิล และอาชีพงานนวดแผนไทย โดยวางเป้าหมายในการสนับสนุนอาชีพให้คนพิการ จำนวน 150 คน ภายในปี 2567 นอกจากนี้ จะมีการส่งมอบอาชีพที่จังหวัดสมุทรสาคร เป็นจังหวัดแรกในเดือนกันยายนนี้ สำหรับคนพิการใน 3 จังหวัด ที่สนใจเข้ารับการประเมินเพื่อร่วมโครงการ สามารถสมัครหรือสอบถามรายละเอียดเพิ่มเติมได้ที่หน่วยงานภายใต้ พมจ. ทั้ง 3 จังหวัด ดังนี้ 1) ศูนย์บริการคนพิการจังหวัดนนทบุรี โทร. 02 580 5211 2) ศูนย์บริการคนพิการจังหวัดสระบุรี  โทร. 036 340 779 ต่อ 1 และ 3) สำนักงานพัฒนาสังคมและความมั่นคงของมนุษย์จังหวัดพระนครศรีอยุธยา โทร. 035 336 551
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #โครงการมูลนิธิโอสถสภามอบโอกาสสร้างอาชีพปี2 #คนพิการ #พม

ที่มา : https://www.thaigov.go.th/news/contents/details/88062