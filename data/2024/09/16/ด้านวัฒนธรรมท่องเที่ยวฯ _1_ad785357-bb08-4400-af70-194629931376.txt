รัฐบาลไทย-ข่าวทำเนียบรัฐบาล-“สุดาวรรณ” ห่วงใยน้ำท่วมฉับพลันเชียงราย เผยสำรวจแล้วยังไม่พบโบราณสถานเสียหาย กำชับกรมศิลป์ติดตามและเฝ้าระวังใกล้ชิด


วันจันทร์ที่ 16 กันยายน 2567
“สุดาวรรณ” ห่วงใยน้ำท่วมฉับพลันเชียงราย เผยสำรวจแล้วยังไม่พบโบราณสถานเสียหาย กำชับกรมศิลป์ติดตามและเฝ้าระวังใกล้ชิด
“สุดาวรรณ” ห่วงใยน้ำท่วมฉับพลันเชียงราย เผยสำรวจแล้วยังไม่พบโบราณสถานเสียหาย กำชับกรมศิลป์ติดตามและเฝ้าระวังใกล้ชิด
“สุดาวรรณ” ห่วงใยน้ำท่วมฉับพลันเชียงราย เผยสำรวจแล้วยังไม่พบโบราณสถานเสียหาย กำชับกรมศิลป์ติดตามและเฝ้าระวังใกล้ชิด – พร้อมจัดการช่วยเหลือเต็มที่ เผยกลุ่มพิธีการศพที่ได้รับพระราชทาน สวจ.เชียงราย ได้รับผลกระทบย้ายที่ทำการชั่วคราว
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า จากสถานการณ์น้ำท่วมฉับพลัน น้ำป่าไหลหลาก ซึ่งเป็นผลมาจากปริมาณน้ำฝนที่มีจำนวนมากที่เกิดขึ้นในพื้นที่จังหวัดทางภาคเหนือ โดยเฉพาะที่จังหวัดเชียงราย รู้สึกห่วงใยพี่น้องประชาชนชาวจังหวัดเชียงรายและพื้นที่ใกล้เคียงอย่างมากที่ประสบภัยน้ำท่วม ซึ่งได้มอบหมายให้หน่วยงานในสังกัด วธ. สำรวจความเสียหายจากเหตุการณ์ดังกล่าวเพื่อนำข้อมูลมาจัดทำแผนช่วยเหลือส่งสิ่งของไปช่วยเหลือและเร่งดำเนินการบูรณะซ่อมแซมอยากพบโบราณสถานเสียหาย ทั้งนี้ ได้รับรายงานจากกรมศิลปากรเบื้องต้นว่า ในพื้นที่ตัวเมืองเชียงรายยังไม่พบโบราณสถานได้รับความเสียหายจากสถานการณ์น้ำท่วม เนื่องจากโบราณสถานส่วนมากอยู่ในวัดซึ่งได้รับการบูรณะปฏิสังขรณ์แล้ว ประกอบกับวัดดูแลรักษาอย่างดี ซึ่งกรมศิลปากรได้กำชับให้เจ้าหน้าที่ในพื้นที่ปฏิบัติการเฝ้าระวังและรายงานให้ทราบทันที หากโบราณสถานเกิดความเสียหาย แม้ว่าจะเป็นเหตุน้ำท่วมขังและโบราณสถานได้รับการบูรณะเสริมความแข็งแรงแล้วก็ตาม
“ส่วนกรณีโบราณสถานวิหารวัดเสาหิน อำเภอเทิง จังหวัดเชียงรายนั้น สำนักศิลปากรที่ 7 เชียงใหม่ รายงานว่าโบราณสถานวิหารวัดเสาหิน ภายหลังระดับน้ำท่วมพื้นที่โดยรอบเข้าสู่สภาวะปกติผลการสำรวจไม่พบการเคลื่อนตัวหรือยุบตัวของโครงสร้างเสาหินบนพื้นวิหารเนื่องจากในอดีตโบราณสถานแห่งนี้เคยได้รับการบูรณะมะก่อนและได้มีการเสริมโครงสร้างฐานรากเสาหินที่ตั้งอยู่ไว้ทุกต้นส่วนภาพที่มีชิ้นส่วนของเสาหินบางต้นล้มนอนอยู่นั้น เป็นเพียงการจัดกองไว้เพื่อรอการบูรณะในครั้งต่อไป อย่างไรก็ตามสำนักศิลปากรที่ 7 เชียงใหม่ จะเฝ้าระวัง ติดตาม ตรวจสอบโบราณสถานในพื้นที่เกิดอุทกภัยทุกพื้นที่รับผิดชอบอย่างต่อเนื่อง” นางสาวสุดาวรรณ กล่าว
รัฐมนตรีว่าการกระทรวงวัฒนธรรม กล่าวว่า ได้มอบนโยบายให้กรมศิลปากรและหน่วยงานที่ดูแลติดตามและเฝ้าระวังสถานการณ์น้ำตลอด 24 ชั่วโมง รวมถึงกำชับให้กรมศิลปากรดำเนินการตามแนวทางการแก้ไขปัญหาที่ได้กำหนดไว้ ดังนี้ 1.ติดตามสถานการณ์อย่างใกล้ชิด 2.รับฟังข้อมูลจากอาสาสมัครฯ ของกรมศิลปากรที่อยู่ในพื้นที่อย่างต่อเนื่อง 3.หลังจากน้ำลดให้เข้าพื้นที่สำรวจตรวจสอบสภาพและความเสียหายโดยด่วน โดยเฉพาะงานศิลปกรรมที่ได้รับความเสียหายต้องได้รับการอนุรักษ์อย่างเร่งด่วน 4.วางมาตรการลดความเสี่ยงของโบราณสถานช่วงฤดูฝนนี้ หากมีฝนตกหนักอย่างต่อเนื่องครั้งต่อไป เช่น ปกป้องน้ำไม่ให้ท่วมเข้าไปในอาคารโบราณสถานอีก หรืออื่น ๆ ที่เหมาะสมกับสภาพพื้นที่ และ 5.หากพบความเสียหายต่ออาคารโบราณสถานให้รีบแจ้งกรมศิลปากรเพื่อดำเนินการฉุกเฉินเร่งด่วน
นอกจากนี้ในส่วนของสำนักงานปลัดกระทรวงวัฒนธรรมได้รับรายงานว่าการติดต่อขอรับพระราชทาน ณ ห้องประสานขอพระราชทานเพลิงศพ กลุ่มพิธีการศพที่ได้รับพระราชทาน สำนักงานวัฒนธรรมจังหวัดเชียงราย ซึ่งตั้งอยู่ศาลากลางจังหวัดเชียงราย ได้รับผลกระทบจากสถานการณ์น้ำส่งผลให้การติดต่อขอรับพระราชทาน ณ ห้องประสานขอพระราชทานเพลิงศพ ศาลากลางจังหวัดเชียงราย ต้องย้ายที่ทำการ (ชั่วคราว) ที่สำนักงานวัฒนธรรมจังหวัดเชียงราย ตำบลบ้านคู่ อำเภอเมืองเชียงราย จนกว่าสถานการณ์จะคลี่คลาย ทั้งนี้ติดตามรายละเอียดได้ที่ https://www.facebook.com/share/p/CxbWLps8eJdJgq2d/

ที่มา : https://www.thaigov.go.th/news/contents/details/88055