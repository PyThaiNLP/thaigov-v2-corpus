รัฐบาลไทย-ข่าวทำเนียบรัฐบาล-"วราวุธ" รมว.พม.  หนุนค่าย เยาวชนต้นกล้าดี ผลักดันให้น้องๆ ค้นหาตัวเอง ร่วมคิด ร่วมทำ เป็นแกนนำระดับประเทศ


วันจันทร์ที่ 16 กันยายน 2567
"วราวุธ" รมว.พม.  หนุนค่าย เยาวชนต้นกล้าดี ผลักดันให้น้องๆ ค้นหาตัวเอง ร่วมคิด ร่วมทำ เป็นแกนนำระดับประเทศ
"วราวุธ" รมว.พม.  หนุนค่าย เยาวชนต้นกล้าดี ผลักดันให้น้องๆ ค้นหาตัวเอง ร่วมคิด ร่วมทำ เป็นแกนนำระดับประเทศ
วันที่ 14 กันยายน 2567 ที่มหาวิทยาลัยสวนดุสิต วิทยาเขตสุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีปิดโครงการค่ายเยาวชนค้นหาตัวตน : ต้นกล้าดี ระดับประเทศ และมอบเกียรติบัตร พร้อมมอบโอวาทแก่เยาวชนผู้เข้าร่วมโครงการฯ โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน และนายณัฐภัทร สุวรรณประทีป ผู้ว่าราชการจังหวัดสุพรรณบุรี พร้อมด้วยนางอภิญญา ชมภูมาศ อธิบดีกรมกิจการเด็กและเยาวชน ผู้บริหารกระทรวง พม. และแกนนำเด็กและเยาวชนจากทั่วประเทศ เข้าร่วม ณ มหาวิทยาลัยสวนดุสิต วิทยาเขตสุพรรณบุรี
นายวราวุธ กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มุ่งเน้นกระบวนการมีส่วนร่วมของเด็กและเยาวชน ผ่านกลไกสภาเด็กและเยาวชนในทุกระดับทั่วประเทศ สอดคล้องกับนโยบาย 5x5 ฝ่าวิกฤติประชากร ในการเพิ่มคุณภาพและผลิตภาพของเด็กและเยาวชน กระทรวง พม. โดย ดย. ได้จัดโครงการค่ายเยาวชนค้นหาตัวตน : ต้นกล้าดี ระดับประเทศ ในระหว่างวันที่ 10 - 15 กันยายน 2567 โดยใช้สถานที่หลายแห่ง ได้แก่ โครงการพิเศษมหาวิทยาลัยสวนดุสิต ค่ายพนิดาลูกเสือไทย นิคมสร้างตนเองกระเสียว จังหวัดสุพรรณบุรี  และศูนย์ศึกษาธรรมชาติและสัตว์ป่าเขาน้ำพุ จังหวัดกาญจนบุรี มีวัตถุประสงค์ เพื่อส่งเสริมและสนับสนุนให้เด็กและเยาวชนรู้จักตัวเอง ยอมรับความผิดพลาด รู้จักการตั้งเป้าหมายในชีวิต และมีค่านิยมทางสังคมที่ถูกต้อง ตลอดจนสามารถเป็นแกนนำ ร่วมคิด ร่วมทำ และร่วมสร้างสรรค์เพื่อสังคม
นายวราวุธ กล่าวว่า การจัดโครงการครั้งนี้ เป็นการขับเคลื่อนงานตามนโยบาย 5x5 ฝ่าวิกฤตประชากร ในยุทธศาสตร์ที่ 2 เรื่องการเพิ่มคุณภาพและผลิตภาพของเด็กและเยาวชน พัฒนาทักษะชีวิตและทักษะวิชาชีพตามวัย สอดคล้องกับบริบทสังคมที่เป็นหมุดหมายของกระทรวง พม. เพื่อให้เด็กและเยาวชนทุกคนเติบโตเป็นประชากรที่มีคุณภาพของประเทศ ขอชื่นชมกับน้อง ๆ ทุกคนที่ผ่านการเข้าร่วมโครงการครั้งนี้ ซึ่งน้อง ๆ ทุกคน คือ ผู้ที่ได้รับการคัดเลือกเป็นผู้แทนจังหวัด ซึ่งมีจิตอาสามุ่งทำประโยชน์เพื่อส่วนรวม มีส่วนร่วมในการแก้ไขปัญหาและสร้างประโยชน์ให้กับชุมชนหรือประเทศชาติ มีความมุ่งมั่นรักและตั้งใจการลงมือทำกิจกรรมต่างๆ ให้สำเร็จ ตลอดจนมีความสนใจใฝ่รู้พร้อมเปิดใจเรียนรู้เพื่อรับประสบการณ์ใหม่ๆ ร่วมกัน และมีความคิดที่สร้างสรรค์ในการทำสิ่งใหม่ๆ ซึ่งนับว่าเป็นเด็กและเยาวชนที่มีทั้งคุณภาพและผลิตภาพอย่างแท้จริง ตนคาดหวังว่าน้องๆ ที่เข้ามามีบทบาท มีส่วนร่วมในการแลกเปลี่ยน ค้นหาปัญหาของชุมชนจะสามารถวิเคราะห์สภาพของปัญหา สถานการณ์ปัญหา ค้นหาสาเหตุของปัญหา กำหนดเป็นแผนในการดำเนินงาน ทำให้เกิดแรงผลักดันในการทำกิจกรรมร่วมกันของคนในชุมชน อันจะเป็นประโยชน์ที่จะส่งผลดีต่อสังคมและชุมชนต่อไป
นายวราวุธ กล่าวเพิ่มเติมว่า ฝากน้องๆ ทุกคน ซึ่งเป็นผู้แทนทั้ง 76 จังหวัด ที่ได้เข้ารับการพัฒนาตนเองได้นำองค์ความรู้ไปขยายผลให้เพื่อนๆ พี่ๆ น้องๆ ร่วมเป็นส่วนหนึ่งของกระทรวง พม. ให้ทุกพื้นที่เป็นที่ที่ปลอดภัยสำหรับเด็ก และถึงเวลาแล้วที่เราเปิดโอกาสให้ลูกหลานของเราได้มีส่วนร่วมในการออกแบบและสร้างเมืองแห่งอนาคตของพวกเขา ภายใต้แนวคิด “เมืองสร้างเด็ก เด็กสร้างเมือง เพื่อให้ทุกวันเป็นวันของเด็ก” เพื่อประเทศอันเป็นที่รักของเรา
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ค่ายเยาวชน #เด็กและเยาวชน

ที่มา : https://www.thaigov.go.th/news/contents/details/88037