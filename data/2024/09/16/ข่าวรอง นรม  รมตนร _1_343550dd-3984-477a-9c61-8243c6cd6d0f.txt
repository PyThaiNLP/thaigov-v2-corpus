รัฐบาลไทย-ข่าวทำเนียบรัฐบาล-‘จิราพร’ ย้ำ รัฐบาลระดมสรรพกำลังช่วยผู้ประสบภัยน้ำท่วม เร่งเยียวยาเต็มที่


วันอาทิตย์ที่ 15 กันยายน 2567
15/09/2567
พิมพ์
‘จิราพร’ ย้ำ รัฐบาลระดมสรรพกำลังช่วยผู้ประสบภัยน้ำท่วม เร่งเยียวยาเต็มที่
‘จิราพร’ ย้ำ รัฐบาลระดมสรรพกำลังช่วยผู้ประสบภัยน้ำท่วม เร่งเยียวยาเต็มที่ ขอบคุณจิตอาสา-ร่วมอาลัย ‘เอส มูลนิธิ ดิ อาร์ค’ และ ‘จันทิมา กู้ภัยจากนนทบุรี
วันที่ 15 กันยายน 2567 นางสาวจิราพร สินธุไพร รัฐมนตรีประจำสำนักนายกรัฐมนตรี กล่าวถึงสถานการณ์อุทกภัยที่จังหวัดเชียงราย และในอีกหลายพื้นที่ทั่วประเทศ โดยระบุว่า รัฐบาลนำโดยนางสาวแพทองธาร ชินวัตร นายกรัฐมนตรี เร่งระดมทุกสรรรพกำลังในการให้ความช่วยเหลือพี่น้องประชาชนในพื้นที่ พร้อมกันนี้ได้เตรียมจัดตั้งศูนย์ปฏิบัติการช่วยเหลือผู้ประสบอุทกภัย (ศปภ.) และแต่งตั้งคณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม พร้อมจัดตั้งศูนย์สนับสนุนการอำนวยการและบริหารสถานการณ์ เพื่อบูรณาการความร่วมมือของทุกหน่วยงานในการรับมือกับสถานการณ์อุทกภัยครั้งนี้ เพื่อให้ความช่วยเหลือแก่ผู้ประสบภัย รวมถึงฟื้นฟูพื้นที่หลังน้ำลดได้อย่างรวดเร็ว และมีประสิทธิภาพ
นางสาวจิราพร ระบุว่า ขอแสดงความเสียใจกับพี่น้องประชาชนที่ต้องเผชิญช่วงเวลาที่ยากลำบากจากภัยพิบัติน้ำท่วมรุนแรง ที่ส่งผลกระทบต่อบ้านเรือนทรัพย์สิน โดยเฉพาะอย่างยิ่งสำหรับครอบครัวที่ต้องสูญเสียสมาชิกในครอบครัวจากเหตุอุทกภัยครั้งนี้ อย่างไรก็ดี หน่วยงานต่าง ๆ ของภาครัฐกำลังเร่งให้การช่วยเหลือเยียวยาผู้ประสบภัยอย่างเต็มที่ โดยในส่วนของกองทุนเงินช่วยเหลือผู้ประสบสาธารณภัย สำนักนายกรัฐมนตรี มีเงินเยียวยากรณีเสียชีวิต โดยแบ่งเป็นค่าจัดการศพ 50,000 บาท เงินทุนเลี้ยงชีพ 30,000 บาทต่อครอบครัว อีกทั้งยังมีเงินเพิ่มจากเงินทุนเลี้ยงชีพ กรณีผู้เสียชีวิตมีบุตรอายุไม่เกิน 25 ปีบริบูรณ์ อีก 50,000 บาทต่อครอบครัว นอกจากนี้ ยังมีเงินเยียวยาสำหรับผู้ประสบภัยที่บ้านเรือนเสียหายเพื่อช่วยเหลือค่าวัสดุก่อสร้างในการซ่อมแซมที่อยู่อาศัย เงินช่วยเหลือค่าเครื่องอุปโภค เครื่องใช้อื่น ๆ ที่จำเป็นแก่ผู้ประสบภัยพิบัติ ในกรณีบ้านเรือนที่เสียหายทั้งหลังและเสียหายมากอีกด้วย รวมถึงยังมีความช่วยเหลือเยียวยาจากหน่วยงานอื่น อาทิ กรมป้องกันและบรรเทาสาธารณภัย กระทรวงมหาดไทย อีกด้วย นอกจากนี้ นางสาวแพทองธาร ชินวัตร นายกรัฐมนตรี ยังได้เตรียมที่จะจัดสรรงบประมาณรายจ่ายประจำปีงบประมาณ พ.ศ. 2567 งบกลางเงินสำรองจ่ายเพื่อกรณีฉุกเฉินหรือจำเป็น เพื่อใช้ในการเยียวยาผู้ได้รับผลกระทบจากอุกทภัยครั้งนี้ต่อไป โดยจะได้เร่งการเบิกจ่ายงบกลางดังกล่าวเพื่อช่วยเหลือพี่น้องประชาชนโดยเร็วที่สุด
นางสาวจิราพร กล่าวอีกว่า ในนามของรัฐบาลขอขอบคุณจิตอาสาทุกท่านจากทั่วประเทศที่อุทิศตนเข้าช่วยเหลือประชาชนอย่างเต็มที่ พร้อมแสดงความไว้อาลัย และแสดงความเสียใจต่อครอบครัวของ "คุณเอส" อาสากู้ภัยมูลนิธิ ดิ อาร์ค ในพระราชูปถัมภ์ (The ARK Foundation Under The Royal Patronage) ที่เสียชีวิตจากภาวะหัวใจหยุดเต้นหลังจากร่วมลงพื้นช่วยเหลือสัตว์เลี้ยงที่ได้รับผลกระทบจากภัยพิบัติ ณ จังหวัดเชียงราย และ “คุณจันทิมา” อาสากู้ภัยจากจังหวัดนนทบุรีที่เสียชีวิตจากอุบัติเหตุขณะเดินทางกลับจากช่วยเหลือผู้ประสบอุทกภัยที่จังหวัดเชียงรายในช่วงระยะเวลาที่ผ่านมาด้วย ซึ่งรัฐบาลจะได้พิจารณาแนวทางการให้ความช่วยเหลือที่เหมาะสมต่อไป ทั้งนี้ ประชาชนสามารถติดตามสถานการณ์น้ำท่วมล่าสุดของแต่ละพื้นที่ทั่วประเทศ ได้จากช่องทางต่างๆ ดังนี้
1. สถานีโทรทัศน์ : NBT2HD ซึ่งเปิดช่วงพิเศษ “สถานการณ์-ช่วยเหลือน้ำท่วม” ในรายการ Better Future เวลา 10.00 - 11.00 น. ทุกวัน และรายการ NBT มีคำตอบ เวลา 15.00-16.00 น. ทุกวันจันทร์-ศุกร์ สรุปสถานการณ์น้ำ ในรายการข่าวภาคค่ำ เวลา 17.30 น. ของทุกวัน 2. วิทยุ : FM 92.5 MHz 3. ช่องทาง Online : สามารถติดตามทาง X และ Facebook: NBT CONNEXT NBT2HD กรมประชาสัมพันธ์ เพจสำนักงานประชาสัมพันธ์จังหวัด Live : กรมประชาสัมพันธ์ Website : www.prd.go.th และ http://prdee.prd.go.th //////////////////////////////

ที่มา : https://www.thaigov.go.th/news/contents/details/88027