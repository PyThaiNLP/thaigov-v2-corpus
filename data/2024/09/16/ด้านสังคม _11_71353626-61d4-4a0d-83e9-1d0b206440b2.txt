รัฐบาลไทย-ข่าวทำเนียบรัฐบาล-พม. จัดเวทีวิชาการ ปี  2567 ขับเคลื่อนนโยบาย 5x5 ฝ่าวิกฤตประชากร มุ่งพัฒนาสังคมทุกช่วงวัย


วันจันทร์ที่ 16 กันยายน 2567
พม. จัดเวทีวิชาการ ปี  2567 ขับเคลื่อนนโยบาย 5x5 ฝ่าวิกฤตประชากร มุ่งพัฒนาสังคมทุกช่วงวัย
พม. จัดเวทีวิชาการ ปี  2567 ขับเคลื่อนนโยบาย 5x5 ฝ่าวิกฤตประชากร มุ่งพัฒนาสังคมทุกช่วงวัย
วันที่ 16 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดงานเวทีวิชาการ ประจำปี 2567 กระทรวงการพัฒนาสังคมและความมั่นคงของมนุษย์ จัดโดยความร่วมมือระหว่างสำนักงานส่งเสริมและสนับสนุนวิชาการ 1 – 11 โดยมีคณะผู้บริหาร และผู้แทนหน่วยงานที่เกี่ยวข้อง  เข้าร่วม ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายอนุกูล กล่าวว่า งานเวทีวิชาการ ประจำปี 2567 กระทรวงการพัฒนาสังคมและความมั่นคงของมนุษย์ จัดขึ้นภายใต้หัวข้อ “พัฒนาสังคมทุกช่วงวัยแก้ไขวิกฤติประชากร” ซึ่งสอดรับกับนโยบายสำคัญของนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) คือ “นโยบาย 5x5 ฝ่าวิกฤตประชากร” ถือเป็นกลไกสำคัญของรัฐบาล ในการแก้ไขปัญหาวิกฤตประชากรของประเทศ ซึ่งประกอบด้วย 5 มาตรการสำคัญ ครอบคลุมกลุ่มคนทุกช่วงวัย โดยสำนักงานส่งเสริมและสนับสนุนวิชาการ (สสว.) เป็นหน่วยงานวิชาการที่จะช่วยสนับสนุนภารกิจของกระทรวง พม. ให้บรรลุผลสำเร็จ โดยให้บริการวิชาการและข้อมูลด้านสังคมที่สอดคล้องและเป็นประโยชน์กับหน่วยงานต่าง ๆ ในระดับพื้นที่ ทั้งนี้ การขับเคลื่อนนโยบาย 5x5 ฝ่าวิกฤตประชากร มีความเชื่อมโยงกับสถานการณ์ทางสังคมที่มีการเปลี่ยนแปลงอย่างเป็นพลวัต ทั้งในเรื่องโครงสร้างประชากร การเปลี่ยนแปลงสภาพภูมิอากาศ แนวโน้มของปัญหาทางสังคมที่มีความซับซ้อนมากขึ้น รวมถึงภัยพิบัติทางธรรมชาติอื่น ๆ ที่ไม่สามารถคาดการณ์ล่วงหน้าได้ ปัจจัยต่าง ๆ เหล่านี้ เป็นสิ่งสำคัญ ที่ สสว. จะต้องตระหนักรู้ในบทบาทภารกิจ เพื่อยกระดับและพัฒนางานให้ทันกับการเปลี่ยนแปลง โดยเฉพาะการให้ความสำคัญกับการนำข้อมูลมาประกอบการคิดวิเคราะห์ให้เห็นความท้าทาย จากสถานการณ์ปัญหา และวางแนวทางการขับเคลื่อนงานเชิงนโยบาย ยุทธศาสตร์ โดยเชื่อมโยงกับหุ้นส่วนในระดับพื้นที่ อาทิ ท้องถิ่น สถาบันวิชาการ เป็นต้น
นายอนุกูล กล่าวเพิ่มเติมว่า การจัดเวทีวิชาการในครั้งนี้ เป็นโอกาสที่ดีที่ทุกท่านจะได้เห็นผลของการขับเคลื่อนงานวิชาการ รวมทั้งข้อเสนอเชิงนโยบายด้านสังคมตามบริบทของพื้นที่ ที่มาจากความร่วมมือร่วมใจของหน่วยงานภาคีเครือข่ายต่าง ๆ ซึ่งเป็นกลไกการทำงานร่วมกับกระทรวง พม. มาอย่างต่อเนื่อง เป็นผลงานการถอดบทเรียนความสำเร็จที่ทุกภาคส่วนสามารถนำไปปรับใช้ ขยายผล ต่อยอด ให้เกิดประโยชน์ต่อการดำเนินงานตามบริบทพื้นที่ปฏิบัติการทางสังคม ทั้งนี้ ต้องขอขอบคุณท่านผู้ทรงคุณวุฒิ และผู้แทนหน่วยงานต่าง ๆ ที่ให้กระทรวง พม.  ได้แลกเปลี่ยนมุมมอง ข้อท้าทาย รวมถึงข้อเสนอเชิงนโยบายเพื่อการพัฒนาระบบสนับสนุนทางสังคมของภาครัฐ  เพื่อพัฒนาคุณภาพชีวิตประชากร อันจะนำไปสู่การเป็นองค์กรแห่งการเรียนรู้ที่เข้มแข็ง มีประสิทธิภาพ ประสิทธิผลต่อไป
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #สำนักงานส่งเสริมและสนับสนุนวิชาการ #เวทีวิชาการพม2567

ที่มา : https://www.thaigov.go.th/news/contents/details/88059