รัฐบาลไทย-ข่าวทำเนียบรัฐบาล-สธ.สั่งเฝ้าระวังฝนตกหนักถึงหนักมากช่วง 2 วันนี้ หลายจังหวัดเสี่ยงแผ่นดินถล่ม-น้ำล้นตลิ่ง


วันอาทิตย์ที่ 22 กันยายน 2567
22/09/2567
พิมพ์
สธ.สั่งเฝ้าระวังฝนตกหนักถึงหนักมากช่วง 2 วันนี้ หลายจังหวัดเสี่ยงแผ่นดินถล่ม-น้ำล้นตลิ่ง
ผู้ตรวจราชการกระทรวงสาธารณสุข เขตสุขภาพที่ 8 เผยยังมีเหตุ "น้ำท่วม" ใน 10 จังหวัด บางพื้นที่เริ่มดีขึ้นทยอยปิดศูนย์พักพิงได้ เข้มเฝ้าระวังน้ำป่าไหลหลาก “พะเยา” ลำน้ำทาสูงขึ้นที่ “ลำพูน” และน้ำวังสูงขึ้นใน “ลำปาง” ห่วง 2 วันนี้มีฝนตกหนักถึงหนักมาก
ผู้ตรวจราชการกระทรวงสาธารณสุข เขตสุขภาพที่ 8 เผยยังมีเหตุ "น้ำท่วม" ใน 10 จังหวัด บางพื้นที่เริ่มดีขึ้นทยอยปิดศูนย์พักพิงได้ เข้มเฝ้าระวังน้ำป่าไหลหลาก “พะเยา” ลำน้ำทาสูงขึ้นที่ “ลำพูน” และน้ำวังสูงขึ้นใน “ลำปาง” ห่วง 2 วันนี้มีฝนตกหนักถึงหนักมากทุกภาค เตือน 6 จังหวัดปริมาณน้ำฝนมากกว่า 150 มิลลิเมตร 14 จังหวัด เสี่ยงแผ่นดินถล่ม และ 5 จังหวัดเสี่ยงน้ำล้นตลิ่ง ย้ำเฝ้าระวังติดตามสถานการณ์ เตรียมมาตรการด้านการแพทย์และสาธารณสุขรองรับ
วันนี้ (22 กันยายน 2567) ที่กระทรวงสาธารณสุข จ.นนทบุรี นพ.วีรวุฒิ อิ่มสำราญ ผู้ตรวจราชการกระทรวงสาธารณสุข เขตสุขภาพที่ 8 กล่าวภายหลังเป็นประธานการประชุมทางไกลเตรียมความพร้อมด้านการแพทย์และสาธารณสุข กรณี สถานการณ์อุทกภัย วาตภัย และดินโคลนถล่ม ครั้งที่ 6/2567 ร่วมกับกองสาธารณสุขฉุกเฉิน กรมอนามัย และสำนักงานสาธารณสุขจังหวัด ว่า ปัจจุบันยังคงมีสถานการณ์น้ำท่วมใน 10 จังหวัด คือ พิษณุโลก พิจิตร พระนครศรีอยุธยา นครนายก หนองคาย บึงกาฬ นครพนม อุดรธานี สตูล และตรัง ประชาชนได้รับผลกระทบรวม 3,333 ครัวเรือน มีผู้บาดเจ็บเพิ่มขึ้น 176 ราย สะสมเป็น 992 ราย ผู้เสียชีวิตสะสม 47 ราย อย่างไรก็ตาม บางพื้นที่สถานการณ์เริ่มดีขึ้นจนสามารถปิดศูนย์พักพิงได้บางแห่ง โดยเชียงรายปิด 4 แห่ง เชียงใหม่ปิด 3 แห่ง ลำปางปิด 1 แห่ง เหลือเปิดศูนย์พักพิงใน 7 จังหวัดรวม 83 แห่ง ขณะที่สถานบริการสาธารณสุขที่ได้รับผลกระทบ 67 แห่ง สามารถเปิดบริการได้ตามปกติ
นพ.วีรวุฒิกล่าวต่อว่า ส่วนการจัดทีมปฏิบัติการด้านการแพทย์และสาธารณสุขรวมทั้งหมด 2,407 ทีม ให้บริการทั้งออกเยี่ยมบ้าน ให้สุขศึกษา ตรวจรักษา ส่งต่อ มอบชุดดูแลสิ่งแวดล้อม รวม 139,419 ราย บริการด้านสุขภาพจิต 26,932 ราย พบมีภาวะเครียดสูง 755 ราย ส่งพบแพทย์ 158 ราย ดูแลกลุ่มเปราะบางเพิ่มขึ้น 100 คน รวมสะสม 20,655 ราย โรคและภัยสุขภาพที่พบจากการรักษาส่วนใหญ่เป็นน้ำกัดเท้า ระบบผิวหนัง ระบบทางเดินหายใจ ระบบทางเดินอาหาร และระบบกล้ามเนื้อ/กระดูก มีการสนับสนุนยาและเวชภัณฑ์รวม 178,092 ชุด ซึ่งยังมียาและเวชภัณฑ์คงคลังเพียงพอรับสถานการณ์ สำหรับสถานการณ์น้ำป่าไหลหลาก จ.พะเยา ลำน้ำทาสูงขึ้นใน จ.ลำพูน และแม่น้ำวังสูงขึ้นใน จ.ลำปาง สำนักงานสาธารณสุขจังหวัดทั้ง 3 แห่ง ได้มีการเฝ้าระวังและดำเนินการด้านการแพทย์และสาธารณสุขรองรับได้เป็นอย่างดี
ทั้งนี้ ที่ประชุมยังติดตามคาดการณ์สถานการณ์ในระยะถัดไป โดยวันนี้กรมอุตุนิยมวิทยาประกาศเตือนฝนตกหนักถึงหนักมากบางพื้นที่จากพายุดีเปรสชัน ช่วงวันที่ 22-23 กันยายน 2567 ทั้งภาคเหนือ ภาคตะวันออกเฉียงเหนือ ภาคกลาง กทม.และปริมณฑล ภาคตะวันออก และภาคใต้ คาดการณ์ปริมาณฝนสะสมมากกว่า 150 มิลลิเมตรใน 6 จังหวัด ได้แก่ ชัยภูมิ เลย เพชรบูรณ์ พิษณุโลก กาญจนบุรี และพิจิตร คาดการณ์ล่วงหน้า 3 วัน อาจเกิดแผ่นดินถล่มใน 14 จังหวัด ได้แก่ ตาก อุทัยธานี สุพรรณบุรี กาญจนบุรี พิษณุโลก เพชรบูรณ์ นครสวรรค์ เลย ชัยภูมิ ลพบุรี นครนายก จันทบุรี ตราด และระนอง และพื้นที่เสี่ยงน้ำล้นตลิ่งช่วงวันที่ 25-27 กันยายน 2567 มี 5 จังหวัด ได้แก่ ตาก (อ.สามเงา) จากแม่น้ำวัง, สุโขทัย (อ.ศรีสำโรง อ.เมือง) จากแม่น้ำยม, น่าน (อ.เวียงสา) จากแม่น้ำน่าน, อุดรธานี (อ.เมือง อ.บ้านดุง) จากแม่น้ำสงคราม และสกลนคร (อ.บ้านม่วง) จากแม่น้ำสงคราม ซึ่งได้กำชับให้ทุกพื้นที่เฝ้าระวังสถานการณ์ เตรียมความพร้อมและมาตรการต่างๆ รองรับ
****************************************************** 22 กันยายน 2567

ที่มา : https://www.thaigov.go.th/news/contents/details/88273