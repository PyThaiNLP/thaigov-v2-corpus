รัฐบาลไทย-ข่าวทำเนียบรัฐบาล-นายกฯ “แพทองธาร” ส่งมอบสิ่งของอุปโภค-บริโภค ช่วยเหลือประชาชน จ.เชียงราย เน้นย้ำเร่งกำจัดดินโคลนระบุความทุกข์​ประชาชนต้องสั้นลง​ เผยเงินเยียวยาก้อนแรกเริ่มจ่ายแล้ว​


วันอาทิตย์ที่ 22 กันยายน 2567
22/09/2567
พิมพ์
นายกฯ “แพทองธาร” ส่งมอบสิ่งของอุปโภค-บริโภค ช่วยเหลือประชาชน จ.เชียงราย เน้นย้ำเร่งกำจัดดินโคลนระบุความทุกข์​ประชาชนต้องสั้นลง​ เผยเงินเยียวยาก้อนแรกเริ่มจ่ายแล้ว​
นายกฯ “แพทองธาร” ส่งมอบสิ่งของอุปโภค-บริโภค ช่วยเหลือประชาชน จ.เชียงราย เน้นย้ำเร่งกำจัดดินโคลนระบุความทุกข์​ประชาชนต้องสั้นลง​ เผยเงินเยียวยาก้อนแรกเริ่มจ่ายแล้ว​
วันนี้ (22 กันยายน 2567) เวลา 09.30 น. ณ ท่าอากาศยานทหาร 2 กองบิน 6 (บน.6) นางสาวแพทองธาร ชินวัตร นายกรัฐมนตรี ส่งมอบสิ่งของอุปโภค-บริโภค และอุปกรณ์นำความสะอาดที่ได้รับจากเอกชน และหน่วยงานต่างๆ ภายใต้โครงการ “ประสานพลัง ประสานใจ” เพื่อส่งมอบให้กับพี่น้องประชาชน ผู้ประสบภัยในจังหวัดเชียงราย โดยเครื่องบินกองทัพอากาศ (C130) โดยมี นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายชูศักดิ์ ศิรินิล รัฐมนตรีประจำสำนักนายกรัฐมนตรี กองทัพอากาศ กองบัญชาการกองทัพไทย กรมป้องกันและบรรเทาสาธารณภัย ร่วมส่งมอบสิ่งของให้แก่ผู้ประสบภัยน้ำท่วม
โอกาสนี้ นายกรัฐมนตรีได้ร่วมนำส่งสิ่งของอุปโภค-บริโภค และอุปกรณ์ทำความสะอาด ที่ได้รับจากภาคเอกชน และหน่วยงานต่างๆ ภายใต้โครงการ "ประสานพลัง ประสานใจ" เพื่อส่งมอบให้กับพี่น้องประชาชนผู้ประสบภัยในจังหวัดเชียงราย ซึ่งวันนี้จะขนส่งใส่เครื่องบินกองทัพอากาศ C130​ ลำเลียงไปยังพื้นที่​  โดย​​ นายกฯ​ ได้นำสิ่งของส่วนตัวมาสมทบ เพื่อนำไปมอบให้กับผู้ประสบอุทกภัยด้วย ซึ่งมีทั้ง ไม้กวาด​ ถังน้ำ​ จอบ​ พลั่วแปรงขัดพื้น​ รวมไปถึงเสื้อผ้าเด็กอ่อน​ ของน้องธิธาร สุขสวัสดิ์ และ​น้องพฤจ์ธาษิณ สุขสวัสดิ์​ มาให้ด้วย​
นายกรัฐมนตรีให้สัมภาษณ์​สื่อมวลชน​ ถึงการนำเสื้อผ้าเด็กอ่อนมาร่วมบริจาคในครั้งนี้ ว่า ช่วงเสาร์อาทิตย์ที่ผ่านมา​ให้ลูก ๆ ได้ช่วยกันเลือกว่า เสื้อผ้าชุดไหนที่เล็กแล้ว เพราะครั้งเมื่อไปจังหวัดเชียงราย ได้เห็นคนท้อง และมีเด็ก ๆ ที่วิ่งเล่นกันอยู่เต็มเลย จึงคิดว่าเสื้อผ้าเด็กเป็นอะไรที่ขาดแคลนนอกจากนี้ยังมีของใช้จำเป็น​ เช่น ไม้กวาด พลั่ว
ส่วนความคืบหน้าในการนำดินโคลนออกจากบ้านเรือนของประชาชน นายกรัฐมนตรี ได้มอบหมายให้ พลเอกธีระยุทธ จินหิรัญ ผู้บัญชาการหน่วยบัญชาการทหารพัฒนา เป็นผู้ตอบแทน ว่า สถานการณ์ในการกำจัดโคลนเราเริ่มจากเส้นทางหลักก่อน จากนั้นจะเริ่มนำรถเข้าไปในพื้นที่ เพื่อที่จะเข้าตามบ้านเรือนแต่ละหลัง เพราะตอนนี้สภาพโคลนในบ้านแต่ละหลัง ท่วมสูงประมาณ 1-2 เมตร และที่จำเป็นต้องเคลียร์เส้นทางก่อนเพื่อที่จะสามารถขนดินบ้านเรือนของประชาชนออกได้
ขณะที่​ นายกรัฐมนตรี ได้กล่าวเสริมว่า  ในส่วนของท่อระบายน้ำหลัก เราพยายามทำให้เคลียร์ก่อน เพราะถ้าดินโคลนที่เข้าไปแข็งตัวจะยิ่งปิดกั้นทุกอย่างและทำความสะอาดไม่ได้ ขณะที่บ้านเรือนต่างๆ ก็มีเจ้าหน้าที่เข้าไปเป็นที่เรียบร้อยแล้ว ซึ่งตอนนี้ต้องแบ่งงานทุกภาคส่วนเพื่อจะได้รู้ใครทำอะไรบ้าง เพื่อกระจายความช่วยเหลือให้ทั่วถึง
ผู้สื่อข่าวถามว่าได้วางกรอบหรือไม่กับการขนย้ายดินทั้งหมดออกจากบ้านเรือนของประชาชนจะแล้วเสร็จเมื่อไหร่ นายกรัฐมนตรี กล่าวว่า จริงๆ แล้วอยากให้เร็วที่สุด และต้องดูหน้างานด้วยไม่อยากสัญญาว่าเท่าไหร่ แต่จะทำให้เร็วที่สุด เท่าที่จะทำได้เพราะมันคือความเดือดร้อนจริงๆ พร้อมย้ำว่าเรื่องโคลนต้องเร็ว เพราะถ้ารอคือแห้งแข็งเอาออกยากกว่าเดิม แต่ในพื้นที่ต่างๆ ที่เกิดน้ำท่วมเรายังไม่มีการถอนกำลัง เผื่อมีพายุเข้ามาซ้ำจะได้มีกำลังช่วยเหลือ ทั้งพื้นที่ภาคเหนือและพื้นที่ภาคอีสาน นอกจากนี้ยังได้ดำเนินการประชุมกันอย่างต่อเนื่อง เช่น ศปช. ที่ตั้งขึ้นมา​ ก็มีการประชุมทุกวันในเวลา 09:00 น. ซึ่งตนจะเข้าร่วมประชุมด้วยในสัปดาห์หน้า
นายกรัฐมนตรี​ ยังกล่าวต่อว่า ทางผู้บัญชาการทหารสูงสุด ได้รับพระราชทานเครื่องฉีดน้ำแรงดันสูงจากพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี จำนวน 100 ตัว ซึ่งเป็นเครื่องที่ใช้ดีมากๆ มาร่วมช่วยผู้ประสบอุทกภัยในครั้งนี้ด้วย
ขณะที่นายภูมิธรรม กล่าวเสริมว่า การขนดินจะแบ่งเป็นโซน ใครรับผิดชอบส่วนไหนทำเลย ตอนนี้เรามีกำลังของกรมทางหลวง กรมทหารพัฒนา กรมป้องกันและบรรเทาสาธารณภัย และยังมีกรมราชทัณฑ์ รวมถึงอาสาสมัครต่างๆ เข้ามาช่วยด้วย ขณะที่ส่วนกลางก็เติมอุปกรณ์การช่วยเหลือ นอกจากนี้ในเรื่องของการกำจัดขยะ ทางกองทัพที่จังหวัดเชียงราย ได้มีการไปขุดที่ดิน 1-2 ไร่ นอกจากนี้ยังมีพื้นที่ของ กระทรวงทรัพยากรธรรมชาติและสิ่งแวดล้อมอีก 20 ไร่ เพื่อนำขยะและดินโคลนไปฝังกลบ
ผู้สื่อข่าวถามถึงเส้นทางที่ถูกตัดขาดบนภูเขา ขณะนี้ได้ดำเนินการแก้ไขแล้วหรือยัง นายกรัฐมนตรี กล่าวว่า ได้จัดส่งกำลังเจ้าหน้าที่ไปดำเนินการแล้ว
ส่วนเรื่องการเยียวยาจะมีการปรับหลักเกณฑ์เพิ่มเติมหรือไม่ เนื่องจากผู้ประสบอุทกภัย บางหลังคาเรือนได้รับความเสียหายถึงหลักล้านบาท นายกรัฐมนตรีกล่าวว่า เรื่องการเยียวยาก่อนหน้านี้ เราเคยมีการเยียวยาไปถึง 200,000 กว่าบาท เราก็ต้องมาพิจารณารายละเอียดอีกครั้ง แต่เบื้องต้นต้องได้รับเงินเยียวยาตามหลักเกณฑ์แรกก่อน จากนั้นจึงจะมาพิจารณาหลักเกณฑ์ใหม่อีกครั้ง เพราะไม่อยากให้รอพร้อมกันทีเดียว จะทำให้ชาวบ้านไม่ได้เงินไปซ่อมแซมบ้าน
ผู้สื่อข่าวถามต่อว่า การเยียวยาหลักเกณฑ์แรกมีการทยอยจ่ายไปแล้วหรือไม่ นายกรัฐมนตรี​ กล่าวว่า​ ได้เริ่มดำเนินการไปบ้างแล้ว รายละเอียดกลับมาโดยขณะนี้บางส่วนยังรอการสำรวจรายละเอียดกลับมา หากมีการยืนยันก็สามารถจ่ายได้เลย
ด้านนายภูมิธรรม กล่าวเสริมว่า ตอนนี้ได้มีการประเมินขั้นต้นว่ามีความเสียหายอย่างไรบ้างแล้ว ซึ่งใช้หลักเกณฑ์เดิมในการจ่ายไปก่อน ส่วนหลักเกณฑ์ใหม่ขณะนี้ ศูนย์ปฏิบัติการช่วยเหลือผู้ประสบภัย วาตภัย และดินโคลนถล่ม (ศปช.) กำลังพูดคุยกัน เพื่อจะปรับหลักเกณฑ์และเพิ่มเงินเยียวยาใหม่ และในวันอังคารนี้จะมีการประชุมกับผู้ว่าฯทั่วประเทศ เพื่อให้เข้าใจกฎเกณฑ์ในการจ่ายเงินเยียวยา
นายกรัฐมนตรีกล่าวย้ำว่า หลักเกณฑ์แรกได้มีการสำรวจความเสียหายไปแล้ว ตั้งแต่สัปดาห์ที่ผ่านมา โดยจะแบ่งจ่ายเงินเป็นสองก้อน ก้อนแรกคือหลักเกณฑ์เดิม ซึ่งจะทยอยจ่ายถึงมือชาวบ้านได้ ส่วนก้อนที่สองจะเป็นหลักเกณฑ์ใหม่ ที่ ศปช. กำลังพิจารณาอยู่ เพราะหากต้องรอกรอบใหม่ เงินก็จะยังไม่ถึงมือชาวบ้าน ตอนนี้สิ่งที่เน้นย้ำคือความรวดเร็ว เพราะความทุกข์ นับเป็นวันๆ เป็นชั่วโมง จึงอยากดันทุกมาตรการออกมาให้เร็วที่สุด รวมถึงการช่วยเหลือด้านอื่นๆ เพื่อบรรเทาความทุกข์ ให้เร็วที่สุด
ผู้สื่อข่าวถามย้ำว่ากรอบใหม่จะได้ความชัดเจนเมื่อไหร่  นายกรัฐมนตรี กล่าวว่า ขอให้ใกล้มีความชัดเจนก่อน เพราะตอนนี้ยังไม่ได้คุยกับคนอื่นๆที่เกี่ยวข้อง ซึ่งวันจันทร์นี้ก็จะมีการประชุมเรื่องนี้แล้ว
ส่วนหลังจากนี้ จะมีการกระตุ้นเศรษฐกิจอย่างไรบ้างโดยเฉพาะในพื้นที่ประสบภัย นายกรัฐมนตรีระบุว่า ก่อนที่จะมีการกระตุ้นเศรษฐกิจเบื้องต้นก็ได้มีการพูดคุยกับนายพิชัย นริพทะพันธุ์ รัฐมนตรีว่าการกระทรวงพาณิชย์ ขอให้ตรึงราคาสินค้า เพราะไม่ใช่ว่ามีวิกฤตแล้วราคาสินค้าก็ขึ้นทันที ชาวบ้านก็ไม่ไหว ส่วนการกระตุ้นเศรษฐกิจก็ได้มีแผน รวมถึงเรื่องของการท่องเที่ยว และมีอีกหลายแผน ที่ได้พูดคุยไว้แต่ตอนนี้ ขอเรื่องความช่วยเหลือและเยียวยาให้สำเร็จก่อน
ผู้สื่อข่าวถามว่าขณะนี้เริ่มมีการ ฉวยโอกาสขึ้นราคาค่าขนดิน ของเอกชนบางเจ้า จะมีการกำชับเรื่องนี้อย่างไรบ้าง นายกรัฐมนตรี กล่าวว่า เราไม่ได้ไปพูดคุยกับเอกชน ในเรื่องธุรกิจของเขา แต่เราได้นำเอกชนของเราเข้าไปช่วยเหลืออย่างเต็มที่ เรื่องนี้อาจจะไม่ได้อยู่ในความดูแลของรัฐบาล และเรื่องนี้ก็ต้องมีการพูดคุยแยกกัน แต่อยากจะขอประชาสัมพันธ์ ว่าใครที่อยากจะช่วยพี่น้องชาวเชียงราย ในเรื่องของการขุดดิน เรื่องน้ำและการทำความสะอาด และใครที่มีจิตอาสาก็สามารถมาร่วมกันได้ เพราะขณะนี้เรามีอุปกรณ์และเครื่องมือจำนวนมาก ส่วนเรื่องธุรกิจของใครเราขอไม่เข้าไปก้าวก่าย เพราะถือว่าเป็นคนละเรื่องกัน แต่ถ้าใครจะมาเป็นอาสาสมัครเรายินดีและพร้อมเปิดรับ
ด้านนายภูมิธรรมกล่าวว่าเราได้จัดหน่วยราชการและเอกชน ที่มีความพร้อม เพื่อดำเนินการเรื่องดินโคลน ที่ต้องเร่งแก้ปัญหาก่อน
“วันนี้เราได้มีการส่งต่ออาหารแห้ง แต่ในพื้นที่ก็ยังมีโรงครัวเพื่อประกอบอาหาร ซึ่งสำหรับอาหารแห้ง ก็ยังเก็บไว้ต่อได้ ซึ่งก็จะเป็นต้นทุนในการฟื้นตัวหลังจากนี้  ขอบคุณทุกหน่วยงานที่เกี่ยวข้องที่ได้เข้าช่วยเหลือพี่น้องประชาชนจังหวัดเชียงราย ” นายกรัฐมนตรี กล่าว

ที่มา : https://www.thaigov.go.th/news/contents/details/88267