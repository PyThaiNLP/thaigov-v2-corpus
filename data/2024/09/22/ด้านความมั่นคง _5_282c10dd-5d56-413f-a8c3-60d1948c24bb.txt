รัฐบาลไทย-ข่าวทำเนียบรัฐบาล-"อนุทิน" ควง "วราวุธ-ธีรรัตน์" ลงพื้นที่แม่อาย แม่สาย ติดตามการฟื้นฟูหลังน้ำลด นำกำลังใจจากนายกรัฐมนตรีไปส่งผู้ประสบภัย ย้ำรัฐบาลไม่ทอดทิ้งระดมกำลังจากทุกภาคส่วนช่วยเหลือ


วันเสาร์ที่ 21 กันยายน 2567
21/09/2567
พิมพ์
"อนุทิน" ควง "วราวุธ-ธีรรัตน์" ลงพื้นที่แม่อาย แม่สาย ติดตามการฟื้นฟูหลังน้ำลด นำกำลังใจจากนายกรัฐมนตรีไปส่งผู้ประสบภัย ย้ำรัฐบาลไม่ทอดทิ้งระดมกำลังจากทุกภาคส่วนช่วยเหลือ
"อนุทิน" ควง "วราวุธ-ธีรรัตน์" ลงพื้นที่แม่อาย แม่สาย ติดตามการฟื้นฟูหลังน้ำลด นำกำลังใจจากนายกรัฐมนตรีไปส่งผู้ประสบภัย ย้ำรัฐบาลไม่ทอดทิ้งระดมกำลังจากทุกภาคส่วนช่วยเหลือให้เข้าสู่ภาวะปกติเร็วที่สุด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (21ก.ย. 67) นายอนุทิน ชาญวีรกูล รองนายกรัฐมนตรีและ รมว.มหาดไทย นำคณะนำลงพื้นที่ อ.แม่อาย จ.เชียงใหม่ และ อ.แม่สาย จ.เชียงราย เพื่อติดตามติดตามการให้ความช่วยเหลือด้านการฟื้นฟูในพื้นที่หลังน้ำลด พร้อมกับให้กำลังใจประชาชนและเจ้าหน้าที่ผู้ปฏิบัติงานในพื้นที่ โดยมีนายวราวุธ ศิลปอาชา รมว.การพัฒนาสังคมและความมั่นคงของมนุษย์ (พม.) น.ส.ธีรรัตน์ สำเร็จวานิช รมช.มหาดไทย พร้อมผู้บริหารหน่วยงานและรัฐวิสาหกิจสังกัดกระทรวงมหาดไทย และ พม. ร่วมในการลงพื้นที่
โดยในช่วงเช้า นายอนุทิน พร้อมคณะได้เดินทางไปเทศบาลแม่อาย จ.เชียงใหม่ เพื่อร่วมกิจกรรม Big Cleaning ชุมชนและบ้านเรือนประชาชนที่ได้รับความเสียหายจากอุทกภัย ซึ่งเป็นไปตามแนวทางที่นายอนุทินได้กำชับกับหน่วยงานของกระทรวงมหาดไทยให้ระดมกำลังทั้งเครื่องมือ เครื่องจักร อุปกรณ์ กำลังคนเข้าช่วยเหลือประชาชน โดยเฉพาะในช่วงฟื้นฟูหลังน้ำลด ซึ่งขณะนี้หน่วยงานของกระทรวงมหาดไทยได้เข้าปฏิบัติงานในพื้นที่ต่อเนื่อง อาทิ จังหวัด องค์กรปกครองส่วนท้องถิ่น กรมป้องกันและบรรเทาสาธารณภัย กรมการปกครอง การไฟฟ้าส่วนภูมิภาค การประปาส่วนภูมิภาค
จากนั้นคณะเดินทางไปเยี่ยมให้กำลังใจประชาชนผู้ประสบภัย ตลอดจนคณะอาจารย์และนักศึกษาจากวิทยาลัยเทคนิคและวิทยาลัยการอาชีพในจังหวัดเชียงใหม่ ที่มาเปิดศูนย์บริการซ่อมจักรยานยนต์ เครื่องกลการเกษตร เครื่องใช้ไฟฟ้า (Fix it Center)ฟรีให้กับประชาชนผู้ประสบภัย ณ วัดใหม่หมอกจ๋าม ต.แม่อาย อ.แม่อาย ซึ่งในจุดนี้นายอนุทิน พร้อมคณะได้กล่าวทักทายและให้กำลังใจประชาชน
นายอนุทิน กล่าวว่า ตนและรัฐมนตรี 2 ท่าน รวมถึงผู้บริหารของกระทรวงมหาดไทย กระทรวง พม. การไฟฟ้าส่วนภูมิภาค การประปาส่วนภูมิภาค ได้ลงพื้นที่เยี่ยมประชาชนด้วยความห่วงใย ที่ผ่านมาได้ติดตามสถานการณ์ในพื้นที่อย่างใกล้ชิดผ่านการรายงานของผู้ว่าราชการเชียงใหม่ ซึ่งท่านผู้ว่าฯ ได้นอนที่วัดท่าตอนมาหลายคืน อยู่ในพื้นที่เพื่อให้มั่นใจว่าทางการไม่ทิ้งประชาชน โดยตอนนี้สถานการณ์ดีขึ้นเรื่อยๆ ความรุนแรงลดลงแล้ว หลังจากนี้ก็คงเป็นขั้นตอนสำคัญคือช่วยเยียวยาช่วยซ่อมแซมความเสียหาย
สำหรับความช่วยเหลือ รัฐมนตรีทั้ง 3 คนที่ลงพื้นที่ในวันนี้จะกลับไปรายงานนายกรัฐมนตรี ซึ่งท่านเป็นลูกหลานชาวเชียงใหม่อยู่แล้ว จะได้มีการพิจารณนำความช่วยเหลือมาให้ประชนต่อไป แต่ตอนนี้สิ่งที่ได้อนุมัติไปแล้วตั้งแต่สัปดาห์ที่ผ่านมาคือการจ่ายเงินช่วยเหลือรายครัวเรือน และจะมีส่วนการช่วยเหลือค่าไฟฟ้าที่จะยกเว้นไม่เก็บค่าไฟในเดือน ก.ย. และส่วนลด 30% สำหรับเดือนต.ค. ในพื้นที่ประสบอุทกภัย และยังจะมีเรื่องของความช่วยเหลืองบซ่อมแซมบ้านเรือนต่างๆ ซึ่งจะหน้าที่ของทางผู้ว่าราชการจังหวัดที่จะทำเรื่องเสนอต่อไป
"ผมขอชื่นชมท่านผู้ใหญ่บ้านท่านขยันเป็นห่วงพี่น้องเราและประสานงานตลอดทำให้ความช่วยเหลือมาถึงที่นี่ และผมขอนำความเป็นห่วงความรักจากท่านนายกรัฐมนตรีมาให้พวกเราทุกคน ท่านเองต้องไปหลายที่ เมื่อมีเวลาแล้วท่านคงจะมีเวลามาเยี่ยมพวกเรา รัฐบาลไม่มีวันทอดทิ้งพวกเราแน่นอน มีอะไรก็คุยกับผู้ใหญ่เพื่อประสานไปยังผู้ว่าฯ รับรองว่าเรื่องจะถึงผมแน่นอนเพราะผมมีการสื่อสารกับท่านผู้ว่าฯ ทุกวัน ติดตามความเดือดร้อนของพวกเราทุกคน ขอให้ทุกคนมีกำลังใจต่อสู้ กำลังใจจะทำให้พวกเราชนะทุกสิ่งทุกอย่างและขอเป็นกำลังใจให้กับทุกท่าน ไม่ใช่เฉพาะผมที่เอากำลังใจมาให้ พวกเราก็ให้กำลังใจผมและคณะด้วย ต่างคนเราต่างให้กำลังใจกันและกัน รับรองว่ามาตรงนี้แล้วอย่างไรก็ไม่ทิ้งกัน ขออภัยในความไม่สะดวกทุกอย่างที่เกิดขึ้น ขอให้ทุกอย่างดีขึ้น ๆ ไป" นายอนุทิน กล่าว
ทางด้าน น.ส.ธีรรัตน์ กล่าวว่า ช่วงที่ผ่านมาก็ได้ไปหลายที่ ได้ให้กำลังใจพูดคุยกับเจ้าหน้าที่ถึงปัญหาต่าง ๆ ได้รับมอบหมายจากท่านนายกรัฐมนตรี แพทองธาร ชินวัตร ให้ดูแลประชาชนให้อย่างดีที่สุด การลงพื้นที่วันนี้ได้ไปดูบ้าน ดูถนนที่ยังเดินทางไม่สะดวกสบาย ตอนนี้เจ้าหน้าที่ทุกหน่วยงานเข้ามารับทราบและปฏิบัติให้ความช่วยเหลือให้เป็นไปอย่างรวดเร็ว
ส่วนประเด็นที่ประชาชนอยากรู้ คือเงินช่วยเหลือเยียวยาที่คณะรัฐมนตรี (ครม.)อนุมัติไป 3,000 กว่าล้านบาท ขณะนี้กรมป้องกันและบรรเทาสาธารณภัยอยู่ระหว่างดำเนินการตามขั้นตอน เพื่อนำเงินมามอบให้ประชาชนต่อไปให้เร็วที่สุด นี่คือความตั้งใจและความเป็นห่วงที่รัฐบาลมีให้แก่พี่น้องประชาชน และหน่วยงานต่าง ๆ ก็กำลังให้ความช่วยเหลือที่วิทยาลัยการอาชีวก็ลงมาซ่อมเครื่องใช้ไฟฟ้า ให้ เรื่องของอาหารการกินก็คงมีการเข้ามาอย่างต่อเนื่องเพราะทราบดีว่าที่นี่บางบ้านน้ำมาเร็วกวาดสิ่งของไปหมด
"ท่านไม่ต้องเกรงใจที่จะบอกในเรื่องทุกข์ร้อน เพราะเป็นหน้าที่ของเราที่จะดูแลให้ชีวิตความเป็นอยู่ท่านให้กลับมาเหมือนตอนที่ยังไม่มีภัยพิบัติ ขอเป็นกำลังใจทุกท่าน อย่างที่ท่านรองนายกฯบอกว่า กำลังใจสำคัญมาก ทั้งต่อตัวท่านเองและผู้ปฏิบัติงาน เจ้าหน้าที่ทุกคน ทุกคนพร้อมจะทุ่มเทกำลังแรง กำลังกาย ทุกอย่างเพื่อจะให้สถานการณ์กลับมาปกติโดยเร็วขอส่งกำลังใจนี้ให้กับทุก ๆ คน" น.ส.ธีรรัตน์ กล่าว

ที่มา : https://www.thaigov.go.th/news/contents/details/88258