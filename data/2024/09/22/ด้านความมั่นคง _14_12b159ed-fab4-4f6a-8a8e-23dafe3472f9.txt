รัฐบาลไทย-ข่าวทำเนียบรัฐบาล-พ่อเมืองนราธิวาส นำภาคีเครือข่ายเดินแบบผ้าไทย “มหัศจรรย์ชายแดนใต้ (Amazing Naratiwat)” เพื่อสืบสานและรักษาภูมิปัญญาพื้นถิ่น ต่อยอดสู่การพัฒนาผลิตภัณฑ์ ยกระดับ เศรษฐกิจฐานราก


วันอาทิตย์ที่ 22 กันยายน 2567
22/09/2567
พิมพ์
พ่อเมืองนราธิวาส นำภาคีเครือข่ายเดินแบบผ้าไทย “มหัศจรรย์ชายแดนใต้ (Amazing Naratiwat)” เพื่อสืบสานและรักษาภูมิปัญญาพื้นถิ่น ต่อยอดสู่การพัฒนาผลิตภัณฑ์ ยกระดับ เศรษฐกิจฐานราก
พ่อเมืองนราธิวาส นำภาคีเครือข่ายเดินแบบผ้าไทย “มหัศจรรย์ชายแดนใต้ (Amazing Naratiwat)” เพื่อสืบสานและรักษาภูมิปัญญาพื้นถิ่น ต่อยอดสู่การพัฒนาผลิตภัณฑ์ ยกระดับ เศรษฐกิจฐานราก เสริมสร้างคุณภาพชีวิตของพี่น้องประชาชนนราธิวาสให้ดีขึ้นอย่างยั่งยืน
วันนี้ (22 ก.ย. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า จังหวัดนราธิวาสได้จัดกิจกรรมเดินแบบผ้าไทย “มหัศจรรย์ชายแดนใต้ (Amazing Naratiwat)” กิจกรรมที่มุ่งพัฒนาศักยภาพของผู้ผลิตและผู้ประกอบการในพื้นที่ สร้างรายได้ให้กับเศรษฐกิจชุมชน และเสริมสร้างความร่วมมือระหว่างกลุ่มต่าง ๆ ในการพัฒนาผลิตภัณฑ์ของจังหวัดนราธิวาส โดยมีผู้บริหาร หน่วยงานส่วนราชการ ภาคีเครือข่ายทั้ง 7 ภาคีเครือข่าย ตลอดจนถึงพี่น้องประชาชนเข้าร่วมกิจกรรมจำนวนมาก ณ ห้างสรรพสินค้าบิ๊กซี สาขาสุไหงโก-ลก
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า จังหวัดนราธิวาสได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในจังหวัดนราธิวาสหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวต่ออีกว่า การจัดกิจกรรมในครั้งนี้ จังหวัดนราธิวาสร่วมมือร่วมใจกับสำนักงานพัฒนาชุมชนจังหวัดนราธิวาส โดยมุ่งพัฒนาศักยภาพของผู้ผลิตและผู้ประกอบการในพื้นที่ สร้างรายได้ให้กับเศรษฐกิจชุมชน และเสริมสร้างความร่วมมือระหว่างกลุ่มต่าง ๆ ในการพัฒนาผลิตภัณฑ์ อีกทั้งยังเป็นการพัฒนาผลิตภัณฑ์บรรจุภัณฑ์โดยการนำเทคโนโลยีสมัยใหม่เข้ามาใช้ เพื่อยกระดับคุณภาพและเพิ่มมูลค่าผลิตภัณฑ์ OTOP ส่งเสริมการค้าและการรับรู้ในตลาดทั้งในประเทศและต่างประเทศ โดยเฉพาะการค้าระหว่างชายแดนไทย-มาเลเซีย
ว่าที่ร้อยตรีตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า การสวมใส่ผ้าไทยและการใช้ผลิตภัณฑ์ในประเทศถือเป็นการสนับสนุนเศรษฐกิจฐานรากและสร้างโอกาสในการพึ่งพาตนเองอย่างยั่งยืน ซึ่งตนเชื่อมั่นว่าผู้ผลิตและผู้ประกอบการจะได้รับประโยชน์สูงสุดจากกิจกรรมนี้และสามารถสร้างรายได้อย่างต่อเนื่องในอนาคต ทั้งนี้ ขอขอบคุณองค์กรภาคีเครือข่ายทุกภาคส่วนที่ได้ร่วมกิจกรรมดี ๆ ในครั้งนี้ แสดงถึงพลังของพวกเราชาวจังหวัดนราธิวาส ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน

ที่มา : https://www.thaigov.go.th/news/contents/details/88275