รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ส่งเสริมซอฟต์พาวเวอร์ หนุนใช้กีฬารักษาเอกลักษณ์ไทย จัดแข่งขันชกมวยไทย Real Prison Fight ผู้ต้องราชทัณฑ์กับนักมวยต่างชาติ


วันอาทิตย์ที่ 22 กันยายน 2567
22/09/2567
พิมพ์
รัฐมนตรีว่าการกระทรวงยุติธรรม ส่งเสริมซอฟต์พาวเวอร์ หนุนใช้กีฬารักษาเอกลักษณ์ไทย จัดแข่งขันชกมวยไทย Real Prison Fight ผู้ต้องราชทัณฑ์กับนักมวยต่างชาติ
รัฐมนตรีว่าการกระทรวงยุติธรรม ส่งเสริมซอฟต์พาวเวอร์ หนุนใช้กีฬารักษาเอกลักษณ์ไทย จัดแข่งขันชกมวยไทย Real Prison Fight ผู้ต้องราชทัณฑ์กับนักมวยต่างชาติ
ในวันเสาร์​ที่ ๒๑ กันยายน ๒๕๖๗ กระทรวงยุติธรรม โดย กรมราชทัณฑ์ ทัณฑสถานวัยหนุ่มกลาง จัดโครงการจัดการแข่งขันชกมวยไทย “Prison Fight”  ประจำปีงบประมาณ พ.ศ. ๒๕๖๗ โดยมี พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิด พร้อมด้วย นายสหการณ์ เพ็ชรนรินทร์ อธิบดีกรมราชทัณฑ์ พันตำรวจโทเชน กาญจนปัจจ์ รองอธิบดีกรมราชทัณฑ์ ฝ่ายปฏิบัติการ ดร.สุเทพ ดวงจินดา กรรมการผู้จัดการ บริษัท เรียล ฮีโร่ มวยไทย จำกัด Mr. Stephan Fox เลขาธิการสหพันธ์มวยไทยสมัครเล่นนานาชาติ และผู้บัญชาการเรือนจำ/ผู้อำนวยการทัณฑสถาน เขต ๑๐ และในพื้นที่จังหวัดปทุมธานี ณ ทัณฑสถานวัยหนุ่มกลาง จังหวัดปทุมธานี
โอกาส​นี้​ พันตํารวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ถือเป็นกิจกรรมและเป็นการขับเคลื่อนตามนโยบายของรัฐบาลในการสร้าง Soft Power ของประเทศผ่านการจัดมวยไทย ซึ่งเป็นกีฬาที่รักษาเอกลักษณ์ไทยไปทั่วโลก เช่นการไหว้ของนักมวยที่สวมมงคล การไหว้ครูก่อนจะเริ่มชก ระหว่างชกต้องมีดนตรีตลอดการชก มวยไทยจึงเป็นกีฬาที่เหมาะสมกับผู้ต้องราชทัณฑ์โดยมีการส่งเสริมทักษะอาชีพวิชามวยไทยของผู้ต้องราชทัณฑ์ในวัยหนุ่มให้ได้รับการฝึกฝนและนำไปใช้ประกอบอาชีพได้ภายหลังพ้นโทษ
ทั้งนี้ เพื่อเป็นการยกระดับการพัฒนาพฤตินิสัยผู้ต้องราชทัณฑ์กลุ่มเป้าหมายเรือนจำเฉพาะทางด้านกีฬา โดยเปิดโอกาสให้ผู้ต้องราชทัณฑ์ที่มีความสามารถและทักษะด้านกีฬามวยไทยได้รับการฝึกฝนและพัฒนาตนเอง เพื่อก้าวไปสู่การเป็นนักมวยอาชีพ ตลอดจนต่อยอดสร้างอาชีพที่เกี่ยวเนื่องด้านกีฬา สามารถนำไปประกอบอาชีพที่สุจริตภายหลังพ้นโทษ ไม่หวนกลับมากระทำความผิดซ้ำแล้วเป็นพลังสำคัญในการพัฒนาประเทศต่อไป

ที่มา : https://www.thaigov.go.th/news/contents/details/88266