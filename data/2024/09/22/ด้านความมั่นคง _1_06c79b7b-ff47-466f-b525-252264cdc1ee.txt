รัฐบาลไทย-ข่าวทำเนียบรัฐบาล-จังหวัดพังงา จัดงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ผลักดันกลุ่มผู้ผลิต ผู้ประกอบการ เกิดการพัฒนาศักยภาพด้านเกษตรปลอดภัย ผู้ว่าฯ เชิญชวนผู้ที่สนใจเข้าร่วมงาน


วันเสาร์ที่ 21 กันยายน 2567
21/09/2567
พิมพ์
จังหวัดพังงา จัดงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ผลักดันกลุ่มผู้ผลิต ผู้ประกอบการ เกิดการพัฒนาศักยภาพด้านเกษตรปลอดภัย ผู้ว่าฯ เชิญชวนผู้ที่สนใจเข้าร่วมงาน
จังหวัดพังงา จัดงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ผลักดันกลุ่มผู้ผลิต ผู้ประกอบการ เกิดการพัฒนาศักยภาพด้านเกษตรปลอดภัย ด้านผู้ว่าฯ เชิญชวนผู้ที่สนใจเข้าร่วมชมงาน ตั้งแต่วันที่ 19 – 23 ก.ย. นี้ ที่สนามหน้าศาลากลางจังหวัดพังงา
เมื่อวันที่ 20 ก.ย. 67 นายสุพจน์ รอดเรือง ณ หนองคาย ผู้ว่าราชการจังหวัดพังงา เปิดเผยว่า ตนได้มอบหมายให้ นางสาวนิรชา บัณฑิตย์ชาติ รองผู้ว่าราชการจังหวัดพังงา เป็นประธานเปิดงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ภายใต้โครงการส่งเสริมช่องทางการตลาดเครือข่ายเกษตรปลอดภัยและโครงการส่งเสริมการสร้างรายได้จากกิจการอาหารปลอดภัย โดยมี นางสาวพัทธนันท์ สมใจ ประธานบริษัทประชารัฐฯ นางสาวศริญญา ใจเย็น พัฒนาการจังหวัดพังงา หัวหน้าส่วนราชการ นายอำเภอ ผู้อำนวยการกลุ่มงาน พัฒนาการอำเภอ เจ้าหน้าที่พัฒนาชุมชน ภาคเอกชน ภาคีเครือข่าย ผู้ประกอบการ และประชาชน เข้าร่วมงานเป็นจำนวนมาก ณ สนามหน้าศาลากลางจังหวัดพังงา (หลังเก่า) อ.เมืองพังงา จ.พังงา
นายสุพจน์ฯ กล่าวว่า การจัดงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ในครั้งนี้ เป็นการดำเนินงานตามแนวทางของกระทรวงมหาดไทยและกรมการพัฒนาชุมชน เพื่อส่งเสริมช่องทางการตลาดเครือข่ายเกษตรปลอดภัย และโครงการส่งเสริมการสร้างรายได้จากกิจการอาหารปลอดภัย ผ่านการพัฒนาศักยภาพ การสร้างความพร้อมในการพัฒนาด้านเกษตรปลอดภัยสู่การเป็นผู้ประกอบการชุมชน เชื่อมโยงช่องทางการตลาดอาหารปลอดภัย สร้างรายได้กิจการอาหารปลอดภัยสู่ชุมชน โดยมีกลุ่มเป้าหมายประกอบด้วย กลุ่มสัมมาชีพชุมชน กลุ่มเป้าหมายการพัฒนาเศรษฐกิจฐานรากและประชารัฐของจังหวัด 3 กลุ่มงาน (เกษตร แปรรูป และท่องเที่ยวโดยชุมชน) และเครือข่ายประชารัฐรักสามัคคีจังหวัดพังงา จาก 8 อำเภอ รวมทั้งสิ้น 82 บูท
"ภายในงาน ได้มีการจัดบูธกิจกรรม ประกอบด้วย ชม ชิม ช็อป ผลิตภัณฑ์อาหารปลอดภัยจากบูธต่าง ๆ แลกเปลี่ยนองค์ความรู้ระหว่างเครือข่ายเกษตรปลอดภัย ภาครัฐ ภาคเอกชน และมีการแข่งขันทำอาหาร การแสดงความสามารถของสาวประเภทสอง การประกวดแม่หม้าย การเดินแบบผ้าพื้นถิ่นใต้ (ผ้าปาเต๊ะ) การแสดงวงดนตรีสดสไตล์โฟล์คซอง และการเชื่อมโยงช่องทางการตลาดในการสร้างรายได้จากกิจการอาหารปลอดภัย ซึ่งคาดว่ากลุ่มผู้ผลิต ผู้ประกอบการ จะได้รับการพัฒนาศักยภาพด้านเกษตรปลอดภัยสู่การเป็นผู้ประกอบการชุมชนเครือข่ายเกษตรปลอดภัย ได้รับการสนับสนุนกิจกรรมตามแผน และสร้างรายได้สู่ชุมชน" นายสุพจน์ กล่าวเพิ่มเติม
นายสุพจน์ รอดเรือง ณ หนองคาย ผู้ว่าราชการจังหวัดพังงา กล่าวเชิญชวนในช่วงท้ายว่า "ขอเชิญชวนพี่น้องชาวจังหวัดพังงา และประชาชนทั่วไป ได้ชักชวนพาคนรอบข้าง พาครอบครัวเข้ามาเดิน ชม ชิม ช็อป สินค้า และชื่นชมงานหัตถกรรมที่งดงามและหลากหลาย ภายในงาน “ประชารัฐร่วมใจ พัฒนาอาหารปลอดภัย สร้างรายได้สู่ชุมชน” ซึ่งจะจัดขึ้นระหว่างวันที่ 19 – 23 กันยายน 2567 ณ สนามหน้าศาลากลางจังหวัดพังงา (หลังเก่า)"

ที่มา : https://www.thaigov.go.th/news/contents/details/88254