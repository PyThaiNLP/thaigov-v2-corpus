รัฐบาลไทย-ข่าวทำเนียบรัฐบาล-ฝ่ายปกครองหาดใหญ่ บุกทลายโรงงานผลิตน้ำกระท่อมในพื้นที่ ผู้ว่าฯ เผยพบของกลางจำนวนมาก พร้อมเน้นย้ำ น้ำกระท่อมส่งผลเสียต่อสุขภาพและผิดกฎหมาย หากพบเจอเบาะแส เเจ้งสายด่วน 1567 


วันเสาร์ที่ 21 กันยายน 2567
21/09/2567
พิมพ์
ฝ่ายปกครองหาดใหญ่ บุกทลายโรงงานผลิตน้ำกระท่อมในพื้นที่ ผู้ว่าฯ เผยพบของกลางจำนวนมาก พร้อมเน้นย้ำ น้ำกระท่อมส่งผลเสียต่อสุขภาพและผิดกฎหมาย หากพบเจอเบาะแส เเจ้งสายด่วน 1567
ฝ่ายปกครองหาดใหญ่ บุกทลายโรงงานผลิตน้ำกระท่อมในพื้นที่ ผู้ว่าฯ เผยพบของกลางจำนวนมาก พร้อมเน้นย้ำ น้ำกระท่อมส่งผลเสียต่อสุขภาพและผิดกฎหมาย หากพบเจอเบาะแส เเจ้งสายด่วนศูนย์ดำรงธรรม 1567 ทันที
เมื่อวันที่ 20 ก.ย. 67 นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลาได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งล่าสุดตนได้มอบหมายให้ นายเอก ยังอภัย ณ สงขลา นายอำเภอหาดใหญ่ สั่งการปลัดอำเภอหัวหน้าฝ่ายความมั่นคงอำเภอหาดใหญ่ สมาชิก อส.ร้อย อส.ที่ 4 อ.หาดใหญ่ เข้าจับกุมโรงงานต้มและบรรจุน้ำต้มกระท่อมรายใหญ่ พร้อมผู้ต้องหาจำนวน 5 ราย และของกลางจำนวนมาก ทั้งนี้ ได้นำตัวผู้ต้องหาทั้งหมดพร้อมของกลาง ส่งพนักงานสอบสวนเพื่อดำเนินคดีตามกฎหมายเป็นที่เรียบร้อยแล้ว
นายสมนึก พรหมเขียว ผู้ว่าราชการจังหวัดสงขลา กล่าวว่า การปฏิบัติการในครั้งนี้ เกิดขึ้นที่บริเวณอาคาร และโรงเรือน ซอยข้างสุสานจีน ตำบลบ้านพรุ อำเภอหาดใหญ่ จังหวัดสงขลา โดยสามารถจับกุมผู้กระทำผิดได้ 5 ราย พร้อมของกลางจำนวนมาก ประกอบด้วย 1.เครื่องปั่นใหญ่ 4 เครื่อง เครื่องปั่นแยกน้ำกระท่อม 2 เครื่อง 2.หม้อต้มน้ำกระท่อม 143 ใบ 3.ขวดบรรจุน้ำกระท่อม ที่ผสมยาแก้ไอแล้ว ประมาณ 4,610 ขวด 4.ขวดเปล่า สำหรับบรรจุน้ำต้มกระท่อม จำนวนหลายพันขวด 5.หัวเตา 71 หัว พร้อมถังแก๊ส จำนวน 63 ถัง 6.ยาแก้ไอ และขวดเปล่า หลายร้อยขวด 7.ถังพลาสติกบรรจุน้ำต้มพืชกระท่อม หลายสิบใบ และ 8.รถยนต์บรรทุกน้ำต้มพืชกระท่อม และซากใบ จำนวน 2 คัน
นายสมนึก พรหมเขียว ผู้ว่าราชการจังหวัดสงขลา กล่าวเพิ่มเติมว่า หลังจากเข้าตรวจสอบและตรวจยึดของกลางเสร็จสิ้นแล้ว เจ้าหน้าที่ชุดจับกุมจึงได้ทำการสอบสวนผู้กระทำผิด โดยเบื้องต้นให้การรับสารภาพ แจ้งว่าได้ดำเนินการมาประมาณหกเดือน จากนั้นจึงได้นำผู้ต้องหาและของกลางมาที่ร้อย อส.อ.หาดใหญ่ ที่ 4 จ.สงขลา เพื่อทำการบันทึกจับกุมและตรวจยึด ก่อนส่งให้พนักงานสอบสวนดำเนินคดีต่อไป
นายสมนึก พรหมเขียว ผู้ว่าราชการจังหวัดสงขลา กล่าวในช่วงท้ายว่า ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้นเป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานานๆอาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาจังหวัดสงขลาไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/88255