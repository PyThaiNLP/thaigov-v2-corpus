รัฐบาลไทย-ข่าวทำเนียบรัฐบาล-ฝ่ายปกครองอุบลราชธานีลุยตรวจร้าน “เดอะ เบส” สถานบันเทิงกลางเมืองเดชอุดม พบไม่มีใบอนุญาต และปล่อยให้เด็กต่ำกว่า 20 เข้าใช้บริการ ด้านผู้ว่าฯ สั่งดำเนินการตามกฎหมายโดยเคร่งครัด


วันอาทิตย์ที่ 22 กันยายน 2567
21/09/2567
พิมพ์
ฝ่ายปกครองอุบลราชธานีลุยตรวจร้าน “เดอะ เบส” สถานบันเทิงกลางเมืองเดชอุดม พบไม่มีใบอนุญาต และปล่อยให้เด็กต่ำกว่า 20 เข้าใช้บริการ ด้านผู้ว่าฯ สั่งดำเนินการตามกฎหมายโดยเคร่งครัด
ฝ่ายปกครองอุบลราชธานีลุยตรวจร้าน “เดอะ เบส” สถานบันเทิงกลางเมืองเดชอุดม พบไม่มีใบอนุญาต และปล่อยให้เด็กต่ำกว่า 20 เข้าใช้บริการ ด้านผู้ว่าฯ สั่งดำเนินการตามกฎหมายโดยเคร่งครัด และเดินหน้าจัดระเบียบสังคมอย่างต่อเนื่อง
วันนี้ (21 ก.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้มอบหมายให้ นายสมมาฏฐ์ โพธิ ปลัดจังหวัดอุบลราชธานี สั่งการ นายโรมรัก ภูหวล ป้องกันจังหวัดอุบลราชธานี นำผู้ช่วยป้องกันจังหวัดอุบลราชธานี สมาชิก อส.สังกัดร้อย.อส.จ.อุบลราชธานี บูรณาการกำลังกับที่ทำการปกครองอำเภอเดชอุดม และเจ้าหน้าที่ตำรวจ สภ.เดชอุดม ร่วมกันเข้าตรวจสอบข้อเท็จจริง หลังจากมีการเรียนของประชาชนว่ามีสถานบริการสร้างความเดือดร้อนรำคาญ รวมทั้งปล่อยให้เด็กอายุต่ำกว่า 20 ปี เข้าใช้บริการ และอาจเป็นแหล่งมั่วสุมได้
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนี้สืบเนื่องมาจาก จังหวัดอุบลราชธานี ได้รับร้องเรียนจากประชาชนผ่านกรมการปกครองถึงกรณีที่มีสถานบริการใจกลางเมืองเดชอุดมที่ปล่อยปะละเลยให้เด็กอายุต่ำกว่า 20 ปี เข้าใช้บริการ โดยการดำเนินการในครั้งนี้เจ้าหน้าที่ได้วางแผนและส่งสายลับเข้าแฝงตัวในร้านชื่อว่า “เดอะ เบส” ซึ่งพบว่ามีความผิดจริง เจ้าหน้าที่ถึงร้านได้แสดงตัว บันทึกภาพวีดีโอวัตถุประสงค์การปฏิบัติ พบว่าไม่มีใบอนุญาตสถานบริการ ในร้านมีการแสดงดนตรีสดบนเวที และปล่อยปละละเลย ให้เด็กต่ำกว่าอายุ 20 ปี เข้าใช้บริการ รวม 16 คน และมีการขายเครื่องดื่มแอลกอฮอล์ เกินเวลาที่รัฐมนตรีกำหนด
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวเพิ่มเติมว่า หลังจากเข้าตรวจสอบเป็นที่เรียบร้อยแล้ว เจ้าหน้าที่จึงได้แจ้งข้อกล่าวหา ดังนี้ 1.ตั้งสถานบริการ โดยมิได้รับใบอนุญาตจากพนักงานเจ้าหน้าที่ ตามมาตรา 3 (4) (ค) และ (5) แห่งพระราชบัญญัติสถานบริการ พ.ศ.2509 และที่แก้ไขเพิ่มเติมจนถึงปัจจุบัน ​2.ขายเครื่องดื่มแอลกอฮอล์ในเวลาที่รัฐมนตรีประกาศกำหนดห้ามขาย ตามมาตรา 28 แห่งพระราชบัญญัติควบคุมเครื่องดื่มแอลกอฮอล์ พ.ศ. 2551 ​3.ขายเครื่องดื่มแอลกอฮอล์แก่บุคคลซึ่งมีอายุต่ำกว่ายี่สิบปีบริบูรณ์ มาตรา 29 (1) ประกอบมาตรา 40 แห่งพระราชบัญญัติควบคุมเครื่องดื่มแอลกอฮอล์ พ.ศ. 2551 และ ​4.กระทำการชักจูง ส่งเสริม หรือยินยอมให้เด็กประพฤติตนไม่สมควรหรือน่าจะทำให้เด็กมีความประพฤติเสี่ยงต่อการกระทำผิด ตามมาตรา 26 (3) อันเป็นความผิดตามมาตรา 78 แห่งพระราชบัญญัติคุ้มครองเด็ก พ.ศ. 2546 และชุดจับกุมได้จัดทำบันทึกจับกุม ว่าร้านดังกล่าว ฝ่าฝืนคำสั่งคสช.22/2558 เป็นความผิดครบองค์ประกอบ ซึ่งตนได้สั่งการให้ทุกฝ่ายที่เกี่ยวข้อง ดำเนินการตามกฎหมายโดยเคร่งครัด
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช้วงท้ายว่า จังหวัดอุบลราชธานีได้สนองนโยบายของกระทรวงมหาดไทยที่มุ่งมั่นในการเสริมสร้างความสงบเรียบร้อยให้กับสังคม ดำเนินการกับผู้กระทำความผิดกฎหมายทุกชนิด ทุกรูปแบบ ด้วยการบูรณาการขับเคลื่อนนโยบายในการจัดระเบียบสังคม การปราบปรามผู้มีอิทธิพล การป้องกันและปราบปรามการค้ามนุษย์ ยาเสพติด อาวุธปืน เครื่องกระสุน และสิ่งเทียมอาวุธปืน การปราบปรามบ่อนการพนัน ทั้งนี้ ขอกำชับให้เจ้าหน้าที่ฝ่ายปกครองหรือหน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/88261