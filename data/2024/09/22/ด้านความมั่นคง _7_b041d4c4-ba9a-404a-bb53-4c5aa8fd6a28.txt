รัฐบาลไทย-ข่าวทำเนียบรัฐบาล-ลุยต่อ! "อนุทิน" นำคณะ มท.- พม. เยี่ยมผู้ประสบภัยพร้อมให้กำลังใจเจ้าหน้าที่ปฏิบัติภารกิจฟื้นฟู อ.แม่สาย จ.เชียงราย ให้คำมั่นในพื้นที่จะไม่ขาดแคลนอาหาร น้ำดื่ม เครื่องใช้ 


วันอาทิตย์ที่ 22 กันยายน 2567
21/09/2567
พิมพ์
ลุยต่อ! "อนุทิน" นำคณะ มท.- พม. เยี่ยมผู้ประสบภัยพร้อมให้กำลังใจเจ้าหน้าที่ปฏิบัติภารกิจฟื้นฟู อ.แม่สาย จ.เชียงราย ให้คำมั่นในพื้นที่จะไม่ขาดแคลนอาหาร น้ำดื่ม เครื่องใช้
ลุยต่อ! "อนุทิน" นำคณะ มท.- พม. เยี่ยมผู้ประสบภัยพร้อมให้กำลังใจเจ้าหน้าที่ปฏิบัติภารกิจฟื้นฟู อ.แม่สาย จ.เชียงราย ให้คำมั่นในพื้นที่จะไม่ขาดแคลนอาหาร น้ำดื่ม เครื่องใช้ ชี้สถานการณ์ดีขึ้นต่อเนื่อง ตั้งเป้า พ.ย. เข้าสู่ภาวะปกติ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ต่อเนื่องจากที่ช่วงเช้าได้การลงพื้นที่ติดตามการให้ความช่วยเหลือฟื้นฟูหลังน้ำลดในพื้นที่ อ.แม่อาย จ.เชียงใหม่ ในช่วงบ่ายของวันนี้ (21 ก.ย. 67) นายอนุทิน ชาญวีรกูล รองนายกรัฐมนตรี และรมว.มหาดไทย พร้อมด้วย นายวราวุธ ศิลปอาชา รมว.การพัฒนาสังคมและความมั่นคงของมนุษย์ น.ส.ธีรรัตน์ สำเร็จวาณิชย์ รมช.มหาดไทย ปลัดกระทรวง พม. อธิบดีกรมป้องกันและบรรเทาสาธารณภัย อธิบดีกรมส่งเสริมการปกครองท้องถิ่น อธิบดีกรมการปกครอง การไฟฟ้าส่วนภูมิภาค (กฟภ.) และการประปาส่วนภูมิภาค (กปภ.) และเจ้าหน้าที่ที่เกี่ยวข้อง ได้เดินทางไปให้กำลังใจประชาชนผู้ประสบภัย และเจ้าหน้าที่ในพื้นที่ ซึ่งปฏิบัติงานช่วยเหลือประชาชนฟื้นฟูพื้นที่อุทกภัยหลังน้ำลด ที่วัดเหมืองแดง เทศบาลตำบลแม่สาย อ.แม่สาย จ.เชียงราย
ทั้งนี้ ที่ อ.แม่สาย นายอนุทิน พร้อมคณะ ได้พบปะจิตอาสาให้บริการล้างรถมอเตอร์ไซค์ เจ้าหน้าที่ชุดปฏิบัติการจัดทำบัตรเคลื่อนที่ หรือ mobile unit จากสำนักบริหารการทะเบียน กรมการปกครอง กระทรวงมหาดไทย ที่มาอำนวยความสะดวกแก่พี่น้องประชาชน และให้บริการจัดทำบัตรประชาชนในทุกกรณีทั้งบัตรหาย บัตรถูกทำลาย บัตรชำรุดในสาระสำคัญ ขอมีบัตรครั้งแรก การตรวจสอบ คัด และรับรองเอกสารเกี่ยวกับบัตรประชาชน ณ วัดเหมืองแดง เทศบาลตำบลแม่สาย อ.แม่สาย จ.เชียงราย
นายอนุทิน กล่าวว่า ขอบคุณทุกคนทุกฝ่ายทั้งประชาชนเจ้าหน้าที่ทุกหน่วยงานทั้งจากกระทรวงมหาดไทย ทหาร ตำรวจ ฝ่ายความมั่นคง ฝ่ายปกครอง กำนัน ผู้ใหญ่บ้าน สมาชิก อส. บุคลากรการศึกษา ครู นักเรียนสารพัดช่าง เทคนิค อาชีวะ ที่ได้นำทั้งกำลังกาย เครื่องมือ อุปกรณ์ต่าง ๆ มาช่วยในพื้นที่ในการช่วยเหลือพี่น้องประชาชน ซึ่งน้อง ๆ นักศึกษาอาชีวะที่สามารถซ่อมแซมเครื่องไฟฟ้าเครื่องซักผ้าทีวี แอร์ ถือว่าได้มีการฝึกงาน Learning by doing ไปในตัว
ในช่วงที่น้ำลดระบบไฟฟ้า ประปา ก็เริ่มปกติแล้ว ระบบการบริหารจัดการน้ำก็ให้การช่วยเหลือเบื้องต้นทั้งพี่น้องชาวแม่สาย พี่น้องในเขตประสบภัยอื่น ๆ ขณะนี้ มท. ได้ขออนุมัติผ่านทางท่านนายกรัฐมนตรี ให้ยกเว้นค่าน้ำค่าไฟในช่วงเดือน ก.ย. นี้ และลด 30% สำหรับเดือน ต.ค. ในเบื้องต้นก่อนคาดว่าทุกอย่างน่าจะพัฒนาไปในทางที่ดีขึ้น และตั้งเป้าจะให้เข้าสู่ภาวะปกติในเดือนเดือน พ.ย. 67 นี้
นายอนุทิน กล่าวว่า ในเรื่องของการป้องกันเเละดูแล ผมรับรองว่าพี่น้องประชาชนจะไม่ขาดแคลนเรื่องอาหาร เรื่องน้ำดื่ม และเครื่องนุ่งห่มอย่างแน่นอน เราจัดให้เพียงพอต่อการช่วยเหลือรวมไปถึงที่พักชั่วคราว แต่เข้าใจว่าพี่น้องประชาชนทุกคนรักและห่วงทรัพย์สิน ซึ่งหากไม่เหนือบ่ากว่าเเรง ทุกคนก็อยากจะอยู่บ้านของตัวเอง เรื่องนี้ต้องเข้าใจวิถีชีวิตพี่น้องประชาชนด้วยไม่มีใครอยากออกจากบ้าน เช่น ไปอยู่ชั้น 2 ในส่วนนี้ทางอำเภอทางกำนัน ผู้ใหญ่บ้านก็มาดู หากเห็นว่าไม่อยู่ในขั้นอันตรายเราก็ปล่อยให้เขาดูแลตัวเอง
ในเรื่องของงบฟื้นฟู เยียวยา ทางเจ้าหน้าที่จะเร่งสำรวจเพื่อให้การช่วยเหลือตามขั้นตอนวิธีทำงบประมาณ ซึ่งขอชี้แจงให้ทุกท่านได้เข้าใจว่า รัฐบาลอยากที่จะช่วยเหลือทุกท่านเต็มที่ แต่จะชดเชยค่าเสียหายทุกบาททุกสตางค์ก็เป็นไปได้ยากเพราะว่าพี่น้องประชาชนมีความเดือดร้อนเหมือน ๆ กัน ในตอนนี้เราก็ต้องมีน้ำใจต่อกัน ทั้งครอบครัวใหญ่ครอบครัวเล็ก ต้องให้กำลังใจกัน ส่วนเจ้าหน้าที่ก็ดำเนินการตามระเบียบกฎหมาย
ทั้งนี้ พี่น้องประชาชนสามารถนำเสนอปัญหาต่าง ๆ ผ่านช่องทางสื่อสังคมออนไลน์ของหน่วยงานต่าง ๆ หรือ ช่องทางศูนย์ดำรงธรรม 1567 ขณะที่สื่อมวลชนในพื้นที่ก็สามารถช่วยกันนำเสนอข้อมูลไปยังหน่วยงานภาครัฐให้ทุกคนได้กลับมามีชีวิตปกติสุขโดยเร็ว ผมขอเป็นตัวแทนรัฐบาล และกระทรวงมหาดไทยนำความห่วงใย และกำลังใจมาให้ ทุก ๆ คน หวังว่าพวกเราจะฝ่าวิกฤตในครั้งนี้ไปด้วยดีไปด้วยกัน โดยไม่ทิ้งใครไว้ข้างหลัง
ภายหลังเสร็จสิ้นภารกิจพบประชาชนและให้กำลังใจเจ้าหน้าที่ ณ วัดเหมืองแดงแล้ว นายอนุทิน พร้อมคณะ ได้เดินทางไปที่ชุมชนป้าแดง ต.ริมกก อ.เมือง จ. เชียงราย ตรวจเยี่ยมการกู้คืนระบบประปาไฟฟ้า และระบบการระบายน้ำในเขตเทศบาลนครเชียงราย เพื่อติดตามความคืบหน้าการบริหารจัดการระบบสาธารณูปโภคเพื่อให้บริการประชาชนให้กลับคืนสู่ภาวะปกติให้เร็วที่สุด

ที่มา : https://www.thaigov.go.th/news/contents/details/88260