รัฐบาลไทย-ข่าวทำเนียบรัฐบาล-​“เอกนัฏ” รวมน้ำใจผู้ประกอบการในนิคมฯ ช่วยเหลือผู้ประสบภัยน้ำท่วม “สุเมธ” เผยน้ำท่วมรอบนี้ไม่กระทบนิคมฯ แต่พร้อมช่วยผู้ประกอบการ SMEs ฟื้นฟูหลังน้ำท่วม


วันอาทิตย์ที่ 22 กันยายน 2567
22/09/2567
พิมพ์
​“เอกนัฏ” รวมน้ำใจผู้ประกอบการในนิคมฯ ช่วยเหลือผู้ประสบภัยน้ำท่วม “สุเมธ” เผยน้ำท่วมรอบนี้ไม่กระทบนิคมฯ แต่พร้อมช่วยผู้ประกอบการ SMEs ฟื้นฟูหลังน้ำท่วม
​“เอกนัฏ” รวมน้ำใจผู้ประกอบการในนิคมฯ ช่วยเหลือผู้ประสบภัยน้ำท่วม “สุเมธ” เผยน้ำท่วมรอบนี้ไม่กระทบนิคมฯ แต่พร้อมช่วยผู้ประกอบการ SMEs ฟื้นฟูหลังน้ำท่วม
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า จากสถานการณ์อุทกภัยรุนแรงในพื้นที่ในภาคเหนือ ส่งผลกระทบชีวิตผู้คนทั้งในบ้านเรือนและโรงงานอุตสาหกรรมเป็นวงกว้าง ซึ่งกระทรวงอุตสาหกรรมได้สรุปรายงานสถานการณ์อุทกภัยที่ผ่านมา รวมทั้ง 14 จังหวัดที่ได้รับผลกระทบ มีสถานประกอบการได้รับความเสียหาย จำนวน 61 ราย  คิดเป็นมูลค่ารวมกว่า 42.1 ล้านบาท และมีผู้ประกอบการ SMEs รายย่อย ได้รับผลกระทบโดยตรงและโดยอ้อม จำนวนไม่ต่ำกว่า 505 ราย ขณะเดียวกันพี่น้องประชาชนได้รับผลกระทบจากสถานการณ์ดังกล่าวจำนวนมาก จึงได้กำชับให้ทุกหน่วยงานในสังกัดกระทรวงอุตสาหกรรม (อก.) เร่งให้ความช่วยเหลือโดยด่วน โดยเมื่อวันที่ 18 กันยายนที่ผ่านมา ได้รับมอบเงินช่วยเหลือ พร้อมถุงยังชีพ จากการนิคมอุตสาหกรรมแห่งประเทศไทย (กนอ.), มูลนิธินิคมอุตสาหกรรมไทย (มนท.) และสมาคม นิคมอุตสาหกรรม ในโครงการช่วยเหลือผู้ประสบภัยน้ำท่วม กนอ.
“ในฐานะตัวแทนรัฐบาล ต้องขอขอบคุณธารน้ำใจจากกลุ่มผู้พัฒนานิคมอุตสาหกรรม, ผู้ประกอบการในนิคมอุตสาหกรรม และหน่วยงานพันธมิตร ที่ร่วมบริจาคทุนทรัพย์และสิ่งของที่จำเป็น เพื่อนำไปบรรเทาความเดือดร้อนให้แก่ผู้ประสบภัย อันเป็นการแสดงออกถึงพลังแห่งความสามัคคีของภาคอุตสาหกรรมไทย ที่พร้อมให้ความช่วยเหลือเกื้อกูลกันเพื่อให้ผู้ประสบอุทกภัยก้าวข้ามช่วงเวลาที่ยากลำบากไปได้” นายเอกนัฏ ระบุ
ด้านนายสุเมธ ตั้งประเสริฐ กรรมการ กนอ. รักษาการในตำแหน่งผู้ว่าการ กนอ. เปิดเผยว่า โครงการช่วยเหลือผู้ประสบภัยน้ำท่วมที่ กนอ.ร่วมกับพันธมิตรจัดตั้งขึ้น ได้รับความร่วมมือจากหลากหลายหน่วยงาน ทั้งผู้พัฒนานิคมอุตสาหกรรม ผู้ประกอบการในนิคมอุตสาหกรรม และหน่วยงานพันธมิตรอื่นๆ ในการร่วมกันระดมทุนทรัพย์และสิ่งของต่างๆ เพื่อนำไปช่วยเหลือผู้ประสบอุทกภัย เป็นกำลังใจในการฝ่าช่วงเวลาอันยากลำบากนี้ไปด้วยกัน
“แม้น้ำท่วมครั้งนี้พื้นที่นิคมอุตสาหกรรมจะไม่ได้รับผลกระทบมากนัก แต่ กนอ.ก็ยังได้ร่วมกับกระทรวงอุตสาหกรรม ในการสำรวจความเสียหาย และสนับสนุนการฟื้นฟูหลังเหตุอุทกภัย ทั้งในส่วนของสถานประกอบการ และผู้ประกอบการ SMEs ตลอดจนบ้านเรือนประชาชน เพื่อให้สามารถกลับมาใช้ชีวิต และดำเนินธุรกิจ ได้เหมือนเดิมโดยเร็วด้วย” นายสุเมธ กล่าว
สำหรับรายนามผู้ร่วมบริจาค ดังนี้ 1) การนิคมอุตสาหกรรมแห่งประเทศไทย จำนวน 1,000,000 บาท,  2) บริษัท ไทย อกริ ฟู้ดส์ จำกัด (มหาชน) จำนวน 1,000,000 บาท, 3) สมาคมนิคมอุตสาหกรรมไทยและพันธมิตร จำนวน 200,000 บาท, 4) นางอัญชลี ชวนิชย์ จำนวน 100,000 บาท, 5) บริษัท ดับบลิวเอชเอ อินดัสเตรียล ดีเวลลอปเมนท์ จำกัด (มหาชน) จำนวน 500,000 บาท, 6) บริษัท ปิ่นทอง อินดัสเตรียล ปาร์ค จำกัด (มหาชน) จำนวน 500,000 บาท, 7) บริษัท โกลบอล ยูทิลิตี้ เซอร์วิส จำกัด จำนวน 200,000 บาท, 8) บริษัท ไอ.จี.เอส. จำกัด (มหาชน) จำนวน 200,000 บาท, 9) บริษัท เอ็นเอฟซี จำกัด (มหาชน) จำนวน 100,000 บาท, 10) บริษัท วงษ์สยามก่อสร้าง จำกัด จำนวน 500,000 บาท,  11) มูลนิธินิคมอุตสาหกรรมไทย จำนวน 50,000 บาท และ 12) บริษัท อีสเทิร์น ฟลูอิด ทรานสปอร์ต จำกัด จำนวน 30,000 บาท รวมเป็นเงินทั้งสิ้น 4,380,000 บาท
ทั้งนี้ ผู้มีจิตศรัทธาและต้องการช่วยเหลือ ร่วมปันน้ำใจ ช่วยเหลือผู้ประสบอุทกภัย  สามารถบริจาคผ่านบัญชีมูลนิธินิคมอุตสาหกรรมไทย ธนาคารกรุงไทย เลขที่ 013-0-35395-7 โดยสามารถนำไปหักลดหย่อนภาษีเงินได้ได้ โดย กนอ. มูลนิธินิคมอุตสาหกรรมไทย และสมาคมนิคมอุตสาหกรรม จะรวบรวมทุนและวัสดุอุปกรณ์ต่างๆ เพื่อประสานดำเนินการส่งต่อไปยังพื้นที่ที่ประสบอุทกภัยต่อไป

ที่มา : https://www.thaigov.go.th/news/contents/details/88271