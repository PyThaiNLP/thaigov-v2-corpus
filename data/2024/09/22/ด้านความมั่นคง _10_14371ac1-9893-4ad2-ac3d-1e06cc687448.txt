รัฐบาลไทย-ข่าวทำเนียบรัฐบาล-มูลนิธิอาสาเพื่อนพึ่ง (ภาฯ) ยามยาก สภากาชาดไทย เชิญถุงยังชีพพระราชทานมอบแก่ประชาชนผู้ประสบอุทกภัย ณ พื้นที่จังหวัดเชียงราย


วันอาทิตย์ที่ 22 กันยายน 2567
22/09/2567
พิมพ์
มูลนิธิอาสาเพื่อนพึ่ง (ภาฯ) ยามยาก สภากาชาดไทย เชิญถุงยังชีพพระราชทานมอบแก่ประชาชนผู้ประสบอุทกภัย ณ พื้นที่จังหวัดเชียงราย
มูลนิธิอาสาเพื่อนพึ่ง (ภาฯ) ยามยาก สภากาชาดไทย เชิญถุงยังชีพพระราชทานมอบแก่ประชาชนผู้ประสบอุทกภัย ณ พื้นที่จังหวัดเชียงราย
เมื่อวันที่ 21 ก.ย. 2567 นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า ตนได้เป็นประธานในพิธีมอบสิ่งของพระราชทานมูลนิธิอาสาเพื่อนพึ่ง (ภาฯ) ยามยาก สภากาชาดไทยแก่ประชาชนผู้ประสบอุทกภัย ณ พื้นที่จังหวัดเชียงราย โดยมี หัวหน้าส่วนราชการ เจ้าหน้าที่ ประชาชนจิตอาสา และประชาชนบ้านร่องเสือเต้นเข้าร่วมในพิธี ณ ศาลาการเปรียญ วัดร่องเสือเต้น บ้านร่องเสือเต้น ตำบลริมกก อำเภอเมืองเชียงราย จังหวัดเชียงราย
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า มูลนิธิอาสาเพื่อนพึ่ง (ภาฯ) ยามยาก สภากาชาดไทย ได้ให้การสนับสนุนถุงยังชีพพระราชทาน จำนวน 3,500 ถุง และถุงยังชีพพระราชทานแด่พระสงฆ์ จำนวน 105 ถุง เพื่อนำไปแจกจ่ายช่วยเหลือบรรเทาความเดือดร้อนแก่ผู้ประสบภัยในพื้นที่จังหวัดเชียงราย โดยตนได้ทำพิธีจุดธูปเทียนบูชาพระรัตนตรัย และเปิดกระทงกรวยดอกไม้ธูปเทียนแพ หน้าพระบรมฉายาลักษณ์ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว และ พระรูปพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ และ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรรราชธิดา จากนั้น ผู้แทนหัวหน้าสำนักงานป้องกันและบรรเทาสาธารณภัยจังหวัดเชียงราย กล่าวรายงานสถานการณ์ และตนในฐานะผู้ว่าราชการจังหวัดเชียงราย ได้กล่าวสำนึกในพระกรุณาธิคุณ เบื้องหน้าพระรูปพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา จากนั้นได้ทำพิธีมอบถุงยังชีพพระราชทาน ถวายแด่พระภิกษุสงฆ์จำนวน 105 รูปและทำพิธีมอบถุงยังชีพพระราชทานให้แก่ราษฎรในพื้นที่อำเภอเมืองจำนวน 3,500 ถุง และในการนี้ มูลนิธิอาสาเพื่อนพึ่ง (ภาฯ) ยามยาก สภากาชาดไทย ยังได้มอบเงินให้แก่ครอบครัวผู้เสียชีวิตจากเหตุอุทกภัย รายนายอุดมศักดิ์ เชื้อเมืองพาน บ้านเลขที่ 97 หมู่ 7 ชุมชนป่างิ้ว ต.รอบเวียง อ.เมืองเชียงราย จำนวน 20,000 บาท มอบให้แก่ นางกนกวรรณ เชื้อเมืองพาน มารดาของผู้เสียชีวิต โดยมีตนเป็นผู้แทนมอบเงินจำนวนดังกล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่ออีกว่า จังหวัดเชียงรายได้เกิดสถานการณ์อุทกภัยเป็นวงกว้าง เนื่องจากหย่อมความกดอากาศต่ำกำลังแรงที่อ่อนกำลังลงจากพายุดีเปรสชัน "ยางิ" ปกคลุมบริเวณประเทศเมียนมา และประเทศลาวตอนบน ประกอบกับลมตะวันตกเฉียงใต้กำลังปานกลางปกคลุมทะเลอันดามันตอนบน ประเทศไทย และอ่าวไทยตอนบน ลักษณะดังกล่าวทำให้เกิดฝนตกหนักถึงหนักมากบางแห่งในพื้นที่จังหวัดเชียงราย ทำให้เกิด สถานการณ์ น้ำท่วมฉับพลัน และน้ำป่าไหลหลาก ก่อให้เกิดความเสียหายต่อบ้านเรือนประชาชน พื้นที่การเกษตรและสิ่งสาธารณประโยชน์ในวงกว้าง ตั้งแต่วันที่ 10 กันยายน 2567 เป็นต้นมา ซึ่งในพื้นที่อำเภอเมืองเชียงราย ประสบปัญหาอุทกภัย รวม 8 ตำบล 40 หมู่บ้าน 52 ชุมชน บ้านเรือนถูกน้ำท่วม 17,723 ครัวเรือน และมีผู้เสียชีวิต 1 ราย
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในตอนท้ายว่า พสกนิกรชาวจังหวัดเชียงราย ต่างรู้สึกสำนึกในพระมหากรุณาธิคุณ ของพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ และสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ที่ทรงห่วงใยราษฎรผู้ประสบอุทกภัย ในพื้นที่จังหวัดเชียงราย นับเป็นพระมหากรุณาธิคุณอย่างหาที่สุดมิได้ โดยขณะนี้ทางจังหวัดเชียงรายจะได้ร่วมกับหน่วยงานที่เกี่ยวข้องและภาคีเครือข่ายจิตอาสา เข้าพื้นที่เพื่อทำความสะอาด ฟื้นฟูสภาพความเป็นอยู่ พร้อมทั้งจะได้เตรียมมาตรการในการช่วยเหลือเยียวยาผู้ได้รับผลกระทบ ทั้งพี่น้องประชาชนผู้ที่ถูกน้ำท่วมในครัวเรือน และที่ถูกน้ำท่วมในพื้นที่การเกษตรกรรม และการเลี้ยงสัตว์ หากพี่น้องประชาชนที่ยังไม่ได้รับการช่วยเหลือหรือต้องการความช่วยเหลืออย่างเร่งด่วน สามารถแจ้งต่อองค์กรปกครองส่วนท้องถิ่น กำนันผู้ใหญ่บ้าน หรือโทรสายด่วนสาธารณภัย 1784 หรือสายด่วนศูนย์ดำรงธรรม 1567 เพื่อเจ้าหน้าที่จะสามารถเข้าให้การช่วยเหลืออย่างทันท่วงที

ที่มา : https://www.thaigov.go.th/news/contents/details/88263