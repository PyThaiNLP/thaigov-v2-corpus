รัฐบาลไทย-ข่าวทำเนียบรัฐบาล-ผู้ว่าฯ เชียงราย รับมอบสิ่งของบริจาคเพื่อช่วยเหลือผู้ประสบภัยน้ำท่วมและตรวจเยี่ยมให้กำลังใจทีมอาสาสมัครที่ได้ร่วม Big Cleaning ทำความสะอาดฟื้นฟูพื้นที่ อ.เมืองฯ พร้อมขอบคุณจิตอาสาฯ


วันอาทิตย์ที่ 22 กันยายน 2567
22/09/2567
พิมพ์
ผู้ว่าฯ เชียงราย รับมอบสิ่งของบริจาคเพื่อช่วยเหลือผู้ประสบภัยน้ำท่วมและตรวจเยี่ยมให้กำลังใจทีมอาสาสมัครที่ได้ร่วม Big Cleaning ทำความสะอาดฟื้นฟูพื้นที่ อ.เมืองฯ พร้อมขอบคุณจิตอาสาฯ
ผู้ว่าฯ เชียงราย รับมอบสิ่งของบริจาคเพื่อช่วยเหลือผู้ประสบภัยน้ำท่วมและตรวจเยี่ยมให้กำลังใจทีมอาสาสมัครที่ได้ร่วม Big Cleaning ทำความสะอาดฟื้นฟูพื้นที่อำเภอเมือง พร้อมทั้งขอบคุณจิตอาสาทุกภาคส่วน ที่ร่วมใจ ร่วมจับมือชาวเชียงรายเพื่อก้าวข้ามสถานการณ์อุ
ผู้ว่าฯ เชียงราย รับมอบสิ่งของบริจาคเพื่อช่วยเหลือผู้ประสบภัยน้ำท่วมและตรวจเยี่ยมให้กำลังใจทีมอาสาสมัครที่ได้ร่วม Big Cleaning ทำความสะอาดฟื้นฟูพื้นที่อำเภอเมือง พร้อมทั้งขอบคุณจิตอาสาทุกภาคส่วน ที่ร่วมใจ ร่วมจับมือชาวเชียงรายเพื่อก้าวข้ามสถานการณ์อุทกภัยในครั้งนี้
เมื่อวันที่ 21 ก.ย. 2567 นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า ในวันนี้ตนได้เดินทางไปตรวจเยี่ยมการทำความสะอาดใหญ่ (Big Cleaning) ในพื้นที่ต่าง ๆ ในเขตอำเภอเมืองเชียงราย พร้อมรับมอบของบริจาคช่วยเหลือผู้ประสบอุทกภัยจากธารน้ำใจของชาวอำเภอสันป่าตอง จังหวัดเชียงใหม่ พร้อมทั้งได้ให้กำลังใจเจ้าหน้าที่ทุกนาย รวมไปถึงพี่น้องกู้ภัย และจิตอาสาที่ได้หลั่งไหลนำอุปกรณ์ เครื่องจักร เข้ามาช่วยชาวเชียงรายทำความสะอาดอาคารบ้านเรือน สถานที่ราชการ และพื้นที่สาธารณะอย่างต่อเนื่อง
"โดยวันนี้ตนได้เดินทางไปยัง ศูนย์ ปภ. 15 จังหวัดเชียงราย  เพื่อรับมอบของอุปโภค บริโภค อาหารสด เช่น เส้นก๋วยเตี๋ยว ลูกชิ้น ไข่ไก่ เป็นต้น พร้อมเงินช่วยเหลือผู้ประสบอุทกภัย ในจังหวัดเชียงราย  จาก พี่น้องชาวอำเภอสันป่าตอง  จังหวัดชียงใหม่ ซึ่ง ได้ช่วยกันรวบรวมสิ่งของเครื่องใช้ที่จำเป็น และเดินทางนำมามอบให้กับผู้ว่าราชการจังหวัดเชียงราย เพื่อ ดำเนินการแจกจ่ายให้ถึงประชาชนโดยเร็ว จากนั้น ได้เดินทางไปเยี่ยมเยียนและให้กำลังใจนายอำเภอเวียงป่าเป้า และ ผู้นำท้องที่/ท้องถิ่น และอาสาสมัครจากแต่ละตำบลในอำเภอเวียงป่าเป้า ซึ่งอำเภอเวียงป่าเป้า ได้นำผู้นำชุมชนและอาสาสมัครในพื้นที่ มาสนับสนุนช่วยเหลือในภารกิจการทำความสะอาดใหญ่ (Big Cleaning) ในพื้นที่อำเภอเมืองเชียงราย จำนวนกว่า 400 คน ซึ่งได้เข้าช่วยเหลือทำความสะอาดและฟื้นฟูชุมชนน้ำลัด ต.ริมกก อ.เมืองเชียงราย" นายพุฒิพงศ์ กล่าว
นายพุฒิพงศ์ กล่าวต่อไปว่า นอกจากนี้ ตนได้เดินทางเข้าตรวจเยี่ยมการทำความสะอาดใหญ่ (Big Cleaning) ภายในค่ายเม็งรายมหาราช มณฑลทหารบกที่ 37 อ.เมืองเชียงราย พร้อมให้กำลังใจคณะครูและนักเรียนจากสถาบันอาชีวศึกษา ที่มาทำการซ่อมแซมเครื่องใช้ไฟฟ้าภายในค่าย ที่ชำรุดเสียหายจากการถูกน้ำท่วมขัง ซึ่งทาง มทบ.37 จะได้จัดวางแผนเตรียมการให้ทางเทศบาลนครเชียงราย เข้าใช้พื้นที่ภายในค่าย เป็นจุดที่ทิ้งสิ่งของขนาดใหญ่ที่ได้รับความเสียหายจากเหตุอุทกภัย เช่น โซฟา เตียง ตู้เสื้อผ้า เพื่อเป็นส่วนหนึ่งในการจัดการปัญหาขยะและสิ่งสกปรกจากเหตุอุทกภัยที่มีปริมาณมากอีกด้วย
นายพุฒิพงศ์ กล่าวเพิ่มเติมว่า ตามที่มีสถานการณ์สาธารณภัยเกิดเหตุอุทกภัยในหลายจังหวัดในพื้นที่ภาคเหนือตอนบนรวมไปถึงจังหวัดเชียงรายที่ถูกน้ำท่วมฉับพลัน และน้ำป่าไหลหลาก จนทำให้พี่น้องประชาชนและบ้านเรือนได้รับความเสียหายเป็นวงกว้าง และภายหลังที่น้ำลดลง ได้ทิ้งเศษซากแห่งความเสียหายทั้งดินโคลนที่ฝังทับบ้านเรือนพี่น้องประชาชน และสิ่งของเครื่องใช้ที่โดนน้ำและไม่สามารถใช้การได้เป็นจำนวนมาก ทั้งหมดนี้ ชาวจังหวัดเชียงราย จึงต้องร่วมแรงร่วมใจกันดำเนินการปรับปรุงและพัฒนาพื้นที่ ทั้งที่อยู่อาศัยและที่ทำงานรวมไปถึงพื้นที่สาธารณะที่ใช้ร่วมกันให้กลับมาอยู่ในสภาพคงเดิมโดยเร็วที่สุด
"หลังจากสถานการณ์น้ำลดลง พี่น้องคนไทยที่มีจิตอาสาเป็นจำนวนมาก เข้ามาช่วยเหลือชาวจังหวัดเชียงรายในการทำความสะอาด Big cleaning ครั้งใหญ่ ตนต้องขอเป็นตัวแทนของชาวจังหวัดเชียงรายขอบคุณธารน้ำใจที่หลั่งไหล เข้ามาช่วยเหลือทั้งจากการบริจาคสิ่งของอุปโภคบริโภค และการใช้ทั้งกำลังแรงกายและแรงใจ เข้ามาช่วยเก็บกวาดสิ่งของเศษซากความเสียหายตลอดช่วงเวลาที่ผ่านมา และขอเป็นกำลังใจให้กับพี่น้องชาวเชียงรายทุกคน รวมไปถึงจิตอาสาทุกคน ได้จับมือร่วมกันฝ่าฟันอุทกภัยและความเสียหายในครั้งนี้ไปพร้อมกัน ทั้งนี้ ถ้าหากพี่น้องประชาชน ที่ยังไม่ได้รับความช่วยเหลือหรือต้องการความช่วยเหลือเร่งด่วน สามารถแจ้งสายด่วนสาธารณภัยโทร 1784 หรือสายด่วนศูนย์ดำรงธรรม โทร 1567 เพื่อที่จะประสานเจ้าหน้าที่และจิตอาสาเข้าไปช่วยเหลือได้อย่างทันท่วงที" นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงท้าย

ที่มา : https://www.thaigov.go.th/news/contents/details/88262