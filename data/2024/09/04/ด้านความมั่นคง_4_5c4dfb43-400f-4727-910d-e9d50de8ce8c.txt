รัฐบาลไทย-ข่าวทำเนียบรัฐบาล-พ่อเมืองนครพนม ลงพื้นที่ตรวจติดตามน้ำท่วมอำเภอศรีสงคราม กำชับเจ้าหน้าที่เร่งสำรวจความเสียหาย และพื้นที่ทางการเกษตร เพื่อให้ความช่วยเหลือผู้ประสบภัย พร้อมขอให้ติดตามข้อมูลข่าวสาร


วันอังคารที่ 3 กันยายน 2567
03/09/2567
พิมพ์
พ่อเมืองนครพนม ลงพื้นที่ตรวจติดตามน้ำท่วมอำเภอศรีสงคราม กำชับเจ้าหน้าที่เร่งสำรวจความเสียหาย และพื้นที่ทางการเกษตร เพื่อให้ความช่วยเหลือผู้ประสบภัย พร้อมขอให้ติดตามข้อมูลข่าวสาร
พ่อเมืองนครพนม ลงพื้นที่ตรวจติดตามน้ำท่วมอำเภอศรีสงคราม กำชับเจ้าหน้าที่เร่งสำรวจความเสียหาย และพื้นที่ทางการเกษตร เพื่อให้ความช่วยเหลือผู้ประสบภัย พร้อมขอให้ติดตามข้อมูลสภาพอากาศ และข้อมูลข่าวสารจากหน่วยงานภาครัฐอย่างใกล้ชิด พบเหตุขอความช่วยเหลือ
พ่อเมืองนครพนม ลงพื้นที่ตรวจติดตามน้ำท่วมอำเภอศรีสงคราม กำชับเจ้าหน้าที่เร่งสำรวจความเสียหาย และพื้นที่ทางการเกษตร เพื่อให้ความช่วยเหลือผู้ประสบภัย พร้อมขอให้ติดตามข้อมูลสภาพอากาศ และข้อมูลข่าวสารจากหน่วยงานภาครัฐอย่างใกล้ชิด พบเหตุขอความช่วยเหลือเร่งด่วน ขอให้แจ้ง 1784 หรือ 1567 ทันที
วันนี้ (3 ก.ย. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ในช่วงสัปดาห์ที่ผ่านมา สถานการณ์น้ำแม่น้ำโขง พบว่ามีปริมาณฝนตกหนักสะสมในพื้นที่ภาคเหนือตอนบนและภาคตะวันออกเฉียงเหนือตอนบน และปัจจุบันมีน้ำไหลผ่านเขื่อนไซยะบุรี สาธารณรัฐประชาธิปไตยประชาชนลาวในอัตรา 17,000 ลูกบาศก์เมตรต่อวินาที ซึ่งส่งผลให้ระดับน้ำในแม่น้ำโขงและลำน้ำสาขาเพิ่มสูงขึ้นอย่างต่อเนื่อง ทำให้พื้นที่ทางการเกษตรที่ได้รับผลกระทบ ซึ่งจังหวัดนครพนม ในพื้นที่ของอำเภอศรีสงคราม ที่ถือว่าเป็นพื้นที่ลุ่มน้ำที่รองรับน้ำจากลำน้ำหลายสาย รวมถึงลำน้ำอูนและแม่น้ำสงคราม น้ำจากลำน้ำเหล่านี้ไหลมาบรรจบกันในพื้นที่ ทำให้ระดับน้ำสูงขึ้นและเกิดการท่วมขังในพื้นที่ทางการเกษตร ล่าสุดตน พร้อมด้วยนายอำเภอ ส่วนราชการที่เกี่ยวข้อง ได้ลงพื้นที่ร่วมกัน เพื่อตรวจติดตามสถานการณ์น้ำท่วมในพื้นที่อำเภอศรีสงคราม เพื่อให้ความช่วยเหลือ แนะนำและบรรเทาทุกข์ให้กับพี่น้องประชาชนที่ได้รับผลกระทบจากเหตุการณ์ดังกล่าว
นายวันชัย จันทร์พร ผู้ว่าราชการจังหวัดนครพนม กล่าวว่า จากข้อมูลของ สำนักงานทรัพยากรน้ำแห่งชาติ (สทนช.) รายงานว่าสภาพอากาศวันนี้ มีร่องมรสุมกำลังปานกลางพาดผ่านภาคเหนือตอนล่าง ภาคกลาง และภาคตะวันออกเฉียงเหนือ ประกอบกับ มรสุมตะวันตกเฉียงใต้มีกำลังแรงขึ้นทำให้ประเทศไทย มีฝนตกหนักบางแห่ง โดยมีฝนตกหนักมากบางพื้นที่ในบริเวณ ภาคตะวันออกเฉียงเหนือ ภาคกลาง ภาคตะวันออก และภาคใต้ ซึ่งคาดการณ์ว่า ช่วงวันที่ 4 - 7 ก.ย. 67 ร่องมรสุมจะเลื่อนลงมาพาดผ่านภาคเหนือตอนล่าง ภาคกลาง และภาคตะวันออกเฉียงเหนือ ประกอบกับมรสุมตะวันตกเฉียงใต้มีกำลังแรงขึ้นทำให้ประเทศไทยมีฝนเพิ่มขึ้น และมีฝนตกหนักบางแห่ง โดยมีฝนตกหนักมากบางพื้นที่ในภาคตะวันออกเฉียงเหนือ ภาคกลาง ภาคตะวันออก และภาคใต้ สำหรับพายุโซนร้อน “ยางิ” (YAGI) ที่ปกคลุมประเทศฟิลิปปินส์ คาดว่าจะเคลื่อนขึ้นฝั่งบริเวณประเทศจีนตอนใต้ในช่วงวันที่ 7 - 8 ก.ย. 67 โดยไม่ส่งผลกระทบโดยตรงต่อประเทศไทย
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า สำหรับสถานการณ์น้ำท่วมในพื้นที่เกษตรในอำเภอศรีสงครามในครั้งนี้ มีอิทธิพลมาจากระดับน้ำในลำน้ำอูนและแม่น้ำสงครามที่สูงขึ้น และน้ำโขงหนุนสูงเพิ่มขึ้น ส่งผลให้น้ำล้นตลิ่งเข้าท่วมพื้นที่ทางการเกษตรในอำเภอศรีสงคราม ซึ่งจากการลงพื้นที่ พบว่ามีพื้นที่ที่ได้รับความเสียหายจากเหตุการณ์น้ำท่วม ประมาณ 20,000 ไร่ ขณะเดียวกันบ้านเรือนประชาชนได้รับผลกระทบเล็กน้อย 20 หลังคาเรือน และเกษตรกรผู้เลี้ยงปลาจำนวน 58 ราย เนื้อที่ 68 ไร่ ก็ได้รับผลกระทบเช่นกัน
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า เพื่อเป็นการบำบัดทุกข์ บำรุงสุข ในการดูแลให้ความช่วยเหลือพี่น้องประชาชนที่ได้รับความเดือดร้อน ตนได้สั่งการให้นายอำเภอศรีสงคราม ติดตามสถานการณ์น้ำอย่างต่อเนื่อง หมั่นลงพื้นที่ตรวจเยี่ยมเกษตรกรผู้ได้รับผลกระทบ และมอบหมายให้กำนัน ผู้ใหญ่บ้าน ประสานข้อมูลกับทางพื้นที่ ในการติดตามสถานการณ์อย่างใกล้ชิด พร้อมสั่งการให้เกษตรอำเภอศรีสงคราม และเกษตรอำเภอนาทม เร่งมือดำเนินการสำรวจความเสียหาย ศึกษาผลกระทบ และประสานป้องกันและบรรเทาสาธารณภัยจังหวัดนครพนม เพื่อเตรียมการประกาศภัยพิบัติในพื้นที่ และเตรียมการให้ความช่วยเหลือตามอำนาจหน้าที่ต่อไป
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า จังหวัดนครพนมจะเร่งรัดการดำเนินการต่าง ๆ อย่างเต็มที่ โดยการจัดตั้งศูนย์ปฏิบัติการช่วยเหลือผู้ประสบภัยอย่างรวดเร็ว พร้อมทั้งจัดส่งทีมงานลงพื้นที่เพื่อประเมินความเสียหายและให้ความช่วยเหลือในด้านต่าง ๆ ทั้งการซ่อมแซมบ้านเรือน การช่วยเหลือด้านการเกษตร และการให้คำแนะนำในการขอรับการสนับสนุนจากทางราชการอย่างใกล้ชิด ทั้งนี้ จังหวัดนครพนมมุ่งมั่นที่จะทำทุกวิถีทาง เพื่อบรรเทาความเดือดร้อนและฟื้นฟูพื้นที่ที่ได้รับผลกระทบให้กลับสู่สภาพปกติโดยเร็วที่สุด และขอให้ประชาชนทุกคนติดตามข้อมูลข่าวสารสถานการณ์อุทกภัย ตลอดจนการพยากรณ์อากาศ เพื่อให้รู้เท่าทันเหตุการณ์อย่างทันท่วงที และหากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือ สายด่วนศูนย์ดำรงธรรม 1567 หรือ ประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/87732