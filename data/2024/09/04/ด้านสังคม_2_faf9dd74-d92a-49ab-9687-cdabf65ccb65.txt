รัฐบาลไทย-ข่าวทำเนียบรัฐบาล-ดีอี ร่วมประชุม UNESCAP ว่าด้วยการเปลี่ยนผ่านทางดิจิทัลในภูมิภาคเอเชีย – แปซิฟิก 


วันพุธที่ 4 กันยายน 2567
ดีอี ร่วมประชุม UNESCAP ว่าด้วยการเปลี่ยนผ่านทางดิจิทัลในภูมิภาคเอเชีย – แปซิฟิก
ดีอี ร่วมประชุม UNESCAP ว่าด้วยการเปลี่ยนผ่านทางดิจิทัลในภูมิภาคเอเชีย – แปซิฟิก
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ได้รับมอบหมายจากรัฐมนตรีว่าการกระทรวงดีอี เข้าร่วมการประชุมระดับรัฐมนตรีว่าด้วยความครอบคลุมและเปลี่ยนผ่านทางดิจิทัลในภูมิภาคเอเชีย - แปซิฟิก ณ กรุงอัสตานา สาธารณรัฐคาซัคสถาน ซึ่งจัดโดย คณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก (UNESCAP) ร่วมกับ สาธารณรัฐคาซัคสถาน ในระหว่างวันที่ 3-5 กันยายน 2567 เพื่อส่งเสริมความร่วมมือเกี่ยวกับความครอบคลุมและการเปลี่ยนผ่านทางดิจิทัลในภูมิภาคเอเชียและแปซิฟิก โดยเฉพาะการประยุกต์ใช้เทคโนโลยีดิจิทัลเพื่อเป็นเครื่องมือในการบรรลุเป้าหมายวาระการพัฒนาที่ยั่งยืน ค.ศ. 2030 โดยมีผู้เข้าร่วมการประชุมฯ ประกอบด้วย ผู้แทนระดับรัฐมนตรี ระดับเจ้าหน้าที่อาวุโส จากประเทศสมาชิก UNESCAP และผู้แทนองค์กรระหว่างประเทศที่เกี่ยวข้อง
โอกาสนี้ ปลัดกระทรวง ดีอี ได้ร่วมแลกเปลี่ยนมุมมองนโยบายของประเทศไทย โดยเน้นย้ำถึงความสำคัญของการลดช่องว่างการเข้าถึงดิจิทัลอย่างทั่วถึงและเท่าเทียม โดยไม่ทิ้งใครไว้ข้างหลัง ผ่านโครงการต่างๆของประเทศ อาทิ โครงการเน็ตประชารัฐ การสนับสนุนคนพิการ ระบบยืนยันตันตน (Digital ID) ระบบเอกสารอิเล็กทรอนิกส์ (E-Document) นโยบายการใช้คลาวด์เป็นหลัก (Cloud First) รวมถึงความร่วมมือระดับภูมิภาค เพื่อร่วมกันต่อสู้กับปัญหาการหลอกลวง อาชญากรรมทางออนไลน์ และเน้นย้ำการสนับสนุนความร่วมมือระหว่างประเทศและในระดับภูมิภาค เพื่อเสริมสร้างความเข้มแข็งด้านการพัฒนาดิจิทัลที่ปลอดภัย มั่นคง และยั่งยืน
------------------------------------------------------------

ที่มา : https://www.thaigov.go.th/news/contents/details/87740