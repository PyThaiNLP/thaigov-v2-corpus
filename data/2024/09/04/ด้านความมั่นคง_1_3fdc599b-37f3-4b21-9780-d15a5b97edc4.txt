รัฐบาลไทย-ข่าวทำเนียบรัฐบาล-ผู้ว่าฯ ลพบุรี สั่งการฝ่ายปกครองจังหวัด สนธิกำลังฝ่ายความมั่นคง บุกจับกุมผู้ต้องหาคดียาเสพติดในพื้นที่อำเภอเมืองลพบุรี พร้อมของกลางยาบ้า 888 เม็ด สั่งการ Re X-ray ทุกพื้นที่


วันอังคารที่ 3 กันยายน 2567
03/09/2567
พิมพ์
ผู้ว่าฯ ลพบุรี สั่งการฝ่ายปกครองจังหวัด สนธิกำลังฝ่ายความมั่นคง บุกจับกุมผู้ต้องหาคดียาเสพติดในพื้นที่อำเภอเมืองลพบุรี พร้อมของกลางยาบ้า 888 เม็ด สั่งการ Re X-ray ทุกพื้นที่
ผู้ว่าฯ ลพบุรี สั่งการฝ่ายปกครองจังหวัด สนธิกำลังฝ่ายความมั่นคง บุกจับกุมผู้ต้องหาคดียาเสพติดในพื้นที่อำเภอเมืองลพบุรี พร้อมของกลางยาบ้า 888 เม็ด สั่งการ Re X-ray ทุกพื้นที่ มุ่งตัดวงจรยาเสพติด
วันนี้ (3 ก.ย. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ตนได้มอบหมายให้ นายพิษณุ ประภาธนานันท์ ปลัดจังหวัดลพบุรี สั่งการฝ่ายปกครองจังหวัดลพบุรี นำโดยนายยศวิน บำรุงเวช ป้องกันจังหวัดลพบุรี บูรณาการกำลังกับ สมาชิกกองอาสารักษาดินแดน ร้อย บก.บร. ชุดปฏิบัติการพิเศษฝ่ายปกครองตำบลเขาพระงาม และหน่วยงานอื่น ๆ ที่เกี่ยวข้อง ร่วมกัน เปิดปฏิบัติการ Quick win ตามโครงการ "หนึ่งตำบล หนึ่งการปราบปรามผู้ค้ารายย่อย" โดยสามารถจับกุมผู้ต้องหาคดียาเสพติด 1 ราย พร้อมของกลางยาบ้า 888 เม็ด ซึ่งขณะนี้ได้นำตัวผู้ต้องหา และของกลางทั้งหมด ส่งพนักงานสอบสวน สภ.เมืองลพบุรี เพื่อดำเนินคดีเรียบร้อยแล้ว
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า การปฏิบัติการในครั้งนี้สืบเนื่องมาจาก จังหวัดลพบุรีได้รับการแจ้งเบาะแสจากประชาชนอำเภอเมืองลพบุรีว่ามีการแพร่ระบาดของยาเสพติดในพื้นที่จำนวนมาก ตนจึงได้สั่งการเจ้าหน้าที่ชุดปฏิบัติการพิเศษลงพื้นที่ เพื่อตรวจสอบข้อเท็จจริงดังกล่าว ผลคือสามารถจับกุมผู้ต้องหาคดียาเสพติดได้ 1 ราย พร้อมของกลาง ยาบ้า 888 เม็ด และได้แจ้งข้อหาดังนี้ เสพยาเสพติดให้โทษประเภท 1 (เมทแอมเฟตามีน) โดยฝ่าฝืนต่อกฎหมาย และร่วมกันจำหน่ายยาเสพติดให้โทษประเภท 1 (เมทแอมเฟตามีน) โดยการมีไว้เพื่อจำหน่ายโดยไม่รับอนุญาต ทั้งนี้ ได้นำตัวผู้กระทำผิดพร้อมของกลางทั้งหมด ส่งพนักงานสอบสวน สภ.เมืองลพบุรี เพื่อดำเนินคดีตามกฎหมายต่อไป
นายอำพล อังคภากรณ์กุล ผู้ว่าราชการจังหวัดลพบุรี กล่าวในช่วงท้ายว่า จังหวัดลพบุรีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง บูรณาการร่วมกับหน่วยงานอื่น ๆ ที่เกี่ยวข้อง Re X-ray ค้นหาเบาะแสการกระทำผิด และสิ่งผิดกฎหมาย เพื่อให้พี่น้องประชาชนได้ใช้ชีวิตอย่างเป็นปกติสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ทั้งนี้ หากพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87729