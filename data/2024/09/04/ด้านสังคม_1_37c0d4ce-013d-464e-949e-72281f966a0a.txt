รัฐบาลไทย-ข่าวทำเนียบรัฐบาล-สธ.ได้รับรางวัล “ASOCIO Awards 2024” ผ่าน 2 ผลงานใหญ่ใช้ IT พัฒนาระบบสุขภาพ


วันพุธที่ 4 กันยายน 2567
สธ.ได้รับรางวัล “ASOCIO Awards 2024” ผ่าน 2 ผลงานใหญ่ใช้ IT พัฒนาระบบสุขภาพ
กระทรวงสาธารณสุข ได้รับรางวัล ASOCIO Awards 2024 จากการใช้ IT พัฒนางานประสบความสำเร็จใน 2 สาขา
คือ Health Tech Award จากโครงการ Financial Data Hub และ Environmental, Social & Governance Award จากโครงการ Health Rider เตรียมรับรางวัลในการประชุม ASOCIO Digital Summit 2024 วันที่ 7 พฤศจิกายน 2567 นี้ ณ กรุงโตเกียว ประเทศญี่ปุ่น
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุขมุ่งเน้นการนำเทคโนโลยีดิจิทัลมาใช้ในการพัฒนาระบบบริการสุขภาพให้มีประสิทธิภาพและอำนวยความสะดวกให้กับประชาชนและบุคลากรทางการแพทย์มากขึ้น ซึ่งเป็นไปตามนโยบายหลักของรัฐบาล คือ การยกระดับ 30 บาทรักษาทุกที่ด้วยบัตรประชาชนใบเดียว ส่งผลให้ได้รับการเสนอชื่อในการพิจารณารางวัล ASOCIO Award ประจำปี 2567 ซึ่งเป็นรางวัลที่มอบให้แก่องค์กรของประเทศสมาชิกของสมาพันธ์ ASOCIO (Asian-Oceanian Computing Industry Organization) ใน 2 สาขา ได้แก่ 1.Health Tech Award จากการพัฒนาศูนย์กลางข้อมูลด้านการเงิน หรือ Financial Data Hub (FDH) ซึ่งจะช่วยลดภาระงานการบันทึกข้อมูลซ้ำซ้อน และเพิ่มคุณภาพ ประสิทธิภาพ การเบิกจ่ายงบประมาณ สนับสนุนให้หน่วยบริการสามารถปฏิบัติงานได้ถูกต้องตามหลักของ พ.ร.บ.คุ้มครองข้อมูลส่วนบุคล และมาตรฐานความมั่นคงปลอดภัยทางไซเบอร์ รวมทั้งสามารถนำข้อมูลมาวิเคราะห์เพื่อวางแผนและกำหนดนโยบายให้ชัดเจน ตรงตามเป้าหมายและมีประสิทธิภาพ
นพ.โอภาสกล่าวต่อว่า 2. Environmental, Social & Governance Award จากผลการดำเนินงาน Health Rider
ซึ่งเป็นนวัตกรรมการบริการส่งยาและเวชภัณฑ์ โดยอาสาสมัครสาธารณสุขประจำหมู่บ้าน (อสม.) หรือบุคลากรทางการแพทย์ ควบคู่กับการบริการเภสัชกรรมทางไกลในหน่วยบริการสาธารณสุขทั่วประเทศ เพื่อให้ประชาชนได้รับการบริการที่รวดเร็ว ลดระยะเวลาการรอคอยที่ไม่จำเป็น ภายใต้การบริการตามมาตรฐานวิชาชีพ และการจัดการข้อมูลการบริการตาม พ.ร.บ.คุ้มครองข้อมูลส่วนบุคลลและระเบียบกระทรวงสาธารณสุขว่าด้วยการคุ้มครองจัดการข้อมูลด้านสุขภาพของบุคคล พ.ศ. 2561 ซึ่งล่าสุด เมื่อวันที่ 1 กันยายน ที่ผ่านมา ASOCIO ได้มีหนังสือแจ้งว่า คณะกรรมการตัดสินมีมติให้กระทรวงสาธารณสุขได้รับรางวัลทั้ง 2 สาขา โดยระบุว่า ระบบ FDH แสดงให้เห็นถึงความยอดเยี่ยมของการนำเทคโนโลยีมาปรับใช้และเป็นตัวอย่างที่ดีเยี่ยมสำหรับเศรษฐกิจในภูมิภาคเอเชีย-โอเชียเนีย พร้อมกับเชิญให้เข้าร่วมการประชุม ASOCIO Digital Summit 2024 ที่กรุงโตเกียว ประเทศญี่ปุ่น ระหว่างวันที่
6 – 8 พฤศจิกายน 2567 และรับรางวัลในวันที่ 7 พฤศจิกายน 2567
ทั้งนี้ สมาพันธ์ ASOCIO (Asian-Oceanian Computing Industry Organization) เป็นองค์กรนานาชาติที่มีสมาชิกประกอบด้วยสมาคมผู้ประกอบการอุตสาหกรรมด้านเทคโนโลยีสารสนเทศและบริการ จาก 24 ประเทศในภาคพื้นเอเชียโอเชียเนีย ซึ่งประเทศไทย คือ สมาคมอุตสาหกรรมเทคโนโลยีสารสนเทศไทย (ATCI) ได้มีการมอบรางวัล ASOCIO Awards ให้กับองค์กรของประเทศสมาชิกที่นํา IT มาใช้ในการพัฒนาองค์กรได้อย่างโดดเด่นและประสบผลสําเร็จใน 10 สาขาคือ 1) Outstanding Tech Organization Award 2) Digital Government Award 3) Smart City Award 4) EdTech Award 5) Health Tech Award 6) Cybersecurity Award 7) Environmental, Social & Governance Award 8) Emerging Digital Solution & Ecosystem Award 9) Women in Tech Award และ 10) Public /Private Partnership Award
********************************************************* 4 กันยายน 2567

ที่มา : https://www.thaigov.go.th/news/contents/details/87738