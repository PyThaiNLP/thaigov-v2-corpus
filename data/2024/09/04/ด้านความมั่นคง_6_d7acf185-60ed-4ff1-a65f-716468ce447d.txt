รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครอง เปิดปฏิบัติการ “ป่าลั่น คลองสองน้ำ” บุกจับ 2 บ่อนใหญ่พื้นที่จังหวัดกระบี่ รวบเจ้ามือและนักพนัน 65 ราย พร้อมเงินสดของกลางกว่า 5 แสนบาท พบเงินหมุนเวียน


วันอังคารที่ 3 กันยายน 2567
03/09/2567
พิมพ์
ชุดปฏิบัติการพิเศษกรมการปกครอง เปิดปฏิบัติการ “ป่าลั่น คลองสองน้ำ” บุกจับ 2 บ่อนใหญ่พื้นที่จังหวัดกระบี่ รวบเจ้ามือและนักพนัน 65 ราย พร้อมเงินสดของกลางกว่า 5 แสนบาท พบเงินหมุนเวียน
ชุดปฏิบัติการพิเศษกรมการปกครอง เปิดปฏิบัติการ “ป่าลั่น คลองสองน้ำ” บุกจับ 2 บ่อนใหญ่พื้นที่จังหวัดกระบี่ รวบเจ้ามือและนักพนัน 65 ราย พร้อมเงินสดของกลางกว่า 5 แสนบาท และยังพบเงินหมุนเวียนวันละกว่า 1 ล้านบาท
วันนี้ (3 ก.ย. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า กรมการปกครองได้สนองนโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย โดยได้สั่งการให้ชุดปฏิบัติการพิเศษกรมการปกครอง เปิดปฏิบัติการ "ป่าลั่น คลองสองน้ำ" หลังได้รับเบาะแสเรื่องร้องเรียน ว่ามีการลักลอบเปิดบ่อนพนันหลายแห่งในพื้นที่ อ.เมืองกระบี่ และ อ.ปลายพระยา จังหวัดกระบี่ จึงได้ส่งชุดสืบสวนเข้าตรวจสอบทั้ง 2 พื้นที่ เมื่อช่วงปลายเดือนสิงหาคมที่ผ่านมา
“ทั้งนี้ ก่อนจะมีข่าวดราม่าในสื่อสังคมออนไลน์ว่ามีการเปิดบ่อนกลางสวนปาล์มใน ต.เขาต่อ อ.ปลายพระยา ซึ่งเป็นช่วงเวลาเดียวกันกับที่ชุดสืบสวนอยู่ในช่วงของการวางแผนจับกุมอยู่ในพื้นที่ โดยจากการตรวจสอบพบว่าบ่อนดังกล่าวยังคงเปิดเล่นอยู่ ก่อนที่รุ่งอีกวันบ่อนจะได้ย้ายหนีไป แต่ในขณะเดียวกันอีก 2 บ่อนในพื้นที่ อ.เมืองกระบี่ ยังคงเปิดให้นักพนันเข้าเล่นอย่างไม่สะทกสะท้าน ทางชุดปฏิบัติการพิเศษกรมการปกครอง จึงได้ทำการวางแผนจับกุมบ่อนพนันดังกล่าวทันที โดยสามารถจับกุมตัว เจ้ามือและนักพนัน รวม 65 ราย เงินสดของกลางกว่า 5 แสนบาท ซ้ำยังพบเงินหมุนเวียนวันละกว่า 1 ล้านบาท ก่อนจะนำตัวผู้ต้องหาส่งพนักงานสอบสวน สภ.เมืองกระบี่ เพื่อดำเนินคดีตามกฎหมายต่อไป” นายอรรษิษฐ์ฯ กล่าว
นายอรรษิษฐ์ สัมพันธรัตน์ อธิบดีกรมการปกครอง กล่าวต่อไปอีกว่า จากการสืบสวนสอบสวนชาวบ้านในพื้นที่ ทราบข้อมูลว่า 2 บ่อนดังกล่าว เป็นบ่อนของอดีตนักการเมืองท้องถิ่นชื่อดังของ จ.กระบี่ ได้สัมปทานวงไพ่สิบแต้มใน จ.กระบี่ ไว้ และห้ามใครเปิดแข่งเด็ดขาด แต่อีกบ่อนใน อ.ปลายพระยา กล้าท้าทาย เปิดวงไพ่สิบแต้มเข้าแข่ง ยื้อแย่งลูกค้ากันโดยมีบริการรถรับ-ส่งนักพนันจากจังหวัดใกล้เคียงมาเล่นที่บ่อนพร้อมอาหาร 3 มื้อ ครบเสร็จสรรพ ทำให้บ่อนเมืองกระบี่ไม่พอใจ ส่งคนเข้าถ่ายคลิปแชร์ว่อนเน็ตหวังตัดคู่แข่งที่กล้าท้าทาย
“บ่อนการพนันทั้ง 2 แห่งนี้ มีลักษณะเป็นนายทุนเปิดบ่อน ร่วมหุ้นกับเจ้ามือที่ผลัดกันเข้ามาเป็นเจ้ามือ อีกทั้งยังเปิดบ่อนเย้ยเจ้าหน้าที่ แม้พึ่งจะมีข่าวดราม่าไปไม่กี่วัน ก็ไม่ได้ทำให้บ่อน 2 แห่งนี้เกรงกลัวแต่อย่างใด เชื่อว่าเจ้าของบ่อนต้องใหญ่มาก แต่ไม่ว่าจะใหญ่มาจากไหน ก็ไม่มีใครอยู่เหนือกฎหมายได้ จึงขอเน้นย้ำว่าไม่มีบ่อนไหนในประเทศไทยที่ชุดปฏิบัติการพิเศษกรมการปกครองไม่กล้าจับ” นายอรรษิษฐ์ฯ กล่าวเน้นย้ำ
นายอรรษิษฐ์ฯ กล่าวในช่วงท้ายว่า ขอประชาสัมพันธ์ไปยังพี่น้องประชาชน หากพบเบาะแสว่าพื้นที่ไหนมีบ่อน สามารถร้องเรียนได้ที่ศูนย์ดำรงธรรมอำเภอและจังหวัด หรือร้องเรียน ผ่านสายด่วน โทร. 1567 ศูนย์ดำรงธรรม กระทรวงมหาดไทย ได้ตลอด 24 ชั่วโมง

ที่มา : https://www.thaigov.go.th/news/contents/details/87735