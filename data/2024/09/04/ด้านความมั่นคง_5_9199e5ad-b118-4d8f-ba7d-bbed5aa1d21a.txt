รัฐบาลไทย-ข่าวทำเนียบรัฐบาล-จังหวัดนครนายก จัดประชุมแนวทางการประชาสัมพันธ์โครงการ “เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์” ประเภทเพลงลูกกรุง มุ่งมั่นส่งเสริมและพัฒนาเด็กเยาวชนไทย


วันอังคารที่ 3 กันยายน 2567
03/09/2567
พิมพ์
จังหวัดนครนายก จัดประชุมแนวทางการประชาสัมพันธ์โครงการ “เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์” ประเภทเพลงลูกกรุง มุ่งมั่นส่งเสริมและพัฒนาเด็กเยาวชนไทย
จ.นครนายก จัดประชุมแนวทางการประชาสัมพันธ์โครงการ “เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์” ประเภทเพลงลูกกรุง มุ่งมั่นส่งเสริมและพัฒนาเด็กเยาวชนไทย ต่อยอดด้านอาชีพสู่การพัฒนาคุณภาพชีวิตอย่างยั่งยืน พร้อมเชิญชวนเด็กนักเรียนในพื้นที่
จังหวัดนครนายก จัดประชุมแนวทางการประชาสัมพันธ์โครงการ “เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์” ประเภทเพลงลูกกรุง มุ่งมั่นส่งเสริมและพัฒนาเด็กเยาวชนไทย ต่อยอดด้านอาชีพสู่การพัฒนาคุณภาพชีวิตอย่างยั่งยืน พร้อมเชิญชวนเด็กนักเรียนในพื้นที่จังหวัดนครนายก ร่วมสมัครประกวดเพื่อชิงเงินรางวัลรวมกว่า 100,000 บาท
วันนี้ (3 ก.ย. 67) นายสุภกิณห์ แวงชิน ผู้ว่าราชการจังหวัดนครนายก เปิดเผยว่า จังหวัดนครนายก ได้จัดประชุมแนวทางการประชาสัมพันธ์โครงการ “เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์” ประเภทเพลงลูกกรุง ณ ห้องประชุมนางรอง ชั้น 3 ศาลากลางจังหวัดนครนายก ซึ่งตนได้มอบหมายให้ นายศราวุธ สุวรรณจูฑะ รองผู้ว่าราชการจังหวัดนครนายก เป็นประธานการประชุม โดยมี นายปัทมนิธิ เสนาณรงค์ หัวหน้าฝ่ายบริหารนิทรรศน์รัตนโกสินทร์ นางสาวจิรวดี บรรพบุตร หัวหน้าสำนักงานจังหวัดนครนายก นางสาวสมฤทัย เพิงแจ่ม ประชาสัมพันธ์จังหวัดนครนายก นางสาวจุฑารัตน์ ศรีนวลปาน ศึกษาธิการจังหวัดนครนายก พร้อมด้วย ผู้อำนวยการสำนักงานเขตพื้นที่การศึกษาประถมศึกษานครนายก ผู้อำนวยการสำนักงานเขตพื้นที่การศึกษามัธยมศึกษาปราจีนบุรี นครนายก ผู้อำนวยการสำนักงานการอาชีวศึกษานครนายก ผู้บริหารสถานศึกษาและโรงเรียนในจังหวัดนครนายก ผู้แทนหน่วยงานที่เกี่ยวข้อง ร่วมประชุม
นายสุภกิณห์ แวงชิน ผู้ว่าราชการจังหวัดนครนายก กล่าวว่า โครงการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง จัดขึ้นโดยสำนักงานทรัพย์สินพระมหากษัตริย์ ร่วมกับโรงมหรสพหลวงศาลาเฉลิมกรุง จังหวัดฉะเชิงเทรา นครนายก และปราจีนบุรี มีวัตถุประสงค์เพื่อการส่งเสริมและพัฒนาศักยภาพของเยาวชนผ่านทักษะด้านคีตศิลป์และดุริยางคศิลป์ และให้เยาวชนมีกิจกรรมที่เป็นประโยชน์ ซึ่งอาจจะนำไปใช้ในการศึกษา และเป็นอาชีพได้ในอนาคต มีกลุ่มเป้าหมายเป็นนักเรียน นักศึกษา และบุคคลทั่วไปอายุไม่เกิน 18 ปี กำลังศึกษาในโรงเรียนระดับไม่เกินมัธยมศึกษาตอนปลาย หรือมีภูมิลำเนาในพื้นที่ จังหวัดฉะเชิงเทรา นครนายก และปราจีนบุรี เพื่อชิงถ้วยรางวัล ประกาศนียบัตร และเงินรางวัลมูลค่ารวมกว่า 100,000 บาท โดยมีกำหนดเปิดรับสมัคร ระหว่างวันที่ 1 - 30 กันยายน 2567
“ในที่ประชุมได้มีข้อสั่งการและเน้นย้ำให้ทุกส่วนราชการที่เกี่ยวข้อง ตลอดจนผู้บริหารสถานศึกษาในจังหวัดนครนายก ให้ความสำคัญและดำเนินการประชาสัมพันธ์ โครงการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง ผ่านช่องทางต่าง ๆ ของหน่วยงาน ทั้งเว็บไซต์จังหวัดนครนายก Facebook fan page จังหวัดนครนายก ตลอดจนเว็บไซต์ของหน่วยงานราชการต่าง ๆ เป็นต้น เพื่อเชิญชวนลูกหลานเยาวชนภายในจังหวัดนครนายก สมัครเข้าร่วมประกวดดังกล่าว ซึ่งเป็นโอกาสที่ดีที่เด็กนักเรียนจะได้แสดงออกถึงความสามารถ การพัฒนาทักษะ ซึ่งจะต่อยอดด้านการเป็นนักร้องอาชีพ และสานฝันสู่เส้นทางศิลปินต่อไปในอนาคต” นายสุภกิณห์ฯ กล่าว
นายสุภกิณห์ แวงชิน ผู้ว่าราชการจังหวัดนครนายก กล่าวเพิ่มเติมว่า จังหวัดนครนายก ขอประชาสัมพันธ์เชิญชวนน้อง ๆ นักเรียนตลอดจนผู้ที่สนใจที่มีใจรักในการร้องเพลง ร่วมอนุรักษ์เพลงลูกกรุงทรงคุณค่าของไทย มาร่วมสมัครการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง เพื่อชิงถ้วยรางวัลชนะเลิศ พร้อมเงินรางวัล โดยผู้ที่สนใจสามารถกรอกใบสมัครประกวดร้องเพลงลูกกรุงได้ที่ QR Code https://bit.ly/45BJlcD หรือสมัครด้วยตนเองที่สำนักงานทรัพย์สินพระมหากษัตริย์ จังหวัดฉะเชิงเทรา ตั้งแต่วันนี้ ถึง 30 กันยายน 2567 โดยสามารถตรวจสอบรายชื่อเพลงที่สามารถใช้ประกวด เพลงลูกกรุง ดูได้ที่ https://bit.ly/3W8rhlZ และติดตามข่าวสารที่ Facebook เยาวชนสืบสานรักษ์เพลงไทย หรือ หมายเลขโทรศัพท์ 08 3998 4984 หรือ 08 9454 6878 เวลา 08.30 – 16.30 น. (ในวันและเวลาทำการ)
“จังหวัดนครนายก มุ่งมั่นขับเคลื่อนตาม พันธกิจของกระทรวงมหาดไทยในการ "บำบัดทุกข์บำรุงสุข" โดยให้ความสำคัญกับการส่งเสริมและพัฒนาคุณภาพชีวิตพี่น้องประชาชนทุกช่วงวัย ซึ่งการส่งเสริมทักษะและพัฒนาศักยภาพของเด็กและเยาวชน ทั้งในด้านความรู้ความสามารถ ด้านวิชาการ หรือด้านการดนตรี เพื่อแสดงออกทางด้านศิลปวัฒนธรรมจะเป็นการปลูกฝังให้เด็กใช้เวลาว่างให้เกิดประโยชน์ และฝึกทักษะทางด้านศิลปะ มีสุนทรียภาพ อันเป็นการพัฒนาทั้งด้านร่างกาย จิตใจ สติปัญญา อารมณ์ สังคม และที่สำคัญได้แสดงความกล้าซึ่งเป็นคุณสมบัติของผู้นำในสังคม ตลอดจนการพัฒนาต่อยอดทักษะด้านความเป็นเลิศนำไปสู่การประกอบอาชีพ อันนำไปสู่การมีชีวิตที่มีความมั่นคงและยั่งยืน” นายสุภกิณห์ฯ กล่าวในช่วงท้าย

ที่มา : https://www.thaigov.go.th/news/contents/details/87733