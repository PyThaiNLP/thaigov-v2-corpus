รัฐบาลไทย-ข่าวทำเนียบรัฐบาล-ฝ่ายปกครอง อ.โพธิ์ไทร สนธิกำลังเจ้าหน้าที่ตำรวจ ร่วมปฏิบัติภารกิจ “ยุทธการปิดสวิตช์ผู้ค้ายาเสพติดเมืองดอกบัว Part 2” บุกรวบตัวผู้ต้องหาคดียาเสพติด 3 ราย พร้อมของกลางยาบ้า 


วันอังคารที่ 3 กันยายน 2567
03/09/2567
พิมพ์
ฝ่ายปกครอง อ.โพธิ์ไทร สนธิกำลังเจ้าหน้าที่ตำรวจ ร่วมปฏิบัติภารกิจ “ยุทธการปิดสวิตช์ผู้ค้ายาเสพติดเมืองดอกบัว Part 2” บุกรวบตัวผู้ต้องหาคดียาเสพติด 3 ราย พร้อมของกลางยาบ้า
ฝ่ายปกครองอำเภอโพธิ์ไทร สนธิกำลังเจ้าหน้าที่ตำรวจ ร่วมปฏิบัติภารกิจ “ยุทธการปิดสวิตช์ผู้ค้ายาเสพติดเมืองดอกบัว Part 2” บุกรวบตัวผู้ต้องหาคดียาเสพติด 3 ราย พร้อมของกลางยาบ้ากว่า 3 หมื่นเม็ด ด้านผู้ว่าฯ เน้นย้ำ เดินหน้าพุ่งเป้า Re X-Ray ในทุกพื้นที่
ฝ่ายปกครองอำเภอโพธิ์ไทร สนธิกำลังเจ้าหน้าที่ตำรวจ ร่วมปฏิบัติภารกิจ “ยุทธการปิดสวิตช์ผู้ค้ายาเสพติดเมืองดอกบัว Part 2” บุกรวบตัวผู้ต้องหาคดียาเสพติด 3 ราย พร้อมของกลางยาบ้ากว่า 3 หมื่นเม็ด ด้านผู้ว่าฯ เน้นย้ำ เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อความสงบสุขของพี่น้องประชาชน
วันนี้ (3 ก.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้ รับรายงานจากนายภัทรนันท์ บุญมานัด นายอำเภอโพธิ์ไทร ว่าได้ชุดปฏิบัติการพิเศษฝ่ายปกครองนำโดย นายจิรวุธ สอนนนท์ ปลัดอำเภอหัวหน้าฝ่ายความมั่นคง บูรณาการกำลังกับสมาชิก อส.ร้อย.อส.อ.โพธิ์ไทร 16 และเจ้าหน้าที่ตำรวจ สภ.โพธิ์ไทร ร่วมกันปฏับัติภารกิจ “ยุทธการปิดสวิตช์ผู้ค้ายาเสพติดเมืองดอกบัว Part 2” เข้าจับกุมผู้ต้องหาคดียาเสพติด 3 ราย พร้อมของกลางยาบ้ามากกว่า 3 หมื่นเม็ด ทั้งนี้ ได้นำตัวผู้ต้องหาพร้อมของกลางทั้งหมด ส่งพนักงานสอบสวน สภ.โพธิ์ไทร เพื่อดำเนินคดีตามกฎหมายเป็นที่เรียบร้อยแล้ว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนี้สืบเนื่องมาจากฝ่ายความมั่นคง ได้รับแจ้งจากสายลับว่ามักจะมีกลุ่มวัยรุ่นนัดหมายส่งมอบยาเสพติดบ่อยครั้งในพื้นที่ บริเวณถนนสาธารณะด้านทิศเหนือบ้านจอมปลวกสูง หมู่ 8 ตำบลสองคอน อำเภอโพธิ์ไทร จึงได้สั่งการให้ชุดปฏิบัติการพิเศษฝ่ายปกครองเข้าตรวจสอบข้อเท็จจริงโดยการตั้งจุดตรวจบริเวณพื้นที่ดังกล่าว พบชายวัยรุ่น 2 คน ลักษณะคล้ายผู้ติดสารเสพติดขับขี่รถจักรยานยนต์มาทางจุดตรวจ ลักษณะท่าทางมีพิรุธและมีเหตุอันควรสงสัยว่ามีสิ่งผิดกฎหมายไว้ในครอบครอง จึงได้แสดงตนเป็นเจ้าหน้าที่ฯเพื่อขอทำการตรวจค้น จากการตรวจค้นพบยาเสพติดให้โทษประเภท 1 (ยาบ้า) จำนวน 49 เม็ด ผลการตรวจปัสสาวะผู้ต้องหาทั้ง 2 คน เป็นบวก โดยได้แจ้งข้อกล่าวหากับผู้ต้องหาทั้งสองคนคือ ร่วมกันมียาเสพติดให้โทษประเภท 1 (เมทแอมเฟตามีน) ไว้ในครอบครองโดยไม่ได้รับอนุญาต และได้จำแนกแจ้งข้อกล่าวหาแยกอีกคนละ 1 ข้อกล่าวหา คือ เสพสารเสพติด (เมทแอมเฟตามีน) ในร่างกายขณะขับขี่รถ และเสพยาเสพติดให้โทษประเภท 1 (เมทแอมเฟตามีน) โดยไม่ได้รับอนุญาต
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่ออีกว่า ในวันเดียวกันนี้อำเภอโพธิ์ไทรยังได้ดำเนินการคดียาเสพติดที่สำคัญอีกหนึ่งคดี สืบเนื่องจากได้รับรายงานจากสายลับว่าพบผู้มีพฤติกรรมเกี่ยวข้องกับยาเสพติดรายสำคัญ โดยเป็นผู้เสพและผู้ค้ายาเสพติดในพื้นที่ อำเภอโพธิ์ไทรและอำเภอนาตาล จึงได้สนธิกำลังเจ้าหน้าที่ตำรวจ สภ. โพธิ์ไทร และทหารจากกองกำลังสุรนารีเข้าตรวจค้น ผลการเข้าตรวจสอบพบผู้ต้องหายาเสพติดรายใหญ่ 1 ราย พร้อมของกลางยาบ้า 3 หมื่นเม็ด และมีผลตรวจปัสสาวะเป็นบวก โดยเจ้าหน้าที่ได้แจ้งข้อกล่าวหาจำนวน 2 ข้อ คือ จำหน่ายยาเสพติดให้โทษประเภท 1 (เมทแอมเฟตามีน) โดยการมีไว้เพื่อจำหน่าย โดยการกระทำเพื่อการค้า และเสพยาเสพติดให้โทษประเภท 1 (เมทแอมเฟตามีน) โดยไม่ได้รับอนุญาต โดยฝ่ายความมั่นคง จะทำการสืบสวนขยายผลต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง ทั้งนี้ ขอขอบคุณเจ้าหน้าที่ทุกหน่วยงานที่เกี่ยวข้อง ที่ร่วมกันปฏิบัติภารกิจอย่างเคร่งครัดและผ่านพ้นไปได้ด้วยดี และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายในพื้นที่ เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87730