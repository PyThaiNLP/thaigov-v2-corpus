รัฐบาลไทย-ข่าวทำเนียบรัฐบาล-รมว.ยุติธรรม ประชุมคณะกรรมการป้องกันการกระทำความผิดซ้ำ เผยศาลสั่งเฝ้าระวังผู้พ้นโทษคดีอุกฉกรรจ์กว่า ๒,๓๐๐ ราย ป้องกันการกระทำผิดซ้ำตาม พ.ร.บ. JSOC 


วันพุธที่ 4 กันยายน 2567
04/09/2567
พิมพ์
รมว.ยุติธรรม ประชุมคณะกรรมการป้องกันการกระทำความผิดซ้ำ เผยศาลสั่งเฝ้าระวังผู้พ้นโทษคดีอุกฉกรรจ์กว่า ๒,๓๐๐ ราย ป้องกันการกระทำผิดซ้ำตาม พ.ร.บ. JSOC
รมว.ยุติธรรม ประชุมคณะกรรมการป้องกันการกระทำความผิดซ้ำ เผยศาลสั่งเฝ้าระวังผู้พ้นโทษคดีอุกฉกรรจ์กว่า ๒,๓๐๐ ราย ป้องกันการกระทำผิดซ้ำตาม พ.ร.บ. JSOC
ในวันพุธที่ ๔ กันยายน ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการป้องกันการกระทำความผิดซ้ำ ครั้งที่ ๒/๒๕๖๗ โดยมี นางจิรภา สินธุนาวา รองปลัดกระทรวงยุติธรรม พร้อมด้วยคณะกรรมการฯ จากหน่วยงานที่เกี่ยวข้อง อาทิ สำนักงานศาลยุติธรรม สำนักงานอัยการสูงสุด กระทรวงมหาดไทย กระทรวงสาธารณสุข สำนักงานตำรวจแห่งชาติ กรรมการผู้ทรงคุณวุฒิ นางนุสรา วงษ์สุวรรณ รองอธิบดีกรมคุมประพฤติ ในฐานะกรรมการและเลขานุการ ตลอดจนเจ้าหน้าที่ที่เกี่ยวข้องเข้าร่วมประชุม ณ ห้องประชุม ๑๐-๐๑ อาคารกระทรวงยุติธรรม และระบบการประชุมทางไกลผ่านจอภาพ (Video Conference System) โดยการดำเนินการของคณะกรรมการฯ ดังกล่าวเป็นไปตามมาตรา ๘ แห่งพระราชบัญญัติมาตรการป้องกันการกระทำผิดซ้ำในความผิดเกี่ยวกับเพศหรือที่ใช้ความรุนแรง พ.ศ. ๒๕๖๕ (JSOC) ทำหน้าที่ในการกำหนดนโยบายในการป้องกันการกระทําความผิดซ้ำ รวมถึงให้ข้อเสนอแนะมาตรการสำคัญอื่น ๆ ที่จะนำไปสู่การจัดทำแนวทางเพื่อป้องกันการกระทำผิดซ้ำ
ซึ่งการประชุมดังกล่าวได้มีการรายงานความคืบหน้าการดำเนินงานของคณะกรรมการพิจารณากำหนดมาตรการป้องกันการกระทำความผิดซ้ำ (มาตรา ๑๖) ซึ่งได้มีการพิจารณากำหนดมาตรการฯ ไปแล้ว จำนวนทั้งสิ้น ๔,๖๕๒ ราย พนักงานอัยการยื่นคำร้องต่อศาล จำนวน ๔,๓๒๔ ราย และศาลมีคำสั่งใช้มาตรการฯ จำนวน ๒,๒๙๒ ราย แบ่งออกเป็นฐานความผิดเกี่ยวกับชีวิตและร่างกาย จำนวน ๑,๔๑๒ ราย เพศ จำนวน ๘๗๗ ราย และเสรีภาพ จำนวน ๓ ราย (ข้อมูล ณ วันที่ ๒๒ สิงหาคม ๒๕๖๗) โดยกรมคุมประพฤติ จะเป็นหน่วยงานที่ติดตามเฝ้าระวังตามคำสั่งศาลร่วมกับหน่วยงานตามบันทึกข้อตกลงความร่วมมือการบูรณาการความร่วมมือ เพื่อป้องกันการกระทำความผิดซ้ำในความผิดเกี่ยวกับเพศหรือที่ใช้ความรุนแรง เพื่อให้สอดคล้องกับเจตนารมณ์ของกฎหมาย พร้อมทั้งมีการพิจารณาข้อเสนอแนะและความเห็นในร่างกฎกระทรวงการกำหนดมาตรการแก้ไขฟื้นฟูผู้กระทำผิด พ.ศ. ....
ในโอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวให้กำลังใจและมอบแนวทางนโยบายพิจารณาข้อกฎหมายอย่างรอบด้าน เพื่อให้หน่วยงานที่เกี่ยวข้องนำไปบังคับใช้ได้อย่างมีประสิทธิภาพและประชาชนได้รับประโยชน์จากการบังคับใช้กฎหมายอย่างแท้จริง

ที่มา : https://www.thaigov.go.th/news/contents/details/87759