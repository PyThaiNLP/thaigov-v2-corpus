รัฐบาลไทย-ข่าวทำเนียบรัฐบาล-“สุริยะ” ขีดเส้น 11 เดือน 3 โครงการก่อสร้างบนถนนพระราม 2 “ทางด่วนพระราม 3 - ดาวคะนอง และมอเตอร์เวย์ M82” ต้องแล้วเสร็จพร้อมเปิดให้ประชาชนได้ใช้บริการภายใน มิ.ย. 68


วันพุธที่ 4 กันยายน 2567
“สุริยะ” ขีดเส้น 11 เดือน 3 โครงการก่อสร้างบนถนนพระราม 2 “ทางด่วนพระราม 3 - ดาวคะนอง และมอเตอร์เวย์ M82” ต้องแล้วเสร็จพร้อมเปิดให้ประชาชนได้ใช้บริการภายใน มิ.ย. 68
...
“สุริยะ” ขีดเส้น 11 เดือน 3 โครงการก่อสร้างบนถนนพระราม 2 “ทางด่วนพระราม 3 - ดาวคะนอง และมอเตอร์เวย์ M82” ต้องแล้วเสร็จพร้อมเปิดให้ประชาชนได้ใช้บริการภายใน มิ.ย. 68 สั่งการ ทล. - กทพ. ติดตามงานอย่างใกล้ชิด - รายงานความคืบหน้าทุกเดือน เผยข่าวดี เตรียมเปิดใช้ “สะพานทศมราชัน” พร้อมเปิดทดลองใช้ทางยกระดับ ทล.35 ช่วงด่านพันท้ายนรสิงห์ - มหาชัย ระยะทาง 4 กม. ช่วงปลายปีนี้ อำนวยความสะดวกการเดินทาง - ขนส่งสินค้าลงสู่ภาคใต้ สะดวก - รวดเร็ว - ปลอดภัย
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยถึงโครงการก่อสร้างบนทางหลวงหมายเลข 35 (ถนนพระราม 2) ว่า ปัจจุบันถนนพระราม 2 มีโครงการก่อสร้างที่อยู่ระหว่างการดำเนินการ 3 โครงการ ได้แก่ 1) โครงการทางพิเศษ สายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก รับผิดชอบโดยการทางพิเศษแห่งประเทศไทย (กทพ.) ขณะนี้ภาพรวมโครงการมีความก้าวหน้า 80.92% คาดว่าจะเปิดให้บริการได้ในเดือนมิถุนายน 2568 ส่วนสะพานทศมราชัน หรือสะพานคู่ขนานสะพานพระราม 9 ขณะนี้การก่อสร้างเสร็จเป็นที่เรียบร้อยแล้ว คาดว่าจะเปิดให้บริการได้ในช่วงปลายปี 2567 2) โครงการก่อสร้างทางยกระดับ ทล. 35 ช่วงบางขุนเทียน - เอกชัย ระยะทาง 8.3 กิโลเมตร (กม.) รับผิดชอบโดยกรมทางหลวง (ทล.) คาดว่าจะก่อสร้างแล้วเสร็จภายในเดือนพฤศจิกายน 2567 และจะเปิดให้ประชาชนทดลองใช้บริการชั่วคราว ระหว่างด่านพันท้ายนรสิงห์ - ด่านมหาชัย ระยะทาง 4 กม. ภายในปลายปีนี้ ในส่วนจุดเชื่อมต่อกับโครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตกนั้น ได้เร่งรัดการดำเนินการก่อสร้างทางขึ้น - ลง เพื่อเปิดให้ประชาชนได้ใช้บริการต่อไป และ 3) โครงการทางหลวงพิเศษระหว่างเมือง (มอเตอร์เวย์) หมายเลข 82 (M82) สายบางขุนเทียน - บ้านแพ้ว ช่วงเอกชัย - บ้านแพ้ว ระยะทาง 16.3 กม. คาดว่าจะแล้วเสร็จตามแผนที่กำหนดไว้ภายในเดือนมิถุนายน 2568 และจะเปิดให้บริการเต็มรูปแบบตลอดเส้นทางภายในปี 2570
นายสุริยะ กล่าวต่อว่า จากการรายงานของ กทพ. และ ทล. ระบุยืนยันว่าทุกโครงการบนถนนพระราม 2 ยังอยู่ในแผนที่ควบคุมได้ ซึ่งจะแล้วเสร็จทั้งหมดภายในเดือนมิถุนายน 2568 อย่างแน่นอน ขณะนี้มีเวลาอีก 11 เดือนที่ต้องเร่งรัดดำเนินการให้แล้วเสร็จตามแผนที่วางไว้ โดยมอบหมายให้ทั้ง 2 หน่วยงาน ต้องรายงานความคืบหน้าโครงการฯ ให้กระทรวงคมนาคมรับทราบทุกเดือน พร้อมทั้งมีการตรวจสอบอย่างเข้มงวด และต้องดำเนินการอย่างเคร่งครัด โดยคำนึงถึงความปลอดภัยของประชาชนเป็นที่ตั้ง และในการปฏิบัติหน้าที่จะต้องไม่มีอุบัติเหตุเกิดขึ้นเป็นอันขาด อย่างไรก็ตาม เมื่อทุกโครงการแล้วเสร็จจะช่วยอำนวยความสะดวกในการเดินทาง และการขนส่งสินค้าลงสู่ภาคใต้ได้อย่างสะดวก รวดเร็ว และปลอดภัย
“ในทุก ๆ เดือน ได้มอบหมายให้หน่วยที่รับผิดชอบมารายงานความคืบหน้าการดำเนินโครงการ ซึ่งจากการดูรายงานในช่วงที่ผ่านมาแล้ว พบว่าทุกอย่างมีความพร้อมทั้งหมด ทั้งแผนการดำเนินงาน อุปกรณ์ เครื่องมือ เครื่องจักร บุคลากร และอื่น ๆ รวมทั้งก่อนหน้านี้ทั้ง 2 หน่วยงานได้ไปดูกระบวนการตั้งแต่การหล่อคานที่โรงงานว่าทำได้กี่ตัว แล้วเสร็จทันไหม ดังนั้น อีก 11 เดือนที่เหลือ เชื่อว่าทุกโครงการที่อยู่ระหว่างการก่อสร้างบนถนนพระราม 2 จะแล้วเสร็จทั้งหมดภายในเดือนมิถุนายน 2568 และพร้อมให้ประชาชนได้ใช้บริการต่อไป” นายสุริยะ กล่าว
สำหรับภาพรวมโครงการบนถนนพระราม 2 มีความคืบหน้า ดังนี้ โครงการทางพิเศษสายพระราม 3 - ดาวคะนอง - วงแหวนรอบนอกฯ ภายใต้การกับกำดูแลของ กทพ. จากการรายงานล่าสุดระบุว่า สัญญาที่ 1 มีความคืบหน้าการก่อสร้าง 70.19% สัญญาที่ 2 คืบหน้า 89.16% และสัญญาที่ 3 คืบหน้า 76.38% ขณะที่โครงการภายใต้การกำกับดูแลของ ทล. ประกอบด้วย ทางยกระดับทางหลวงหมายเลข 35 ช่วงบางขุนเทียน - เอกชัย ระยะทาง 8.3 กม. ความคืบหน้าโครงการแบ่งเป็น ตอนที่ 1 คืบหน้า 96.83% ตอนที่ 2 คืบหน้า 93.52% และตอนที่ 3 คืบหน้า 96% ส่วนโครงการ M82 ช่วงเอกชัย - บ้านแพ้ว ระยะทาง 16.3 กม. มีทั้งหมด 10 ตอน ระยะเวลาแล้วเสร็จส่วนใหญ่จะอยู่ในช่วงเดือนมิถุนายน 2568 หรือเร็วกว่าแผนที่กำหนดไว้ โดยความคืบหน้าล่าสุดแบ่งเป็น ตอนที่ 1 คืบหน้า 67.759% ตอนที่ 2 คืบหน้า 55.815% ตอนที่ 3 คืบหน้า 50.413% ตอนที่ 4 คืบหน้า 46.415% ตอนที่ 5 คืบหน้า 70.512% ตอนที่ 6 คืบหน้า 41.111% ตอนที่ 7 คืบหน้า 35.851% ตอนที่ 8 คืบหน้า 63.190% ตอนที่ 9 คืบหน้า 82.885% และตอนที่ 10 คืบหน้า 61.092% นอกจากนี้ โครงการทางต่างระดับบ้านแพ้ว ประกอบด้วย งานก่อสร้างทาง 1 แห่ง และสะพาน 2 แห่ง ล่าสุด ภาพรวมโครงการมีความก้าวหน้า 62.14% คาดว่าจะแล้วเสร็จช่วงเดือนมิถุนายน 2568 เช่นเดียวกัน

ที่มา : https://www.thaigov.go.th/news/contents/details/87736