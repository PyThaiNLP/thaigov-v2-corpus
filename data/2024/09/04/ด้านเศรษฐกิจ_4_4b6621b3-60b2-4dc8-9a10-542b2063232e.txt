รัฐบาลไทย-ข่าวทำเนียบรัฐบาล-กรมการขนส่งทางบก ขานรับข้อเสนอแนะมูลนิธิเพื่อผู้บริโภค เครือข่ายผู้บริโภค เครือข่ายเพจรถเมล์ไทย ปรับปรุงแนวเส้นทางครอบคลุมพื้นที่ พร้อมเดินหน้าควบคุมคุณภาพการให้บริการ 


วันพุธที่ 4 กันยายน 2567
กรมการขนส่งทางบก ขานรับข้อเสนอแนะมูลนิธิเพื่อผู้บริโภค เครือข่ายผู้บริโภค เครือข่ายเพจรถเมล์ไทย ปรับปรุงแนวเส้นทางครอบคลุมพื้นที่ พร้อมเดินหน้าควบคุมคุณภาพการให้บริการ
...
กรมการขนส่งทางบก ขานรับข้อเสนอแนะมูลนิธิเพื่อผู้บริโภค เครือข่ายผู้บริโภค เครือข่ายเพจรถเมล์ไทย ปรับปรุงแนวเส้นทางครอบคลุมพื้นที่ พร้อมเดินหน้าควบคุมคุณภาพการให้บริการ ความถี่ในการเดินรถ และอัตราค่าโดยสารที่เป็นธรรม เพื่ออำนวยความสะดวกในการเดินทางและให้บริการประชาชนที่ดียิ่งขึ้น
กรมการขนส่งทางบก (ขบ.) กระทรวงคมนาคม รับหนังสือจากมูลนิธิเพื่อผู้บริโภคที่เสนอแนะให้ปรับปรุงแนวเส้นทางครอบคลุมพื้นที่การใช้บริการของประชาชน และมาตรการกำกับดูแลให้ผู้ประกอบการจัดหารถเมล์โดยสารให้เพียงพอทุกเส้นทางตามที่ ขบ. กำหนด ทั้งนี้ ขบ. ได้เชิญองค์การขนส่งมวลชนกรุงเทพ (ขสมก.) บริษัท ไทย สมายล์ บัส จำกัด และบริษัท สมาร์ทบัส จำกัด ร่วมกันหารือในการเพิ่มเที่ยวและจัดการเดินรถให้เหมาะสมกับความต้องการของประชาชน เพื่ออำนวยความสะดวกและลดผลกระทบในช่วงเปลี่ยนผ่านการเดินรถสู่แผนการปฏิรูปเส้นทางเดินรถโดยสารประจำทางในเขตกรุงเทพฯ และปริมณฑล โดย ขบ. จะประเมินความต้องการเดินทางของประชาชนทั้งเส้นทางที่ ขสมก. และเอกชนได้รับอนุญาตประกอบการ หากพบว่ายังไม่ครอบคลุมความต้องการของประชาชนจะมีการปรับปรุงเส้นทางการเดินรถโดยเร่งด่วน
สำหรับประเด็นการกำหนดราคาค่าโดยสารรถ ขสมก. และภาคเอกชนให้เป็นมาตรฐานเดียวกันทั้งรถร้อนและรถปรับอากาศนั้น คณะกรรมการควบคุมการขนส่งทางบกกลางได้อนุมัติให้ผู้ประกอบการเก็บค่าโดยสารในอัตราเดียวกันสำหรับรถมาตรฐานเดียวกัน โดยผู้ประกอบการทุกรายสามารถลดค่าโดยสารได้ไม่เกินร้อยละ 20 แต่เนื่องจาก ขสมก. เป็นรัฐวิสาหกิจซึ่งต้องตอบสนองนโยบายของรัฐบาลในเรื่องการลดค่าของชีพของประชาชนประกอบกับได้รับเงินสนับสนุนบางส่วนจากภาครัฐ จึงสามารถเก็บค่าโดยสารได้ถูกกว่าภาคเอกชน ทั้งนี้  ขบ. จะแจ้งให้ ขสมก. และผู้ประกอบการเอกชนรับข้อเสนอแนะของมูลนิธิเพื่อผู้บริโภค เครือข่ายผู้บริโภค เครือข่ายเพจรถเมล์ไทย เพื่อบริหารจัดการเดินรถให้สอดคล้องกับความต้องการเดินทางของประชาชนอย่างมีประสิทธิภาพมากยิ่งขึ้น อย่างไรก็ตาม ขบ. จะกำกับดูแลการเดินรถให้เป็นไปตามเงื่อนไขที่กำหนดและยินดีรับฟังความคิดเห็นของประชาชนเพื่อเป็นข้อมูลในการวางแผนพัฒนาการให้บริการให้ดียิ่งขึ้น หากประชาชนไม่ได้รับความสะดวกในการใช้บริการรถโดยสารสาธารณะสามารถแจ้งเรื่องร้องเรียนได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/87739