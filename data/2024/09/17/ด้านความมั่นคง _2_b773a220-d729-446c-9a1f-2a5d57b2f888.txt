รัฐบาลไทย-ข่าวทำเนียบรัฐบาล-​“เฉลิมชัย” ประชุมเข้ม ติดตามสถานการณ์น้ำและดินโคลนถล่มอย่างใกล้ชิด ย้ำต้องเร่งช่วยเหลือพี่น้องประชาชนโดยเร็วที่สุด


วันอังคารที่ 17 กันยายน 2567
​“เฉลิมชัย” ประชุมเข้ม ติดตามสถานการณ์น้ำและดินโคลนถล่มอย่างใกล้ชิด ย้ำต้องเร่งช่วยเหลือพี่น้องประชาชนโดยเร็วที่สุด
​“เฉลิมชัย” ประชุมเข้ม ติดตามสถานการณ์น้ำและดินโคลนถล่มอย่างใกล้ชิด ย้ำต้องเร่งช่วยเหลือพี่น้องประชาชนโดยเร็วที่สุด
“เฉลิมชัย” ประชุมเข้ม ติดตามสถานการณ์น้ำและดินโคลนถล่มอย่างใกล้ชิด ย้ำต้องเร่งช่วยเหลือพี่น้องประชาชนโดยเร็วที่สุด
วันที่ 16 กันยายน 2567 เวลา 11.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมศูนย์อำนวยการและประสานงานให้ความช่วยเหลือผู้ประสบอุทกภัย กระทรวงทรัพยากรธรรมชาติและสิ่งแวดล้อม เพื่อติดตามสถานการณ์อุทกภัยและการให้ความช่วยเหลือผู้ได้รับผลกระทบ โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วยรองปลัดกระทรวงฯ ผู้ตรวจราชการกระทรวงฯ หัวหน้าส่วนราชการในสังกัดกระทรวงฯ และหน่วยงานภายใต้สังกัดกระทรวงฯ ในระดับพื้นที่ เข้าร่วมประชุม ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม และผ่านระบบ VDO Conference เพื่อรับฟังผลการให้ความช่วยเหลือผู้ได้รับผลกระทบจากสถานการณ์อุทกภัย โดยเฉพาะในพื้นที่วิกฤต อาทิ อ.เมือง และอ.แม่สาย จ.เชียงราย ทั้งการส่งกำลังพลเข้าช่วยลอกตะกอนดินทำความสะอาดบ้านเรือนประชาชน การช่วยเหลืออพยพประชาชนและผู้ป่วย การรับดูแลสัตว์เลี้ยงให้กับประชาชนผู้ประสบภัย การแจ้งเตือนภัยในพื้นที่เสี่ยง การสนับสนุนอากาศยานเพื่อการลำเลียงสิ่งของทางอากาศ การสนับสนุนเครื่องสูบน้ำและเข้าช่วยกู้โรงผลิตน้ำประปา การแจกจ่ายน้ำดื่ม และการจัดตั้งครัวสนามแจกจ่ายอาหารให้กับประชาชนในพื้นที่ประสบภัย รวมทั้งการเตรียมการฟื้นฟูพื้นที่หลังน้ำลด การจัดการขยะขนาดใหญ่จากบ้านเรือนประชาชน นอกจากนี้ ยังได้รับฟังการคาดการณ์สถานการณ์น้ำ ปริมาณน้ำฝน และพื้นที่เสี่ยงภัยพิบัติ ซึ่งพบว่าปริมาณฝนในพื้นที่ภาคเหนือมีแนวโน้มลดลงอย่างต่อเนื่อง และร่องมรสุมมีเกณฑ์ที่จะพัดผ่านลงสู่ภาคใต้ต่อไป จึงขอให้หน่วยงานที่เกี่ยวข้องทุกภาคส่วนเตรียมความพร้อมรับมือและวางแผนป้องกันภัยพิบัติที่อาจเกิดขึ้นอย่างรอบคอบ
โดย ดร.เฉลิมชัย รมว.ทส. ได้กล่าวขอบคุณเจ้าหน้าที่ทุกภาคส่วนที่ปฏิบัติงานอย่างเต็มที่ ในการช่วยบรรเทาความเดือดร้อนให้กับพี่น้องประชาชนมาอย่างต่อเนื่อง และขอให้ทุกหน่วยงานอำนวยความสะดวกให้กับเจ้าหน้าที่ผู้ปฏิบัติงาน เพื่อให้การช่วยเหลือและฟื้นฟูเป็นไปได้อย่างราบรื่น โดยเฉพาะปัญหาการขาดแคลนน้ำอุปโภคบริโภคถือเป็นปัญหาที่สำคัญ จึงขอให้เร่งแจกจ่ายน้ำสะอาดไปสู่ประชาชนอย่างทั่วถึง และขอให้ปลัดกระทรวงฯ กำกับดูแลการบูรณาการการทำงานร่วมกับทุกภาคส่วน ทั้งภายในและภายนอกกระทรวงฯ อย่างมีประสิทธิภาพ เพื่อเร่งแก้ไขปัญหาให้กับประชาชนโดยเร็ว สำหรับการแจ้งเตือนภัยให้กับประชาชน ที่ท่านนายกรัฐมนตรี (นางสาวแพทองธาร ชินวัตร) ได้ให้ความสำคัญและห่วงใยพี่น้องประชาชน ขอให้นำเทคโนโลยีที่ทันสมัย มาใช้ในการคาดการณ์และแจ้งเตือนประชาชนอย่างต่อเนื่อง เช่น เป็นรายสัปดาห์ เพื่อให้ทุกหน่วยงานได้ติดตามสถานการณ์อย่างใกล้ชิด รวมทั้งขอให้ทุกหน่วยงานยังคงเตรียมความพร้อมในการรับมือกับสถานการณ์ภัยธรรมชาติต่าง ๆ ที่อาจจะเกิดขึ้นต่อไป เพื่อดูแลประชาชนให้ดีที่สุด

ที่มา : https://www.thaigov.go.th/news/contents/details/88074