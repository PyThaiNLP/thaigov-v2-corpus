รัฐบาลไทย-ข่าวทำเนียบรัฐบาล-"เฉลิมชัย" ควง “ปลัด ทส. ”ประชุม คกก.อำนวยการและบริหารสถานการณ์อุทกภัย วาตภัย และดินโคลนถล่ม นัดแรก


วันอังคารที่ 17 กันยายน 2567
"เฉลิมชัย" ควง “ปลัด ทส. ”ประชุม คกก.อำนวยการและบริหารสถานการณ์อุทกภัย วาตภัย และดินโคลนถล่ม นัดแรก
"เฉลิมชัย" ควง “ปลัด ทส. ”ประชุม คกก.อำนวยการและบริหารสถานการณ์อุทกภัย วาตภัย และดินโคลนถล่ม นัดแรก
"เฉลิมชัย" ควง “ปลัด ทส. ”ประชุม คกก.อำนวยการและบริหารสถานการณ์อุทกภัย วาตภัย และดินโคลนถล่ม นัดแรก
วันที่ 16 กันยายน 2567  เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และนายพิชิต สมบัติมาก อธิบดีกรมทรัพยากรธรณีเข้าร่วมการประชุมคณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) ครั้งที่ 1/2567 โดยมี นางสาวแพทองธาร ชินวัตร นายกรัฐมนตรี เป็นประธานการประชุมฯ ณ ตึกภักดีบดินทร์ ทำเนียบรัฐบาล เพื่อรับทราบสถานการณ์อุทกภัย วาตภัย และดินโคลนที่สำคัญ สถานการณ์การระบายน้ำ การพยากรณ์อากาศ และแนวทางการบริหารจัดการน้ำ รวมถึงการช่วยเหลือผู้ประสบภัย โดยที่ประชุมฯ ได้มีมติเห็นชอบให้มีการจัดตั้งศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช.
ทั้งนี้ นายกรัฐมนตรี ได้มีข้อสั่งการในที่ประชุมที่เกี่ยวข้องกับกระทรวงทรัพยากรฯ เรื่องดินโคลนถล่ม โดยให้กรมทรัพยากรธรณี ต้องมีการชี้จุดที่ชัดเจน และมีการซักซ้อมอย่างจริงจังในพื้นที่ที่คาดว่าจะมีภัยดังกล่าว นอกจากนี้ ยังได้สั่งการ (1) ให้ ศปช. ดำเนินงานตามแผนงาน ติดตามสถานการณ์อย่างใกล้ชิด และพร้อมแก้ไขปัญหาหากมีเหตุการณ์ฉุกเฉิน รวมถึงประเมินสถานการณ์และกำหนดการลงพื้นที่ของนายกรัฐมนตรี เพื่อติดตาม สั่งการ และแก้ไขปัญหาความเดือดร้อนให้ประชาชนได้ทันที (2) ให้คณะ คอส. ประชุมติดตามงานเป็นระยะ ๆ จนกว่าเหตุการณ์จะเข้าสู่ภาวะปกติ (3) ให้สำนักนายกรัฐมนตรี เร่งรัดมาตรการฟื้นฟูเยียวยา โดยกำหนดกรอบระยะเวลาให้ชัดเจน (4) ให้ทุกหน่วยงานเร่งรัดการประชาสัมพันธ์ให้กับประชาชนในพื้นที่ทราบ และขอให้กองทัพ ร่วมกับ กรมอาชีวศึกษา ระดมกำลังเข้าไปช่วยซ่อมแซมบ้านเรือนของประชาชน รวมถึงอาคารสถานที่ราชการโดยเร็ว

ที่มา : https://www.thaigov.go.th/news/contents/details/88073