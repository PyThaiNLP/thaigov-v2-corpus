รัฐบาลไทย-ข่าวทำเนียบรัฐบาล-“วราวุธ” รมว.พม. เล็งขยาย สถานพัฒนาเด็กปฐมวัย ในหน่วยงานรัฐ แบ่งเบาภาระบุคลากรดูแลบุตร


วันอังคารที่ 17 กันยายน 2567
“วราวุธ” รมว.พม. เล็งขยาย สถานพัฒนาเด็กปฐมวัย ในหน่วยงานรัฐ แบ่งเบาภาระบุคลากรดูแลบุตร
“วราวุธ” รมว.พม. เล็งขยาย สถานพัฒนาเด็กปฐมวัย ในหน่วยงานรัฐ แบ่งเบาภาระบุคลากรดูแลบุตร
วันที่ 17 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า สถานพัฒนาเด็กปฐมวัย กระทรวงการพัฒนาสังคมและความมั่นคงของมนุษย์ (พม.) เป็นการดำเนินงานที่สอดคล้องกับข้อเสนอเชิงนโยบายวิกฤตประชากร หรือ นโยบาย 5x5 ฝ่าวิกฤตประชากร ข้อเสนอที่ระบุว่าการเพิ่มคุณภาพและผลิตภาพของเด็กและเยาวชน เด็กน้อยแต่เปี่ยมด้วยคุณภาพ มาตรการที่ 3 การมีศูนย์เด็กเล็กใกล้บ้านมีมาตรฐาน รับเด็กอายุน้อยลง มีความยืดหยุ่น ชุมชนช่วยจัดการได้ เป็นการจัดสวัสดิการที่เหมาะสมและได้มาตรฐานให้บุคลากรกระทรวง พม. ซึ่งสถานพัฒนาเด็กปฐมวัย กระทรวง พม. นับเป็นต้นแบบสถานพัฒนาเด็กปฐมวัยที่รับเด็กอายุน้อยลง และเป็นสวัสดิการสำหรับบุคลากรในหน่วยงานราชการ ทำให้บุตรหลานของบุคลากรได้รับการดูแลอย่างมีคุณภาพ และบุคลากรคลายกังวล ส่งผลให้มีความสุขในการทำงาน นำไปสู่การขยายผลการดำเนินงานไปสู่หน่วยงานราชการอื่น
นายวราวุธ กล่าวว่า อาคารสถานพัฒนาเด็กปฐมวัย กระทรวง พม. เดิม เป็นศูนย์พัฒนาเด็กของกรมพัฒนาสังคมและสวัสดิการ ดำเนินการตั้งแต่ พ.ศ 2558 เป็นต้นมา มีผู้เลี้ยงดูเด็ก จำนวน 7 คน ซึ่งปัจจุบันได้มอบภารกิจให้อยู่ในการกำกับดูแลของกรมกิจการเด็กและเยาวชน โดยได้มีการปรับปรุงอาคารทั้งภายในและภายนอกเพิ่มเติมเพื่อให้เหมาะสมกับการดูแลเด็กตามมาตรฐานสถานพัฒนาเด็กปฐมวัยแห่งชาติและเป็นต้นแบบสถานพัฒนาเด็กปฐมวัยให้หน่วยงานภาครัฐ ภาคเอกชนได้มาศึกษาแนวคิด รูปแบบ และนำไปจัดตั้งสถานพัฒนาเด็กปฐมวัย ให้สอดคล้องกับนโยบายเด็กเกิดน้อยเปี่ยมด้วยคุณภาพ โดยมีพื้นที่ใช้สอย 124.92 ตารางเมตร ประกอบด้วย ห้องสำหรับเด็ก จำนวน 2 ห้อง ห้องน้ำ จำนวน 2 ห้อง ห้องครัว ห้องทำงาน และห้องเก็บของเข้ารับเด็กอายุตั้งแต่ 3 เดือน ถึง 6 ปี จำนวน 30 คน ซึ่งปัจจุบันมีเด็กรับบริการ 12 คน ผู้เลี้ยงดูแลเด็ก จำนวน 5 คน ซึ่งจบการศึกษาระดับปริญญาตรี สาขาการศึกษาปฐมวัย โดยการดูแลเด็กนั้น ได้ใช้การจัดประสบการณ์การเรียนรู้แบบไฮสโคปและการเรียนรู้แบบมอนเตสซอรี่ เพื่อวางรากฐาน พัฒนาอารมณ์ จิตใจ รวมถึงการเรียนรู้สังคม สิ่งแวดล้อมรอบข้าง ส่งเสริมทักษะให้เด็กได้รู้จักพึ่งพาตนเอง
นายวราวุธ กล่าวเพิ่มเติมว่า สำหรับการขยายสถานพัฒนาเด็กปฐมวัยไปสู่หน่วยงานราชการอื่น กระทรวง พม. จะมีการขยายสถานพัฒนาเด็กปฐมวัย ไปยังหน่วยงานสังกัดกระทรวง พม. เพิ่ม 2 แห่ง ได้แก่ การเคหะแห่งชาติ และ  สำนักงานพัฒนาองค์กรชุมชน (องค์การมหาชน) หรือ พอช. อีกทั้งจะบูรณาการความร่วมมือกับ 3 กระทรวงหลัก ประกอบด้วย กระทรวงมหาดไทย ศึกษาธิการ และสาธารณสุข ในฐานะคณะกรรมการนโยบายการพัฒนาเด็กปฐมวัย เพื่อจัดตั้งสถานพัฒนาเด็กปฐมวัยในหน่วยงาน เพื่อแบ่งเบาภาระในการดูแลบุตรหลานของบุคลากรและเป็นการเพิ่มการพัฒนาศักยภาพของเด็กให้มีพัฒนาการเป็นไปตามวัยอย่างมีคุณภาพ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #พม #สถานพัฒนาเด็กปฐมวัย #ศูนย์เด็กเล็ก #การเคหะแห่งชาติ #พม #พอช

ที่มา : https://www.thaigov.go.th/news/contents/details/88091