รัฐบาลไทย-ข่าวทำเนียบรัฐบาล-สรพ.จัดงานวันความปลอดภัยผู้ป่วยโลก เน้นยกระดับวินิจฉัยถูกต้อง-ทันเวลา ดึงประชาชนมีส่วนร่วม


วันอังคารที่ 17 กันยายน 2567
สรพ.จัดงานวันความปลอดภัยผู้ป่วยโลก เน้นยกระดับวินิจฉัยถูกต้อง-ทันเวลา ดึงประชาชนมีส่วนร่วม
รองปลัดกระทรวงสาธารณสุข เปิดงานวันแห่งความปลอดภัยของผู้ป่วยโลกและวันแห่งความปลอดภัยของผู้ป่วยและบุคลากรสาธารณสุขของประเทศไทย เดินหน้ายุทธศาสตร์ระยะที่ 2 ปี 2567
ประกาศนโยบาย People Safety ให้ความสำคัญ “ประชาชน” ร่วมสร้างระบบบริการที่ปลอดภัยสำหรับผู้ป่วยและบุคลากร ตามแนวทาง 3P Safety เผยมีโรงพยาบาลเข้าร่วมแล้ว 1,007 แห่ง มุ่งยกระดับการวินิจฉัยที่ถูกต้องและทันเวลา เพื่อรับรองความปลอดภัยแก่ผู้ป่วย
วันนี้ (17 กันยายน 2567) ที่โรงแรมอัศวิน แกรนด์ คอนเวนชั่น หลักสี่ กรุงเทพฯ นพ.สุรโชค ต่างวิวัฒน์ รองปลัดกระทรวงสาธารณสุขและโฆษกกระทรวงสาธารณสุข เป็นประธานเปิดการประชุมวันแห่งความปลอดภัยของผู้ป่วยโลก ครั้งที่ 6 (The 6th World Patient Safety Day) และวันแห่งความปลอดภัยของผู้ป่วยและบุคลากรสาธารณสุขของประเทศไทย ครั้งที่ 8 (The 8th Thailand Patient and Personnel Safety Day) ภายใต้แนวคิด Improving diagnosis for Patient Safety “Get it right, make it safe!” ประจำปีงบประมาณ 2567 พร้อมปาฐกถาพิเศษเรื่อง “ความสำคัญของความปลอดภัยในระบบบริการสุขภาพของประเทศไทย”
นพ.สุรโชค กล่าวว่า ในปี 2567 องค์การอนามัยโลก (WHO) ให้ความสำคัญเรื่องการขับเคลื่อนความปลอดภัย สร้างความตระหนักรู้ให้กับสาธารณชนและส่งเสริมความร่วมมือระหว่างผู้ป่วย เจ้าหน้าที่สาธารณสุข ผู้กำหนดนโยบายและผู้นำด้านการดูแลสุขภาพ เพื่อปรับปรุงความปลอดภัยของผู้ป่วยในประเด็น Improving diagnosis for Patient Safety “Get it right, make it safe!” เน้นความสำคัญของการวินิจฉัยที่ถูกต้อง ปลอดภัยและทันเวลาในการรับรองความปลอดภัย ของผู้ป่วย ซึ่งเป็นหนึ่งในยุทธศาสตร์สำคัญของ Global Patient Safety Action Plan 2021-2030 ที่มีเป้าหมายลดความ ไม่ปลอดภัยที่เกิดขึ้นในระบบบริการ พร้อมเปิดกว้างและสร้างการมีส่วนร่วมของผู้ป่วยและประชาชนเป็นทีมในการดูแลสุขภาพของตนเองและครอบครัว ไปจนถึงระดับนโยบาย เพื่อร่วมกันพัฒนาระบบบริการสุขภาพเพื่อความปลอดภัยสำหรับทุกคน
นพ.สุรโชคกล่าวต่อว่า เรื่องความปลอดภัยต้องอาศัย 3 องค์ประกอบ คือ ผู้ป่วย บุคลากรสาธารณสุข และประชาชน ซึ่งที่ผ่านมา สถาบันรับรองคุณภาพสถานพยาบาล (องค์การมหาชน) หรือ สรพ. และหน่วยงานที่เกี่ยวข้อง ได้ขับเคลื่อนผ่านโครงการ Patient Personnel and People หรือ 3P Safety Hospital และมียุทธศาสตร์ต่อเนื่องมาสู่ระยะที่ 2 (พ.ศ.2567-2570) ที่มีเป้าหมายร่วมกัน คือ “ประเทศไทยก้าวสู่ระบบบริการสุขภาพที่มีคุณภาพและความปลอดภัยเพื่อทุกคน" ซึ่งผลของการขับเคลื่อนเรื่อง 3P Safety ทำให้ประเทศไทยมีระบบการรายงานอุบัติการณ์ความเสี่ยงและเหตุการณ์ไม่พึงประสงค์ นำไปสู่การวิเคราะห์ข้อมูล เฝ้าระวัง และวางแผนพัฒนาเชิงระบบ มีการแลกเปลี่ยนเรียนรู้ สร้างความร่วมมือกับหน่วยงานต่าง ๆ เพื่อพัฒนารูปแบบ กลไกและนวัตกรรมเพื่อความปลอดภัยสำหรับผู้ป่วยและบุคลากร โดยมีทีมผู้เชี่ยวชาญร่วมกันพัฒนาองค์ความรู้ ประสานแลกเปลี่ยนองค์ความรู้กับต่างประเทศ ซึ่งกระทรวงสาธารณสุขพร้อมสนับสนุนและผลักดันการขับเคลื่อนเรื่องนี้อย่างต่อเนื่อง เพื่อให้ระบบบริการสุขภาพของประเทศไทยมีคุณภาพและความปลอดภัยอย่างยั่งยืน
ด้าน พญ.ปิยวรรณ ลิ้มปัญญาเลิศ ผู้อำนวยการ สรพ. กล่าวว่า ที่ประชุมสมัชชาองค์การอนามัยโลก ครั้งที่ 72 พ.ศ. 2562 มีมติกำหนดให้วันที่ 17 กันยายนของทุกปี เป็นวัน World Patient Safety Day ขณะที่คณะกรรมการขับเคลื่อนความปลอดภัยของผู้ป่วยและบุคลากรสาธารณสุข ของประเทศไทย ได้กำหนดให้วันที่ 17 กันยายนของทุกปี เป็นวัน “Thailand Patient and Personnel Safety Day” โดยในปี 2567 เป็นการประกาศนโยบาย People Safety เพื่อส่งเสริมให้เกิดวัฒนธรรมความปลอดภัยต่อประชาชนที่เกี่ยวข้องในการเข้าสู่ระบบบริการได้อย่างทั่วถึง ได้รับการบริการที่มีคุณภาพและความปลอดภัย ซึ่งเป็นประเด็นสำคัญที่สะท้อนให้เห็นว่าการขับเคลื่อนระบบบริการสุขภาพ ต้องอาศัยองค์ประกอบทั้งผู้ป่วย บุคลากร ประชาชนหรือญาติผู้ดูแล (3P) โดยมีแนวทางในการดำเนินงานตามยุทธศาตร์ 3P Safety strategy ซึ่งจะทำให้ประเทศไทยมีการพัฒนาระบบที่คำนึงถึงทั้งผู้ให้บริการ ผู้รับบริการและญาติ เป็นการขับเคลื่อนที่มีพลังและมีการเรียนรู้อย่างไม่หยุดนิ่ง
สำหรับการจัดงานในปี 2567 นี้ ดำเนินการในรูปแบบ Hybrid มีผู้เข้าร่วมประชุมในงาน 408 คน และออนไลน์ 508 บัญชี ครอบคลุมสถานพยาบาลที่เป็นสมาชิกทั้ง 1,007 แห่ง มีกิจกรรมที่น่าสนใจหลากหลาย อาทิ เวทีแลกเปลี่ยนการพัฒนาเครื่องมือคุณภาพด้านความปลอดภัย เรื่องการวินิจฉัยคลาดเคลื่อนจากกรณีศึกษาโรงพยาบาลนำร่อง,พิธีมอบประกาศนียบัตรแก่สมาชิกโรงพยาบาลโครงการ 3P Safety Hospital และเวทีการนำเสนอผลงานนวัตกรรม 2P Safety Tech รวมถึงการประกาศผลและมอบรางวัลนวัตกรรมด้านความปลอดภัยด้วย
********************************************************** 17 กันยายน 2567

ที่มา : https://www.thaigov.go.th/news/contents/details/88077