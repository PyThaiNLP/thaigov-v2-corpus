รัฐบาลไทย-ข่าวทำเนียบรัฐบาล-“วราวุธ” หนุน “นิคม Next : กระเสียวโมเดล” - ดึงเครือข่ายร่วมปลูกป่าเฉลิมพระเกียรติ - ลงนาม MOU เพิ่มประสิทธิภาพเชิงนิเวศน์เศรษฐกิจ (Eco-Efficiency)


วันอังคารที่ 17 กันยายน 2567
“วราวุธ” หนุน “นิคม Next : กระเสียวโมเดล” - ดึงเครือข่ายร่วมปลูกป่าเฉลิมพระเกียรติ - ลงนาม MOU เพิ่มประสิทธิภาพเชิงนิเวศน์เศรษฐกิจ (Eco-Efficiency)
“วราวุธ” หนุน “นิคม Next : กระเสียวโมเดล” - ดึงเครือข่ายร่วมปลูกป่าเฉลิมพระเกียรติ - ลงนาม MOU เพิ่มประสิทธิภาพเชิงนิเวศน์เศรษฐกิจ (Eco-Efficiency)
วันที่ 17 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในวันที่ 19 ก.ย. 67 นี้ ตน และผู้บริหารกระทรวง พม. จะลงพื้นที่นิคมสร้างตนเองกระเสียว อำเภอด่านช้าง สุพรรณบุรี ร่วมกิจกรรมถอดบทเรียนการพัฒนาคุณภาพชีวิต การพัฒนาทุนมนุษย์ สร้างมูลค่าทางเศรษฐกิจ และส่งเสริมอัตลักษณ์ในนิคมสร้างตนเอง (นิคม Next : กระเสียวโมเดล) ซึ่งเป็นโครงการส่งเสริมและพัฒนาคุณภาพชีวิตประชากรกลุ่มเป้าหมายพิเศษ ในพื้นที่นิคมสร้างตนเอง ประจำปี 2567 หรือ “นิคม Next : กระเสียวโมเดล” ซึ่งนิคมสร้างตนเองกระเสียว  เป็นพื้นที่ต้นแบบในการทำงานที่บูรณาการความร่วมมือจากทุกหน่วยงานในสังกัดกระทรวง พม. และภาคีเครือข่ายทุกภาคส่วนในพื้นที่ ทั้งภาครัฐ ภาคเอกชน และภาคประชาชน เพื่อร่วมกันขับเคลื่อนงานพัฒนาสังคมในมิติต่าง ๆ ได้แก่ 1. พัฒนาทักษะและความรู้ด้านอาชีพ ก่อให้เกิดการสร้างรายได้ และมีเศรฐกิจหมุนเวียนในระดับพื้นที่ 2.เพิ่มคุณภาพการศึกษาให้แก่เด็กและเยาวชน 3.เสริมสร้างพลังให้แก่ผู้สูงอายุ ปรับตัวต่อการเปลี่ยนแปลงสภาพทางสังคมในปัจจุบัน 4.เพิ่มโอกาสและสร้างคุณค่าให้กับคนพิการอยู่ในสังคมได้อย่างมีศักดิ์ศรี และ 5.สร้างระบบนิเวศที่เหมาะสมเพื่อพัฒนาความมั่นคงของครอบครัว
นายวราวุธ กล่าวว่า จากนั้นจะเดินทางไปยังพื้นที่เกษตรกรรมของกลุ่มวิสาหกิจชุมชนโลกยิ้ม อำเภอหนองหญ้าไซ จังหวัดสุพรรณบุรี เพื่อเป็นประธานเปิดกิจกรรมจิตอาสาบำเพ็ญประโยชน์ “ปลูกป่าเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” จัดโดย สำนักงานธนานุเคราะห์ (สธค.) กรมพัฒนาสังคมและสวัสดิการ (พส.) ซึ่งเป็นกิจกรรมที่มุ่งเน้นให้บุคลากร สมาชิกกลุ่มวิสาหกิจชุมชนโลกยิ้ม และภาคีเครือข่าย เกิดความตระหนักรู้ถึงบทบาทหน้าที่ของการเป็นจิตอาสาเพื่อประชาชน รวมทั้งเป็นการเพิ่มพื้นที่สีเขียวนอกเขตอนุรักษ์ด้วย
นายวราวุธ กล่าวเพิ่มเติมว่า ในวันเดียวกันนี้ ตนจะเป็นประธานและสักขีพยานในพิธีลงนามบันทึกข้อตกลงความร่วมมือ (MOU) “โครงการเพิ่มประสิทธิภาพเชิงนิเวศน์เศรษฐกิจ (Eco-Efficiency)” ระหว่าง สำนักงานธนานุเคราะห์ (สธค.) กับ สำนักงานพัฒนาเศรษฐกิจจากฐานชีวภาพ (องค์การมหาชน) หรือ โดยมีนายประสงค์ พันธ์ลิมา ผู้อำนวยการ สธค. และนางสุวรรณา เตียรถ์สุวรรณ ผู้อำนวยการ สพภ. เป็นผู้ลงนาม ณ ห้องประชุมองค์การบริหารส่วนตำบลป่าสะแก อำเภอเดิมบางนางบวช จังหวัดสุพรรณบุรี ซึ่งความร่วมมือครั้งนี้ จะได้บูรณาการการทำงานในการเสริมสร้างจิตสำนึกด้านสิ่งแวดล้อม การดำเนินธุรกิจที่ไม่กระทบต่อสิ่งแวดล้อม การสนับสนุนการพัฒนาชุมชนเชิงนิเวศ การส่งเสริมการทำอาชีพที่เป็นมิตรกับสิ่งแวดล้อม การพัฒนาองค์ความรู้ เชิงอนุรักษ์ในพื้นที่สีเขียวนอกเขตอนุรักษ์ และการขับเคลื่อนเศรษฐกิจชุมชนผ่านคุณค่าจากบริการระบบนิเวศ (Ecosystem Services) นำไปสู่การสร้างเศรษฐกิจเข้มแข็งของชุมชนอย่างยั่งยืนต่อไป
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #พม #กระเสียว #สุพรรณบุรี #ปลูกป่า #โครงการเพิ่มประสิทธิภาพเชิงนิเวศน์เศรษฐกิจ #สธค #พม

ที่มา : https://www.thaigov.go.th/news/contents/details/88090