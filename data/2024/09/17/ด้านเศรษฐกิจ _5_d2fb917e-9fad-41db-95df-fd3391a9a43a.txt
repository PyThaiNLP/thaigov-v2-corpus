รัฐบาลไทย-ข่าวทำเนียบรัฐบาล-รัฐมนตรี "ศุภมาส" ห่วงใยประชาชนพื้นที่น้ำท่วมเชียงราย ส่งทีมผู้บริหาร พร้อมหน่วยปฏิบัติการผู้พันวิทย์ อว. ลงพื้นที่ช่วยเหลือประชาชน พร้อมสิ่งของเครื่องใช้ อาหารแห้งและเวชภัณฑ์


วันอังคารที่ 17 กันยายน 2567
รัฐมนตรี "ศุภมาส" ห่วงใยประชาชนพื้นที่น้ำท่วมเชียงราย ส่งทีมผู้บริหาร พร้อมหน่วยปฏิบัติการผู้พันวิทย์ อว. ลงพื้นที่ช่วยเหลือประชาชน พร้อมสิ่งของเครื่องใช้ อาหารแห้งและเวชภัณฑ์
รัฐมนตรี "ศุภมาส" ห่วงใยประชาชนพื้นที่น้ำท่วมเชียงราย ส่งทีมผู้บริหาร พร้อมหน่วยปฏิบัติการผู้พันวิทย์ อว. ลงพื้นที่ช่วยเหลือประชาชน พร้อมสิ่งของเครื่องใช้ อาหารแห้งและเวชภัณฑ์
วันที่ 14 กันยายน 2567 นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ตนมีความเป็นห่วงสถานการณ์น้ำท่วมพื้นที่เชียงรายและห่วงใยพี่น้องประชาชนที่ได้รับผลกระทบจึงได้ระดมสรรพกำลังจากทุกหน่วยงานในกระทรวง อว. พร้อมทั้งภาคีเครือข่ายและภาคส่วนต่าง ๆ นำสิ่งของอุปโภค บริโภค ยา เวชภัณฑ์ ตลอดจนเครื่องใช้ที่จำเป็นเข้าไปช่วยเหลือผู้ประสบภัยน้ำท่วมในพื้นที่ อำเภอแม่สาย และ อำเภอเมือง จังหวัดเชียงราย รวมถึงพื้นที่อื่น ๆ ที่ได้รับผลกระทบ โดยให้ ดำเนินการแจกจ่ายให้ถึงมือประชาชนโดยเร็วที่สุดและต่อเนื่องจนกว่าสถานการณ์จะเข้าสู่ภาวะปกติ และได้มอบหมายให้ ศ.ดร.ศุภชัย ปทุมนากุล รองปลัดฯ อว. นายแพทย์รุ่งเรือง กิจผาติ อธิบดีกรมวิทยาศาสตร์บริการ ดร.พจมาน ท่าจีน รองอธิบดีกรมวิทย์ฯบริการ นายวันนี นนท์ศิริ ผู้ช่วยปลัดฯ อว. พร้อมหน่วยปฏิบัติการผู้พันวิทย์ อว. เดินทางลงพื้นที่ จังหวัดเชียงราย เพื่อสนับสนุนการช่วยเหลือพี่น้องประชาชน ณ ศูนย์พักพิงชั่วคราวช่วยเหลือผู้ประสบอุทกภัย มหาวิทยาลัยราชภัฏเชียงราย (มรภ.ชร.) พร้อมหารือแนวทางช่วยเหลือและฟื้นฟูกับ ผศ.ดร.ศรชัย มุ่งไธสง อธิการบดี มรภ.ชร. และทีมบริหารมหาวิทยาลัยฯ รวมถึงหน่วยงานบูรณการในจังหวัด และได้ลงพื้นที่เยี่ยมประชาชน ณ บ้านปางลาว บ้านป่ากุ๊ก และบ้านสันป่าแตง รับฟังปัญหาเพื่อวางแผนการช่วยเหลือต่อไป
นายแพทย์รุ่งเรือง กิจผาติ อธิบดีกรมวิทย์ฯ บริการ กล่าวว่า ตนในฐานะประธานคณะทำงานให้การช่วยเหลือและบรรเทาสาธารณะภัยจากน้ำท่วม และผู้อำนวยการศูนย์ปฎิบัติการผู้พันวิทย์ได้นำหน่วยปฏิบัติการผู้พันวิทย์ อว. เข้าพื้นที่เชียงรายเพื่อประเมินสถานการณ์และให้ความช่วยเหลือร่วมกับหน่วยปฏิบัติการมหาวิทยาลัยราชภัฎเชียงรายซึ่งปฏิบัติหน้าที่ อว. ส่วนหน้า ทำงานอยู่ในพื้นที่ ทั้งนี้การให้ความช่วยเหลือประชาชนที่ได้รับผลกระทบจากน้ำท่วม ตามที่ท่าน รมว.ศุภมาสฯ ได้สั่งการให้ดำเนินการมาอย่างต่อเนื่อง โดยประสานความร่วมมือกับภาคีเครือข่ายในการนำเทคโนโลยีและนวัตกรรมเข้าไปให้ความช่วยเหลือ ไม่ว่าจะเป็น กองทัพโดรนบินสำรวจในพื้นที่ที่เข้าถึงยาก โดรนลำเลียงสิ่งของทั้งยา เวชภัณฑ์ อาหาร เครื่องอุปโภค บริโภค พร้อมเปิดแอพแจ้งเตือนภัยเฝ้าระวังติดตามสถานการณ์น้ำ ตลอดจนเปิดพื้นที่ของมหาวิทยาลัยเพื่อเป็นศูนย์บรรเทาและพักพิงให้ผู้ได้รับผลกระทบ รวมถึงหน่วยปฏิบัติการให้ความช่วยเหลือเชิงรุกลงปฏิบัติการในพื้นที่ประสบอุทกภัย
นายแพทย์รุ่งเรืองฯ กล่าวเพิ่มเติมว่า กระทรวง อว. ได้นำความช่วยเหลือไปถึงมือพี่น้องประชาชนใน จังหวัดเชียงราย และพื้นที่อื่น ๆ ที่ได้รับผลกระทบ โดยศูนย์ปฎิบัติการสถานการณ์น้ำท่วมของ อว. จะทำงานอย่างต่อเนื่องและพร้อมนำความช่วยเหลือลงไปในทุกพื้นที่ที่ประชาชนได้รับความเดือดร้อน

ที่มา : https://www.thaigov.go.th/news/contents/details/88087