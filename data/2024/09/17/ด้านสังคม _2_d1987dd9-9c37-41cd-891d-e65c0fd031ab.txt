รัฐบาลไทย-ข่าวทำเนียบรัฐบาล-“วราวุธ” เผย กองทุนประชากรแห่งสหประชาชาติ (UNFPA) ประจำประเทศไทย เชิญ ร่วมยินดี บิ๊กเนม 100 ชื่อ รับรางวัล HER AWARDS UNFPA, THAILAND 2024 ประชากรหญิงผู้สร้างแรงบันดาลใจ


วันอังคารที่ 17 กันยายน 2567
“วราวุธ” เผย กองทุนประชากรแห่งสหประชาชาติ (UNFPA) ประจำประเทศไทย เชิญ ร่วมยินดี บิ๊กเนม 100 ชื่อ รับรางวัล HER AWARDS UNFPA, THAILAND 2024 ประชากรหญิงผู้สร้างแรงบันดาลใจ
“วราวุธ” เผย กองทุนประชากรแห่งสหประชาชาติ (UNFPA) ประจำประเทศไทย เชิญ ร่วมยินดี บิ๊กเนม 100 ชื่อ รับรางวัล HER AWARDS UNFPA, THAILAND 2024 ประชากรหญิงผู้สร้างแรงบันดาลใจ
วันที่ 17 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กองทุนประชากรแห่งสหประชาชาติ (UNFPA) ประจำประเทศไทย ร่วมกับภาคเอกชน จัดพิธีมอบรางวัล HER AWARDS UNFPA, THAILAND 2024 ประชากรหญิงผู้สร้างแรงบันดาลใจ ขึ้นในวันที่ 18 ก.ย. 67 นี้ โดยคุณสิริลักษณ์ เชียงว่อง หัวหน้าสำนักงาน UNFPA ประจำประเทศไทย เป็นประธานในพิธี ที่ห้องประชุม ESCAP HALL องค์การสหประชาชาติ ราชดำเนิน กรุงเทพมหานคร และได้เชิญตนไปร่วมเป็นเกียรติและแสดงความยินดีกับผู้ได้รับรางวัลทั้งหมดในปีนี้ ในฐานะที่กระทรวง พม. ขับเคลื่อนงานด้านสตรี การพัฒนาศักยภาพสตรี ความเสมอภาคและความเท่าเทียมระหว่างเพศ
นายวราวุธ กล่าวว่า  กองทุนประชากรแห่งสหประชาชาติ (UNFPA) ประจำประเทศไทย ได้มอบรางวัล HER AWARDS เพื่อเป็นส่วนหนึ่งของการเฉลิมฉลองสามทศวรรษ (30 ปี) ของการประชุมระหว่างประเทศว่าด้วยประชากรและการพัฒนา (International Conference on Population and Development หรือ ICPD)  โดยรางวัล HER AWARDS มุ่งยกย่องบุคคลไม่ว่าเพศ วัย หรือองค์กร ที่เป็นกลุ่มคนทำงานที่มุ่งมั่นสร้างสรรค์พัฒนาสังคมที่ดีขึ้น และยกระดับคุณภาพชีวิตของประชากร โดยรางวัลนี้เปิดกว้างสำหรับทุกคน เพื่อเป็นการแสดงความชื่นชม เชิดชูเกียรติ และเป็นกำลังใจให้กับผู้ที่ทุ่มเทสร้างสรรค์คุณประโยชน์ให้สังคม โดยเฉพาะด้านการพัฒนาประชากร การส่งเสริมความเสมอภาคระหว่างเพศ การยุติความรุนแรงด้วยเหตุแห่งเพศ และการเสริมพลังกลุ่มเปราะบาง เช่น ผู้หญิงและเด็กผู้หญิง
นายวราวุธ กล่าวเพิ่มเติมว่า ผู้รับรางวัล HER AWARDS THAILAND 2024 มีทั้งหมด 100 รางวัล แบ่งเป็นผู้ได้รับรางวัลจากส่วนกลาง ภาคกลาง ภาคตะวันออก ภาคตะวันออกเฉียงเหนือ ภาคเหนือ และภาคใต้ ในส่วนของกระทรวง พม. มีบุคลากรและหน่วยงานในสังกัด ได้รับรางวัล คือ 1. สำนักงานพัฒนาสังคมและความมั่นคงของมนุษย์จังหวัดพิษณุโลก (ทีมพัฒนาระบบ ESS Help Me พิษณุโลก) 2. คุณเยาวภา ล้อมณรงค์ นักพัฒนาสังคมชำนาญการพิเศษ ผู้อำนวยการสถานพัฒนาและฟื้นฟูเด็กจังหวัดหนองคาย และ 3. คุณเพ็ญจันทร์ ไมสัณ นักพัฒนาสังคมชำนาญการ ศูนย์เรียนรู้การพัฒนาสตรีและครอบครัวภาคใต้ จังหวัดสงขลา
นอกจากนี้ ยังมีบุคคลผู้มีชื่อเสียงในสังคมได้รับรางวัลครั้งนี้ อาทิ คุณลลิษา มโนบาล (ลิซ่า) ศิลปิน คุณสายสุนีย์ จ๊ะนะ นักกีฬาวีลแชร์ฟันดาบทีมชาติไทย คุณพาณิภัค วงศ์พัฒนกิจ (เทนนิส) นักกีฬาเทควันโดหญิงทีมชาติไทย และ คุณวุฒิธร มิลินทจินดา (วู้ดดี้) พิธีกร
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #HERAWARDSTHAILAND2024 #2024 #UNFPA #พม

ที่มา : https://www.thaigov.go.th/news/contents/details/88088