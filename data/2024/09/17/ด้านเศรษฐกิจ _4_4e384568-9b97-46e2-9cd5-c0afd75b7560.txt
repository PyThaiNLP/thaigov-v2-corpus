รัฐบาลไทย-ข่าวทำเนียบรัฐบาล-บขส. เปิดเดินรถโดยสาร “หนองคาย - เวียงจันทน์” ตามปกติ แจ้งเปลี่ยนจุดรับ - ส่งผู้โดยสาร ไปที่บริเวณศูนย์โอทอป จังหวัดหนองคาย หลังน้ำท่วม พร้อมรวมน้ำใจส่งมอบถุงยังชีพ - น้ำดื่ม


วันอังคารที่ 17 กันยายน 2567
บขส. เปิดเดินรถโดยสาร “หนองคาย - เวียงจันทน์” ตามปกติ แจ้งเปลี่ยนจุดรับ - ส่งผู้โดยสาร ไปที่บริเวณศูนย์โอทอป จังหวัดหนองคาย หลังน้ำท่วม พร้อมรวมน้ำใจส่งมอบถุงยังชีพ - น้ำดื่ม
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า วันนี้ (17 กันยายน 2567) ได้รับรายงานจากสถานีเดินรถหนองคายว่า ขณะนี้ภายในสถานีขนส่งผู้โดยสาร จังหวัดหนองคาย และสถานีเดินรถหนองคายมีน้ำท่วม จากสถานการณ์น้ำโขงเอ่อล้นเข้าท่วมพื้นที่จังหวัดหนองคาย ส่งผลให้รถโดยสารไม่สามารถเข้าใช้สถานีขนส่งฯ ได้ จึงให้รถโดยสารเส้นทาง กรุงเทพฯ - หนองคาย
รับ - ส่งผู้โดยสารบริเวณศูนย์โอทอป จังหวัดหนองคาย เป็นการชั่วคราว
ขณะเดียวกันในวันนี้ได้เปิดให้บริการรถโดยสารระหว่างประเทศ เส้นทางหนองคาย - นครหลวงเวียงจันทน์
ตามปกติ เพื่ออำนวยความสะดวกและบรรเทาความเดือดร้อนให้กับผู้โดยสาร โดยกำหนดให้จุดจอด  รับ - ส่งผู้โดยสาร บริเวณศูนย์โอทอป จังหวัดหนองคาย เป็นการชั่วคราว เช่นเดียวกันกับรถโดยสารประเภทอื่น หลังจากก่อนหน้านี้ บขส. และผู้ประกอบการเดินรถของ สปป.ลาว ได้หยุดให้บริการเดินรถโดยสารชั่วคราว เนื่องจากสถานการณ์อุทกภัย นอกจากนี้ บขส. ได้ระดมพนักงานร่วมแรงร่วมใจจัดทำถุงยังชีพ 300 ชุด ในกิจกรรม “บขส. ปันน้ำใจช่วยน้ำท่วมภาคอีสาน” พร้อมน้ำดื่ม 350 แพค เพื่อนำไปแจกจ่ายให้ประชาชนผู้ประสบภัยอุทกภัยในพื้นที่จังหวัดหนองคาย
สำหรับถุงยังชีพจะมีสิ่งของที่จำเป็นในการใช้ชีวิตประจำวัน เช่น อาหารแห้ง ปลากระป๋อง ผักกาดดอง บะหมี่กึ่งสำเร็จรูป และกระดาษชำระ เป็นต้น

ที่มา : https://www.thaigov.go.th/news/contents/details/88083