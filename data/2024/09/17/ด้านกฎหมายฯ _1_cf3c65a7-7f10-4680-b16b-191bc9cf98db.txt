รัฐบาลไทย-ข่าวทำเนียบรัฐบาล-รมว.ยุติธรรม และคณะ ตรวจติดตามสถานการณ์อุทกภัย จังหวัดเชียงราย สั่งการกรมราชทัณฑ์ และหน่วยงานที่เกี่ยวข้องในสังกัดกระทรวงยุติธรรม เร่งฟื้นฟู - ช่วยเหลือประชาชน


วันจันทร์ที่ 16 กันยายน 2567
16/09/2567
พิมพ์
รมว.ยุติธรรม และคณะ ตรวจติดตามสถานการณ์อุทกภัย จังหวัดเชียงราย สั่งการกรมราชทัณฑ์ และหน่วยงานที่เกี่ยวข้องในสังกัดกระทรวงยุติธรรม เร่งฟื้นฟู - ช่วยเหลือประชาชน
รมว.ยุติธรรม และคณะ ตรวจติดตามสถานการณ์อุทกภัย จังหวัดเชียงราย สั่งการกรมราชทัณฑ์ และหน่วยงานที่เกี่ยวข้องในสังกัดกระทรวงยุติธรรม เร่งฟื้นฟู - ช่วยเหลือประชาชน
ในวันจันทร์ที่ ๑๖ กันยายน ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย​ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นายสห​การณ์​ เพ็ชร​นรินทร์​ อธิบดี​กรมราชทัณฑ์​ และคณะ ลงพื้นที่ตรวจติดตามสถานการณ์อุทกภัย จังหวัดเชียงราย และสั่งการกรมราชทัณฑ์ กระทรวงยุติธรรม สนับสนุนการนำผู้ต้องขัง ร่วมทำความสะอาดพื้นที่ที่ได้รับผลกระทบจากอุทกภัย เป็นการเข้าสู่ขั้นตอนการเก็บกวาดทำความสะอาด เพื่อเร่งคืนพื้นที่ให้กับประชาชนและผู้ประกอบการในพื้นที่ให้เร็วที่สุด รวมทั้งได้ตรวจเยี่ยมและให้กำลังใจเจ้าหน้าที่ผู้ปฏิบัติงาน และประชาชนผู้ประสบอุทกภัย ในพื้นที่ชุมชนบ้านฟาร์ม ชุมชนเกาะลอย บ้านเวียงกือนา หมู่บ้านธนารักษ์กองทัพบก ตำบลริมกก อำเภอเมืองเชียงราย จังหวัดเชียงราย
จากการสำรวจเบื้องต้น พบว่า แม้ระดับน้ำจะลดระดับลงต่ำกว่าตลิ่งแล้ว แต่ดินโคลนจำนวนมากยังคงถูกกองทับถม อยู่ในพื้นที่ต่าง ๆ ในชุมชนริมน้ำกก ตำบลรอบเวียง อำเภอเมืองเชียงราย เนื่องจากเป็นพื้นที่ติดกับริมแม่น้ำกก ทำให้มีดินโคลน สูงถึง ๒๐ - ๓๐ เซนติเมตร ในจำนวนนี้มีหลายหลังที่ถูกกระแสน้ำซัดจนบ้านพัง บางหลังบ้านทั้งหลังหายไปกับน้ำ
ทั้งนี้ รัฐมนตรีว่าการกระทรวงยุติธรรม ได้กำชับให้เจ้าหน้าที่ที่เกี่ยวข้องเร่งช่วยเหลือประชาชนกลุ่มเปราะบาง เยาวชนและผู้สูงอายุ และได้ให้กำลังใจชาวบ้าน พร้อมมอบเครื่องอุปโภคบริโภค รวมทั้งน้ำดื่มให้กับประชาชนในพื้นที่ชุมชนต่าง ๆ ตลอดทั้งวันของการลงพื้นที่ในวันนี้ด้วย พร้อมกำชับว่า ทางภาครัฐจะเร่งเข้าดำเนินการช่วยเหลือต่อไป โดยเฉพาะเรื่องไฟฟ้าและน้ำประปาที่ขณะนี้ได้รับความเสียหายหลายจุด
ต่อจากนั้น รัฐมนตรีว่าการกระทรวงยุติธรรม และคณะ ได้เยี่ยมชมโรงครัวจิตอาสาตั้งอยู่ที่เกรียงสุวรรณค้าข้าว ซึ่งผลิตอาหารแจกจ่ายให้กับผู้ประสบภัยในพื้นที่ โดยรัฐมนตรีว่าการกระทรวงยุติธรรมได้ กล่าวย้ำกับประชาชนที่เข้ามาต่อแถวเพื่อรับอาหารว่า จะรายงานเรื่องดังกล่าวในการประชุมคณะรัฐมนตรี ร่วมกับนายกรัฐมนตรี เพื่อเร่งช่วยเหลือเยียวยาให้เร็วที่สุด
ในช่วงบ่าย รัฐมนตรีว่าการกระทรวงยุติธรรม และคณะ ได้ตรวจเยี่ยม และมอบแนวทางการช่วยเหลือประชาชนให้กับข้าราชการและเจ้าหน้าที่เรือนจำชั่วคราวดอยฮาง และสถานพินิจและคุ้มครองเด็กและเยาวชนจังหวัดเชียงราย รวมทั้งมอบเครื่องอุปโภคบริโภคจำนวนหนึ่ง เพื่อให้นำไปช่วยเหลือประชาชนในพื้นที่จังหวัดเชียงรายต่อไป

ที่มา : https://www.thaigov.go.th/news/contents/details/88069