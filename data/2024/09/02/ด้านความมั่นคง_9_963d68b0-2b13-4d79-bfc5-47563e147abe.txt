รัฐบาลไทย-ข่าวทำเนียบรัฐบาล-ผู้ว่าฯ นครสวรรค์ ลงพื้นที่ติดตามสถานการณ์น้ำปากน้ำโพ สั่งการหน่วยงานที่เกี่ยวข้องเตรียมแผนป้องกันอุทกภัย แจ้งเตือนประชาชนติดตามข้อมูลข่าวสารอย่างใกล้ชิด ขอความช่วยเหลือแจ้ง 1567


วันจันทร์ที่ 2 กันยายน 2567
02/09/2567
พิมพ์
ผู้ว่าฯ นครสวรรค์ ลงพื้นที่ติดตามสถานการณ์น้ำปากน้ำโพ สั่งการหน่วยงานที่เกี่ยวข้องเตรียมแผนป้องกันอุทกภัย แจ้งเตือนประชาชนติดตามข้อมูลข่าวสารอย่างใกล้ชิด ขอความช่วยเหลือแจ้ง 1567
ผู้ว่าฯ นครสวรรค์ ลงพื้นที่ติดตามสถานการณ์น้ำปากน้ำโพ สั่งการหน่วยงานที่เกี่ยวข้องเตรียมแผนป้องกันอุทกภัย แจ้งเตือนประชาชนติดตามข้อมูลข่าวสารอย่างใกล้ชิด พร้อมประชาสัมพันธ์หากต้องการความช่วยเหลือ จากเหตุสาธารณภัยแจ้งได้ที่ อำเภอ อปท. ในพื้นที่
ผู้ว่าฯ นครสวรรค์ ลงพื้นที่ติดตามสถานการณ์น้ำปากน้ำโพ สั่งการหน่วยงานที่เกี่ยวข้องเตรียมแผนป้องกันอุทกภัย แจ้งเตือนประชาชนติดตามข้อมูลข่าวสารอย่างใกล้ชิด พร้อมประชาสัมพันธ์หากต้องการความช่วยเหลือ จากเหตุสาธารณภัยแจ้งได้ที่ อำเภอ อปท. ในพื้นที่ หรือ สายด่วนนิรภัย ปภ. 1784
วันนี้ (2 ก.ย. 67) นายทวี เสริมภักดีกุล ผู้ว่าราชการจังหวัดนครสวรรค์ เปิดเผยว่า ตนพร้อมด้วย นายจิตตเกษมณ์ นิโรจน์ธนรัฐ นายกเทศมนตรีนครนครสวรรค์ ลงพื้นที่เขตเทศบาลนครนครสวรรค์ เพื่อติดตามสถานการณ์การเฝ้าระวังป้องกันปัญหาน้ำท่วม พร้อมรับฟังรายงานแผนงานเฝ้าระวังป้องกันสถานการณ์น้ำท่วมและการดำเนินการต่าง ๆ ที่เทศบาลนครนครสวรรค์ได้ดำเนินการ และตรวจจุดติดตั้งเครื่องสูบน้ำอัตโนมัติ และพื้นที่เฝ้าระวังต่าง ๆ โดยมี หัวหน้าส่วนราชการ และหน่วยงานที่เกี่ยวข้อง ร่วมลงพื้นที่
นายทวี เสริมภักดีกุล ผู้ว่าราชการจังหวัดนครสวรรค์ กล่าวว่า สืบเนื่องจากสถานการณ์น้ำในแม่น้ำของภาคเหนือของประเทศไทย หลายพื้นที่ประสบปัญหาน้ำท่วมในช่วงปลายเดือนสิงหาคม 67 ที่ผ่านมา ซึ่งมวลน้ำดังกล่าวกระจายไปตามลำน้ำสาขาและพื้นที่ต่าง ๆ ก่อนจะถึงจังหวัดนครสวรรค์ ประกอบกับปริมาณน้ำในเขื่อนทางภาคเหนือยังมีปริมาณน้อยไม่มีความจำเป็นต้องปล่อยน้ำลงมาเหมือนเหตุการณ์อุทกภัยเมื่อปี พ.ศ. 2554 อีกทั้งเขื่อนเจ้าพระยา อำเภอสรรพยา จังหวัดชัยนาทยังคงปล่อยน้ำในระดับใกล้เคียงกับปริมาณน้ำที่มาสู่จังหวัดนครสวรรค์ อย่างไรก็ตามจังหวัดนครสวรรค์ โดยเทศบาลนครนครสวรรค์ได้มีการติดตามสถานการณ์น้ำอย่างต่อเนื่อง พร้อมทั้ง เตรียมแผนเพื่อป้องกันอุทกภัยให้เหมาะสมกับสถานการณ์มาโดยตลอด
"สำหรับการดำเนินการของเทศบาลนครนครสวรรค์ได้ดำเนินการแก้ไขปัญหาน้ำท่วมขังจากเหตุฝนตกหนัก โดยได้ทำการขุดลอกท่อระบายน้ำในจุดสำคัญ พร้อมติดตั้งและตรวจสอบ ระบบระบายน้ำ ระบบสูบน้ำใต้ดิน ระบบสูบน้ำอัตโนมัติซึ่งมีการติดตั้งในหลายจุด อาทิ บริเวณร้านจึงใจ้หมง เงินทุนหลักทรัพย์ฯ มูลนิธิแสงสวรรค์ เชิงสะพานเดชาติวงศ์ ศาลเยาวชนฯ หนองผักตบ ศูนย์ท่ารถ ชุมชนวัดเขาฯ ชุมชนวัดพรหมจริยาวาส สถานีสูบน้ำ โรงปรับปรุงคุณภาพน้ำ 4 สถานี และจุดเสริมย่อยในพื้นที่ต่าง ๆ นอกจากนี้ ได้สั่งการเขตเทศบาลให้ติดตั้งเครื่องสูบน้ำระบบเชื้อเพลิงดีเซลเสริมในหลายจุด เพื่อรองรับสถานการณ์หากเกิดปัญหาไฟฟ้าดับเครื่องสูบน้ำก็ยังสามารถสูบน้ำได้ ทั้งนี้ ในบางพื้นที่ที่เป็นพื้นที่ลุ่ม พื้นที่แอ่ง หากประสบปัญหาน้ำท่วมขังจะมีเจ้าหน้าที่ชุดเคลื่อนที่นำเครื่องสูบน้ำเข้าติดตั้งแก้ไขปัญหาดังกล่าว" นายทวีฯ กล่าวในช่วงต้น
นายทวี เสริมภักดีกุล ผู้ว่าราชการจังหวัดนครสวรรค์ กล่าวต่อไปอีกว่า ในส่วนของการป้องกันปัญหาน้ำท่วมจากระดับน้ำในแม่น้ำมีระดับเพิ่มสูงขึ้น ในพื้นที่ฝั่งตลาดมีทั้งเขื่อนป้องกันน้ำท่วมและถนนที่มีระดับสูงใช้เป็นแนวป้องน้ำท่วม สามารถรองรับระดับน้ำได้ โดยรอบระยะทางประมาณ 17 ก.ม. จึงไม่ต้องมีการตั้งกระสอบทรายเสริม ทั้งนี้ เราได้เตรียมการบล็อกท่อระบายน้ำแนวริมแม่น้ำ อาทิ เชิงสะพานพิษณุโลก สะพานป้อมหนึ่ง กรุงไทยไปรษณีย์ เงินหลักทรัพย์เจ้าพระยา ท้ายซอยแสงสวรรค์ เชิงสะพานเดชาฯ หลังวิทยาลัยเทคนิค ศาลเยาวชนฯ ตลาดศรีนคร ชุมชนฝั่งวัดเขา ป้องกันน้ำแม่น้ำไหลย้อนเข้าท่อระบายน้ำ หากระดับน้ำเพิ่มสูงขึ้น และมีการจัดเตรียมเจ้าหน้าที่ วัสดุอุปกรณ์ ยานยนต์ เครื่องสูบน้ำไว้แล้ว
นายทวี เสริมภักดีกุล ผู้ว่าราชการจังหวัดนครสวรรค์ กล่าวเพิ่มเติมว่า สำหรับแผนรับมือสถานการณ์อุทกภัยในพื้นที่เสี่ยง อาทิ ชมุชนวัดเขาจอมคีรีฯ เทวดาสร้าง เดชาพัฒนา เทศบาลนครนครสวรรค์ ได้ทำแนวหินคลุกเสริมกับระดับถนนริมฝั่งน้ำไว้รองรับระดับน้ำที่เพิ่มสูงขึ้นแล้ว ในส่วนของชุมชนพื้นที่ราบลุ่มริมฝั่งน้ำ ประกอบด้วย บางปรอง สถานีรถไฟปากน้ำโพ วัดตะแบก ตลาดใหม่ เกาะยม เกาะญวน หนองปลาแห้ง ชอนตะวัน หากได้รับผลกระทบจากระดับน้ำ ได้เตรียมการช่วยเหลือบรรเทาทุกข์ ทั้งการมอบสิ่งของบรรเทาทุกข์ จัดตั้งเต็นท์ที่อยู่อาศัย ระบบไฟฟ้า ยารักษาโรค น้ำดื่ม น้ำใช้ รถสุขาเคลื่อนที่ ห้องสุขาชั่วคราว ไว้แล้ว อีกทั้งแผนการพื้นฟูพื้นที่ ภายหลังน้ำลด การทำความสะอาด นำน้ำหมักชีวภาพ ลดกลิ่น การตรวจสอบสนับสนุนการซ่อมแซมที่อยู่อาศัยตามระเบียบของทางราชการ
"ขอให้พี่น้องประชาชนติดตามข้อมูลข่าวสารสถานการณ์น้ำของทางราชการอย่างใกล้ชิด ซึ่งพี่น้องประชาชนชาวจังหวัดนครสวรรค์ สามารถติดตามข่าวประชาสัมพันธ์สถานการณ์ได้จากทุกช่องทาง Facebook fanpage ดังนี้ สำนักงานประชาสัมพันธ์จังหวัดนครสวรรค์ เทศบาลนครนครสวรรค์ ป้องกันและบรรเทาสาธารณภัยจังหวัดนครสวรรค์ ทั้งนี้ จังหวัดนครสวรรค์ได้สั่งการและเน้นย้ำไปยังส่วนราชการทุกภาคส่วนที่เกี่ยวข้อง ในการดำเนินการตามแผนป้องกันอุทกภัย พร้อมทั้งเตรียมความพร้อมสรรพกำลัง เครื่องจักรกล เครื่องสูบระบายน้ำ และดำเนินการให้เหมาะสมตามสถานการณ์ และหากประชาชนที่ต้องการรับความช่วยเหลือเร่งด่วน หรือ ได้รับผลกระทบจากภัยธรรมชาติ สามารถขอความช่วยเหลือ ได้ที่ที่ว่าการอำเภอ องค์กรปกครองส่วนท้องถิ่นในพื้นที่ หรือ ช่องทางโทรศัพท์ สายด่วนนิรภัย ปภ. 1784 หรือ ศูนย์ดำรงธรรม 1567 ได้ฟรี ตลอด 24 ชั่วโมง" นายทวีฯ กล่าวในช่วงท้าย

ที่มา : https://www.thaigov.go.th/news/contents/details/87681