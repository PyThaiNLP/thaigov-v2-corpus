รัฐบาลไทย-ข่าวทำเนียบรัฐบาล-ตรวจยึดยาบ้าล็อตใหญ่ 7 ล้านเม็ด โดยฝ่ายปกครองอำเภอบุ่งคล้า และเจ้าหน้าที่ตำรวจ ด้านผู้ว่าฯ สั่งการเร่ง Re X-ray ทุกพื้นที่ ขยายผลตามตัวผู้ต้องหามาดำเนินคดีตามกฎหมายให้เร็วที่สุด


วันจันทร์ที่ 2 กันยายน 2567
02/09/2567
พิมพ์
ตรวจยึดยาบ้าล็อตใหญ่ 7 ล้านเม็ด โดยฝ่ายปกครองอำเภอบุ่งคล้า และเจ้าหน้าที่ตำรวจ ด้านผู้ว่าฯ สั่งการเร่ง Re X-ray ทุกพื้นที่ ขยายผลตามตัวผู้ต้องหามาดำเนินคดีตามกฎหมายให้เร็วที่สุด
ตรวจยึดยาบ้าล็อตใหญ่ 7 ล้านเม็ด โดยฝ่ายปกครองอำเภอบุ่งคล้า และเจ้าหน้าที่ตำรวจ ด้านผู้ว่าฯ สั่งการเร่ง Re X-ray ทุกพื้นที่ ขยายผลตามตัวผู้ต้องหามาดำเนินคดีตามกฎหมายให้เร็วที่สุด พร้อมขอความร่วมมือพบเบาะแส แจ้งสายด่วนศูนย์ดำรงธรรม 1567 ทันที
วันนี้ (2 ก.ย. 67) นายจุมพฏ วรรณฉัตรสิริ ผู้ว่าราชการจังหวัดบึงกาฬ เปิดเผยว่า จังหวัดบึงกาฬได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติดอย่างจริงจังและต่อเนื่อง ซึ่งล่าสุดตนได้รับรายงานจากที่ทำการปกครองอำเภอบุ่งคล้า ถึงกรณีการค้นหารถจักรยานยนต์ที่สูญหาย ไปสู่การขยายผลวางแผนเพื่อจับกุมผู้ต้องหาคดียาเสพติดรายใหญ่ โดยมีของกลางเป็นยาบ้า 7 ล้านเม็ด ทั้งนี้ ผู้ต้องหาได้หลบหนี ซึ่งเจ้าหน้าที่อยู่ระหว่างการค้นหาตัวผู้ต้องหา โดยขณะนี้ได้นำของกลางทั้งหมด ส่งพนักงานสอบสวน สภ.บุ่งคล้า แล้ว และจะทำการขยายผล เพื่อนำตัวผู้กระทำความผิดมาดำเนินคดีตามกฎหมายต่อไป
นายจุมพฏ วรรณฉัตรสิริ ผู้ว่าราชการจังหวัดบึงกาฬ กล่าวว่า การปฏิบัติการในครั้งนี้เป็นการสนธิกำลังกันของฝ่ายปกครองอำเภอบุ่งคล้า ผู้ช่วยผู้ใหญ่บ้านฝ่ายรักษาความสงบ (ผรส.) ชุดรักษาความปลอดภัยหมู่บ้าน (ชรบ.) และเจ้าหน้าที่ตำรวจ สภ.บุ่งคล้า โดยคดีนี้เดิมทีเริ่มจากการค้นหารถจักรยานยนต์ที่สูญหายของชาวบ้านตำบลหนองเดิ่น อำเภอบุ่งคล้า ซึ่งเจ้าหน้าที่ได้ร่วมกันวางแผนเพื่อค้นหารถจักรยานยนต์ที่สูญหายดังกล่าว
นายจุมพฏ กล่าวต่ออีกว่า หลังจากนั้นได้พบรถยนต์กระบะต้องสงสัยขับผ่านมา แล้วเลี้ยวเข้าไปในซอยและจอดรถ โดยไม่ได้ดับเครื่องยนต์ โดยเจ้าหน้าที่ตำรวจสอบถามผู้ช่วยผู้ใหญ่บ้าน ทราบว่าไม่ใช่รถยนต์ของบุคคลในพื้นที่ จึงเข้าไปตรวจสอบรถยนต์คันดังกล่าว เมื่อเจ้าหน้าที่เข้าไปใกล้รถยนต์ต้องสงสัย พบเห็นว่ามีบุคคลเปิดประตูรถยนต์แล้วอาศัยจังหวะวิ่งหลบหนีเข้าไปในสวนยางพารา ซึ่งจากการตรวจสอบพบว่าเป็นรถยนต์กระบะยี่ห้ออีซูซุ สี่ประตู สีเขียว และพบถุงพลาสติกสีดำบริเวณท้ายรถยนต์คันดังกล่าว ซึ่งจากการตรวจสอบเบื้องต้นคาดว่าจะเป็นยาเสพติดประเภทเมทแอมเฟตามีน (ยาบ้า) ประมาณ 7 ล้านเม็ด ส่วนผู้ต้องหาอยู่ระหว่างการหลบหนี เจ้าหน้าที่กำลังติดตามตัวผู้ต้องสงสัยมาดำเนินคดีตามกฎหมาย รายละเอียดเพิ่มเติมและความคืบหน้าจะรายงานให้ทราบต่อไป
นายจุมพฏ กล่าวในช่วงท้ายว่า จังหวัดบึงกาฬได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง บูรณาการร่วมกับหน่วยงานอื่น ๆ ที่เกี่ยวข้อง Re X-ray ค้นหาเบาะแสการกระทำผิด และสิ่งผิดกฎหมาย เพื่อให้พี่น้องประชาชนได้ใช้ชีวิตอย่างเป็นปกติสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ทั้งนี้ หากพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87684