รัฐบาลไทย-ข่าวทำเนียบรัฐบาล-จังหวัดฉะเชิงเทรา ร่วมกับสำนักงานทรัพย์สินพระมหากษัตริย์ จัดประกวดร้องเพลงลูกกรุง 


วันจันทร์ที่ 2 กันยายน 2567
02/09/2567
พิมพ์
จังหวัดฉะเชิงเทรา ร่วมกับสำนักงานทรัพย์สินพระมหากษัตริย์ จัดประกวดร้องเพลงลูกกรุง
จ.ฉะเชิงเทรา ร่วมกับสำนักงานทรัพย์สินพระมหากษัตริย์ จัดประกวดร้องเพลงลูกกรุง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ชิงเงินรางวัลมูลค่ากว่า 100,000 บาท พร้อมเชิญชวนนักเรียนผู้ที่สนใจร่วมสมัครได้แล้ว ตั้งแต่วันนี้ถึง 30 ก.ย.นี้
จังหวัดฉะเชิงเทรา ร่วมกับสำนักงานทรัพย์สินพระมหากษัตริย์ จัดประกวดร้องเพลงลูกกรุง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ชิงเงินรางวัลมูลค่ากว่า 100,000 บาท พร้อมเชิญชวนนักเรียนผู้ที่สนใจร่วมสมัครได้แล้ว ตั้งแต่วันนี้ถึง 30 กันยายน 2567
วันนี้ (2 ก.ย. 67) นายชลธี ยังตรง ผู้ว่าราชการจังหวัดฉะเชิงเทรา เปิดเผยว่า จังหวัดฉะเชิงเทรา ร่วมกับ สำนักงานทรัพย์สินพระมหากษัตริย์ ได้จัดโครงการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง โดยตนเป็นประธานการประชุมแนวทางการประชาสัมพันธ์ พร้อมด้วยนายปัทมนิธิ เสนาณรงค์ หัวหน้าฝ่ายบริหารนิทรรศน์รัตนโกสินทร์ นายสาครินทร์ จำปา หัวหน้าสำนักงานจังหวัดฉะเชิงเทรา นายสมคิด ศรีปราชญ์ ศึกษาธิการจังหวัดฉะเชิงเทรา ผู้อำนวยการสำนักงานทรัพย์สินพระมหากษัตริย์ฉะเชิงเทรา ผู้อำนวยการสำนักงานเขตพื้นที่การศึกษาฯ ประชาสัมพันธ์จังหวัดฉะเชิงเทรา และผู้อำนวยการโรงเรียนในสังกัด ร่วมประชุม ณ ห้องประชุมสุนทรพิพิธ ชั้น 3 ศาลากลางจังหวัดฉะเชิงเทรา
นายชลธี ยังตรง ผู้ว่าราชการจังหวัดฉะเชิงเทรา กล่าวว่า จังหวัดฉะเชิงเทรา มุ่งมั่นขับเคลื่อนตาม พันธกิจของกระทรวงมหาดไทยในการ "บำบัดทุกข์บำรุงสุข" โดยให้ความสำคัญกับการส่งเสริมและพัฒนาคุณภาพชีวิตพี่น้องประชาชนทุกช่วงวัย ซึ่งการส่งเสริมทักษะและพัฒนาศักยภาพของเด็กและเยาวชน ทั้งในด้านความรู้ความสามารถ ด้านวิชาการ หรือด้านการดนตรี เพื่อแสดงออกทางด้านศิลปวัฒนธรรมจะเป็นการปลูกฝังให้เด็กใช้เวลาว่างให้เกิดประโยชน์ และฝึกทักษะทางด้านศิลปะ มีสุนทรียภาพ อันเป็นการพัฒนาทั้งด้านร่างกาย จิตใจ สติปัญญา อารมณ์ สังคม และที่สำคัญได้แสดงความกล้าซึ่งเป็นคุณสมบัติของผู้นำในสังคม ตลอดจนการพัฒนาต่อยอดทักษะด้านความเป็นเลิศนำไปสู่การประกอบอาชีพ อันนำไปสู่การมีชีวิตที่มีความมั่นคงและยั่งยืน
"สำหรับโครงการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง จัดขึ้นโดยสำนักงานทรัพย์สินพระมหากษัตริย์ ร่วมกับโรงมหรสพหลวงศาลาเฉลิมกรุง และจังหวัดฉะเชิงเทรา โดยมีวัตถุประสงค์เพื่อการส่งเสริมและพัฒนาศักยภาพของเยาวชนผ่านทักษะด้านคีตศิลป์และดุริยางคศิลป์ และให้เยาวชนมีกิจกรรมที่เป็นประโยชน์ ซึ่งอาจจะนำไปใช้ในการศึกษา และเป็นอาชีพได้ในอนาคต ซึ่งการจัดประกวดในครั้งนี้ได้รับการสนับสนุนจาก ธนาคารไทยพาณิชย์ จำกัด (มหาชน) บริษัท เทเวศประกันภัย จำกัด (มหาชน) กรมดุริยางค์ทหารบก และบริษัท เซเว่น สตาร์ สตูดิโอ จำกัด : ผู้ผลิตรายการชุมทางดาวทอง (ช่อง 7 สี) และภาคีเครือข่ายมากมายของจังหวัดฉะเชิงเทรา" นายชลธี ฯ กล่าว
นายชลธี ยังตรง ผู้ว่าราชการจังหวัดฉะเชิงเทรา กล่าวต่อไปอีกว่า โครงการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง ในครั้งนี้ มีกลุ่มเป้าหมาย นักเรียน นักศึกษา และบุคคลทั่วไปอายุไม่เกิน 18 ปี กำลังศึกษาในโรงเรียนระดับไม่เกินมัธยมศึกษาตอนปลาย หรือมีภูมิลำเนาในพื้นที่ จังหวัดฉะเชิงเทรา นครนายก และปราจีนบุรี เพื่อชิงถ้วยรางวัล ประกาศนียบัตร และเงินรางวัลมูลค่ารวมกว่า 100,000 บาท ซึ่งมีกำหนดเปิดรับสมัคร ระหว่างวันที่ 1 - 30 กันยายน 2567
"จังหวัดฉะเชิงเทรา ขอประชาสัมพันธ์เชิญชวนน้องๆ นักเรียนตลอดจนผู้ที่สนใจที่มีใจรักในการร้องเพลง ร่วมอนุรักษ์เพลงลูกกรุงทรงคุณค่าของไทย มาร่วมสมัครการประกวดร้องเพลง "เยาวชนสืบสานรักษ์เพลงไทย โดยสำนักงานทรัพย์สินพระมหากษัตริย์" ประเภทเพลงลูกกรุง ซึ่งนอกจากที่ผู้เข้าประกวดจะได้แข่งขันชิงถ้วยและเงินรางวัลแล้ว ยังเป็นเวทีที่จะมอบโอกาสของการเป็นนักร้องอาชีพ และสานฝันสู่เส้นทางศิลปินต่อไปในอนาคต" นายชลธีฯ กล่าวในช่วงท้าย
ทั้งนี้ สำหรับผู้ที่สนใจเข้าร่วมประกวดร้องเพลงฯ สามารถกรอกใบสมัครประกวดร้องเพลงลูกกรุงได้ที่ QR Code https://bit.ly/45BJlcD หรือสมัครด้วยตนเองที่สำนักงานทรัพย์สินพระมหากษัตริย์ จังหวัดฉะเชิงเทรา ตั้งแต่วันนี้ ถึง 30 กันยายน 2567 โดยสามารถตรวจสอบรายชื่อเพลงที่สามารถใช้ประกวด เพลงลูกกรุง ดูได้ที่ https://bit.ly/3W8rhlZ และติดตามข่าวสารที่ Facebook เยาวชนสืบสานรักษ์เพลงไทย หรือ หมายเลขโทรศัพท์ 08 3998 4984 หรือ 08 9454 6878 เวลา 08.30 – 16.30 น. (ในวันและเวลาทำการ)

ที่มา : https://www.thaigov.go.th/news/contents/details/87695