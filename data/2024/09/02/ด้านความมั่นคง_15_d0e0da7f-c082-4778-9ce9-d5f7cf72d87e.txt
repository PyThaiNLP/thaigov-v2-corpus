รัฐบาลไทย-ข่าวทำเนียบรัฐบาล-มท.1 ให้การต้อนรับ หัวหน้าภูมิภาคเอเชียแปซิฟิก WEF พร้อมหารือการขับเคลื่อนเศรษฐกิจ สังคม และความร่วมมือระหว่างประเทศ


วันจันทร์ที่ 2 กันยายน 2567
02/09/2567
พิมพ์
มท.1 ให้การต้อนรับ หัวหน้าภูมิภาคเอเชียแปซิฟิก WEF พร้อมหารือการขับเคลื่อนเศรษฐกิจ สังคม และความร่วมมือระหว่างประเทศ
มท.1 ให้การต้อนรับ หัวหน้าภูมิภาคเอเชียแปซิฟิก WEF พร้อมหารือการขับเคลื่อนเศรษฐกิจ สังคม และความร่วมมือระหว่างประเทศ
วันนี้ (2 ก.ย. 67) ที่ห้องพิพิธภัณฑ์ ชั้น 2 อาคารศาลาว่าการกระทรวงมหาดไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ให้การต้อนรับ Mr. Joo - Ok Lee (นายจู อุค ลี) หัวหน้าภูมิภาคเอเชียแปซิฟิกของสภาเศรษฐกิจโลก (World Economic Forum) เข้าเยี่ยมคารวะ และร่วมหารือเกี่ยวกับการดำเนินการขับเคลื่อนการพัฒนาในด้านเศรษฐกิจ สังคม และความร่วมมือกันระหว่างประเทศ โดยมีนายชำนาญวิทย์ เตรัตน์ รองปลัดกระทรวงมหาดไทย คณะทำงานรัฐมนตรีว่าการกระทรวงมหาดไทย ผู้อำนวยการกองการต่างประเทศ และเจ้าหน้าที่กองการต่างประเทศ สำนักงานปลัดกระทรวงมหาดไทย ร่วมให้การต้อนรับ และหารือข้อราชการ
นายอนุทิน กล่าวต้อนรับ Mr. Joo - Ok Lee และได้ร่วมหารือเกี่ยวกับการดำเนินการขับเคลื่อนการพัฒนาในด้านเศรษฐกิจ สังคม และความร่วมมือกันระหว่างประเทศ ซึ่งรัฐบาลได้ให้ความสำคัญในการขับเคลื่อน การพัฒนาที่ยั่งยืน (Sustainable Development Goals : SDGs) ไม่ว่าจะเป็น การส่งเสริมให้มีพื้นที่สีเขียว, ลดก๊าซคาร์บอนไดออกไซด์, คาร์บอนเครดิต รวมถึงการพัฒนาคุณภาพชีวิตของประชาชน ซึ่งกระทรวงมหาดไทยได้ให้ผู้ว่าราชการจังหวัด นำแนวคิดพวกนี้ไปสู่ชุมชนท้องถิ่น เพื่อนำ โมเดลเศรษฐกิจ BCG (Bio-Circular-Green) ไปปฏิบัติทุกจังหวัดทั่วประเทศ
นอกจากนี้ยังมีการส่งเสริมการท่องเที่ยว และ Soft Power ในท้องถิ่น ซึ่งสิ่งที่เรามีโดยธรรมชาติ คือ วัฒนธรรมที่จะสร้างรายได้ให้กับชาวบ้าน โดยมีการท่องเที่ยว เป็นตัวสนับสนุนพื้นฐานเศรษฐกิจให้แข็งแกร่ง ซึ่ง “วัฒนธรรมและการท่องเที่ยว” เรามีความเป็นเลิศ โดดเด่น เพราะวัฒนธรรมคือความสวยงาม เป็นการเสริมความเข้มแข็งให้กับการท่องเที่ยว ยกระดับคุณภาพชีวิต พัฒนาเมืองอย่างยั่งยืน รวมถึงด้านการสาธารณสุข คุณภาพชีวิตของประชาชน การคมนาคมขนส่ง การส่งเสริมการลงทุน
นายอนุทิน กล่าวว่า ประเทศไทยเป็น Landmark สำคัญในเชิงยุทธศาสตร์ทางการค้าที่จะเชื่อมโยงการค้าและการท่องเที่ยว ในการสร้างความเปลี่ยนแปลงทางเศรษฐกิจและสังคมอย่างต่อเนื่องได้ เพราะมีศักยภาพในการเชื่อมโยงแผนพัฒนาระเบียงเศรษฐกิจในภูมิภาค ทั้ง ASEAN, ระเบียงเศรษฐกิจแนวเหนือ-ใต้ (North-South Economic Corridor: NSEC), เส้นทางระเบียงเศรษฐกิจสายตะวันออก-ตะวันตก (East-West Economic Corridor: EWEC), เขตพัฒนาพิเศษภาคตะวันออก (EEC) โดยจะมีระบบการขนส่งทางรางสำหรับการนำเข้า - ส่งออกระหว่างจีนและไทย รวมทั้งโครงการพัฒนาโครงสร้างพื้นฐานด้านการคมนาคมขนส่ง (Landbridge) ทั้งนี้ เราพร้อมที่จะขับเคลื่อนการพัฒนาด้านเศรษฐกิจและสังคมร่วมกับ WEF เพื่อให้เกิดการพัฒนาอย่างสร้างสรรค์และบรรลุเป้าหมายการพัฒนาอย่างยั่งยืน
โอกาสนี้ Mr. Joo - Ok Lee กล่าวว่า รู้สึกยินดีและเป็นเกียรติอย่างยิ่งที่ได้เข้าพบท่านรัฐมนตรีว่าการกระทรวงมหาดไทยเพื่อหารือในระดับนโยบายระหว่างหน่วยงาน เพื่อกำหนดทิศทางการพัฒนาในด้านเศรษฐกิจ สังคม และความร่วมมือกันระหว่างประเทศ โดย World Economic Forum (WEF) ในฐานะที่เป็นองค์กรระหว่างประเทศที่มีวิสัยทัศน์และพันธกิจหน้าที่ในด้านความร่วมมือระหว่างภาครัฐและเอกชน ผ่านเครือข่ายผู้นำในภาคส่วนต่าง ๆ เราพร้อมที่จะสนับสนุนส่งเสริมและขับเคลื่อนยุทธศาสตร์เศรษฐกิจเชิงรุกของไทยในภูมิภาคเอเชีย และอาเซียนอย่างสร้างสรรค์ในการสร้างการฟื้นตัวทางเศรษฐกิจอย่างยั่งยืน พร้อมทั้งกระชับความสัมพันธ์กับเครือข่ายทางด้านการค้า การลงทุนและสร้างพันธมิตรกับภาคธุรกิจส่วนต่าง ๆ เพื่อสนับสนุนการพัฒนาอย่างสร้างสรรค์ที่ส่งเสริมการมีส่วนร่วม การใช้นวัตกรรมและเทคโนโลยีใหม่ๆ และเพิ่มศักยภาพขีดความสามารถในการแข่งขันของไทยในตลาดโลก ภายใต้กรอบการพัฒนาอย่างยั่งยืน เพื่อให้สอดรับกับสถานการณ์และวิกฤตการณ์ต่าง ๆ ในปัจจุบันของโลกที่เปลี่ยนแปลงไป และในโอกาสที่ได้เข้าพบและร่วมหารือกับกระทรวงมหาดไทยในครั้งนี้ จึงขอเชิญกระทรวงมหาดไทยเข้าร่วมการประชุม Annaul Meeting ในปี 2568 ณ เมืองดาวอส สมาพันธรัฐสวิส เพื่อเป็นเกียรติและหารือมือร่วมกันในระดับระหว่างประเทศต่อไป

ที่มา : https://www.thaigov.go.th/news/contents/details/87696