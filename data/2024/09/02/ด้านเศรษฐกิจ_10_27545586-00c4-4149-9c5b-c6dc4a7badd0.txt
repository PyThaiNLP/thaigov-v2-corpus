รัฐบาลไทย-ข่าวทำเนียบรัฐบาล-กระทรวงคมนาคม จัดการแข่งขันกีฬา MOT GAMES 2024 สร้างเสริมสุขภาพ เชื่อมสัมพันธ์ครอบครัวคมนาคม


วันจันทร์ที่ 2 กันยายน 2567
กระทรวงคมนาคม จัดการแข่งขันกีฬา MOT GAMES 2024 สร้างเสริมสุขภาพ เชื่อมสัมพันธ์ครอบครัวคมนาคม
....
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม มอบหมายให้นายชยธรรม์ พรหมศร ปลัดกระทรวงคมนาคม เป็นประธานเปิดการแข่งขันกีฬากระทรวงคมนาคม “MOT GAMES 2024” โดยมี นายวิทยา ยาม่วง รองปลัดกระทรวงคมนาคม (ด้านอำนวยการ) คณะผู้บริหาร ข้าราชการและบุคลากรของหน่วยงานในสังกัดกระทรวงคมนาคม เข้าร่วมกิจกรรม ในวันที่ 2 กันยายน 2567 ณ สนามกีฬา PAT ARENA การท่าเรือแห่งประเทศไทย
นายชยธรรม์ พรหมศร กล่าวว่า การจัดการแข่งขันกีฬา MOT GAMES 2024 นับเป็นโอกาสอันดีที่ผู้บริหาร ข้าราชการและบุคลากรของหน่วยงานในสังกัดกระทรวงคมนาคมจะได้ทำกิจกรรมร่วมกัน เพื่อสร้างความสัมพันธ์ ความสามัคคี และความมีน้ำใจนักกีฬา รู้จักเคารพกฎกติกามารยาท รู้จักแพ้ รู้จักชนะ ที่สำคัญรู้จักการให้อภัย รวมไปถึงรู้จักการทำงานเป็นหมู่คณะหรือเป็นทีม ซึ่งต้องอาศัย ส่งเสริม ช่วยเหลือเกื้อกูลกัน ซึ่ง จะเป็นจุดเริ่มต้นที่ดีในการเชื่อมความสัมพันธ์ของบุคลากรให้แข็งแกร่งยิ่งขึ้น และเป็นเรื่องสำคัญที่สามารถนำมาปรับใช้ในการปฏิบัติงานขับเคลื่อนยุทธศาสตร์อย่างบรูณาการให้สอดคล้องร่วมกันต่อไป
นายวิทยา ยาม่วง กล่าวเพิ่มเติมว่า การแข่งขันกีฬา MOT GAMES 2024 จัดขึ้นระหว่างวันที่ 2 - 6 กันยายน 2567 ประกอบด้วย กิจกรรมเดินขบวนพาเหรดผู้บริหารและนักกีฬาในธีม “Future of  the MOT” แข่งขันเชียร์ลีดเดอร์ และการแข่งขันกีฬา ได้แก่ ฟุตบอล ฟุตซอล แบดมินตัน เทเบิลเทนนิส บิลเลียด - สนุ๊กเกอร์ และกีฬามหาสนุก แบ่งการแข่งขันออกเป็น 4 สี ได้แก่ สีแดง สีฟ้า สีเหลือง และสีม่วง
โดยในปีนี้ถือเป็นครั้งแรกของการจัดกีฬาเชื่อมความสัมพันธ์ระหว่างหน่วยงานในสังกัดกระทรวงคมนาคมทั้ง 22 หน่วยงาน โดยมีทีมสีแดงเป็นเจ้าภาพ ประกอบด้วย สำนักงานปลัดกระทรวงคมนาคม การทางพิเศษแห่งประเทศไทย กรมการขนส่งทางบก การท่าเรือแห่งประเทศไทย กรมท่าอากาศยาน และสำนักงานการบินพลเรือนแห่งประเทศไทย ทีมสีฟ้า ประกอบด้วย กรมทางหลวง กรมเจ้าท่า กรมการขนส่งทางราง บริษัท รถไฟฟ้า ร.ฟ.ท. จำกัด บริษัท วิทยุการบินแห่งประเทศไทย จำกัด และบริษัท เอสอาร์ที แอสเสท จำกัด ทีมสีเหลือง ประกอบด้วย สำนักงานนโยบายและแผนการชนส่งและจราจร การรถไฟแห่งประเทศไทย บริษัท ท่าอากาศยานไทย จำกัด (มหาชน) สถาบันการบินพลเรือน และสถาบันวิจัยและพัฒนาเทคโนโลยีระบบราง ทีมสีม่วง ประกอบด้วย กรมทางหลวงชนบท องค์การขนส่งมวลชนกรุงเทพฯ บริษัท ขนส่ง จำกัด การรถไฟฟ้าขนส่งมวลชนแห่งประเทศไทย และบริษัท โรงแรมท่าอากาศยานสุวรรณภูมิ จำกัด

ที่มา : https://www.thaigov.go.th/news/contents/details/87685