รัฐบาลไทย-ข่าวทำเนียบรัฐบาล-พ่อเมืองศรีสะเกษ สั่งการฝั่งปกครองอำเภอขุนหาญ สนธิกำลังเจ้าหน้าที่ตำรวจและป่าไม้ เข้าตรวจสอบรถยนต์น่าสงสัย 2 คัน พบของกลางไม้พะยูง 17 ท่อน เน้นย้ำเจ้าหน้าที่ทุกภาคส่วนลงพื้นที่


วันจันทร์ที่ 2 กันยายน 2567
02/09/2567
พิมพ์
พ่อเมืองศรีสะเกษ สั่งการฝั่งปกครองอำเภอขุนหาญ สนธิกำลังเจ้าหน้าที่ตำรวจและป่าไม้ เข้าตรวจสอบรถยนต์น่าสงสัย 2 คัน พบของกลางไม้พะยูง 17 ท่อน เน้นย้ำเจ้าหน้าที่ทุกภาคส่วนลงพื้นที่
พ่อเมืองศรีสะเกษ สั่งการฝั่งปกครองอำเภอขุนหาญ สนธิกำลังเจ้าหน้าที่ตำรวจและป่าไม้ เข้าตรวจสอบรถยนต์น่าสงสัย 2 คัน พบของกลางไม้พะยูง 17 ท่อน เน้นย้ำเจ้าหน้าที่ทุกภาคส่วนลงพื้นที่เร่งตรวจสอบเบาะแส และขยายผลหาตัวผู้กระทำผิดให้ได้โดยเร็วที่สุด
วันนี้ (2 ก.ย. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า ตนได้มอบหมายให้ นายสุกิจ เหลืองสกุลไทย นายอำเภอขุนหาญ สั่งการ นายจุติเพชร บุญเนตร ปลัดอำเภอฝ่ายความมั่นคง นำเจ้าหน้าที่สมาชิกกองอาสารักษาดินแดน อำเภอขุนหาญ ที่ 6 สนธิกำลัง เจ้าหน้าที่หน่วยป้องกันรักษาป่าที่ ศก.1 เจ้าหน้าที่ป่าไม้หน่วยปฏิบัติการพิเศษป่าไม้ศรีสะเกษ เจ้าหน้าที่ทหาร ฉก.3 กกล.สุรนารี ร่วมกันเข้าตรวจสอบรถยนต์น่าสงสัย 2 คัน พบของกลางไม้พะยูงจำนวน 17 ท่อน ทั้งนี้ ผู้ต้องหาได้ทำการหลบหนีไปได้ เจ้าหน้าที่จึงได้นำของกลางทั้งหมดไปเก็บรักษาไว้ที่ หน่วยป้องกันรักษาป่าที่ ศก.1 และจะขยายผลตามตัวผู้กระทำผิดมาดำเนินคดีตามกฎหมายโดยเร็วที่สุด
นายอนุพงศ์ สุขสมนิตย์ กล่าวว่า จังหวัดศรีสะเกษได้ดำเนินการจัดระเบียบสังคม ปราบปรามผู้มีอิทธิพล และการกระทำความผิดตามกฎหมายทุกรูปแบบ ซึ่งการปฏิบัติการในครั้งนี้เป็นการร่วมกันระดมกวาดล้างอาชญากรรมและเกี่ยวกับการกระทำความผิดเกี่ยวกับการทำลายทรัพยากรธรรมชาติในเขตพื้นที่รับผิดชอบของอำเภอขุนหาญ ตามแผน "ยุทธการ 238 พิทักษ์นครลำดวน" โดยได้เข้าตรวจสอบรถยนต์น่าสงสัยจำนวน 2 คัน คือ รถยนต์กระบะบรรทุก ยี่ห้อ MAZDA BT50 สีเทา และ รถยนต์นั่งส่วนบุคคล ยี่ห้อ TOYOTA WISH สีดำ พบไม้พะยูงจำนวน 17 ท่อน และโทรศัพท์ ยี่ห้อ SAMSUNG สีขาว จำนวน 1 เครื่อง ทั้งนี้ ผู้ต้องหาได้ทำการหลบหนีไปขณะทำการจับกุม เจ้าหน้าที่จึงได้นำของกลางทั้งหมดไปเก็บรักษาไว้ที่ หน่วยป้องกันรักษาป่าที่ ศก.1 และจะขยายผลตามตัวผู้กระทำผิดมาดำเนินคดีตามกฎหมายต่อไป
นายอนุพงศ์ สุขสมนิตย์ กล่าวในช่วงท้ายว่า การปฏิบัติการดังกล่าว เป็นไปตามนโยบายของกระทรวงมหาดไทยที่ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองตามพันธกิจของกระทรวงมหาดไทยในการ “บำบัดทุกข์ บำรุงสุข” ให้กับพี่น้องประชาชน ซึ่งตนได้กำชับเจ้าหน้าที่ทุกภาคส่วนที่เกี่ยวข้อง ให้ขยายผลตรวจสอบการกระทำผิดในลักษณะดังกล่าวทั่วทุกพื้นที่ของจังหวัด หากพบการกระทำความผิดก็ให้ดำเนินการตามขั้นตอนของกฎหมายอย่างเคร่งครัด เพื่อช่วยกันรักษาทรัพยากรป่าไม้ที่สำคัญให้กับจังหวัดศรีสะเกษและประเทศชาติของเรา และขอความร่วมมือไปยังประชาชนทุกคน หากพบเห็นเบาะแสการกระทำผิด เช่น ลักลอบกระทำตัดไม้ในพื้นที่ รวมไปถึงการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/87683