รัฐบาลไทย-ข่าวทำเนียบรัฐบาล-ครูอุ้มเยี่ยมให้กำลังใจครู นักเรียน บุคลากร และโรงเรียนที่ถูกน้ำท่วม ที่เชียงราย


วันจันทร์ที่ 2 กันยายน 2567
02/09/2567
พิมพ์
ครูอุ้มเยี่ยมให้กำลังใจครู นักเรียน บุคลากร และโรงเรียนที่ถูกน้ำท่วม ที่เชียงราย
พลตำรวจเอก เพิ่มพูน ชิดชอบ รมว.ศธ. ลงพื้นที่เยี่ยมลงพื้นที่จังหวัดเชียงราย เพื่อให้กำลังใจและมอบถุงยังชีพแก่นักเรียน ครู และผู้ปกครอง จุดแรกที่โรงเรียนบ้านใหม่ ตำบลเวียง อำเภอเทิง จังหวัดเชียงราย
"การเดินทางมาครั้งนี้ ต้องการมาเยี่ยมให้กำลังใจครู นักเรียน และบุคลากรทางการศึกษา และสถานศึกษาที่ได้รับผลกระทบน้ำท่วมในพื้นที่จังหวัดเชียงราย และมาติดตามสถานการณ์ดูว่า จะให้ความช่วยเหลือสถานศึกษาที่ถูกน้ำท่วมได้อย่างไร มีอะไรชำรุดและเสียหายบ้าง เพื่อจะได้จัดหางบประมาณมาดูแลหลังน้ำลดอย่างเต็มที่
ทั้งนี้ ได้มอบหมายให้หน่วยงานเร่งให้การช่วยเหลือสถานศึกษาที่ได้รับผลกระทบ ไม่ว่าจะเป็น สพฐ. ในการลงพื้นที่ตรวจเยี่ยมและติดตามเหตุน้ำท่วมของสถานศึกษา ส่วน สอศ. ให้นำศูนย์บริการช่วยเหลือประชาชน (Fix it Center) ออกบริการช่วยเหลือประชาชนตามบ้านเรือนและสถานศึกษาที่ถูกน้ำท่วม พร้อมตั้งครัวชั่วคราวประกอบอาหารแจกจ่ายประชาชนในพื้นที่น้ำท่วมด้วย
ท้ายสุด ขอฝากถึงสถานการณ์น้ำท่วมครั้งนี้ ซึ่งไม่ใช่น้ำป่า แต่เป็นน้ำที่ไม่มีป่า ดังนั้น พวกเราทุกคนมีหน้าที่ดูแล รักษาและหวงแหนป่า เมื่อเราปกป้องป่า เมื่อนั้นป่าและธรรมชาติก็จะปกป้องเรา" รมว.ศธ.กล่าว
จากนั้น รมว.ศธ. เดินทางไปให้กำลังใจและติดตามสถานการณ์น้ำท่วม ที่วิทยาลัยเทคนิคเทิง โรงเรียนเทิงวิทยาคม และโรงเรียนขุนตาลวิทยาคม

ที่มา : https://www.thaigov.go.th/news/contents/details/87689