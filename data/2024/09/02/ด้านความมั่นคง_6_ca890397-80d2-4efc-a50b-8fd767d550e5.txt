รัฐบาลไทย-ข่าวทำเนียบรัฐบาล-กรมการจัดหางาน แจงผลปฏิบัติการ “เจอ จับ ปรับ ผลักดัน” 85 วัน ตรวจสอบแรงงานข้ามชาติกว่า 2 แสน 3 หมื่นคน ดำเนินคดีกว่า 1 พัน 5 ร้อยคน


วันจันทร์ที่ 2 กันยายน 2567
02/09/2567
พิมพ์
กรมการจัดหางาน แจงผลปฏิบัติการ “เจอ จับ ปรับ ผลักดัน” 85 วัน ตรวจสอบแรงงานข้ามชาติกว่า 2 แสน 3 หมื่นคน ดำเนินคดีกว่า 1 พัน 5 ร้อยคน
กระทรวงแรงงาน โดยกรมการจัดหางาน รับข้อสั่งการ “รมว. พิพัฒน์” ตรวจเข้มแรงงานข้ามชาติผิดกฎหมาย แจงผลปฏิบัติการตรวจสอบสถานประกอบการกว่า 1 หมื่น 6 พันแห่ง ดำเนินคดีกว่า 591 แห่ง
ตรวจสอบคนต่างชาติกว่า 2 แสน 3 หมื่นคน ดำเนินคดีกว่า 1 พัน 5 ร้อยคน ล่าสุดพลเมืองดีแจ้งเบาะแสโรงงานแปรรูปไม้ยางพารา จังหวัดชลบุรี หลังตรวจพบผิดกฎหมาย 38 คน
นายสมชาย มรกตศรีวรรณ อธิบดีกรมการจัดหางาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน สั่งการกรมการจัดหางาน โดยกองทะเบียนจัดหางานกลางและคุ้มครองคนหางาน ปูพรมตรวจสอบการทำงานของแรงงานข้ามชาติ และนายจ้าง สถานประกอบการให้เป็นไปอย่างถูกต้องตามกฎหมาย หากพบผู้กระทำผิดให้บังคับใช้กฎหมายอย่างเข้มงวด โดยไม่มีข้อยกเว้น ล่าสุดเจ้าหน้าที่ชุดปฏิบัติการด้านการตรวจสอบการทำงานของแรงงานข้ามชาติ ร่วมกับสำนักงานจัดหางานจังหวัดชลบุรี สำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายในราชอาณาจักร ได้ลงพื้นที่จังหวัดชลบุรีเพื่อตรวจสอบโรงงานแปรรูปไม้ยางพารา ในตำบลธาตุทอง อำเภอบ่อทอง จังหวัดชลบุรี ตามที่ได้รับแจ้งจากพลเมืองดี   ว่าพบแรงงานต่างชาติทำงานเป็นจำนวนมาก จากการตรวจสอบพบมีการจ้างแรงงานคนไทย จำนวน 6 คน และแรงงานต่างชาติ จำนวน 38 คน พบการกระทำความผิดทั้ง 38 คน ประกอบด้วย ทำงานโดยไม่มีใบอนุญาตทำงาน 3 คน ทำงานโดยไม่มีใบอนุญาตทำงานและเข้าเมืองโดยไม่ได้รับอนุญาต 11 คน และเป็นแรงงานต่างชาติที่นายจ้างยังไม่แจ้งเข้าทำงานภายในระยะเวลาที่กฎหมายกำหนด 24 คน จึงควบคุมตัวส่งพนักงานสอบสวนสถานีตำรวจภูธรบ่อทองดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต พร้อมทั้งร้องทุกข์กล่าวโทษ นายจ้าง จำนวน 1 ราย ในข้อหารับคนต่างชาติเข้าทำงานโดยไม่มีใบอนุญาตทำงาน และข้อหาไม่แจ้งให้นายทะเบียนทราบชื่อและสัญชาติของคนต่างด้าวและลักษณะงานที่ให้ทำภายใน 15 วันนับแต่วันที่จ้าง
นายสมชาย กล่าวต่อว่า เจ้าหน้าที่ชุดดังกล่าวจะปฏิบัติการอย่างเข้มข้น “เจอ จับ ปรับ ผลักดัน” เป็นระยะเวลา 120 วัน โดยผลการดำเนินการระหว่างวันที่ 5 มิถุนายน – 29 สิงหาคม 2567 รวม 85 วัน มีการเข้าตรวจสอบสถานประกอบการที่จ้างแรงงานข้ามชาติทั่วประเทศแล้ว 16,776 แห่ง ดำเนินคดี 591 แห่ง และตรวจสอบ
คนต่างชาติ จำนวน 232,906 คน แยกเป็นสัญชาติเมียนมา 177,804 คน กัมพูชา 34,620 คน ลาว 13,482 คน เวียดนาม 145 คน และสัญชาติอื่น ๆ 6,855 คน มีการดำเนินคดีทั้งสิ้น 1,553 คน แยกเป็นสัญชาติเมียนมา 993 คน กัมพูชา 224 คน ลาว 203 คน เวียดนาม 26 คน และสัญชาติอื่น ๆ 107 คน
“สำหรับคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าว     ที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/87658