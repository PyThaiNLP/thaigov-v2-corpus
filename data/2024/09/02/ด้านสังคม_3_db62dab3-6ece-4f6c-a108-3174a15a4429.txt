รัฐบาลไทย-ข่าวทำเนียบรัฐบาล-พม. จัดกิจกรรม KM DAY โชว์ผลงานเด่นสู่ระบบราชการ 4.0  พร้อมชูนโยบาย 5X5 ฝ่าวิกฤตประชากร


วันจันทร์ที่ 2 กันยายน 2567
พม. จัดกิจกรรม KM DAY โชว์ผลงานเด่นสู่ระบบราชการ 4.0  พร้อมชูนโยบาย 5X5 ฝ่าวิกฤตประชากร
พม. จัดกิจกรรม KM DAY โชว์ผลงานเด่นสู่ระบบราชการ 4.0  พร้อมชูนโยบาย 5X5 ฝ่าวิกฤตประชากร
วันที่ 1 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหาร อดีตผู้บริหารและข้าราชการที่เกษียณอายุราชการ ข้าราชการและเจ้าหน้าที่กระทรวง พม. ทั้งส่วนกลางและภูมิภาค เข้าร่วมกิจกรรม KM DAY กระทรวง พม. “ลูกประชาบดี ภูมิปัญญา สู่การพัฒนาที่ยั่งยืน”  ณ บริเวณโถง ชั้น 1 และ ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) เป็นหน่วยงานภาครัฐ ด้านสังคมซึ่งมีภารกิจสำคัญในการขับเคลื่อนงานพัฒนาสังคมของประเทศ เพื่อพัฒนาคุณภาพชีวิตที่ดีให้กับประชาชนทุกกลุ่มเป้าหมายตั้งแต่ เด็ก เยาวชน สตรี ครอบครัว ผู้สูงอายุ คนพิการ และผู้ด้อยโอกาสในสังคม รวมถึงผู้มีรายได้น้อย ซึ่งปัจจุบัน กระทรวง พม. กำลังขับเคลื่อนการดำเนินงานเข้าสู่การเป็นระบบราชการ 4.0 และเป็นหน่วยงานหลักในการขับเคลื่อนข้อเสนอเชิงนโยบายวิกฤตประชากรและสังคมสูงวัย หรือ นโยบาย 5X5 ฝ่าวิกฤตประชากร  ดังนั้น จึงได้มีนโยบายในการผลักดันให้มีการจัดการความรู้ของทุกหน่วยงานสังกัดกระทรวง พม.  ด้วยการรวบรวมความรู้และถ่ายทอดไปสู่บุคลากรในทุกระดับ อีกทั้งถ่ายทอดความรู้ภายในกระทรวง พม. เพื่อสนับสนุนการปรับปรุงและพัฒนาการดำเนินงานที่เกิดจากความรู้ของหน่วยงาน เพื่อให้บุคลากรได้ตระหนักถึงความสำคัญและนำองค์ความรู้ที่ผ่านการจัดการไปใช้ประโยชน์และมีประสิทธิภาพมากขึ้น และนำไปปรับใช้ได้อย่างเป็นรูปธรรมมากขึ้นด้วย ดังนั้น จึงได้ดำเนินโครงการจัดการความรู้ (Knowledge Management) กระทรวง พม. ประจำปีงบประมาณ พ.ศ. 2567 ซึ่งวันนี้ มีการจัดกิจกรรม KM DAY กระทรวง พม. “ลูกประชาบดี ภูมิปัญญา สู่การพัฒนาที่ยั่งยืน” ขึ้น
นายอนุกูล กล่าวว่า กิจกรรมวันนี้ หน่วยงานระดับกรมหรือเทียบเท่าสังกัดกระทรวง พม. ได้จัดการความรู้ของหน่วยงาน และนำเสนอความรู้ที่ผ่านการจัดการความรู้ไปใช้ในการแก้ปัญหา พัฒนา และยกระดับการทำงาน เพื่อนำองค์ความรู้ไปสู่การสร้างให้เกิดแนวปฏิบัติที่ดีและเป็นเลิศ (Best Practice) และเกิดการนำองค์ความรู้ที่เป็นเลิศไปสู่การต่อยอดขยายผลให้เกิดผลเป็นรูปธรรม อีกทั้ง วันนี้ ตรงกับวันสถาปนากรมพัฒนาสังคมและสวัสดิการ ครบรอบ 22 ปี ทั้งนี้ มีกิจกรรมที่น่าสนใจ ประกอบด้วย 1) นิทรรศการแลกเปลี่ยนเรียนรู้ และนำเสนอผลงานโดดเด่นของหน่วยงานระดับกรมหรือเทียบเท่าสังกัดกระทรวง พม. จำนวน 9 บูธ. ที่ บริเวณโถงชั้น 1 และชั้น 2  ได้แก่ 1.1) "พม.ดิจิทัล” “นโยบาย 5x5 ฝ่าวิกฤตประชากร” “การต่อต้านการค้ามนุษย์” “การดูแลสุขภาพใจ ผ่านเครื่อง Bio feedback” โดย สำนักงานปลัดกระทรวงการพัฒนาสังคมและความมั่นคงของมนุษย์ 1.2)  “การเพิ่มคุณภาพและผลิตภาพของเด็กและเยาวชน : เด็กน้อยแต่เปี่ยมคุณภาพ" โดยกรมกิจการเด็กและเยาวชน 1.3) “Fam Plearn ครอบครัวเพลิน เล่นเรียนรู้” โดยกรมกิจการสตรีและสถาบันครอบครัว 1.4) “ชุมชนน่าอยู่ ตามนโยบาย 5x5” โดยสถาบันพัฒนาองค์กรชุมชน (องค์การมหาชน) 1.5) “สถานการณ์ผู้สูงอายุไทย ฝ่าวิกฤตประชากร” โดยกรมกิจการผู้สูงอายุ 1.6)  “Future is Data : ความท้าทายกับคุณภาพชีวิตคนพิการ” โดยกรมส่งเสริมและพัฒนาคุณภาพชีวิตคนพิการ 1.7)  “พส. ร่วมสาน สวัสดิการเพื่อสังคม” โดยกรมพัฒนาสังคมและสวัสดิการ 1.8) “การจัดทำฐานข้อมูลชุมชนผู้มีรายได้น้อย ด้วยระบบสารสนเทศภูมิศาสตร์ (Geographic Infomation System:GIS)” โดยการเคหะแห่งชาติ และ 1.9) “สธค. โรงรับจำนำเพื่อสังคม” โดยสำนักงานธนานุเคราะห์
นายอนุกูล กล่าวเพิ่มเติมว่า นอกจากนี้ ยังมีกิจกรรม CLUB SUNDAY ร่วมพูดคุย เรื่อง "ศิลปะการใช้ชีวิตให้มีความสุข" โดยนางสาวนภาพร ไตรวิทย์วารีกุล (พี่อ้อย) นักจัดรายการวิทยุ CLUB FRIDAY และการแสดงบรรเลงแซกโซโฟน จากนายอัฐ กัลยาณคุปต์ นักแซกโซโฟนชื่อดัง ระดับประเทศ จากรายการไทยแลนด์ก็อตทาเลนต์  รวมถึงวง ACOUSTIC PIANO PK. FUSION BAND วงดนตรีคนพิการทางการมองเห็นที่มีความสามารถในการเล่นดนตรีและร้องเพลงได้หลากหลายแนว
#ข่าวพม #พม #ศรส #esshelpme #1300  #พมพอใจให้ทุกวัยพึงพอใจในพม #พมหนึ่งเดียว #KMDAYกระทรวงพม

ที่มา : https://www.thaigov.go.th/news/contents/details/87680