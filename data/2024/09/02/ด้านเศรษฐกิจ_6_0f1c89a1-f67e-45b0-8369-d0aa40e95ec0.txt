รัฐบาลไทย-ข่าวทำเนียบรัฐบาล-EXIM BANK สานพลังพันธมิตรในจังหวัดภาคใต้ ยกระดับผู้ประกอบการส่งออก ผลักดันไทยเป็นศูนย์กลางอุตสาหกรรมฮาลาลในภูมิภาค


วันจันทร์ที่ 2 กันยายน 2567
02/09/2567
พิมพ์
EXIM BANK สานพลังพันธมิตรในจังหวัดภาคใต้ ยกระดับผู้ประกอบการส่งออก ผลักดันไทยเป็นศูนย์กลางอุตสาหกรรมฮาลาลในภูมิภาค
EXIM BANK และ ibank ร่วมลงนามในบันทึกข้อตกลงความร่วมมือ “โครงการส่งเสริมและสนับสนุนผู้ประกอบการสินค้าฮาลาลสู่การส่งออก” เพื่อส่งเสริมศักยภาพและสนับสนุนผู้ประกอบการ SMEs ไทยให้สามารถส่งออกสินค้าฮาลาลไปยังตลาดต่างประเทศได้
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) ดร.ทวีลาภ ฤทธาภิรมย์ กรรมการและผู้จัดการ ธนาคารอิสลามแห่งประเทศไทย (ibank) นายอัลดุลบาซิ เจ๊ะมา ประธานคณะกรรมการอิสลามประจำจังหวัดยะลา ดร.แวดือราแม มะมิงจิ ประธานผู้ทรงคุณวุฒิจุฬาราชมนตรีและประธานคณะกรรมการอิสลามประจำจังหวัดปัตตานี นายซาฟีอี เจ๊ะเลาะ ประธานคณะกรรมการอิสลามประจำจังหวัดนราธิวาส นายศักดิ์กรียา บิลแสละ ประธานคณะกรรมการอิสลามประจำจังหวัดสงขลา นายยำอาด ลิงาลาห์ ประธานคณะกรรมการอิสลามประจำจังหวัดสตูล นายอัสนาวี มุคุระ ประธานคณะกรรมการอิสลามประจำจังหวัดกระบี่ ร่วมลงนามในบันทึกข้อตกลงความร่วมมือ “โครงการส่งเสริมและสนับสนุนผู้ประกอบการสินค้าฮาลาลสู่การส่งออก” โดยมีนางพาตีเมาะ สะดียามู ผู้ว่าราชการจังหวัดปัตตานี นายธีรลักษ์ แสงสนิท ประธานกรรมการ EXIM BANK ผศ.ดร.มะรอนิง สาแลมิง ประธานที่ปรึกษา ibank ผศ.ดร.อัสมัน แตอาลี ผู้อำนวยการสถาบันฮาลาล มหาวิทยาลัยสงขลานครินทร์ ร่วมเป็นสักขีพยาน เพื่อส่งเสริมศักยภาพและสนับสนุนผู้ประกอบการ SMEs ไทยให้สามารถส่งออกสินค้าฮาลาลไปยังตลาดต่างประเทศได้ ผ่านการบูรณาการความร่วมมือในการส่งเสริมและพัฒนาองค์ความรู้ทางวิชาการด้านฮาลาล ทิศทางการค้าและการลงทุนระหว่างประเทศในโลกยุคใหม่ การเข้าถึงการขอเครื่องหมายรับรองมาตรฐานฮาลาล การขยายโอกาสทางการค้าผ่านกิจกรรมจับคู่ธุรกิจและการออกงานแสดงสินค้าในประเทศและต่างประเทศ ตลอดจนการเข้าถึงแหล่งเงินทุนและเครื่องมือทางการเงินเพื่อเสริมศักยภาพของธุรกิจและการบริหารความเสี่ยงทางการค้าและการลงทุนระหว่างประเทศ ในงานแสดงสินค้าและประชุมวิชาการนานาชาติด้านฮาลาล 2567 (WORLD HAPEX 2024) ณ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ อำเภอหาดใหญ่ จังหวัดสงขลา เมื่อวันที่ 31 สิงหาคม 2567
ความร่วมมือในครั้งนี้จะช่วยให้ผู้ประกอบการไทย โดยเฉพาะ SMEs มีโอกาสผันตัวเป็นผู้ส่งออกได้มากขึ้น ควบคู่กับการพัฒนาสินค้าไทยสู่มาตรฐานสากล ท่ามกลางปัจจัยท้าทายและโอกาสใหม่ ๆ ทางธุรกิจในโลกการค้าปัจจุบัน  โดยใช้จุดแข็งของประเทศไทยในการพัฒนาสินค้าและบริการให้ได้มาตรฐานสากล เจาะตลาดที่มีศักยภาพและกำลังซื้อสูง โดยชาวมุสลิมทั่วโลกมีอยู่ราว 2,000 ล้านคน มากถึง 1 ใน 4 ของประชากรโลก กระจายอยู่ในภูมิภาคต่าง ๆ อีกทั้งเศรษฐกิจของกลุ่มประเทศมุสลิมหลายประเทศเติบโตสูงกว่าตลาดหลัก ความร่วมมือระหว่างหน่วยงานในครั้งนี้จะช่วยให้ผู้ประกอบธุรกิจฮาลาล โดยเฉพาะสินค้าอาหารและธุรกิจที่เกี่ยวข้องมีจำนวนเพิ่มขึ้น โดยมี EXIM BANK และ ibank เป็น Business Partner อยู่เคียงข้างตลอดวงจรธุรกิจ ขับเคลื่อนการพัฒนาในมิติเศรษฐกิจ สังคม และสิ่งแวดล้อมในระดับท้องถิ่นและระดับประเทศ
ในโอกาสนี้ ได้มีการมอบวงเงินสินเชื่อของ ibank เพื่อเสริมสภาพคล่องการดำเนินธุรกิจให้แก่ลูกค้าผู้ประกอบการ และมอบกรมธรรม์บริการประกันการส่งออกของ EXIM BANK ให้แก่ลูกค้าผู้ประกอบธุรกิจส่งออกสินค้าฮาลาลเพื่อเสริมสภาพคล่องและความมั่นใจในการขยายธุรกิจสู่ตลาดโลก ประกอบด้วย บริษัท นาราสมุทร จำกัด ผู้ผลิตและจำหน่ายข้าวเกรียบปลาทอดกรอบ บริษัท กุเลาทองแม่แป้น จำกัด ผู้ผลิตและจำหน่ายปลากุเลาเค็มตากใบ บริษัท ไอละมุน จำกัด ผู้ผลิตและจำหน่ายอาหารแปรรูปจากข้าวและผัก บริษัท เอส.พี.ซี. สแน็ค ฟู๊ดส์ จำกัด ผู้ผลิตและจำหน่ายขนมอบกรอบจากธัญพืช และบริษัท พอส วัน จำกัด ผู้ผลิตและจำหน่ายเครื่องดื่มรังนก พร้อมเยี่ยมชมบูทลูกค้าที่เข้าร่วมงาน WORLD HAPEX 2024 ในครั้งนี้

ที่มา : https://www.thaigov.go.th/news/contents/details/87674