รัฐบาลไทย-ข่าวทำเนียบรัฐบาล-ธอส. หารือแนวทางการบูรณาการความร่วมมือกับศาลยุติธรรม ช่วยเหลือลูกค้ากลุ่มเฝ้าระวังพิเศษ (SM) และลูกค้าสถานะ NPL ให้รักษาบ้านเป็นของตนเองไว้ได้ต่อไป


วันจันทร์ที่ 2 กันยายน 2567
02/09/2567
พิมพ์
ธอส. หารือแนวทางการบูรณาการความร่วมมือกับศาลยุติธรรม ช่วยเหลือลูกค้ากลุ่มเฝ้าระวังพิเศษ (SM) และลูกค้าสถานะ NPL ให้รักษาบ้านเป็นของตนเองไว้ได้ต่อไป
ธอส. เข้าพบประธานศาลฎีกา และคณะ เพื่อหารือแนวทางร่วมมือในการแก้ไขหนี้ภาคครัวเรือน อันจะสร้างประโยชน์และความยั่งยืนต่อเศรษฐกิจและสังคมต่อไป
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากความร่วมมือระหว่างศาลยุติธรรมและธนาคารในการจัดงานมหกรรมแก้ไขหนี้ภาคครัวเรือน ณ ธนาคารอาคารสงเคราะห์ สำนักงานใหญ่ และสาขาทั่วประเทศ เมื่อวันที่ 17 สิงหาคม 2567 ที่ผ่านมา ได้รับการตอบรับจากลูกค้ากลุ่มเฝ้าระวังพิเศษ (SM) และลูกค้าสถานะ NPL ของธอส. ที่ได้รับผลกระทบด้านรายได้ เข้ามาเจรจาปรับโครงสร้างหนี้ เป็นจำนวนมาก ทำให้สามารถช่วยเหลือลูกค้าให้ยังคงรักษาบ้านของตนเองไว้ได้มากกว่า 1,700 ราย ดังนั้น ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” ที่ตลอดระยะเวลากว่า 70 ปี ได้ทำให้คนไทยมีที่อยู่อาศัยเป็นของตนเองมาแล้วกว่า 4.4 ล้านครอบครัว พร้อมช่วยเหลือลูกค้ากลุ่มเฝ้าระวังพิเศษ (SM) และลูกค้าสถานะ NPL ที่ได้รับผลกระทบด้านรายได้ เข้ามาเจรจาปรับโครงสร้างหนี้กับธนาคาร ด้วยมาตรการต่างๆ ที่เหมาะสมกับความสามารถในการผ่อนชำระของลูกค้า ในการนี้เพื่อเป็นการบูรณาการความร่วมมือระหว่างศาลยุติธรรมและธนาคารอาคารสงเคราะห์ เพื่อช่วยเหลือลูกค้าของธนาคาร ให้สามารถแก้ไขหนี้ได้อย่างรวดเร็วยิ่งขึ้น  ด้วยกระบวนการไกล่เกลี่ยก่อนฟ้องคดี โดยไม่ต้องเข้าสู่กระบวนการฟ้องร้องคดีต่อศาล ธนาคารจึงเข้าพบนางอโนชา ชีวิตโสภณ ประธานศาลฎีกา นายอดุลย์ ขันทอง ผู้พิพากษาศาลฎีกา ประธานคณะทำงานพัฒนาระบบไกล่เกลี่ยก่อนฟ้อง นายปรัชญา อยู่ประเสริฐ ผู้พิพากษาอาวุโสในศาลแพ่ง คณะทำงานพัฒนาระบบไกล่เกลี่ยก่อนฟ้อง นายสุริยัณห์ หงษ์วิไล ผู้พิพากษาหัวหน้าศาลประจำสำนักประธานศาลฎีกา คณะทำงานพัฒนาระบบไกล่เกลี่ยก่อนฟ้อง นายวิวัฒน์ วงศกิตติรักษ์ เลขาธิการประธานศาลฎีกา นายจิรกร ทวีสัตย์ ผู้อำนวยการสำนักส่งเสริมงานตุลาการ พร้อมคณะทำงานพัฒนาระบบไกล่เกลี่ยก่อนฟ้อง เพื่อหารือแนวทางร่วมมือในการแก้ไขหนี้ภาคครัวเรือน อันจะสร้างประโยชน์และความยั่งยืนต่อเศรษฐกิจและสังคมต่อไป
“ธอส.ยังคงเดินหน้าสนับสนุนนโยบายรัฐบาลและกระทรวงการคลัง ในการช่วยแก้ไขปัญหาหนี้ครัวเรือนให้กับคนไทย โดยมีแผนจะจัดโครงการมหกรรมไกล่เกลี่ยหนี้ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 อย่างต่อเนื่อง เพื่อเปิดโอกาสให้ลูกค้าที่ได้รับความเดือดร้อนจากภาระค่าครองชีพที่เพิ่มสูงขึ้น จะได้รับการอำนวยความสะดวกในการเข้ามารับความช่วยเหลือในการปรับโครงสร้างหนี้ ครบจบในวันเดียวแบบ One Stop Service พร้อมกันนี้ยังสามารถเลือกใช้มาตรการช่วยเหลือต่างๆ ของธนาคารที่เหมาะสมกับความสามารถในการผ่อนชำระของตนเอง เพื่อทำให้ลูกค้ายังคงรักษาบ้านของตนเองไว้ได้ต่อไป” นายกมลภพกล่าว
ทั้งนี้ ลูกค้ากลุ่มเฝ้าระวังพิเศษ (SM) และลูกค้าสถานะ NPL ที่ได้รับผลกระทบด้านรายได้ ที่มีความประสงค์เข้าร่วมมาตรการของธนาคาร สามารถลงทะเบียนผ่านทาง Application : GHB ALL BFRIEND และสาขาทั่วประเทศ โดยสอบถามรายละเอียดเพิ่มเติมได้ที่ ธอส. ทุกสาขาทั่วประเทศ G H Bank Call Center โทร. 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/87675