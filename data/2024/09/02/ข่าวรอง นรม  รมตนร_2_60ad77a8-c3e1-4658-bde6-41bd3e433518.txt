รัฐบาลไทย-ข่าวทำเนียบรัฐบาล-รองนายกฯ ภูมิธรรม หารือประธาน Reignwood Group ผู้ก่อตั้งรายการ Icons Series และอดีตนักกีฬาสโมสรแมนเชสเตอร์ยูไนเต็ดและลิเวอร์พูล


วันจันทร์ที่ 2 กันยายน 2567
02/09/2567
พิมพ์
รองนายกฯ ภูมิธรรม หารือประธาน Reignwood Group ผู้ก่อตั้งรายการ Icons Series และอดีตนักกีฬาสโมสรแมนเชสเตอร์ยูไนเต็ดและลิเวอร์พูล
ส่งเสริมความร่วมมือ ประชาสัมพันธ์การท่องเที่ยวและการกีฬาของไทย ผ่านการจัดการแข่งขันกอล์ฟรายการ Reignwood Park Icons of Football ครั้งแรกที่ไทย และเอเชีย
วันนี้ (2 กันยายน 2567) เวลา 09.00 น. ณ ชั้น 11 ห้องรับรองทูต กระทรวงพาณิชย์ นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี หารือกับนางสาววรพนิต รวยรุ่งเรือง ประธานเจ้าหน้าที่บริหาร เรนวูด กรุ๊ป (Reignwood Group) นาย Thomas Brookes ผู้ก่อตั้งรายการไอคอนส์ ซีรีส์ (Icons Series) และอดีตนักกีฬาสโมสรแมนเชสเตอร์ยูไนเต็ดและลิเวอร์พูล โดยภายหลังเสร็จสิ้นการหารือ สรุปสาระสำคัญดังนี้
รองนายกรัฐมนตรีฯ กล่าวขอบคุณเรนวูด กรุ๊ป สำหรับบทบาทสำคัญในการสนับสนุนนโยบายการท่องเที่ยวและการกีฬาของไทยผ่านการมีส่วนร่วมในการจัดงานการแข่งขันกอล์ฟรายการ “เรนวูด ปาร์ค ไอคอนส์ ออฟ ฟุตบอล” (Reignwood Park Icons of Football) ซึ่งจะจัดขึ้นครั้งแรกในเอเชีย และครั้งแรกที่ไทย คาดว่ามีกำหนดจัดในปี 2568 โดยเชื่อมั่นว่าจะช่วยส่งเสริมภาพลักษณ์และประชาสัมพันธ์ประเทศไทยให้เป็นที่รู้จักในระดับสากลมากยิ่งขึ้น
ด้านนางสาววรพนิต รวยรุ่งเรือง กล่าวขอบคุณสำหรับการต้อนรับ เรนวูด กรุ๊ป พร้อมให้การสนับสนุน และให้ความสำคัญกับการท่องเที่ยวเชิงกีฬา โดยต้องการสนับสนุนรัฐบาลไทย ร่วมมือเพื่อส่งเสริมศักยภาพในด้านการท่องเที่ยวและการกีฬามากขึ้น รวมถึงการพัฒนาบุคลากรและเยาวชนไปสู่ระดับสากล
โอกาสนี้ ทั้งสองฝ่ายได้หารือในประเด็นความร่วมมือที่สำคัญ ดังนี้
ด้านนโยบายเกี่ยวกับการกีฬา รัฐบาลมุ่งขับเคลื่อนนโยบายส่งเสริมซอฟต์พาวเวอร์ โดยมีเป้าหมายให้ไทยเป็นหนึ่งในจุดหมายปลายทางด้านกีฬาและท่องเที่ยวชั้นนำของภูมิภาค ไทยมีความยินดีที่ Reignwood Group และ Icons Series จะมีส่วนร่วมในการสนับสนุนความพยายาม เพื่อขับเคลื่อนนโยบายของรัฐบาลในการส่งเสริมกีฬาเพื่อความเป็นเลิศ กีฬาเพื่ออาชีพ และยกระดับการแข่งขันของไทยในระดับนานาชาติ รวมถึงผลักดันให้ไทยเป็นศูนย์กลางการแข่งขันกีฬาระดับนานาชาติและระดับโลกต่อไป ตลอดจนใช้การกีฬา เป็นเครื่องมือในการดึงดูดนักท่องเที่ยวต่างชาติ
รองนายกรัฐมนตรีฯ หวังว่าการมีส่วนร่วมของอดีตนักกีฬาฟุตบอลสโมสรแมนเชสเตอร์ยูไนเต็ดและลิเวอร์พูล จะช่วยส่งเสริมการท่องเที่ยวและกีฬาของไทยให้แก่ผู้มาเยือนและแฟนกีฬาต่างชาติ ซึ่งจะเป็นโอกาสเสริมสร้างภาพลักษณ์ของไทยให้เป็นที่รู้จักและเป็นที่ประทับใจในระดับโลก ซึ่งไทยยินดีจะร่วมมือ ทั้งการสร้างโอกาส ริเริ่มโครงการฝึกฝนนักฟุตบอลเยาวชนไทย รวมทั้งมีส่วนร่วมในโครงการการพัฒนาหลักสูตรฝึกอบรมผู้ฝึกสอนทีมชาติไทยระดับสากล โดยหวังว่า การจัดกิจกรรมที่ไทยในครั้งนี้ จะเป็นจุดเริ่มต้นของความสัมพันธ์ที่ดี และนำไปสู่โอกาสในการทำงานร่วมกันในอนาคต เพื่อพัฒนากีฬากอล์ฟและการท่องเที่ยวในประเทศไทยต่อไป
อนึ่ง คาดว่าจะมีไอคอนระดับโลกที่จะเข้าร่วมการแข่งขันกอล์ฟ Reignwood Park Icons of Football อาทิ พอล อินซ์ อดีตนักเตะแมนเชสเตอร์ ยูไนเต็ด และลิเวอร์พูล ร็อบบี้ ฟาวเลอร์ อดีตกองหน้าลิเวอร์พูล ดไวต์ ยอร์ก อดีตกองหน้าแมนเชสเตอร์ ยูไนเต็ด รวมไปถึง แพทริค แบร์เกอร์ อดีตนักเตะลิเวอร์พูล

ที่มา : https://www.thaigov.go.th/news/contents/details/87665