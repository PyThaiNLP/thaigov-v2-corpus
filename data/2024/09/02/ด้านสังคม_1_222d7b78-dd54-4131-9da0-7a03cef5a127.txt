รัฐบาลไทย-ข่าวทำเนียบรัฐบาล-“วราวุธ” รมว.พม. ส่งทีมสหวิชาชีพ-นักสังคมสงเคราะห์ ลงพื้นที่น้ำท่วม-น้ำลด ต่อเนื่อง ช่วยเด็ก คนพิการ ผู้สูงอายุ กำชับ พมจ.ภาคกลาง เตรียมรับมือน้ำเหนือ


วันจันทร์ที่ 2 กันยายน 2567
“วราวุธ” รมว.พม. ส่งทีมสหวิชาชีพ-นักสังคมสงเคราะห์ ลงพื้นที่น้ำท่วม-น้ำลด ต่อเนื่อง ช่วยเด็ก คนพิการ ผู้สูงอายุ กำชับ พมจ.ภาคกลาง เตรียมรับมือน้ำเหนือ
“วราวุธ” รมว.พม. ส่งทีมสหวิชาชีพ-นักสังคมสงเคราะห์ ลงพื้นที่น้ำท่วม-น้ำลด ต่อเนื่อง ช่วยเด็ก คนพิการ ผู้สูงอายุ กำชับ พมจ.ภาคกลาง เตรียมรับมือน้ำเหนือ
วันที่ 31 สิงหาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เปิดเผยว่า กระทรวงการพัฒนาสังคมและความมั่นคงของมนุษย์ (พม.) ได้รายงานข้อมูลการให้ความช่วยเหลือกลุ่มเปราะบางของกระทรวง พม. ที่ประสบสถานการณ์ภัยพิบัติ ในช่วงวันที่ 15 - 30 สค. 67 จำนวน 24 จังหวัด ได้แก่ จังหวัดเพชรบูรณ์ พิษณุโลก เชียงราย สุโขทัย แพร่ ลำพูน พะเยา เชียงใหม่ ลำปาง อุตรดิตถ์ แม่ฮ่องสอน น่าน นครสวรรค์ นครศรีธรรมราช ภูเก็ต ยะลา ตรัง สตูล พังงา ระยอง เลย อุดรธานี หนองบัวลำภู  และหนองคาย พบว่ากลุ่มเปราะบางของกระทรวง พม. ที่ได้รับผลกระทบ จำนวน 47,192 ครัวเรือน 56,045 ราย เป็นเด็ก 7,313 ราย เยาวชน 5,391 ราย คนพิการ 9,840 ราย ผู้สูงอายุ 28,619 ราย ผู้มีรายได้น้อย 4,882 ราย ซึ่งกระทรวง พม. ได้บูรณาการการทำงานร่วมกับหน่วยงานในจังหวัด อาทิ สภาเด็กและเยาวชน อาสาสมัคร พม. สำนักงานเหล่ากาชาดจังหวัด อบจ. ปภ. กำนัน ผู้ใหญ่บ้าน ตำรวจ ทหาร วัด โรงเรียน มูลนิธิ และองค์กรธุรกิจภาคเอกชน ลงพื้นที่เข้าช่วยเหลือกลุ่มเป้าหมายแล้วรวม 13,058 ราย และที่เหลืออยู่ระหว่างการดำเนินการ
นายวราวุธ กล่าวว่า ในระยะเร่งด่วนกระทรวง พม. ได้จัดทีมเข้าคัดกรองตรวจสอบข้อเท็จจริงเพื่อให้ความช่วยเหลือกลุ่มเป้าหมายเป็นการเฉพาะหน้า พร้อมกับสำรวจและจัดเก็บข้อมูลเพื่อวางแผนการดำเนินการช่วยเหลือ โดยทีมสหวิชาชีพ จากนั้นแผนระยะกลางจะเป็นการฟื้นฟูเยียวยาสภาพจิตใจ โดยทีมนักสังคมสงเคราะห์และนักจิตวิทยา ลงพื้นที่เยี่ยมบ้านเพื่อติดตามการช่วยเหลือเพิ่มเติมเป็นรายกรณี อีกทั้งสอบถามความต้องการ ปัญหา และอุปสรรค ส่วนแผนระยะยาวนั้น จะติดตามประเมินผลการช่วยเหลือ ฟื้นฟูด้านอาชีพ ให้มีรายได้ มีงานทำ สนับสนุนเงินทุนประกอบอาชีพของกลุ่มเปราะบาง  และปรับสภาพที่อยู่อาศัยให้มั่นคงปลอดภัยต่อไป
นายวราวุธ กล่าวเพิ่มเติมว่า ตนขอเป็นกำลังใจให้พี่น้องประชาชนผู้ประสบภัยทุกคน รวมถึงเจ้าหน้าที่ของกระทรวง พม. และผู้ปฏิบัติงานของทุกหน่วยงาน ที่ให้ความช่วยเหลือพี่น้องประชาชนอย่างทุ่มเทและเสียสละ ผมได้กำชับพัฒนาสังคมและความมั่นคงของมนุษย์จังหวัด (พมจ.) ในพื้นที่ภาคกลางตอนล่าง ให้เตรียมความพร้อมรับมือกับน้ำที่จะมาจากพื้นที่ตอนเหนือ และให้เตรียมการช่วยเหลือพี่น้องประชาชนต่อไปด้วย และเมื่อวันที่ 29 ส.ค. นี้ ที่ผ่านมา พมจ.พระนครศรีอยุธยา รายงานว่าได้ร่วมกับกองอำนวยการป้องกันและบรรเทาสาธารณภัย จ.พระนครศรีอยุธยา รับสถานการณ์น้ำเอ่อล้นตลิ่งท่วมใต้ถุนบ้านในเขต อ.เสนา เป็นน้ำจากแม่น้ำน้อย ซึ่งเป็นแม่น้ำสาขาของแม่น้ำเจ้าพระยา ที่เอ่อล้นตลิ่งเข้าท่วมใต้ถุนบ้าน ในพื้นที่ 5 ตำบล 22 หมู่บ้าน 641 หลังคาเรือน
#ข่าวพม #พม #ศรส #esshelpme #1300  #พมพอใจให้ทุกวัยพึงพอใจในพม #พมหนึ่งเดียว #น้ำท่วม #ภาคเหนือ #อยุธยา #พระนครศรีอยุธยา #น้ำท่วมภาคเหนือ #น้ำท่วมอยุธยา

ที่มา : https://www.thaigov.go.th/news/contents/details/87678