รัฐบาลไทย-ข่าวทำเนียบรัฐบาล-“ปลัด พม.” เผย พม. เตรียมปล่อยคาราวานช่วยน้ำท่วม ส่งเครื่องอุปโภคบริโภค ไป 5 จว. ภาคเหนือ - กำชับ ทีม พม.หนึ่งเดียว ฟื้นฟูเยียวยากลุ่มเปราะบางต่อเนื่อง


วันจันทร์ที่ 2 กันยายน 2567
“ปลัด พม.” เผย พม. เตรียมปล่อยคาราวานช่วยน้ำท่วม ส่งเครื่องอุปโภคบริโภค ไป 5 จว. ภาคเหนือ - กำชับ ทีม พม.หนึ่งเดียว ฟื้นฟูเยียวยากลุ่มเปราะบางต่อเนื่อง
“ปลัด พม.” เผย พม. เตรียมปล่อยคาราวานช่วยน้ำท่วม ส่งเครื่องอุปโภคบริโภค ไป 5 จว. ภาคเหนือ - กำชับ ทีม พม.หนึ่งเดียว ฟื้นฟูเยียวยากลุ่มเปราะบางต่อเนื่อง
วันที่ 1 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากรายงานสถานการณ์ภัยพิบัติของกระทรวงการพัฒนาสังคมและความมั่นคงของมนุษย์ (พม.) ตั้งแต่วันที่ 15 - 31 สิงหาคม 2567 สรุปข้อมูลการให้ความช่วยเหลือกลุ่มเปราะบางของกระทรวง พม. ที่ประสบสถานการณ์ภัยพิบัติในพื้นที่ 24 จังหวัด ได้แก่ จังหวัดเพชรบูรณ์ พิษณุโลก เชียงราย สุโขทัย แพร่ ลำพูน พะเยา เชียงใหม่ ลำปาง อุตรดิตถ์ แม่ฮ่องสอน น่าน นครสวรรค์ นครศรีธรรมราช ภูเก็ต ยะลา ตรัง สตูล พังงา ระยอง เลย อุดรธานี หนองบัวลำภู  และหนองคาย พบว่า กลุ่มเปราะบางของกระทรวง พม. ได้รับผลกระทบ จำนวน 47,192 ครัวเรือน 56,045 ราย เป็นเด็ก 7,313 ราย เยาวชน 5,391 ราย คนพิการ 9,840 ราย ผู้สูงอายุ 28,619 ราย ผู้มีรายได้น้อย 4,882 ราย ซึ่งขณะนี้ กระทรวง พม. โดยหน่วยงานทีม พม. หนึ่งเดียว จังหวัดที่ได้รับผลกระทบบูรณาการเรื่องการทำงานช่วยเหลือร่วมกับทุกหน่วยงานที่เกี่ยวข้องในพื้นที่ รวมถึงอาสาสมัคร พม. โดย ลงพื้นที่ช่วยเหลือกลุ่มเปราะบางของกระทรวง พม. แล้วรวม 13,137 ราย และที่เหลืออยู่ระหว่างการดำเนินการช่วยเหลือ
นายอนุกูล กล่าวว่า สถานการณ์ภัยพิบัติขณะนี้ เป็นอุทกภัยที่กำลังเกิดขึ้น ซึ่งเราอยู่ในช่วงแรก น้ำมาจากภาคเหนือ และกำลังลงมายังภาคกลาง โดยกระทรวง พม. มีหน่วยงานในสังกัด เรียกว่า “พม. หนึ่งเดียว” สนับสนุนงานร่วมกับผู้ว่าราชการจังหวัด เพื่อที่จะเข้าไปดูแลกลุ่มเปราะบางในพื้นที่ จากนั้นเราจะเก็บข้อมูลมาเพื่อวางแผนเรื่องของฟื้นฟูเยียวยา อันเป็นบทบาทหลักของกระทรวง พม. อย่างไรก็ตาม หลังจากน้ำลดลง และกลับสู่สภาวะปกติ กระทรวง พม. จะดำเนินการฟื้นฟูเยียวยา อาทิ เรื่องอาชีพ การซ่อมแซมบ้าน และกรณีที่กลุ่มเปราะบางได้รับผลกระทบ โดยจะดำเนินการอย่างต่อเนื่อง
นายอนุกูล กล่าวเพิ่มเติมว่า ในวันอังคารที่ 3 กันยายน 2567 นี้ ที่กระทรวง พม. เวลา 09.00 น. นายธเนศพล ธนบุณยวัฒน์ เลขานุการรัฐมนตรีว่าการกระทรวง พม. จะเป็นประธานในการปล่อยคาราวานช่วยเหลือผู้ประสบภัยน้ำท่วม เป็นขบวนคาราวานรถเพื่อนำเครื่องอุปโภคบริโภคที่จำเป็น ส่งไปช่วยเหลือชาวชุมชนผู้ประสบภัยในโครงการบ้านเอื้ออาทร จังหวัดแพร่ และกลุ่มเปราะบางผู้ประสบภัยในพื้นที่ จังหวัดอุตรดิตถ์ สุโขทัย พิษณุโลก และกำแพงเพชร ซึ่งเป็นสิ่งที่สามารถจะช่วยให้ผู้ประสบภัยใช้ยังชีพในเบื้องต้น ก่อนจะเข้าสู่ระยะการฟื้นฟูเยียวยา ทั้งนี้ สำหรับผู้ที่ประสบอุทกภัยหรือภัยพิบัติอื่นๆ หรือปัญหาด้านสังคม กระทรวง พม. มีศูนย์เร่งรัดจัดการสวัสดิภาพประชาชน หรือ ศรส. ทั่วประเทศ ซึ่งสามารถแจ้งขอความช่วยเหลือมายัง สายด่วน พม. โทร. 1300
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #น้ำท่วม #ภาคเหนือ

ที่มา : https://www.thaigov.go.th/news/contents/details/87682