รัฐบาลไทย-ข่าวทำเนียบรัฐบาล-ปลัดเก่ง - ดร.วันดี นำคณะผู้บริหาร มท.-แม่บ้าน มท. ร่วมปลูก “ต้นพลองใหญ่” และ “ต้นรวงผึ้ง” ณ สวนลานอเนกประสงค์ ใจกลางกระทรวงมหาดไทย เพื่อร่วมสนองพระราชดำริด้านการอนุรักษ์ฯ


วันเสาร์ที่ 28 กันยายน 2567
28/09/2567
พิมพ์
ปลัดเก่ง - ดร.วันดี นำคณะผู้บริหาร มท.-แม่บ้าน มท. ร่วมปลูก “ต้นพลองใหญ่” และ “ต้นรวงผึ้ง” ณ สวนลานอเนกประสงค์ ใจกลางกระทรวงมหาดไทย เพื่อร่วมสนองพระราชดำริด้านการอนุรักษ์ฯ
ปลัดเก่ง - ดร.วันดี นำคณะผู้บริหาร มท.-แม่บ้าน มท. ร่วมปลูก “ต้นพลองใหญ่” และ “ต้นรวงผึ้ง” ณ สวนลานอเนกประสงค์ ใจกลางกระทรวงมหาดไทย เพื่อร่วมสนองพระราชดำริด้านการอนุรักษ์และฟื้นฟูทรัพยากรป่าไม้ สร้างความยั่งยืนให้กับโลกใบเดียวนี้
วันนี้ (28 ก.ย. 67) เวลา 07.30 น. ที่สวนลานอเนกประสงค์ อาคารศาลาว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะผู้บริหารระดับสูงของกระทรวงมหาดไทย และอุปนายกสมาคมแม่บ้านมหาดไทย ร่วมปลูก “ต้นพลองใหญ่” ที่ได้รับพระราชทานในโอกาสเข้าเฝ้าทูลละอองพระบาทสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในงาน “สีสรรพรรณไม้ เทิดไท้บรมราชินีนาถ ประจำปี 2567” เมื่อวันที่ 10 สิงหาคม 2567 ซึ่งเป็นพันธุ์ไม้ทรงโปรดของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่มีสรรพคุณ เนื้อไม้และรากใช้ฝนหรือต้มดื่มเป็นยาแก้ไข้ แก้ไขผิด ไข้หัด เป็นยาถอนพิษผิดสำแดง ดับพิษร้อน และดับพิษภายในต่างๆ ใบใช้เป็นยาแก้ไฟไหม้น้ำร้อนลวก ไม่ทำให้เกิดแผลเป็น และช่วยดับพิษปวดแสบปวดร้อน ซึ่งจะได้เชิญไปปลูกที่กระทรวงมหาดไทย เพื่อความเป็นสิริมงคล และสำนึกในพระมหากรุณาธิคุณ
โดยในกิจกรรมครั้งนี้ มีคณะผู้บริหารระดับสูงของกระทรวงมหาดไทยร่วมงาน อาทิ นายเชษฐา โมสิกรัตน์ รองปลัดกระทรวงมหาดไทยด้านบริหาร นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น นายบรรจบ จันทรัตน์ รองอธิบดีกรมการปกครอง นายวิฑูรย์ นวลนุกูล รองอธิบดีกรมการพัฒนาชุมชน นายเธียรชัย ชูกิตติวิบูลย์ รองอธิบดีกรมป้องกันและบรรเทาสาธารณภัย นางวรสุดา รัตนสุคนธ์ ผู้ช่วยปลัดกระทรวงมหาดไทย และคณะอุปนายกสมาคมแม่บ้านมหาดไทย ได้แก่ นางปวีณ์ริศา เกิดสม นางจิราภรณ์ โมสิกรัตน์ นางนงลักษณ์ ซุ้นหั้ว นางศลิษา ภิรมย์รัตน์ นางจิรวรรณ เพ็ญพาส นางอรจิรา ศิริมงคล พร้อมคณะผู้บริหารสำนักงานปลัดกระทรวงมหาดไทย ข้าราชการ และเจ้าหน้าที่ ร่วมกิจกรรมด้วยความพร้อมเพรียง
นอกจากนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ยังได้ร่วมปลูก “ต้นรวงผึ้ง” ซึ่งเป็นพันธุ์ไม้ที่ได้รับมอบจากนายกรัฐมนตรี ในงาน “72 ล้านต้น พลิกฟื้นผืนป่า เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” เพื่อเป็นการร่วมแรงร่วมใจปลูกต้นไม้ พร้อมทั้งบำรุงรักษาต้นไม้ให้เจริญเติบโตงอกงาม อันเป็นการสนองพระราชดำริด้านการอนุรักษ์และฟื้นฟูทรัพยากรป่าไม้ ซึ่งทำให้เกิดความภาคภูมิใจที่ได้มีส่วนร่วมในการถวายความจงรักภักดีแด่พระบาทสมเด็จพระเจ้าอยู่หัว นอกจากนี้ยังเป็นการสร้างความตระหนักรู้ให้แก่ประชาชนทั่วประเทศได้เห็นความสำคัญของการอนุรักษ์และฟื้นฟูทรัพยากรป่าไม้ รวมทั้งช่วยเพิ่มพื้นที่สีเขียวลดผลกระทบจากการเปลี่ยนแปลงสภาพภูมิอากาศ ลดมลภาวะอากาศเป็นพิษจากฝุ่นและหมอกควันได้อีกด้วย
นายสุทธิพงษ์ กล่าวว่า กระทรวงมหาดไทย น้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ที่พระองค์ได้ทรงเป็นผู้นำในการน้อมนำพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ดังพระปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” และพระราชดำรัส ที่พระราชทานเมื่อวันที่ 30 มิถุนายน 2563 ความว่า “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” โดยเฉพาะอย่างยิ่งพระราชดำริด้านการอนุรักษ์และฟื้นฟูทรัพยากรป่าไม้ ดังทฤษฎีการพัฒนาฟื้นฟูป่าไม้อันเนื่องมาจากพระราชดำริพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงเน้นย้ำถึงการสร้างความตระหนักให้มีความรักป่าไม้ด้วยจิตสำนึกร่วมกัน (Awareness and Sharing Participation) มากกว่าวิธีการใช้อำนาจบังคับ รวมถึงพระราชดำรัสของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงตรัสว่า “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำพระเจ้าอยู่หัวสร้างอ่างเก็บน้ำ ฉันจะสร้างป่า” ทั้งนี้ กระทรวงมหาดไทย ได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปเป็นองค์ประธานเปิดงาน“สีสรรพรรณไม้ เทิดไท้บรมราชินีนาถ ประจำปี 2567” เมื่อวันที่ 10 สิงหาคม 2567 พร้อมทั้งพระราชทาน “ต้นพลองใหญ่” โดยเมื่อตนได้รับพระราชทานในครั้งนี้ จึงมีความตั้งใจที่จะได้เชิญต้นไม้พระราชทานดังกล่าวมาปลูกไว้ ณ สวนลานอเนกประสงค์ อาคารศาลาว่าการกระทรวงมหาดไทย เพื่อร่วมเป็นส่วนหนึ่งในการ Change for Good ด้วยการสร้างสรรค์สิ่งที่ดีที่เป็นรูปธรรมชัดเจนของการแสดงออกซึ่งการเป็นผู้ทำประโยชน์ให้กับโลกใบเดียวนี้
นายสุทธิพงษ์ กล่าวเพิ่มเติมว่า กระทรวงมหาดไทยขอเชิญชวนพี่น้องประชาชนและภาคีเครือข่ายร่วมเข้าเฝ้าทูลละอองพระบาทในโอกาสที่ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินไปทรงปลูก “ต้นแก้ว” สัญลักษณ์ของสมาคมแม่บ้านมหาดไทย ในวันอาทิตย์ที่ 29 กันยายน 2567 ตั้งแต่เวลา 17.15 น. ณ สวนลานอเนกประสงค์ อาคารศาลาว่าการกระทรวงมหาดไทย ด้วยความจงรักภักดีอย่างพร้อมเพรียงกัน

ที่มา : https://www.thaigov.go.th/news/contents/details/88528