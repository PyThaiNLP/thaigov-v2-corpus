รัฐบาลไทย-ข่าวทำเนียบรัฐบาล-นายกฯ ขอบคุณประชาชนหลังโพลขึ้นที่ 1 ถือเป็นน้ำทิพย์ชโลมใจ แต่ยืนยันนับจากนี้รัฐบาลจะต้องทำงานหนักกว่าเดิมอีกหลายเท่าตัว มั่นใจนับจากนี้จะเร่งสปีด 


วันอาทิตย์ที่ 29 กันยายน 2567
29/09/2567
พิมพ์
นายกฯ ขอบคุณประชาชนหลังโพลขึ้นที่ 1 ถือเป็นน้ำทิพย์ชโลมใจ แต่ยืนยันนับจากนี้รัฐบาลจะต้องทำงานหนักกว่าเดิมอีกหลายเท่าตัว มั่นใจนับจากนี้จะเร่งสปีด
นายกฯ ขอบคุณประชาชนหลังโพลขึ้นที่ 1 ถือเป็นน้ำทิพย์ชโลมใจ แต่ยืนยันนับจากนี้รัฐบาลจะต้องทำงานหนักกว่าเดิมอีกหลายเท่าตัว มั่นใจนับจากนี้จะเร่งสปีด กลไกของรัฐต้องทำงานหนักขึ้นเพื่อประชาชน และประเทศ
วันนี้ (29 กันยายน 2567) นายจิรายุ ห่วงทรัพย์ ที่ปรึกษาของนายกรัฐมนตรี  เปิดเผยว่า นางสาวแพทองธาร ชินวัตร นายกรัฐมนตรี กล่าวขอบคุณทุกกำลังใจ จากประชาชนหลังผลการสำรวจคะแนนนิยมทางการเมืองรายไตรมาส ครั้งที่ 3/2567 ของนิด้าโพลพบว่าประชาชนสนับสนุนนายกรัฐมนตรีแพทองธาร เป็นอันดับ 1 ร้อยละ 31.35 โดยให้ความเห็นว่ามีความเป็นผู้นำและมีความพยายามในการแก้ไขปัญหาความเดือดร้อนของประชาชน
ทั้งนี้ นายกรัฐมนตรีย้ำว่า ผลโพลครั้งนี้เป็นกำลังใจในการทำงานของทุกคนในรัฐบาล และนายกรัฐมนตรี ย้ำว่าช่วงเวลานี้เป็นเพียงช่วงเริ่มต้นของการพิสูจน์ตนเอง แม้ผลโพลจะดีขึ้นเป็นเครื่องชี้วัดอย่างหนึ่งที่แสดงให้เห็นว่าประชาชนยอมรับการทำงานของนายกรัฐมนตรีและนโยบายรัฐบาลก็ตาม แต่รัฐบาลก็ยังจะต้องมุ่งมั่นที่จะทำงานหนัก เพื่อขับเคลื่อนนโยบาย และแนวทางในการแก้ไขปัญหาความเดือดร้อนของพี่น้องประชาชนให้มากขึ้น โดยเฉพาะกลไกของรัฐที่ต้องทำงานหนักขึ้นในรัฐบาลชุดนี้เพื่อนำพาประเทศไทยหลุดพ้นจากกับดักความยากจนและนำพาประเทศไทยไปสู่ประเทศชั้นนำของโลกให้ได้

ที่มา : https://www.thaigov.go.th/news/contents/details/88538