รัฐบาลไทย-ข่าวทำเนียบรัฐบาล-สื่อเทศจับตานายกฯ แพทองธาร เตรียมขึ้นโชว์วิสัยทัศน์ครั้งแรก ในการประชุมสุดยอดผู้นำ ACD ที่กรุงโดฮา สัปดาห์นี้ ประเทศไทยต้องยืนหนึ่งบนเวทีระดับโลกหลังสื่อนอกให้ความสนใจนายกฯแพทองธาร


วันอาทิตย์ที่ 29 กันยายน 2567
29/09/2567
พิมพ์
สื่อเทศจับตานายกฯ แพทองธาร เตรียมขึ้นโชว์วิสัยทัศน์ครั้งแรก ในการประชุมสุดยอดผู้นำ ACD ที่กรุงโดฮา สัปดาห์นี้ ประเทศไทยต้องยืนหนึ่งบนเวทีระดับโลกหลังสื่อนอกให้ความสนใจนายกฯแพทองธาร
เตรียมขึ้นแสดงวิสัยทัศน์บนเวทีระดับโลกครั้งสำคัญครั้งแรก ตั้งแต่รับตำแหน่งในการประชุมระดับผู้นำกรอบความร่วมมือ ACD ที่กรุงโดฮา รัฐกาตาร์ มั่นใจโชว์ศักยภาพสร้างความเชื่อมั่นของไทยให้กับสมาชิกระดับโลก 35 ประเทศ ในวันพฤหัสบดีที่ 3 ตุลาคมนี้
วันนี้ (29 กันยายน 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี และคณะ มีกำหนดการเดินทางไปร่วมประชุมระดับผู้นำกรอบความร่วมมือเอเชีย (Asia Cooperation Dialogue: ACD) ครั้งที่ 3 ระหว่างวันที่ 2 - 3 ตุลาคม 2567 ณ กรุงโดฮา รัฐกาตาร์ ตามคำเชิญของเชค ตะมีม บิน ฮะมัด อาล ษานี (Shiekh Tamim Bin Hamad Al-Thani) เจ้าผู้ครองรัฐกาตาร์
โดยนายกรัฐมนตรีจะขึ้นแสดงวิสัยทัศน์ ในช่วงเช้าวันพฤหัสบดีที่ 3 ตุลาคมนี้  ซึ่งมีหลายหัวข้อที่จะกล่าวถึง เช่น เศรษฐกิจ สังคม และการพัฒนาทรัพยากรอื่นๆ ที่เกี่ยวข้องระหว่างประเทศสมาชิก นอกจากนี้ยังมีหัวข้อสำคัญ ที่จะประชุมคือ “Sports Diplomacy“ หรือการใช้กีฬาเพื่อการทูตระหว่างประเทศ รวมทั้ง วิสัยทัศน์เกี่ยวกับการรับมือกับความท้าทายระดับภูมิภาคและระดับโลก การแสวงหาความร่วมมือในมิติต่าง ๆ ตลอดจนเน้นย้ำความมุ่งมั่นและความพร้อมของประเทศไทยในการผลักดันความร่วมมือภายใต้กรอบ ACD ให้เกิดผลเป็นรูปธรรม ในโอกาสที่ประเทศไทยจะเป็นประธาน ACD วาระปี 2568 ในวันที่ 1 มกราคม 2568 นี้ พร้อมทั้งร่วมรับรองปฏิญญาโดฮา (Doha Declaration) ซึ่งเป็นเอกสารแสดงเจตนารมณ์ทางการเมืองของผู้นำประเทศสมาชิกในการขับเคลื่อนความร่วมมือด้านการทูตเชิงกีฬา และส่งเสริมให้ ACD เป็นเวทีหารือระดับนโยบายระหว่างประเทศในเอเชีย
นายจิรายุฯ  กล่าวต่อไปว่า การเดินทางเพื่อเข้าร่วมการประชุมในครั้งนี้ ถือเป็นการเข้าร่วมประชุมในเวทีระหว่างประเทศครั้งแรกของนายกรัฐมนตรี ซึ่งสื่อมวลชนต่างประเทศให้ความสนใจกับผู้นำของประเทศไทยคนใหม่ที่จะเดินทางไปแสดงวิสัยทัศน์เป็นครั้งแรกหลังจากรับตำแหน่ง และเป็นโอกาสสำคัญของไทย ในการประชาสัมพันธ์ประเทศในทุกมิติ อีกทั้งจะเป็นการส่งเสริมความสัมพันธ์ระดับทวิภาคีกับประเทศสมาชิก ACD ให้มีความแน่นแฟ้นมากยิ่งขึ้น รวมถึงโอกาสการขยายการค้าการลงทุน และความร่วมมือในระดับรัฐบาล เพื่อสร้างความเชื่อมั่นในเสถียรภาพทางการเมืองและเศรษฐกิจของประเทศไทย ตลอดจนเป็นการแสดงบทบาทผู้นำของไทย ในฐานะผู้ริเริ่มจัดตั้งกรอบ ACD ซึ่งถือเป็นกรอบความร่วมมือที่มีประเทศในภูมิภาคเอเชียเป็นสมาชิกมากที่สุดถึง 35 ประเทศ
“การประชุม ACD ว่างเว้นเป็นเวลานานถึง 8 ปี จากสถานการณ์โรคระบาด โดยครั้งนี้สาธารณรัฐอิสลามอิหร่านจะเป็นประธานการประชุม และรัฐกาตาร์เป็นเจ้าภาพในการประชุม รวมถึงมีการจัดการประชุมภาคธุรกิจคู่ขนานไปกับการประชุมดังกล่าวด้วย ซึ่งรัฐบาลไทยมีรัฐมนตรีที่เกี่ยวข้องกับกระทรวงเศรษฐกิจ อาทิ นายพิชัย นริพทะพันธุ์ รัฐมนตรีว่าการกระทรวงพาณิชย์ จะร่วมเดินทางเพื่อประชุมร่วมกับรัฐมนตรีสมาชิก 35 ประเทศอีกด้วย” นายจิรายุกล่าว

ที่มา : https://www.thaigov.go.th/news/contents/details/88535