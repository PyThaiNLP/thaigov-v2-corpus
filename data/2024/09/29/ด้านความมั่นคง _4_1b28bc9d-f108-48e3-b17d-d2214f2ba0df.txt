รัฐบาลไทย-ข่าวทำเนียบรัฐบาล-ผู้ว่าฯ ลำพูน เปิดแผนการบริหารจัดการน้ำในพื้นที่ เร่งรัดลดระดับน้ำแม่กวง เปิดเส้นทางน้ำในลำน้ำปิง เผย หากมวลน้ำจากจังหวัดตอนบนไม่ไหลมาเพิ่ม ระดับน้ำจะลดลงถึงระดับตลิ่งภายใน1-2 วัน


วันเสาร์ที่ 28 กันยายน 2567
28/09/2567
พิมพ์
ผู้ว่าฯ ลำพูน เปิดแผนการบริหารจัดการน้ำในพื้นที่ เร่งรัดลดระดับน้ำแม่กวง เปิดเส้นทางน้ำในลำน้ำปิง เผย หากมวลน้ำจากจังหวัดตอนบนไม่ไหลมาเพิ่ม ระดับน้ำจะลดลงถึงระดับตลิ่งภายใน1-2 วัน
ผู้ว่าฯ ลำพูน เปิดแผนการบริหารจัดการน้ำในพื้นที่ เร่งรัดลดระดับน้ำแม่กวง เปิดเส้นทางน้ำในลำน้ำปิง เผย "หากมวลน้ำจากจังหวัดตอนบนไม่ไหลมาเพิ่ม ระดับน้ำจะลดลงถึงระดับตลิ่งภายใน 1-2 วันจากนี้" พร้อมเน้นย้ำให้พี่น้องประชาชนเตรียมเฝ้าระวังระดับน้ำฯ
ผู้ว่าฯ ลำพูน เปิดแผนการบริหารจัดการน้ำในพื้นที่ เร่งรัดลดระดับน้ำแม่กวง เปิดเส้นทางน้ำในลำน้ำปิง เผย "หากมวลน้ำจากจังหวัดตอนบนไม่ไหลมาเพิ่ม ระดับน้ำจะลดลงถึงระดับตลิ่งภายใน 1-2 วันจากนี้" พร้อมเน้นย้ำให้พี่น้องประชาชนเตรียมเฝ้าระวังระดับน้ำที่อาจเปลี่ยนแปลงได้อย่างใกล้ชิด
วันนี้ (28 ก.ย. 2567) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า ตนได้เป็นประธานการประชุมประเมินสถานการณ์น้ำให้พื้นที่จังหวัดลำพูน เพื่อเร่งรัดบริหารจัดการให้เข้าสู่สภาวะปกติโดยเร็ว โดยมี นายอนุพงษ์ วาวงศ์มูล นายโยธิน ประสงค์ความดี รองผู้ว่าราชการจังหวัดลำพูน นายสุภรณ์วัฒน์ สุรการ ผู้อำนวยการโครงการชลประทานลำพูน พร้อมด้วย หัวหน้าส่วนราชการ นายอำเภอ และหน่วยงานที่เกี่ยวข้องเข้าร่วม ณ ห้องประชุมบัวขาว ชั้น 2 ที่ว่าการอำเภอเมืองลำพูน ตำบลเวียงยอง อำเภอเมืองลำพูน จังหวัดลำพูน
นายสันติธร กล่าวว่า จากการประชุมในวันนี้ คณะผู้เข้าร่วมประชุมได้ร่วมกันติดตามสถานการณ์น้ำในพื้นที่อย่างใกล้ชิด โดยขณะนี้สถานการณ์น้ำปิงและน้ำกวงยังคงอยู่ในสภาวะล้นตลิ่ง แต่มีแนวโน้มน้ำปิงเริ่มลดระดับลงอย่างต่อเนื่อง โดยล่าสุดยังไม่มีมวลน้ำจากฝนที่ตกหนักในพื้นที่ต้นน้ำไหลลงมาเพิ่มเติม ในส่วนของการระบายน้ำปิงทางชลประทานจังหวัดได้รายงานข้อมูลว่ายังเป็นไปตามเป้าหมายที่วางไว้ ทั้งนี้ เมื่อน้ำปิงเริ่มลดระดับลงจะส่งผลดีให้น้ำกวงสามารถระบายและลดระดับได้เร็วยิ่งขึ้น
"โดยเบื้องต้น ตนจึงได้มีข้อสั่งการให้ทางชลประทานจังหวัดเร่งบริหารจัดการระดับน้ำกวงให้เข้าสู่สภาวะปกติโดยเร็ว ซึ่งขณะนี้น้ำกวงยังอยู่ในระดับทรงตัวและมีแนวโน้มลดลงอย่างช้า ๆ เนื่องจากยังมีมวลน้ำเหนือเดิมที่ไหลผ่านมาจากพื้นที่ อ.สารภี จ.เชียงใหม่ เติมเข้ามาสู่ลำน้ำปิงที่ไหลผ่านในพื้นที่ ต.อุโมงค์ อ.เมืองลำพูน ซึ่งจังหวัดลำพูน ได้ประสานข้อมูลกับจังหวัดเชียงใหม่ เพื่อรายงานความเคลื่อนไหวของการ บริหารจัดการมวลน้ำในพื้นที่ อันจะเป็นข้อมูลสำคัญแก่จังหวัดลำพูนในการใช้วิเคราะห์และวางแผนการรับช่วงต่อเพื่อบริหารจัดการน้ำ เตรียมความพร้อมในการกำจัดเศษผักตบชวาที่ไหลเข้ามาในพื้นที่ โดยตนได้มอบหมายให้ทางสำนักงานป้องกันและบรรเทาสาธารณภัยจังหวัดลำพูน ร่วมกับ สำนักงานชลประทานจังหวัดลำพูน และองค์การบริหารส่วนจังหวัดลำพูน เป็นเจ้าภาพหลักในการประสานความร่วมมือกับหน่วยงานที่เกี่ยวข้อง เพื่อนำเครื่องจักรเข้าสนับสนุนภารกิจเปิดทางน้ำตามเส้นทางของลำน้ำปิงห่างและลำน้ำกวงตลอดทั้งสาย และให้ดำเนินการทันทีเพื่อเร่งรัดลดปริมาณน้ำให้สถานการณ์คลี่คลายเข้าสู่สภาวะปกติโดยเร็ว" นายสันติธร กล่าวเพิ่มเติม
นายสันติธร กล่าวต่อไปว่า อย่างไรก็ตาม จากข้อมูลรายงานสถานการณ์น้ำฝนที่ตกในพื้นที่จังหวัดต้นน้ำในช่วงที่ผ่านมา พบว่า หากต่อจากนี้ไปสภาพอากาศไม่แปรปรวน ไม่มีพายุและฝนตกหนักลงมาเพิ่มเติม ปริมาณน้ำเหนือโดยรวมจะทยอยลดลงอย่างต่อเนื่อง ประกอบกับการดำเนินงานตามแผนระบายน้ำ จึงสามารถคาดการณ์ได้ว่า แม่น้ำกวงจะลดระดับถึงระดับตลิ่งภายในระยะ 1-2 วันจากนี้ แต่ในพื้นที่ท่วมขังสูงบางแห่ง ยังจะต้องประเมินสถานการณ์อีกครั้ง เพราะมีลักษณะภูมิประเทศเป็นพื้นที่ลุ่มต่ำ น้ำจะไม่สามารถระบายออกเองได้ จึงจะต้องใช้เครื่องสูบน้ำเข้าช่วยระบายออก ซึ่งคาดว่าจะใช้เวลาไม่เกิน 1-2 อาทิตย์เพื่อให้เข้าสู่สภาวะปกติต่อไป
นายสันติธร ยิ้มละมัย ผู้ว่าราชการจังหวัดลำพูน กล่าวในช่วงท้ายว่า ขณะนี้สถานการณ์น้ำท่วมในพื้นที่ภาคเหนือตอนบนยังคงอยู่ในระดับที่น่าเป็นห่วง โดยเฉพาะอย่างยิ่งในพื้นที่ของจังหวัดเชียงใหม่ ซึ่งเป็นพื้นที่จังหวัดต้นกำเนิดแม่น้ำปิงและไหลผ่านมายังพื้นที่ของจังหวัดลำพูน ซึ่งในช่วงที่ผ่านมาได้มีฝนตกหนักลงมาอย่างต่อเนื่องทำให้เกิดมวลน้ำจำนวนมากไหลลงมา โดยขณะนี้ทางจังหวัดลำพูนได้เตรียมความพร้อมในการรับมือและป้องกันแก้ไขปัญหามวลน้ำจำนวนมากที่อาจไหลลงมาในพื้นที่เรียบร้อยแล้ว และขอให้พี่น้องประชาชนชาวลำพูน ได้ตื่นตัวในการติดตามข้อมูลข่าวสารที่เกี่ยวกับน้ำท่วมและภัยธรรมชาติ ในช่วงนี้อย่างใกล้ชิดจากทางภาคส่วนราชการและแหล่งข้อมูลที่น่าเชื่อถือได้ เพื่อที่จะสามารถเตรียมตัวรับมือกับสถานการณ์น้ำท่วมที่อาจมีการเปลี่ยนแปลงได้อย่างทันท่วงที ทั้งนี้ หากพี่น้องประชาชนในพื้นที่ใดต้องการความช่วยเหลือเนื่องจากเหตุน้ำท่วม หรือต้องการติดตามข้อมูลข่าวสารที่ถูกต้อง สามารถแจ้งมายังสายด่วนสาธารณภัย โทร 1784 หรือสายด่วนศูนย์ดำรงธรรม โทร 1567 ได้ฟรี ตลอด 24 ชั่วโมง

ที่มา : https://www.thaigov.go.th/news/contents/details/88530