รัฐบาลไทย-ข่าวทำเนียบรัฐบาล-“รมว.นฤมล” ชูนโยบายผลักดันสหกรณ์ ก้าวสู่ปีที่ 52 อย่างยั่งยืน


วันอาทิตย์ที่ 29 กันยายน 2567
“รมว.นฤมล” ชูนโยบายผลักดันสหกรณ์ ก้าวสู่ปีที่ 52 อย่างยั่งยืน
“รมว.นฤมล” ชูนโยบายผลักดันสหกรณ์ ก้าวสู่ปีที่ 52 อย่างยั่งยืน เน้นสร้างความเข้มแข็งให้แก่สมาชิก ใช้เทคโนโลยีบริหารจัดการ ป้องกันการทุจริตในสหกรณ์
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานเปิดการสัมมนาทางวิชาการ “เนื่องในโอกาสวันคล้ายวันสถาปนากรมส่งเสริมสหกรณ์” ประจำปี 2567 ครบรอบ 52 ปี โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ อาคาร 1 ห้องปรินซ์บอลรูม โรงแรมปรินซ์พาเลซ กรุงเทพฯ ว่า กระทรวงเกษตรและสหกรณ์ โดยกรมส่งเสริมสหกรณ์มุ่งผลักดันให้สหกรณ์ภาคการเกษตร โดยนำหลัก ตลาดนำ นวัตกรรมเสริม ซึ่งเป็นนโยบายสำคัญของกระทรวงเกษตรและสหกรณ์นำมาเพิ่มรายได้ให้แก่สมาชิกสหกรณ์ เพื่อให้สหกรณ์ภาคการเกษตรทำหน้าที่เป็นผู้ประกอบการธุรกิจเกษตรในชุมชนแบบมืออาชีพ รวมถึงมีการสร้างกลุ่มอาชีพเพื่อสร้างอาชีพเสริมการเชื่อมโยงเครือข่ายด้านการตลาดผลผลิตในสถาบันเกษตรกร เช่น ผัก ผลไม้ และข้าวสาร เพื่อให้เกิดผลอย่างเป็นรูปธรรม
สำหรับแผนการดำเนินงานในปี 2568 กรมส่งเสริมสหกรณ์มุ่งเน้นการยกระดับศักยภาพของเกษตรกร และสหกรณ์ภาคการเกษตรให้มีความเข้มแข็ง โดยการนำนวัตกรรมทางเทคโนโลยี ทำระบบการเกษตรแบบแม่นยำสูง ฟาร์มเกษตรอัจฉริยะในพื้นที่การเกษตรแบบแปลงใหญ่ เพื่อเพิ่มประสิทธิภาพในการผลิตให้ได้ปริมาณต่อไร่เพิ่มขึ้น พร้อมทั้งส่งเสริมการลดต้นทุนการผลิต และเพิ่มคุณภาพผลผลิตทั้งในด้านคุณภาพและความปลอดภัยให้เป็นที่ยอมรับของตลาด จึงถือเป็นการเปลี่ยนแปลงจากยุค Farmer Aging Society สู่ยุคของ Smart Farmer ได้อย่างสมบูรณ์แบบ รวมทั้งมีการส่งเสริมและพัฒนาร้านค้าสหกรณ์ให้เป็นจุดจำหน่ายสินค้าเกษตรทั้งทางตรงและช่องทางออนไลน์ให้มีความเข้มแข็ง โดยให้สมาชิกสหกรณ์เข้ามามีส่วนร่วมในการใช้บริการของสหกรณ์มากขึ้น พร้อมทั้งผลักดันการเชื่อมโยงเครือข่ายร่วมกันระหว่างสหกรณ์ภาคการเกษตรและสหกรณ์นอกภาคการเกษตรให้มากยิ่งขึ้น
ในขณะเดียวกัน ยังมีการดำเนินงานบูรณาการร่วมกันระหว่างระหว่างกรมส่งเสริมสหกรณ์ และกรมตรวจบัญชีสหกรณ์  เพื่อส่งเสริมและสนับสนุนให้สหกรณ์นำระบบโปรแกรมทางบัญชีที่ได้มาตรฐานมาใช้ในการบริหารงานสหกรณ์ และนำระบบแอพพลิเคชั่น “การตรวจสอบสถานะทางการเงินของสมาชิก” มาให้บริการแก่สมาชิกในการตรวจสอบสถานะทางการเงินได้อย่างเป็นปัจจุบันเพื่อป้องกันและปราบปรามไม่ให้เกิดปัญหาการทุจริตในสหกรณ์ อีกด้วย
ในโอกาสนี้ รัฐมนตรีว่าการกระทรวงเกษตรและสหกรณ์ ได้มอบรางวัลเลิศรัฐ ประจำปี 2567 ให้แก่ผู้แทนสหกรณ์ จำนวน 5 รางวัล ได้แก่ สาขาการบริหารราชการแบบมีส่วนร่วม ประเภทร่วมใจแก้จน ระดับดีเด่น 4 ผลงาน ดังนี้ ผลงาน “วิถีกสิกรสู่วิถีกสิกรรมอย่างยั่งยืน สหกรณ์พัฒนาพื้นที่สูงแบบโครงการหลวงแม่สอง จำกัด” จากสำนักงานสหกรณ์จังหวัดตาก ผลงาน “ยางพารา พลิกวิกฤตแก้จน คนกันทรอม” จากสำนักงานสหกรณ์จังหวัดศรีสะเกษ ผลงาน “เกษตรผสมผสานบ้านนาพูนร่วมใจ สร้างรายได้อย่างยั่งยืน” ผลงาน “น้ำ - ข้าว เขาสะเอียบ Soft Power เมืองช่อแฮ” จากสำนักงานสหกรณ์จังหวัดแพร่ และประเภทสัมฤทธิ์ผลประชาชนแบบมีส่วนร่วม ระดับดี คือ ผลงาน “รวมใจพัฒนาหุบกะพง ขยายผลศูนย์เรียนรู้ศาสตร์พระราชา สู่การพัฒนาอย่างยั่งยืน” จากสำนักงานสหกรณ์จังหวัดเพชรบุรี อีกทั้งเยี่ยมชมนิทรรศการการจัดผลงานของกรมส่งเสริมสหกรณ์ อีกด้วย

ที่มา : https://www.thaigov.go.th/news/contents/details/88539