รัฐบาลไทย-ข่าวทำเนียบรัฐบาล-มท.1 และ ผบ.ทบ. เป็นประธานในพิธี MOU ปกครองและ กอ.รมน. ร่วมมือเสริมสร้างประสิทธิภาพ อส.จชต. ให้เป็นกำลังหลักดูแลความสงบจังหวัดชายแดนภาคใต้


วันศุกร์ที่ 27 กันยายน 2567
27/09/2567
พิมพ์
มท.1 และ ผบ.ทบ. เป็นประธานในพิธี MOU ปกครองและ กอ.รมน. ร่วมมือเสริมสร้างประสิทธิภาพ อส.จชต. ให้เป็นกำลังหลักดูแลความสงบจังหวัดชายแดนภาคใต้
มท.1 และ ผบ.ทบ. เป็นประธานในพิธี MOU ปกครองและ กอ.รมน. ร่วมมือเสริมสร้างประสิทธิภาพ อส.จชต. ให้เป็นกำลังหลักดูแลความสงบจังหวัดชายแดนภาคใต้
น.ส. ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (27 ก.ย. 67) เวลา 10.00 น. ที่ห้องประชุมชั้น 3 อาคารรื่นฤดี กองอำนวยการรักษาความมั่นคงภายในราชอาณาจักร นายอนุทิน ชาญวีรกูล รองนายกรัฐมนตรีและ รมว.มหาดไทย และพลเอก เจริญชัย หินเธาว์ ผู้บัญชาการทหารบก ในฐานะรองผู้อำนวยการรักษาความมั่นคงภายในราชอาณาจักร (กอ.รมน.) เป็นประธานในพิธีลงนามบันทึกความเข้าใจความร่วมมือ (MOU) การเสริมสร้างประสิทธิภาพสมาชิกกองอาสารักษาดินแดนจังหวัดชายแดนภาคใต้ (อส.จชต.) ระหว่างกรมการปกครอง กระทรวงมหาดไทย กับ กอ.รมน. เพื่อพัฒนาระบบการบริหารจัดการ โดยเฉพาะทรัพยากรบุคคลและยุทโรปกรณ์สำคัญ สำหรับการเสริมสร้างขีดความสามารถ อส.จชต. ในทุกมิติ ให้เป็นกลไกหลักสำคัญในการแก้ไขปัญหาความไม่สงบในพื้นที่จังหวัดชายแดนภาคใต้อย่างมีประสิทธิภาพ และเกิดสันติสุขอย่างยั่งยืน ภายใต้สังคมพหุวัฒนธรรมโดยเร็ว โดยมีนายอรรษิษฐ์ สัมพันธรัตน์ อธิบดีกรมการปกครอง และพลเอก พนา แคล้วปลอดทุกข์ เลขาธิการ กอ.รมน. เป็นผู้ลงนาม และมีนายโชตินรินทร์ เกิดสม รองปลัดกระทรวงมหาดไทย นายสมศักดิ์ เจริญไพฑูรย์ ผู้ตรวจราชการกระทรวงมหาดไทย คณะผู้บริหาร หัวหน้าส่วนราชการ และข้าราชการกระทรวงมหาดไทย และข้าราชการฝ่ายความมั่นคง ร่วมเป็นสักขีพยานในพิธีฯ
นายอนุทิน กล่าวว่า ความร่วมมือเพื่อเสริมสร้างประสิทธิภาพ อส.จชต. ครั้งนี้ เป็นอีกหนึ่งการริเริ่มที่มีความสำคัญต่อการสร้างสันติสุขในพื้นที่ ตามแผนการเสริมสร้างประสิทธิภาพเจ้าหน้าที่และอาสาสมัครประจำพื้นที่จังหวัดชายแดนภาคใต้ ซึ่งกระทรวงมหาดไทยให้ความสำคัญกับสมาชิกกองอาสารักษาดินแดนให้เป็นกลไกและกำลังหลักที่จะเข้ารับผิดชอบภารกิจเชิงรับแทนกำลังทหารหลัก ในการร่วมดูแลพื้นที่จังหวัดชายแดนภาคใต้
“กรมการปกครอง กระทรวงมหาดไทย และ กอ.รมน. โดยกองอำนวยการรักษาความมันคงภายในภาค 4 ส่วนหน้า เป็นหน่วยร่วมปฏิบัติและขับเคลื่อนในพื้นที่ จึงได้สร้างความร่วมมือพัฒนาระบบการบริหารจัดการด้านต่าง ๆ ให้เหมาะสมกับภารกิจของสมาชิก อส.จชต. เช่น การพัฒนาศักยภาพและประสิทธิภาพกำลังพล การพัฒนาหลักสูตรการฝึกอบรมสมาชิกกองอาสารักษาดินแดนจังหวัดชายแดนภาคใต้ เพื่อให้สามารถปฏิบัติงานในการรักษาความสงบเรียบร้อยกลุ่มเป้าหมายอ่อนแอในพื้นที่ได้อย่างมีประสิทธิภาพ บันทึกความร่วมมือฉบับนี้ จะช่วยบูรณาการและผลักดันให้เกิดการทำงานร่วมกันทั้ง 2 ฝ่าย ผมขอให้บันทึกความร่วมมือครั้งนี้เป็นหมุดหมายที่จะนำสู่ความสำเร็จในการดูแลความสงบในจังหวัดชายแดนภาคใต้ ที่ยึดถือประโยชน์ของประชาชน นำความสันติสุขสู่พื้นที่ภายใต้สังคมพหุวัฒนธรรมอย่างยั่งยืน” นายอนุทิน กล่าว

ที่มา : https://www.thaigov.go.th/news/contents/details/88491