รัฐบาลไทย-ข่าวทำเนียบรัฐบาล-​ดร.ณัฐพล รังสิตพล นำทีมประชุมคัดเลือก สรุปผลคัดเลือก 3 สถานประกอบการเด่น ชิงรางวัลอุตสาหกรรมยอดเยี่ยมปี 2567


วันศุกร์ที่ 27 กันยายน 2567
27/09/2567
พิมพ์
​ดร.ณัฐพล รังสิตพล นำทีมประชุมคัดเลือก สรุปผลคัดเลือก 3 สถานประกอบการเด่น ชิงรางวัลอุตสาหกรรมยอดเยี่ยมปี 2567
​ดร.ณัฐพล รังสิตพล นำทีมประชุมคัดเลือก สรุปผลคัดเลือก 3 สถานประกอบการเด่น ชิงรางวัลอุตสาหกรรมยอดเยี่ยมปี 2567
วันที่ 24 กันยายน 2567  ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะทำงานพิจารณาคัดเลือกอุตสาหกรรมยอดเยี่ยม ประจำปี พ.ศ.2567 ครั้งที่ 3/2567 เพื่อร่วมกันพิจารณาสรุปผลการคัดเลือกสถานประกอบการที่ได้รับรางวัลอุตสาหกรรมยอดเยี่ยม ประจำปี พ.ศ.2567 โดยมีนายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม และคณะทำงานพิจารณาคัดเลือกอุตสาหกรรมยอดเยี่ยม ประจำปี พ.ศ.2567 ผู้แทนจากหน่วยงานในสังกัดกระทรวงอุตสาหกรรมและหน่วยงานภายนอกที่มีความรู้ความสามารถ เข้าร่วมการประชุม ณ ห้องหลานหลวง โรงแรมรอยัลปริ๊นเซส หลานหลวง กรุงเทพ
โดยคณะกรรมการร่วมกันพิจารณารับรองรายงานการประชุมครั้งที่ 2/2567 และร่วมพิจารณาสรุปผลเกณฑ์คัดเลือกสถานประกอบการที่มีผลงานโดดเด่น สะท้อนถึงมาตรฐานการดำเนินงานที่มีคุณภาพสูงและการบริหารจัดการที่มีประสิทธิภาพ ซึ่งได้มีการลงพื้นที่ตรวจประเมินสถานประกอบการที่สมัครเข้ารับการคัดเลือกแล้วเสร็จ โดยในปีนี้มีสถานประกอบการที่เข้ารับการคัดเลือกจำนวน 3 แห่ง ได้แก่ บริษัท โตโยต้า มอเตอร์ ประเทศไทย จำกัด (โรงงานเกตเวย์) บริษัท ไดกิ้น อินดัสทรีส์ (ประเทศไทย) จำกัด และบริษัท ไมโครชิพ เทคโนโลยี (ไทยแลนด์) จำกัด โดยคณะกรรมการได้ใช้เกณฑ์การพิจารณาคัดเลือกอย่างเข้มงวด โดยมีเกณฑ์ 6 ด้านหลัก ได้แก่
1. การกำหนดกลยุทธ์และนโยบาย ซึ่งพิจารณาจากวิสัยทัศน์และแผนการดำเนินงานที่ชัดเจนขององค์กร
2. ความสามารถในการแข่งขัน ซึ่งเกี่ยวกับความสามารถในการตอบสนองต่อความต้องการตลาดและความมีประสิทธิภาพในกระบวนการผลิต
3. ความสามารถในการปรับตัวและฟื้นตัวกลับ ซึ่งวัดจากการปรับตัวของธุรกิจต่อการเปลี่ยนแปลงในสภาพแวดล้อมทางเศรษฐกิจและอุตสาหกรรม
4. ความสามารถในการพัฒนาอย่างยั่งยืน ที่เน้นถึงการดำเนินธุรกิจโดยคำนึงถึงสิ่งแวดล้อม สังคม และการใช้ทรัพยากรอย่างมีประสิทธิภาพ
5. ความสามารถในการสร้างคุณประโยชน์ ทั้งต่อภาคอุตสาหกรรมและสังคม ซึ่งวัดจากการสร้างงาน การเพิ่มมูลค่าผลิตภัณฑ์ และการพัฒนาเทคโนโลยี
6. ผลลัพธ์จากการดำเนินการ ซึ่งดูจากผลประกอบการและการเติบโตอย่างยั่งยืนของสถานประกอบการ
ทั้งนี้ การพิจารณามุ่งเน้นไปที่การส่งเสริมให้สถานประกอบการพัฒนาอย่างต่อเนื่อง ทั้งในด้านการปรับตัวเข้าสู่เทคโนโลยีใหม่ๆ และการขับเคลื่อนองค์กรสู่ความยั่งยืนในทุกมิติ นำไปสู่การสรุปและประกาศรายชื่อผู้ที่ได้รับรางวัลอุตสาหกรรมยอดเยี่ยม ประจำปี พ.ศ. 2567 อย่างเป็นทางการในงานมอบรางวัลที่จะจัดขึ้นในเดือนธันวาคม ซึ่งถือเป็นการยกย่องและสนับสนุนสถานประกอบการที่มีความเป็นเลิศในวงการอุตสาหกรรมไทย และเป็นแรงผลักดันให้ภาคอุตสาหกรรมก้าวสู่ความสำเร็จในระดับสากลต่อไป

ที่มา : https://www.thaigov.go.th/news/contents/details/88466