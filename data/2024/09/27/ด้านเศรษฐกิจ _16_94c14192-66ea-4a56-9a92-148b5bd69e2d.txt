รัฐบาลไทย-ข่าวทำเนียบรัฐบาล-SME D Bank ออกมาตรการปูพรมช่วยเหลือเอสเอ็มอีประสบสาธารณภัยทั่วประเทศ พักหนี้เงินต้น-ดอกเบี้ย 12 เดือน  


วันศุกร์ที่ 27 กันยายน 2567
27/09/2567
พิมพ์
SME D Bank ออกมาตรการปูพรมช่วยเหลือเอสเอ็มอีประสบสาธารณภัยทั่วประเทศ พักหนี้เงินต้น-ดอกเบี้ย 12 เดือน
SME D Bank ห่วงใยลูกค้าได้รับผลกระทบจากสถานการณ์ภัยพิบัติและสาธารณภัยที่ขยายวงกว้างหลายพื้นที่ ออกมาตรการช่วยเหลือเพิ่มเติม ครอบคลุมดูแลทั่วประเทศ ได้แก่ พักชำระหนี้เงินต้นและดอกเบี้ย สูงสุด 12 เดือน และเติมทุนฉุกเฉินฟื้นฟูกิจการ สูงสุด 200,000 บาท
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  กล่าวว่า จากสถานการณ์ภัยพิบัติและสาธารณภัยที่ขยายวงกว้างครอบคลุมในหลายพื้นที่ ไม่ว่าจะเป็น จ.เชียงราย จ.เชียงใหม่ หลายจังหวัดทางภาคเหนือ และที่กำลังจะได้รับผลกระทบในอนาคต ธนาคารห่วงใยลูกค้าผู้ประกอบการเอสเอ็มอีอย่างยิ่ง  จึงดำเนินการช่วยเหลือในทุกมิติมาอย่างต่อเนื่อง และเพื่อให้การช่วยเหลือในภาวะเร่งด่วนเป็นไปอย่างรวดเร็วทันเหตุการณ์ มีประสิทธิภาพ และครอบคลุมทุกพื้นที่ สอดคล้องกับแนวทางธนาคารแห่งประเทศไทยที่ต้องการช่วยเหลือผู้ประกอบการเอสเอ็มอีให้กลับมาเดินหน้าธุรกิจได้ในเร็ววัน  จึงออกมาตรการช่วยเหลือเพิ่มเติม ได้แก่ “พักชำระหนี้ เงินต้นและดอกเบี้ย” และ “เติมทุนฉุกเฉินฟื้นฟูกิจการ”
มาตรการ “พักชำระหนี้ เงินต้นและดอกเบี้ย” สำหรับลูกค้าธนาคารที่ได้รับผลกระทบทางตรงและทางอ้อม ในพื้นที่ประสบภัยพิบัติตามที่ธนาคารกำหนด  เพื่อช่วยลดภาระค่าใช้จ่าย ด้วยการพักชำระหนี้เงินต้นและดอกเบี้ย  สำหรับกลุ่มเงินกู้ยืมแบบมีระยะเวลา (Term loan) สูงสุดไม่เกิน 12 เดือน สัญญาเบิกเงินทุนหมุนเวียนประเภทตั๋วสัญญาใช้เงิน (P/N) และสินเชื่อแฟคตอริ่ง ขยายระยะเวลาชำระตั๋วสัญญาใช้เงินออกไปอีกสูงสุด 180 วัน และสามารถพักชำระดอกเบี้ยได้
มาตรการ “เติมทุนฉุกเฉินฟื้นฟูกิจการ”  สำหรับลูกค้าธนาคารได้รับผลกระทบทางตรง ที่มีสถานประกอบการตั้งอยู่ในเขตพื้นที่ภัยพิบัติตามที่ธนาคารกำหนด  เพื่อให้มีวงเงินกู้ฉุกเฉิน นำไปฟื้นฟูธุรกิจเฉพาะหน้า วงเงินกู้ 10% ของวงเงินเดิม ขั้นต่ำ 30,000 บาท สูงสุด 200,000 บาท (บุคคลธรรมดา สูงสุด 100,000 บาท และนิติบุคคล สูงสุด 200,000 บาท)  อัตราดอกเบี้ย MLR ต่อปี  ระยะเวลากู้ 3 ปี ปลอดชำระเงินต้น 12 เดือน ไม่ต้องมีหลักประกัน ยกเว้นค่าธรรมเนียม ลดกระบวนการนำส่งเอกสารในการช่วยเหลือลูกค้าที่ได้รับผลกระทบทางตรงเป็นการเร่งด่วน
นายพิชิต กล่าวเสริมว่า มาตรการช่วยเหลือครั้งนี้เป็นทางเลือกโดยสมัครใจ เปิดโอกาสให้ผู้ประกอบการที่ได้รับผลกระทบ ลดภาระค่าใช้จ่าย และมีเงินทุนไปใช้จ่ายอย่างเร่งด่วน สามารถกลับมาเดินหน้าธุรกิจได้โดยเร็ว ทั้งนี้ ธนาคารพร้อมให้บริการแก่ลูกค้าที่ได้รับผลกระทบจากภัยพิบัติและสาธารณภัยทั่วประเทศ สามารถแจ้งความประสงค์ได้ผ่านสาขาของ SME D Bank ทุกแห่ง หรือสอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/88492