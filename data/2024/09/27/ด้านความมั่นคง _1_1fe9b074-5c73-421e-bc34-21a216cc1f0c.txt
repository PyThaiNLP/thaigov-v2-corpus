รัฐบาลไทย-ข่าวทำเนียบรัฐบาล-ในวันศุกร์ที่ ๒๗ กันยายน ๒๕๖๗ เวลา ๐๘.๐๐ นาฬิกา พลเรือเอก สุพพัต ยุทธวงศ์ รองปลัดกระทรวงกลาโหม นำหัวหน้าหน่วยขึ้นตรงสำนักงานปลัดกระทรวงกลาโหม เข้าแถวและร้องเพลงชาติไทย


วันศุกร์ที่ 27 กันยายน 2567
ในวันศุกร์ที่ ๒๗ กันยายน ๒๕๖๗ เวลา ๐๘.๐๐ นาฬิกา พลเรือเอก สุพพัต ยุทธวงศ์ รองปลัดกระทรวงกลาโหม นำหัวหน้าหน่วยขึ้นตรงสำนักงานปลัดกระทรวงกลาโหม เข้าแถวและร้องเพลงชาติไทย
เนื่องในวันพระราชทานธงชาติไทย (๒๘ กันยายน) ณ บริเวณหน้าเสาธงด้านหน้าศาลาว่าการกลาโหม และบริเวณลานหน้าอนุสาวรีย์พระจุลจอมเกล้าเจ้าอยู่หัว สำนักงานปลัดกระทรวงกลาโหม (พื้นที่ศรีสมาน)
เพื่อเป็นการสร้างความภาคภูมิใจของคนในชาติ และเป็นการน้อมรำลึกในพระมหากรุณาธิคุณพระบาทสมเด็จพระมงกุฎเกล้าเจ้าอยู่หัว ที่ทรงพระราชทานธงไตรรงค์เป็นธงชาติไทย ธงชาติถือเป็นสัญลักษณ์อันสูงสุดของชาติ ธงชาติไทยแต่เดิมมีหลายรูปแบบ จนรัชสมัยพระบาทสมเด็จพระมงกุฎเกล้าเจ้าอยู่หัว รัชกาลที่ ๖ ทรงพระกรุณาโปรดเกล้าโปรดกระหม่อม ให้ตราพระราชบัญญัติธงขึ้นใหม่ในพุทธศักราช ๒๔๖๐ และพระองค์ทรงกำหนดความหมายของสีธงชาติไว้ว่า สีแดง หมายถึง ชาติ คือประชาชน สีขาว หมายถึง ศาสนา และสีน้ำเงิน หมายถึง พระมหากษัตริย์ ซึ่งธงไตรรงค์ หรือธงชาติไทย ถือเป็นสัญลักษณ์อันสูงสุดของชาติ เป็นสิ่งเตือนใจให้อนุชนได้รำลึกถึง การเสียสละเลือดเนื้อของบรรพบุรุษ เพื่อรักษาไว้ซึ่งแผ่นดิน และร้อยดวงใจคนทั้งชาติให้เป็นหนึ่ง หล่อหลอมความรักสามัคคี สร้างเสริมความภูมิใจในความเป็นชาติ ก่อเกิดเป็นพลังยิ่งใหญ่ในการพัฒนาชาติไทย

ที่มา : https://www.thaigov.go.th/news/contents/details/88471