รัฐบาลไทย-ข่าวทำเนียบรัฐบาล-นายกฯ มอบเงินเยียวยากับผู้ประสบอุทกภัยเชียงราย ย้ำ รัฐบาลไม่ทิ้งประชาชน ยืนยันเตรียมเยียวยารอบใหม่ในการประชุมคณะรัฐมนตรีอังคารนี้ 


วันศุกร์ที่ 27 กันยายน 2567
27/09/2567
พิมพ์
นายกฯ มอบเงินเยียวยากับผู้ประสบอุทกภัยเชียงราย ย้ำ รัฐบาลไม่ทิ้งประชาชน ยืนยันเตรียมเยียวยารอบใหม่ในการประชุมคณะรัฐมนตรีอังคารนี้
นายกฯ มอบเงินเยียวยากับผู้ประสบอุทกภัยเชียงราย ย้ำ รัฐบาลไม่ทิ้งประชาชน ยืนยันเตรียมเยียวยารอบใหม่ในการประชุมคณะรัฐมนตรีอังคารนี้
วันนี้ (27 กันยายน 2567) เวลา 17.30 น. ณ หอประชุมโรงเรียนเทศบาล 6 นครเชียงราย อำเภอเมืองเชียงราย จังหวัดเชียงราย นายจิรายุ ห่วงทรัพย์ ที่ปรึกษานายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรีมอบเงินเยียวยาให้ประชาชนผู้ประสบอุทกภัยในพื้นที่จังหวัดเชียงราย
โอกาสนี้ นายกรัฐมนตรีได้มอบเงินช่วยเหลือผู้ประสบอุทกภัยอำเภอเมืองเชียงราย จำนวน 30 ครอบครัว เป็นเงิน 1,485,000 บาท  อำเภอเทิง จำนวน 6 ครอบครัว เป็นเงิน 297,000 บาท อำเภอเวียงแก่น จำนวน 18 ครอบครัว เป็นเงิน 891,000  บาท  และมอบเงินช่วยเหลือฯ ตาม มติ ครม. เมื่อวันที่ 17 กันยายน 2567  ช่วยเหลือผู้ประสบภัยน้ำท่วม พร้อมมอบชุดอุปกรณ์ทำความสะอาดบ้านเรือนให้กับผู้ประสบภัย
นายจิรายุ กล่าวว่า นายกฯ กล่าวทักทายประชาชนเป็นภาษาเหนือว่า “สวัสดีเจ้า” พร้อมกล่าวว่า วันนี้มาในนามของตัวแทนรัฐบาล นำ ครม. ลงพื้นที่ให้กำลังใจพี่น้องชาวเชียงราย ซึ่งทราบว่าชาวเชียงรายเจอปัญหาน้ำท่วมหนักที่สุดในรอบหลายปี และปัญหาดินโคลนถล่มสถานการณ์หนักจริงๆ ซึ่งหากแห้งแล้วจะทำความสะอาดยาก วันนี้ได้นำสิ่งของมามอบให้ประชาชนใช้ในการทำความสะอาด พร้อมนำเครื่องมือจากกรุงเทพและจังหวัดอื่นๆ มาช่วยเหลือพี่น้องอย่างเต็ม โดยทุกภาคส่วนมาช่วยเหลือเพื่อแสดงให้รู้ว่ารัฐบาลเต็มที่ในการช่วยเหลือและเยียวยาฟื้นฟู
นายกรัฐมนตรีกล่าวให้กำลังใจชาวเชียงรายว่า  ขอให้รู้ว่ารัฐบาลเป็นกำลังใจให้ วันนี้เงินช่วยเหลือมาถึงพี่น้องประชาชนแล้ว และในวันอังคารจะมีการนำเสนอเรื่องในการประชุม ครม. เพื่อขยายความช่วยเหลือ ยืนยันจะมีการช่วยเหลืออย่างแน่นอน ทั้งนี้ รัฐบาลเร่งช่วยเหลือเยียวยาเพื่อให้ประชาชนได้กลับมาใช้ชีวิตได้ตามปกติ  เข้าใจว่า หลายๆ บ้าน ประสบปัญหาอย่างหนัก โดยเฉพาะในอำเภอแม่สาย บางคนเดือดร้อนถึงขั้นร้องไห้
”ยืนยันรัฐบาลไม่ทิ้งประชาชนอย่างแน่นอน พร้อมช่วยอย่างเต็มที่ขอให้ประชาชนมั่นใจ รัฐบาลขอเป็นกำลังใจและจะช่วยเหลือทุกอย่างพร้อมจะระดมกำลังคนมาช่วยทำความสะอาดคืนพื้นที่ให้กับประชาชนโดยเร็วที่สุด ขออย่าพึ่งท้อสู้กันต่อไป ทนอีกนิดนึง ขอให้มีกำลังใจ  ขอส่งความรักให้พี่น้องประชาชนชาวเชียงรายทุกคน“ นายกรัฐมนตรี ย้ำ

ที่มา : https://www.thaigov.go.th/news/contents/details/88501