รัฐบาลไทย-ข่าวทำเนียบรัฐบาล-เตรียมโอนเงินช่วยเหลือผู้ประสบภัยเชียงราย บ่ายวันนี้ 3,623 ครัวเรือน "อนุทิน" กำชับทุกส่วนของมหาดไทยยึดข้อสั่งการนายกรัฐมนตรี อำนวยความสะดวกให้เงินถึงมือผู้ได้รับความเดือดร้อน


วันศุกร์ที่ 27 กันยายน 2567
27/09/2567
พิมพ์
เตรียมโอนเงินช่วยเหลือผู้ประสบภัยเชียงราย บ่ายวันนี้ 3,623 ครัวเรือน "อนุทิน" กำชับทุกส่วนของมหาดไทยยึดข้อสั่งการนายกรัฐมนตรี อำนวยความสะดวกให้เงินถึงมือผู้ได้รับความเดือดร้อน
เตรียมโอนเงินช่วยเหลือผู้ประสบภัยเชียงราย บ่ายวันนี้ 3,623 ครัวเรือน "อนุทิน" กำชับทุกส่วนของมหาดไทยยึดข้อสั่งการนายกรัฐมนตรี อำนวยความสะดวกให้เงินถึงมือผู้ได้รับความเดือดร้อนเร็วที่สุด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ตามที่กระทรวงมหาดไทยได้รับมอบหมายให้เป็นหน่วยงานหลักดำเนินการจ่ายเงินช่วยเหลือผู้ประสบอุทกภัยวงเงิน 3,042.52 ล้านบาท ที่คณะรัฐมนตรี(ครม.) อนุมัติเมื่อวันที่ 17 ก.ย. 67 นายอนุทิน ชาญวีรกูล รองนายกรัฐมนตรี และ รมว.มหาดไทย ได้กำชับให้กลไกทุกส่วนของกระทรวงมหาดไทยสนับสนุน ช่วยเหลือ อำนวยความสะดวกให้ผู้ประสบภัยได้รับเงินช่วยเหลือตามหลักเกณฑ์ให้เร็วที่สุดตามข้อสั่งการข้อสั่งการของนายกรัฐมตรี
ล่าสุด นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย (ปภ.) ได้รายงานให้นายอนุทิน ทราบว่าด้วยความร่วมมือที่ใกล้ชิดของหน่วยงานที่เกี่ยวข้องทำให้ ปภ. สามารถรวบรวมและส่งเอกสารของผู้ประสบภัยให้ธนาคารออมสินใน 3 อำเภอของ จ.เชียงรายแล้ว ซึ่งจะเป็นผู้ประสบภัยชุดแรกที่ทางการจะโอนเงินช่วยเหลือให้จำนวน 3,623 ครัวเรือน แยกเป็นครัวเรือนใน อ.เมืองเชียงราย 3,305 ครัวเรือน อ.แม่สาย 222 ครัวเรือน และ อ.ขุนตาล 96 ครัวเรือน
"ท่านอนุทิน กำชับทุกส่วนในกระทรวงมหาดไทยให้ถือปฏิบัติตามข้อสั่งการท่านนายกรัฐมนตรีอย่างเข้มงวด ช่วยกันให้ผู้ที่กำลังเดือดร้อนได้รับเงินช่วยเหลือเร็วที่สุด จุดใดที่เป็นข้อติดขัดขอให้ช่วยกันแก้ไขไม่ให้เกิดความล่าช้า สำหรับครัวเรือนชุดแรกใน 3 อำเภอ ของเชียงราย ที่เป็นบัญชีของธนาคารออมสิน เงินจะเข้าบัญชีของผู้ประสบภัยในเวลา 13.35 น. ของวันนี้ (27 ก.ย. 67) ส่วนที่เป็นบัญชีธนาคารอื่น ๆ จะทยอยโอนตั้งแต่วันที่ 27 ก.ย. 67 เช่นกัน" น.ส.ไตรศุลี กล่าว
โฆษกกระทรวงมหาดไทย กล่าวว่า หลักเกณฑ์การจ่ายเงินช่วยเหลือตามมติ ครม. เมื่อวันที่ 17 ก.ย. 67 จะจ่ายให้กับครัวเรือนซึ่งประสบอุทกภัยตั้งแต่ 20 พ.ค. 67 เป็นต้นมา ในพื้นที่ 57 จังหวัด ซึ่งนอกจากพื้นที่ที่เสียหายมากอย่าง จ.เชียงราย แล้วนายอนุทิน ได้ให้เป็นแนวนโยบายว่าให้ผู้ว่าราชการทุกจังหวัดที่ประชาชนอยู่ในเกณฑ์ต้องได้รับเงินช่วยเหลือต้องกำกับการสำรวจ ความเสียหายอย่างใกล้ชิด เพื่อให้การช่วยเหลือเป็นไปอย่างมีประสิทธิภาพต่อไป
โดยในวันนี้ นายอนุทิน จะร่วมในคณะของ น.ส.แพทองธาร ชินวัตร นายกรัฐมนตรี ลงพื้นที่ตรวจราชการจังหวัดเชียงราย ซึ่งตามกำหนดการ นายกรัฐมนตรีและคณะจะประชุมบูรณาการเพื่อแผนฟื้นฟูและเยียวยาผู้ได้รับผลกระทบหลังจากเหตุการณ์อุทกภัย จ.เชียงรายรวมถึงจังหวัดภาคเหนือ ซึ่งคาดว่าจะมีการหารือในประเด็นการเร่งรัดจ่ายเงินช่วยเหลือผู้ประสบภัยด้วย จากนั้นนายกรัฐมนตรีพร้อมคณะจะลงพื้นที่เพื่อประเมินสถานการณ์และติดตามการฟื้นฟูใน อ.เมืองเชียงรายด้วย

ที่มา : https://www.thaigov.go.th/news/contents/details/88490