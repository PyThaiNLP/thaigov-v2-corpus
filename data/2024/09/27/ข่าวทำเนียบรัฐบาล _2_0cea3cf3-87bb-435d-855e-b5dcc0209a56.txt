รัฐบาลไทย-ข่าวทำเนียบรัฐบาล-นายกฯ “แพทองธาร” พร้อมลงพื้นที่ติดตามการฟื้นฟูสถานการณ์อุทกภัย จ.เชียงรายและเชียงใหม่ เตรียมค้างคืน จ.เชียงราย ประชุมกำหนดแผนรับมือสถานการณ์อุทกภัยวันนี้


วันศุกร์ที่ 27 กันยายน 2567
27/09/2567
พิมพ์
นายกฯ “แพทองธาร” พร้อมลงพื้นที่ติดตามการฟื้นฟูสถานการณ์อุทกภัย จ.เชียงรายและเชียงใหม่ เตรียมค้างคืน จ.เชียงราย ประชุมกำหนดแผนรับมือสถานการณ์อุทกภัยวันนี้
นายกฯ “แพทองธาร” พร้อมลงพื้นที่ติดตามการฟื้นฟูสถานการณ์อุทกภัย จ.เชียงรายและเชียงใหม่ เตรียมค้างคืน จ.เชียงราย ประชุมกำหนดแผนรับมือสถานการณ์อุทกภัยวันนี้
วันนี้ (27 กันยายน 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี พร้อมลงพื้นที่ติดตามสถานการณ์หลังเกิดเหตุอุทกภัย จังหวัดเชียงราย และจังหวัดเชียงใหม่ ระหว่างวันที่ศุกร์ และเสาร์ที่ 27 – 28 กันยายน 2567 โดยมีกำหนดการ ดังนี้ เวลา 13.45 น. นายกรัฐมนตรีพร้อมด้วยคณะเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานแม่ฟ้าหลวง จังหวัดเชียงราย
จากนั้น นายกรัฐมนตรีจะประชุมบูรณาการแผนฟื้นฟูและเยียวยาผู้ได้รับผลกระทบหลังจากเหตุการณ์อุทกภัยในพื้นที่จังหวัดเชียงราย และพื้นที่ที่ได้รับผลกระทบอุทกภัยในพื้นที่จังหวัดภาคเหนือ ณ ห้องประชุมท่าอากาศยานแม่ฟ้าหลวง ต่อจากนั้น เวลา 17.00 น. นายกรัฐมนตรีและคณะเดินทางลงพื้นที่อำเภอเมืองเชียงราย จังหวัดเชียงราย เพื่อติดตามการฟื้นฟูพื้นที่ได้รับความเสียหายจากสถานการณ์อุทกภัยพร้อมให้กำลังใจพี่น้องประชาชนและจิตอาสาในพื้นที่
ในวันเสาร์ที่ 28 กันยายน 2567 เวลา 08.30 น. นายกรัฐมนตรีและคณะเดินทางไปยังที่ว่าการอำเภอแม่สาย จังหวัดเชียงราย จากนั้น เวลา 09.30 น. นายกรัฐมนตรีและคณะจะเดินทางต่อไปยัง บ้านเกาะทราย บ้านไม้ลุงขน และบ้านเหมืองแดง ในอำเภอแม่สาย เพื่อตรวจและติดตามการฟื้นฟูพื้นที่ที่รับได้ผลกระทบหลังจากเหตุการณ์อุทกภัย จากนั้นนายกรัฐมนตรีจะเดินทางต่อไปยังวัดพรหมวิหาร เพื่อพูดคุยพบปะให้กำลังใจแก่พี่น้องประชาชนพร้อมมอบเงินเยียวยาให้กับพี่น้องประชาชนผู้ประสบอุทกภัย ในอำเภอแม่สาย
นายจิรายุ กล่าวต่อว่า จากนั้น เวลา 13.00 น. นายกรัฐมนตรีและคณะ จะออกเดินทาง จากท่าอากาศยาน แม่ฟ้าหลวงจังหวัดเชียงราย ไปยังท่าอากาศยานกองบิน 41 จังหวัดเชียงใหม่ และเดินทางต่อไปยังสถานีวัดระดับน้ำ P1 ถนนเชียงใหม่ - ลำพูน ตำบลวัดเกตุอำเภอเมืองเชียงใหม่ เพื่อติดตามสถานการณ์น้ำท่วมในเขตชุมชน ที่สถานีวัดระดับน้ำ P1 เชิงสะพานนวรัฐ โดยนายกรัฐมนตรีจะพบปะพูดคุยกับเจ้าหน้าที่ อาสาสมัคร และผู้ปฏิบัติงาน ณ สำนักงานเทศบาลนครเชียงใหม่ แขวงกาวิละ ตำบลวัดเกตุ อำเภอเมืองเชียงใหม่
ทั้งนี้ นายกรัฐมนตรีและคณะจะมอบถุงยังชีพแก่ประชาชนในพื้นที่ที่ได้รับผลกระทบจากสถานการณ์อุทกภัยที่เกิดขึ้น บริเวณถนนช้างคลาน ตำบลวัดเกตุอำเภอเมืองเชียงใหม่ ก่อนจะเดินทางกลับ กรุงเทพฯ

ที่มา : https://www.thaigov.go.th/news/contents/details/88461