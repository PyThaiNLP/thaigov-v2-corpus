รัฐบาลไทย-ข่าวทำเนียบรัฐบาล-มหาดไทย จัดประชุมเชิงปฏิบัติการ "เผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้า และงานหัตถกรรมไทย ตามพระดำริเจ้าฟ้าสิริวัณณวรีฯ" ครั้งที่ 5 ณ จังหวัดขอนแก่น มุ่งมั่น


วันศุกร์ที่ 27 กันยายน 2567
27/09/2567
พิมพ์
มหาดไทย จัดประชุมเชิงปฏิบัติการ "เผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้า และงานหัตถกรรมไทย ตามพระดำริเจ้าฟ้าสิริวัณณวรีฯ" ครั้งที่ 5 ณ จังหวัดขอนแก่น มุ่งมั่น
มหาดไทย จัดประชุมเชิงปฏิบัติการ "เผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้า และงานหัตถกรรมไทย ตามพระดำริเจ้าฟ้าสิริวัณณวรีฯ" ครั้งที่ 5 ณ จังหวัดขอนแก่น มุ่งมั่น "สืบสาน รักษา และต่อยอด" ประยุกต์ใช้องค์ความรู้ภูมิปัญญาผ้าไทย
มหาดไทย จัดประชุมเชิงปฏิบัติการ "เผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้า และงานหัตถกรรมไทย ตามพระดำริเจ้าฟ้าสิริวัณณวรีฯ" ครั้งที่ 5 ณ จังหวัดขอนแก่น มุ่งมั่น "สืบสาน รักษา และต่อยอด" ประยุกต์ใช้องค์ความรู้ภูมิปัญญาผ้าไทย และหัตถกรรมไทย เพื่อดำรงคงไว้ซึ่งความเป็นชาติไทยสืบไป
วันนี้ (27 ก.ย. 67) เวลา 10.30 น. ที่ห้องราชพฤกษ์ 1 - 3 โรงแรมอวานี ขอนแก่น โฮเทล แอนด์ คอนเวนชั่น เซ็นเตอร์ อำเภอเมืองขอนแก่น จังหวัดขอนแก่น นายสุทธิพงษ์ จุลเจริญ ปลัดกระทรวงมหาดไทย มอบหมายให้นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น เป็นประธานพิธีเปิดการประชุมเชิงปฏิบัติการสร้างการรับรู้และเผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้าและหัตถกรรมไทยตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ครั้งที่ 5 โดยมี นายไกรสร กองฉลาด ผู้ว่าราชการจังหวัดขอนแก่น นางนวลจันทร์ ศรีมงคล ผู้ตรวจราชการกรมการพัฒนาชุมชน นางสาวอัญชนิดา กมลเพ็ชร พัฒนาการจังหวัดขอนแก่น นายธนันท์รัฐ ธนเสฏฐการย์ ผู้เชี่ยวชาญด้านผ้าไทยและที่ปรึกษาโครงการผ้าไทยใส่ให้สนุก ดร.ศรินดา จามรมาน ผู้เชี่ยวชาญด้านผ้าไทย และที่ปรึกษาโครงการผ้าไทยใสให้สนุก ผู้ช่วยศาสตราจารย์ ดร.รวิเทพ มุสิกะปาน รองคณบดีฝ่ายกิจการพิเศษ วิทยาลัยอุตสาหกรรมสร้างสรรค์ มหาวิทยาลัยศรีนครินทรวิโรฒ ดร.กรกลด คำสุข รองคณบดีฝ่ายวิชาการ รักษาการผู้อำนวยการสำนักวิชาสร้างสรรค์ วิทยาลัยอุตสาหกรรมสร้างสรรค์ มหาวิทยาลัยศรีนครินทรวิโรฒ นายภูภวิศ กฤตพลนารา ที่ปรึกษาโครงการผ้าไทยใส่ให้สนุกและผู้ก่อตั้งดีไซน์แบรนด์ Issue หัวหน้าส่วนราชการจังหวัดขอนแก่น นายอำเภอ นักเรียนนักศึกษาจากวิทยาลัยการอาชีพขอนแก่น มหาวิทยาลัยขอนแก่น มหาวิทยาลัยศรีปทุม วิทยาเขตขอนแก่น มหาวิทยาลัยเกษตรศาสตร์ วิทยาเขตสกลนคร มหาวิทยาลัยมหาสารคาม มหาวิทยาลัยเทคโนโลยีราชมงคลอีสาน วิทยาเขตขอนแก่น และผู้ประกอบการ รวม 100 คน ร่วมในงาน
นายราชันย์ ซุ้นหั้ว รองปลัดกระทรวงมหาดไทย กล่าวว่า รู้สึกยินดีและเป็นเกียรติอย่างยิ่ง ที่ได้เป็นประธานในพิธีเปิดการประชุมเชิงปฏิบัติการสร้างการรับรู้และเผยแพร่พระอัจฉริยภาพทางด้านการยกระดับและพัฒนามรดกภูมิปัญญาผ้าและหัตถกรรมไทยตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ครั้งที่ 5 ณ ห้องราชพฤกษ์ 1 - 3 โรงแรมอวานี ขอนแก่น โฮเทล แอนด์ คอนเวนชั่น เซ็นเตอร์ อำเภอเมืองขอนแก่น จังหวัดขอนแก่น ในวันนี้
"สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงมีพระวิริยะอุตสาหะในการสนองงาน แบ่งเบาพระราชภารกิจของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ในการสืบสาน รักษา และต่อยอด พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการอนุรักษ์ ฟื้นฟู ศิลปวัฒนธรรมภูมิปัญญาหัตถกรรมไทย ให้ดำรงอยู่อย่างยั่งยืน โดยทรงพระราชทานแนวพระดำริการผสมผสานระหว่างศิลปะงานผ้าที่มีความเป็นอัตลักษณ์ในแต่ละภูมิภาค กับมุมมองด้านแฟชั่นร่วมสมัย ทรงมีแนวพระดำริ “ผ้าไทยใส่ให้สนุก” คือความสุขที่ได้เลือกใช้ศิลปหัตถกรรมไทยมาตัดเย็บเป็นเสื้อผ้าสวมใส่ให้เหมาะสมในโอกาสต่างๆ เป็นที่นิยมของทุกเพศทุกวัย สร้างอาชีพสร้างรายได้กลับคืนสู่ชุมชนและกลุ่มผู้ผลิตผ้า ส่งเสริมและกระตุ้น การรังสรรค์ผ้าไทยให้มีความทันสมัยเป็นสากลอยู่เสมอ" นายราชันย์ฯ กล่าวในช่วงต้น
นายราชันย์ ซุ้นหั้ว รองปลัดกระทรวงมหาดไทย กล่าวต่อไปอีกว่า ตลอดระยะเวลาที่ผ่านมา สมเด็จพระเจ้าลูกเธอ เจ้าฟ้าสิริวัณณวรี นารีรัตน ราชกัญญา ได้พระราชทานแบบลายผ้าพระราชทานหลากหลายลวดลาย ได้แก่ ผ้ามัดหมี่ลายขอเจ้าฟ้าสิริวัณณวรีฯ ผ้าบาติกลายพระราชทาน จำนวน 3 ลาย ผ้าขิตลายนารีรัตนราชกัญญา ผ้าลายดอกรักราชกัญญา ผ้าลายชบาปัตตานี และผ้าลายสิริวชิราภรณ์ รวมถึงทรงพระราชทานเครื่องหมายรับรองสินค้าแฟชั่นและหัตถกรรมพระราชทาน “Sustainable Fashion แฟชั่นแห่งความยั่งยืน” แก่ช่างทอผ้า ช่างหัตถกรรม ผู้ผลิต และผู้ประกอบการที่สร้างสรรค์ผืนผ้าและหัตถกรรมด้วยขั้นตอนที่เป็นมิตรกับสิ่งแวดล้อม แสดงให้เห็นถึงสายพระเนตรอันยาวไกลที่ทรงมีพระประสงค์ให้กลุ่มผู้ผลิตผ้าให้ความสำคัญกับสภาพแวดล้อมที่ตนอาศัยอยู่ด้วย
"พระองค์ทรงพระราชทานแนวทางการขับเคลื่อนงานศิลปะและหัตถกรรมที่เป็น อัตลักษณ์เฉพาะในแต่ละพื้นที่ ให้เข้าสู่กระบวนการทางวิชาการ มีการศึกษาเรียนรู้ จดจารึก ส่งเสริมพัฒนา และสนับสนุนให้ประชาชนได้ใช้เป็นต้นแบบสู่การสร้างสรรค์ผลงานด้านผ้าและหัตถกรรม เพื่อให้เป็นที่ยอมรับในระดับสากล นอกจากนี้ พระองค์ยังทรงมีพระกรุณาธิคุณเป็นบรรณาธิการบริหารหนังสือ “Thai Textiles Trend Book” โดยล่าสุดได้จัดทำเป็นเล่มที่ 5 แล้ว ในการนี้ เพื่อเป็นการถวายพระกำลังใจแด่พระองค์ท่าน กระทรวงมหาดไทยได้ร่วมกับอาจารย์ที่มีความรู้และความเชี่ยวชาญด้านผ้าและหัตถศิลป์ไทย ตลอดจนปวงชนชาวไทย ร่วมกันจัดทำโครงการสมุดภาพประวัติศาสตร์ “สิริราชกัญญานารีรัตน์ Thai Craft Wisdom Legacy” ซึ่งได้ถ่ายทอดแนวทางการสนองพระราชดำริของข้าราชการ และเจ้าหน้าที่รัฐทุกหมู่เหล่า แล้วบังเกิดผลที่เป็นประโยชน์อเนกอนันต์ต่อชาติบ้านเมืองและประชาชนในทุกระดับ เป็นบทเรียนให้กับคนรุ่นใหม่และอนุชนรุ่นหลังว่า พระบรมวงศานุวงศ์ทรงมีแนวทางการทรงงานเพื่อให้ประชาชนได้เปลี่ยนทัศนคติ ความเชื่อ และความรู้ในการสร้างผลิตภัณฑ์ท้องถิ่น ให้มีการปรับกลวิธี แนวทาง วัสดุอุปกรณ์ เพื่อสร้างสรรค์ผลงานใหม่ๆ จากที่เคยทำมา โดยให้มีความเป็นเลิศ มีความเป็นสากลนิยม และทั้งหมดทั้งสิ้นนี้ จะถูกจดจารึกเป็นประวัติศาสตร์คู่กับประเทศไทยผ่านหนังสือประวัติศาสตร์เล่มนี้" นายราชันย์ฯ กล่าวเพิ่มเติม
นายราชันย์ ซุ้นหั้ว รองปลัดกระทรวงมหาดไทย กล่าวในช่วงท้ายว่า ขอให้ผู้เข้าร่วมการประชุมในวันนี้ทุกท่าน ได้ช่วยกันสืบสาน รักษา และต่อยอด ภูมิปัญญาด้านงานผ้า งานหัตถกรรม ที่จะได้เรียนรู้ผ่านการถ่ายทอดของวิทยากรผู้เชี่ยวชาญและมีประสบการณ์ด้านผ้าและหัตถศิลป์ไทยในวันนี้ ซึ่งอาจจะเป็นโอกาสอันดีที่ท่านจะได้นำความรู้ไปประยุกต์ใช้ในการออกแบบงานผ้าของท่าน จนอาจสามารถสร้างสรรค์ชิ้นงานที่ดีที่สุดในชีวิต จึงขอให้ทุกท่านได้ตั้งใจรับความรู้ และแลกเปลี่ยนประสบการณ์กับวิทยากร ซึ่งหลาย ๆ ท่านอาจจะอุทิศเวลากว่าครึ่งชีวิตสั่งสมประสบการณ์และพร้อมที่จะถ่ายทอดสู่ทุกๆ ท่านในวันนี้ และโอกาสนี้ ผมขอให้ทุกท่านมุ่งมั่นที่จะช่วยกันรักษาชาติไทยให้คงความเป็นชาติ เพราะมีวัฒนธรรมไทย มีหัตถกรรมไทย และองค์ความรู้ที่เกี่ยวข้อง ให้คงอยู่คู่กับประวัติศาสตร์ชาติไทยไปตราบนานเท่านาน
นายไกรสร กองฉลาด ผู้ว่าราชการจังหวัดขอนแก่น กล่าวว่า จังหวัดขอนแก่น เป็นจังหวัดศูนย์กลางทางการศึกษาและเทคโนโลยีของภูมิภาค ผ้าไหมและผ้าทอมือของกลุ่มจังหวัดภาคตะวันออกเฉียงเหนือ เชื่อมโยงวิถีชีวิตของชาวอีสานที่สามารถสร้างรายได้ และสร้างชื่อเสียงให้แก่ชุมชนในภูมิภาค ถ่ายทอดวัฒนธรรม ภูมิปัญญาผ่านเส้นใยไหมจนเป็นผืนผ้า  ชิ้นงาน จังหวัดขอนแก่น ได้รับการรับรองจากสภาหัตถกรรมโลกให้เป็น เมืองหัตถกรรมโลก แห่งผ้ามัดหมี่ (WCC-Word Craft City for Ikat (Mudmee) ในการเพิ่มขีดความสามารถการแข่งขันด้านการท่องเที่ยวด้านผลิตภัณฑ์ชุมชนซึ่งเป็นอัตลักษณ์ของจังหวัดขอนแก่น ซึ่งจังหวัดขอนแก่น มีผู้ผลิต ผู้ประกอบการ  OTOP ที่ลงทะเบียน จำนวน 3,230 ราย 6,590 ผลิตภัณฑ์ ผู้ประกอบการประเภทผ้าเครื่องแต่งกาย จำนวน 1,896 ราย มียอดจำหน่ายผลิตภัณฑ์ชุมชนประเภทผ้าและเครื่องกาย จำนวน 2,039,927,280 บาท (สองพันสามสิบเก้าล้านเก้าแสนสองหมื่นเจ็ดพันสองร้อยแปดสิบบาทถ้วน)

ที่มา : https://www.thaigov.go.th/news/contents/details/88500