รัฐบาลไทย-ข่าวทำเนียบรัฐบาล-ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกันยายน 2567


วันศุกร์ที่ 27 กันยายน 2567
27/09/2567
พิมพ์
ดัชนีความเชื่อมั่นอนาคตเศรษฐกิจภูมิภาค (Thailand Regional Economic Sentiment Index: RSI) ประจำเดือนกันยายน 2567
ดัชนีความเชื่อมั่นอนาคตเศรษฐกิจภูมิภาคประจำเดือนกันยายน 2567 สะท้อนความเชื่อมั่นเศรษฐกิจใน 6 เดือนข้างหน้าที่ยังขยายตัวได้ดี โดยเฉพาะภาคใต้และภาคตะวันออกเฉียงเหนือ โดยมีปัจจัยสนับสนุนจากภาคบริการและภาคอุตสาหกรรมเป็นสำคัญ
“ดัชนีความเชื่อมั่นอนาคตเศรษฐกิจภูมิภาคประจำเดือนกันยายน 2567 สะท้อนความเชื่อมั่นเศรษฐกิจใน 6 เดือนข้างหน้าที่ยังขยายตัวได้ดี โดยเฉพาะภาคใต้และภาคตะวันออกเฉียงเหนือ โดยมีปัจจัยสนับสนุนจากภาคบริการและภาคอุตสาหกรรมเป็นสำคัญ ทั้งนี้ ยังต้องติดตามประเด็นการเปลี่ยนแปลงของสภาพภูมิอากาศ แนวทางการดำเนินนโยบายของรัฐบาล และการฟื้นตัวของเศรษฐกิจโลกอย่างใกล้ชิด”
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยดัชนีความเชื่อมั่นอนาคตเศรษฐกิจภูมิภาคประจำเดือนกันยายน 2567 จากการประมวลผลข้อมูลการสำรวจภาวะเศรษฐกิจรายจังหวัดจากสำนักงานคลังจังหวัด 76 จังหวัดทั่วประเทศ และสภาอุตสาหกรรมแห่งประเทศไทยเพื่อจัดทำดัชนีความเชื่อมั่นอนาคตเศรษฐกิจภูมิภาคพบว่า “ดัชนีความเชื่อมั่นอนาคตเศรษฐกิจภูมิภาคประจำเดือนกันยายน 2567 สะท้อนความเชื่อมั่นเศรษฐกิจใน 6 เดือนข้างหน้าที่ยังขยายตัวได้ดี โดยเฉพาะภาคใต้และภาคตะวันออกเฉียงเหนือ โดยมีปัจจัยสนับสนุนจากภาคบริการและภาคอุตสาหกรรมเป็นสำคัญ ทั้งนี้ ยังต้องติดตามประเด็นการเปลี่ยนแปลงของสภาพภูมิอากาศ แนวทางการดำเนินนโยบายของรัฐบาล และการฟื้นตัวของเศรษฐกิจโลกอย่างใกล้ชิด" โดยมีรายละเอียดดังต่อไปนี้
ดัชนีความเชื่อมั่นอนาคตเศรษฐกิจภาคตะวันออกอยู่ที่ระดับ 77.1 สะท้อนถึงความเชื่อมั่นอนาคตเศรษฐกิจที่ดีโดยเฉพาะภาคบริการ โดยคาดว่าจะมีจำนวนนักท่องเที่ยวเพิ่มมากขึ้นจากการดำเนินมาตรการส่งเสริมการท่องเที่ยวของภาครัฐและเอกชน โดยเฉพาะเมื่อเข้าสู่ช่วงฤดูการท่องเที่ยว ขณะเดียวกันภาคการจ้างงานมีแนวโน้มปรับตัวดีขึ้น ตามแนวโน้มการฟื้นตัวของภาคธุรกิจ สอดคล้องกับดัชนีความเชื่อมั่นอนาคตเศรษฐกิจในเขตพัฒนาพิเศษภาคตะวันออก (EEC)  ซึ่งยังอยู่ในระดับสูงต่อเนื่องที่ระดับ 78.0 สำหรับดัชนีความเชื่อมั่นอนาคตเศรษฐกิจภาคใต้อยู่ที่ระดับ 73.6 สะท้อนความเชื่อมั่นในภาคบริการ จากจำนวนนักท่องเที่ยวทั้งชาวไทยและชาวต่างชาติที่คาดว่าจะเพิ่มมากขึ้นในช่วงฤดูการท่องเที่ยว ประกอบกับมีมาตรการกระตุ้นการท่องเที่ยวทั้งจากภาครัฐและเอกชน อีกทั้งมีปัจจัยสนับสนุนจากภาคอุตสาหกรรมตามอุปสงค์สินค้าอุตสาหกรรมที่มีอยู่ต่อเนื่องจากคู่ค้าทั้งในและต่างประเทศ สำหรับดัชนีความเชื่อมั่นอนาคตเศรษฐกิจภาคตะวันออกเฉียงเหนืออยู่ที่ระดับ 73.3 สะท้อนถึงความเชื่อมั่นอนาคตเศรษฐกิจที่ดีจากความเชื่อมั่นในภาคบริการจากนโยบายกระตุ้นเศรษฐกิจของรัฐบาลที่จะช่วยเพิ่มกำลังซื้อ ประกอบกับมาตรการส่งเสริมการท่องเที่ยวในหลายพื้นที่ และความเชื่อมั่นในภาคอุตสาหกรรมที่ได้รับแรงสนับสนุนจากอุปสงค์และคำสั่งซื้อสินค้าอุตสาหกรรมที่ยังขยายตัวได้ต่อเนื่อง ทั้งนี้ ยังต้องติดตามแนวทางการดำเนินนโยบายด้านเศรษฐกิจของรัฐบาล ดัชนีความเชื่อมั่นอนาคตเศรษฐกิจภาคเหนืออยู่ที่ระดับ 73.2 สะท้อนความเชื่อมั่นอนาคตเศรษฐกิจที่ดี โดยเฉพาะในภาคบริการ จากการจัดกิจกรรมกระตุ้นและส่งเสริมการท่องเที่ยวและเศรษฐกิจในพื้นที่ โดยเฉพาะในช่วงฤดูการท่องเที่ยว ขณะเดียวกันความเชื่อมั่นในภาคอุตสาหกรรมได้รับปัจจัยสนับสนุนจากนโยบายกระตุ้นเศรษฐกิจของรัฐบาล ซึ่งส่งผลให้จำนวนโรงงานอุตสาหกรรมและการใช้ไฟฟ้าในภาคอุตสาหกรรมีแนวโน้มเพิ่มมากขึ้น ดัชนีความเชื่อมั่นอนาคตเศรษฐกิจภาคตะวันตกอยู่ที่ระดับ 70.7 สะท้อนถึงความเชื่อมั่นอนาคตเศรษฐกิจที่ปรับตัวได้ดี โดยเฉพาะในภาคเกษตรและภาคบริการ จากนโยบายกระตุ้นการใช้จ่ายของประชาชน อย่างไรก็ตาม ผู้ประกอบการบางส่วนยังมีความกังวลต่อสภาวะเศรษฐกิจไทย และสภาพอากาศที่แปรปรวน ส่วนดัชนีความเชื่อมั่นอนาคตเศรษฐกิจภาคกลางอยู่ที่ระดับ 69.0 สะท้อนถึงความเชื่อมั่นอนาคตเศรษฐกิจที่ดี โดยมีปัจจัยบวกจากภาคเกษตรและภาคบริการ จากมาตรการช่วยเหลือเกษตรกรและการจัดกิจกรรมส่งเสริมการท่องเที่ยวของรัฐบาล ทั้งนี้ ยังต้องติดตามการเปลี่ยนแปลงของสภาพภูมิอากาศ โดยเฉพาะสถานการณ์อุทกภัยที่อาจเกิดจากอิทธิพลจากร่องมรสุม และสำหรับดัชนีความเชื่อมั่นอนาคตเศรษฐกิจ กทม. และปริมณฑลอยู่ที่ระดับ 61.8 สะท้อนความเชื่อมั่นอนาคตเศรษฐกิจที่ดีจากความเชื่อมั่นในภาคบริการและภาคการลงทุน อย่างไรก็ตาม ยังต้องติดตามประเด็นการแข็งค่าของค่าเงินบาท สถานการณ์การส่งออก และการฟื้นตัวของเศรษฐกิจโลก
กองนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020 ต่อ 3254

ที่มา : https://www.thaigov.go.th/news/contents/details/88476