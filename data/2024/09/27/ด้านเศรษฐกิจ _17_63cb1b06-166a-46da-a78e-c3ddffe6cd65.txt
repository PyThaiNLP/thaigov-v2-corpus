รัฐบาลไทย-ข่าวทำเนียบรัฐบาล-รมช.เกษตรฯ ลงพื้นที่ติดตามสถานการณ์น้ำและปัญหาอุทกภัย พร้อมมอบสิ่งของช่วยเหลือผู้ประสบภัย ในพื้นที่จังหวัดเชียงราย


วันศุกร์ที่ 27 กันยายน 2567
รมช.เกษตรฯ ลงพื้นที่ติดตามสถานการณ์น้ำและปัญหาอุทกภัย พร้อมมอบสิ่งของช่วยเหลือผู้ประสบภัย ในพื้นที่จังหวัดเชียงราย
รมช.เกษตรฯ ลงพื้นที่ติดตามสถานการณ์น้ำและปัญหาอุทกภัย พร้อมมอบสิ่งของช่วยเหลือผู้ประสบภัย ในพื้นที่จังหวัดเชียงราย
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ติดตามสถานการณ์น้ำและปัญหาอุทกภัย และมอบสิ่งของช่วยเหลือผู้ประสบภัย โดยมีนายประยูร อินสกุล ปลัดกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ เข้าร่วม ณ โรงเรียนชุมชนบ้านกู่ (ป่าเป้าประชานุเคราะห์) ต.เวียง อ.เวียงป่าเป้า และหมู่บ้านแม่ปูนล่าง หมู่ 9 จ.เชียงราย
สำหรับสถานการณ์ในปัจจุบัน (ข้อมูล ณ วันที่ 26 ก.ย. 67) จ.เชียงราย มีพื้นที่ประสบภัย 18 อำเภอ 108 ตำบล 895 หมู่บ้าน เกษตรกร 24,386 ราย พื้นที่คาดการณ์เสียหาย 194,728.25 ไร่ แบ่งเป็น ข้าว 163,664.25 ไร่ พืชไร่และพืชผัก 20,603 ไร่ ไม้ผลไม้ยืนต้นและอื่น ๆ 10,461 ไร่
ทั้งนี้ จากสถานการณ์ตั้งแต่วันที่ 22 ก.ย. 67 ที่ผ่านมา มีปริมาณฝนตกอย่างต่อเนื่อง ทำให้เกิดน้ำป่าไหลหลากและมีน้ำเอ่อล้นเข้าท่วมบ้านเรือนประชาชน กระทรวงเกษตรและสหกรณ์จึงได้ระดมเครื่องจักรเครื่องมือเข้าช่วยเหลือพี่น้องประชาชนที่ได้รับผลกระทบ พร้อมวางแผนบริหารจัดการน้ำในระยะยาว โดยมีการวางแผนก่อสร้างอ่างเก็บน้ำแม่ปูนหลวง ต.เวียง อ.เวียงป่าเป้า จ.เชียงราย ซึ่งจะมีพื้นที่รับประโยชน์ถึง 22,000 ไร่ และการวางแผนก่อสร้างอ่างเก็บน้ำห้วยแม่โถน้อย ต.แม่เจดีย์ใหม่ อ.เวียงป่าเป้า จ.เชียงราย ที่จะมีพื้นที่รับประโยชน์ 2,000 ไร่ เพื่อให้เกิดการบริหารจัดการน้ำอย่างเต็มประสิทธิภาพ อย่างไรก็ตาม กรมชลประทานได้มีการพัฒนาพื้นที่มาอย่างต่อเนื่อง ทั้งการก่อสร้างประตูระบายน้ำและระบบส่งน้ำ เพื่อเป็นการบรรเทาความเดือดร้อนของพี่น้องเกษตรกร นอกจากนี้ ทุกหน่วยงานในสังกัดกระทรวงเกษตรฯ ได้เร่งสำรวจความเสียหาย เพื่อเข้าช่วยเหลือเยียวยาตามระเบียบของกระทรวงการคลัง และเตรียมจัดหาเมล็ดพันธุ์ข้าว พันธุ์สัตว์ และมาตรการช่วยเหลือต่าง ๆ เข้าสนับสนุนให้กับพี่น้องเกษตรกรภายหลังน้ำลดด้วย

ที่มา : https://www.thaigov.go.th/news/contents/details/88494