รัฐบาลไทย-ข่าวทำเนียบรัฐบาล-โฆษกฯ ศปช. เผยนายกรัฐมนตรีลงพื้นที่ให้กำลังใจชาวเชียงรายบ่ายนี้ พร้อมมอบเงินเยียวยาผู้ได้รับผล กระทบ และเชิญชวนจิตอาสาร่วมบิ๊กคลีนนิ่งแม่สาย 


วันศุกร์ที่ 27 กันยายน 2567
โฆษกฯ ศปช. เผยนายกรัฐมนตรีลงพื้นที่ให้กำลังใจชาวเชียงรายบ่ายนี้ พร้อมมอบเงินเยียวยาผู้ได้รับผล กระทบ และเชิญชวนจิตอาสาร่วมบิ๊กคลีนนิ่งแม่สาย
โฆษกฯ ศปช. เผยนายกรัฐมนตรีลงพื้นที่ให้กำลังใจชาวเชียงรายบ่ายนี้ พร้อมมอบเงินเยียวยาผู้ได้รับผล กระทบ และเชิญชวนจิตอาสาร่วมบิ๊กคลีนนิ่งแม่สาย
นายจิรายุ ห่วงทรัพย์ ที่ปรึกษาของนายกรัฐมนตรี และโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยกำหนดการนายกรัฐมนตรีเตรียมลงพื้นที่ จ.เชียงราย ว่า ในช่วงบ่ายวันนี้ (27 ก.ย. 67) เวลา 15.45 น. นายกรัฐมนตรีจะเป็นประธานการประชุมบูรณาการแผนฟื้นฟูและเยียวยาผู้ได้รับผลกระทบหลังจากเหตุการณ์อุทกภัยในพื้นที่จังหวัดเชียงราย และพื้นที่ที่ได้รับผลกระทบอุทกภัยในพื้นที่จังหวัดภาคเหนือ ณ ห้องประชุมท่าอากาศยานแม่ฟ้าหลวง จากนั้นเวลา 16.40 น. นายกรัฐมนตรีลงพื้นที่ติดตามเร่งรัดการฟื้นฟูความเสียหายจากน้ำท่วมและให้กำลังใจผู้ประสบภัย ณ ชุมชนป่าแดง เทศบาลนครเชียงราย อ.เมืองเชียงราย จ.เชียงราย
นอกจากนี้ นายกรัฐมนตรีจะเป็นประธานมอบเงินเยียวยาให้กับพี่น้องประชาชนผู้ประสบภัย ณ หอประชุมโรงเรียนเทศบาล 6 นครเชียงราย ในเวลา 17.00 น. และจะลงพื้นที่ติดตามเร่งรัดการฟื้นฟูความเสียหายจากอุทกภัย ณ โครงการบ้านธนารักษ์ กองทัพบก อ.เมืองเชียงราย จ.เชียงราย
นายจิรายุ กล่าวว่า “การลงพื้นที่ของนายกรัฐมนตรีในครั้งนี้เพื่อเป็นขวัญกำลังใจให้แก่พี่น้องผู้ประสบอุทกภัย พร้อมทั้งยินดีรับฟังข้อคิดเห็นจากประชาชน ภาคเอกชน และหน่วยงานในพื้นที่ เพื่อที่รัฐบาลและหน่วยงานที่เกี่ยวข้องจะได้นำมาบัญชาการเหตุการณ์อย่างทันท่วงที ตลอดจนการชดเชยเยียวยาให้แก่ผู้ประสบภัย”
สำหรับการลงทะเบียนเพื่อรับเงินเยียวยานั้น ทางกรมป้องกันและบรรเทาสาธารณภัย (ปภ.) ได้เตรียมช่องทางยื่นคำร้องด้วยตนเอง 1. ที่องค์กรปกครองส่วนท้องถิ่นในพื้นที่ประสบอุทกภัย โดยประชาชนสามารถติดต่อดำเนินการ ได้ตั้งแต่วันนี้เป็นต้นไป 2. ยื่นคำร้องออนไลน์ผ่านเว็บไซต์ http://flood67.disaster.go.th ซึ่งได้เปิดระบบให้ยื่นคำร้อง เมื่อวันที่ 26 กันยายน 2567 สำหรับผู้ประสบภัยที่เอกสารชำรุด-สูญหาย สามารถติดต่อได้ที่ที่ว่าการอำเภอหรือท้องถิ่นของตนเองเพื่อออกเอกสารรับรองให้
“ในส่วนของกำหนดการบิ๊กคลีนนิ่ง อ.แม่สาย จ.เชียงราย ในวันอาทิตย์ที่ 29 ก.ย. นี้ ขอเชิญชวนประชาชนจิตอาสาในพื้นที่ต่าง ๆ มาร่วมมือร่วมใจกันเพื่อฟื้นฟู อ.แม่สาย ให้กลับมาใช้ชีวิตได้ตามปกติสุขโดยเร็ว สำหรับประชาชน – ภาคส่วนต่าง ๆ ที่ต้องการเข้าพื้นที่ขอให้ประสานงานได้ที่ ศูนย์บัญชาการเหตุการณ์จังหวัดเชียงราย โทรศัพท์ 0931311784 และโทรศัพท์ 053177318-23 เพื่อให้ศูนย์บัญชาการฯ จะได้แบ่งพื้นที่บริหารจัดการอย่างเป็นระบบและรวดเร็ว” นายจิรายุกล่าว
กลุ่มประชาสัมพันธ์และเผยแพร่

ที่มา : https://www.thaigov.go.th/news/contents/details/88475