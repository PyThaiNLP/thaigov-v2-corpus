รัฐบาลไทย-ข่าวทำเนียบรัฐบาล-สมเด็จพระสังฆราช เสด็จเป็นองค์ประธานพิธีเททองพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ 


วันศุกร์ที่ 27 กันยายน 2567
27/09/2567
พิมพ์
สมเด็จพระสังฆราช เสด็จเป็นองค์ประธานพิธีเททองพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์
สมเด็จพระสังฆราช เสด็จเป็นองค์ประธานพิธีเททองพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เพื่อประดิษฐานบริเวณฝั่งตรงข้ามกับพระอนุสาวรีย์สมเด็จพระศรีนครินทราบรมราชชนนี ภายในสวนสมเด็จพระศรีนครินทร์เชียงราย
สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จเป็นองค์ประธานพิธีเททองพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เพื่อประดิษฐานบริเวณฝั่งตรงข้ามกับพระอนุสาวรีย์สมเด็จพระศรีนครินทราบรมราชชนนี ภายในสวนสมเด็จพระศรีนครินทร์เชียงราย มหาวิทยาลัยราชภัฏเชียงราย
วันที่ 27 กันยายน 2567 เวลา 09.30 น. สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก เสด็จลง ณ พระอุโบสถ วัดราชบพิธสถิตมหาสีมาราม การนี้ ทรงเป็นประธานพิธีเททองพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เพื่อประดิษฐานบริเวณฝั่งตรงข้ามกับพระอนุสาวรีย์สมเด็จพระศรีนครินทราบรมราชชนนี ภายในสวนสมเด็จพระศรีนครินทร์เชียงราย มหาวิทยาลัยราชภัฏเชียงราย โดยมี นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานฝ่ายฆราวาส โดยมี นายเชษฐา โมสิกรัตน์ รองปลัดกระทรวงมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายสยาม ศิริมงคล อธิบดีกรมการพัฒนาชุมชน ว่าที่ ร.ต.ศราวุธ จันทวงศ์ รองผู้ว่าราชการจังหวัดเชียงราย นางนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง นายธงชัย ลิขิตพรสวรรค์ นายกสมาคมจดหมายเหตุไทย นายสุธน ศรีหิรัญ นางประเสริฐสุข เพฑูรย์สิทธิชัย นายประสพโชค อยู่สำราญ ที่ปรึกษาปลัดกระทรวงมหาดไทย คณะผู้บริหารกรมในสังกัดกระทรวงมหาดไทย นายวิชัย ศรีขวัญ นายเริงศักดิ์ มหาวินิจฉัยมนตรี นายพินัย อนันตพงศ์ ผู้แทนมูลนิธิสวนสมเด็จพระศรีนครินทร์ ในพระราชูปถัมภ์ สมเด็จพระศรีนครินทราบรมราชชนนี รองศาสตราจารย์ ดร.ศรชัย มุ่งไธสง อธิการบดีมหาวิทยาลัยราชภัฏเชียงราย ข้าราชการ เจ้าหน้าที่ และภาคีเครือข่าย ร่วมในพิธี
เมื่อเสด็จถึงพระอุโบสถ ทรงจุดธูปเทียนบูชาพระรัตนตรัย ทรงประทับพระเก้าอี้ นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย เข้าทูลถวายเครื่องสักการะ และทูลถวายเครื่องไทยธรรมแด่องค์ประธาน และรับการกราบทูลรายงาน แล้วทรงฉายพระรูปร่วมกับคณะพระนั่งปรก และคณะผู้บริหารกระทรวงมหาดไทย แล้วจึงเสด็จออกลานเททอง ณ ถนนวัดราชบพิธ ทรงหย่อนแผ่นคำลงในแบบ แล้วทรงประกอบพิธีเททอง และประพรมน้ำพระพุทธมนต์ พระสงฆ์เจริญชัยมงคลคาถา ประธานในพิธี ถวายเครื่องไทยธรรมแด่พระนั่งปรก 4 รูป เป็นอันเสร็จพิธี
ในการประกอบพิธีได้รับความเมตตาจากพระคณาจารย์นั่งปรก ทั้ง 4 ทิศ ได้แก่ พระราชสิริวัชรรังษี (หลวงพ่อชำนาญ อุตฺตมปญฺโญ) วัดชินวราราม จ.ปทุมธานี พระสมุทรวชิรโสภณ วิ. (หลวงพ่ออิฏฐ์ ภัททจาโร) วัดจุฬามณี จ.สมุทรสงคราม พระราชวชิรวิทยานุสิฐ (หลวงพ่อวราห์ ปุญฺญวโร) วัด โพธิ์ทอง กรุงเทพฯ พระครูวิจิตรธรรมรัตน์ (หลวงพ่อขวัญชัย ธมฺมวโร) วัดนามะตูม จ.ชลบุรี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ประกอบพิธีบวงสรวงสิ่งศักดิ์สิทธิ์ ณ บริเวณลานเททอง ถนนราชบพิธ โดยมี พระครูสตานันทมุนี (พราหมณ์ อรุณ สยมภพ) พระครูพราหมณ์ สำนักพระราชวัง ประกอบพิธี จากนั้น เดินเข้าสู่พระอุโบสถ แล้วจุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีล เจ้าหน้าที่อาราธนาพระปริตร นายสุทธิพงษ์ จุลเจริญ ปลัดกระทรวงมหาดไทย จุดเทียนที่ขันน้ำพระพุทธมนต์ พระสงฆ์สมณศักดิ์เจริญพระพุทธมนต์ จบแล้ว นายสุทธิพงษ์ จุลเจริญ ปลัดกระทรวงมหาดไทย และผู้บริหาร ถวายเครื่องจตุปัจจัยไทยธรรมแด่พระสงฆ์ พระสงฆ์ทั้งนั้นฯ อนุโมทนา กรวดน้ำ รับพร
นายสุทธิพงษ์ กล่าวว่า มหาวิทยาลัยราชภัฏเชียงราย ได้รับอนุญาตจากกระทรวงศึกษาธิการและกรมศิลปากร เมื่อวันที่ 13 ธันวาคม 2566 ให้ดำเนินการสร้างพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ เพื่อประดิษฐานบริเวณฝั่งตรงข้ามกับพระอนุสาวรีย์สมเด็จพระศรีนครินทราบรมราชชนนี ภายในสวนสมเด็จพระศรีนครินทร์เชียงราย "สวนแม่ สวนลูก" มหาวิทยาลัยราชภัฏเชียงราย แต่เนื่องจากมหาวิทยาลัยฯ ไม่มีงบประมาณสำหรับการดำเนินการก่อสร้างพระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ที่เพียงพอ จึงเกรงว่าจะทำให้ไม่บรรลุตามวัตถุประสงค์ในการพัฒนา "สวนแม่ สวนลูก"
"ต่อมา อธิการบดีมหาวิทยาลัยราชภัฏเชียงราย ได้มีหนังสือเมื่อวันที่ 14 มิถุนายน 2567 ขอความอนุเคราะห์มายังตนให้รับเป็นเจ้าภาพในการจัดสร้างอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ตนจึงได้ปรึกษากับ ดร. วันดี กุญชรยาคง จุลเจริญ นายกสมาคมแม่บ้านมหาดไทย และ ดร.วันดีฯ ได้รับเป็นเจ้าภาพในการจัดสร้างพระอนุสาวรีย์ฯ ในงบประมาณ 2,000,000 บาท เพื่อเป็นการเทิดพระเกียรติและน้อมรำลึกถึงพระมหากรุณาธิคุณของสององค์คู่ฟ้า ประดับอยู่เคียงคู่กัน จากแม่สู่ลูก เป็นพระมหากรุณาธิคุณอันล้นพ้น เป็นมิ่งขวัญแก่ปวงชนชาวไทยและประชาชนจังหวัดเชียงราย" นายสุทธิพงษ์ กล่าวเพิ่มเติม

ที่มา : https://www.thaigov.go.th/news/contents/details/88493