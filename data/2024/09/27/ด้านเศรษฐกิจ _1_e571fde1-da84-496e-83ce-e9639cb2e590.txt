รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จฯ เป็นองค์ประธานเปิดงานวันลองกอง “ของดีเมืองนรา” ครั้งที่ 47


วันศุกร์ที่ 27 กันยายน 2567
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จฯ เป็นองค์ประธานเปิดงานวันลองกอง “ของดีเมืองนรา” ครั้งที่ 47
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จฯ เป็นองค์ประธานเปิดงานวันลองกอง “ของดีเมืองนรา” ครั้งที่ 47
เมื่อวันที่ 26 กันยายน 2567 สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินพระราชทานรางวัลแก่เกษตรกรผู้ชนะการประกวดผลิตผลและผลิตภัณฑ์ทางการเกษตร ในงาน “ของดีเมืองนรา” ครั้งที่ 47 ประจำปี 2567 ภายใต้หัวข้อ “72 พรรษา ปีมหามงคล ชาวนราเปี่ยมล้น ด้วยพระบารมี” ระหว่างวันที่ 19 - 28 กันยายน 2567 ณ สวนสาธารณะเฉลิมพระเกียรติ 6 รอบ พระชนมพรรษา จังหวัดนราธิวาส โดยมี นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ กราบบังคมทูลรายงานวัตถุประสงค์ของการจัดงาน นายอภัย สุทธิสังข์ รองปลัดกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร นายวุฒิศักดิ์ เพชรมีศรี ผู้อำนวยการ สำนักงานส่งเสริมและพัฒนาการเกษตรที่ 5 จังหวัดสงขลา นายจตุรงค์ พรหมวิจิต เกษตรจังหวัดนราธิวาส และเจ้าหน้าที่จากสำนักงานเกษตรจังหวัดนราธิวาส เฝ้ารับเสด็จ ร่วมกับหน่วยงานที่เกี่ยวข้อง
รัฐมนตรีช่วยว่าการกระทรวงเกษตรและสหกรณ์ กล่าวว่า จังหวัดนราธิวาส เป็นจังหวัดที่มีการปลูกลองกองมากที่สุดในประเทศไทย มีพื้นที่ปลูก 33,486 ไร่ และเป็นแหล่งลองกองคุณภาพดีที่มีชื่อเสียง คือ ลองกองตันหยงมัส เป็นไม้ผลอัตลักษณ์ ที่สร้างรายได้ปีละมากกว่า 170 ล้านบาท จึงได้มีการส่งเสริมให้อนุรักษ์ต้นพันธุ์ และพัฒนาคุณภาพผลผลิตลองกองที่ปลอดภัยและได้มาตรฐาน เพื่อสร้างความสามารถในการแข่งขัน และตอบสนองต่อความต้องการของตลาด ทั้งในและต่างประเทศ โดยภายในงานวันลองกอง กิจกรรมที่ประชาชนให้ความสนใจ และเข้าชมมากที่สุด คือ นิทรรศการของหน่วยงานต่างๆ และที่สำคัญในงานวันลองกองได้รับ พระมหากรุณาธิคุณอย่างหาที่สุดมิได้ ที่ใต้ฝ่าละอองพระบาททรงพระกรุณา โปรดเกล้าโปรดกระหม่อม พระราชทานรางวัลแก่ผู้ชนะการประกวดผลผลิต และผลิตภัณฑ์ทางการเกษตรเป็นประจำทุกปี ซึ่งเป็นขวัญและกำลังใจแก่พสกนิกรชาวจังหวัดนราธิวาส และจังหวัดใกล้เคียงโดยทั่วกัน
สำหรับการจัดงานในครั้งนี้ เป็นการส่งเสริมและพัฒนาคุณภาพผลผลิตลองกองและผลผลิตทางการเกษตรของจังหวัดนราธิวาสให้ดียิ่งขึ้น โดยมีวัตถุประสงค์ คือ 1. เพื่อสนองพระมหากรุณาธิคุณ ที่ทรงมีต่อปวงชนชาวไทย 2. เพื่อเปิดโอกาสให้หน่วยงานต่าง ๆ ได้แสดงผลงานโครงการอันเนื่องมาจากพระราชดำริ และโครงการที่สำคัญ ของพระบาทสมเด็จพระวชิรเกล้าเจ้าอยู่หัว และพระบรมวงศานุวงศ์ เผยแพร่สู่ประชาชน 3. เพื่อเผยแพร่เทคโนโลยีการเกษตรสมัยใหม่ สู่เกษตรกรให้สามารถพัฒนาคุณภาพผลผลิตทางการเกษตร 4. เพื่อส่งเสริมให้เกษตรกร องค์กรเกษตรกร และวิสาหกิจชุมชนได้จำหน่ายผลผลิตและผลิตภัณฑ์ รวมถึงได้เชื่อมโยงเครือข่ายด้านการตลาด และ 5. เพื่อส่งเสริมและสนับสนุนการท่องเที่ยวของจังหวัดนราธิวาส โดยในส่วนของกิจกรรมหลักที่สำคัญ ประกอบด้วย นิทรรศการแสดงผลงานทางวิชาการของส่วนราชการ จำนวน 28 หน่วยงาน จำนวน 5 โซน โดยหน่วยงานในสังกัดกระทรวงเกษตรและสหกรณ์ ร่วมจัดนิทรรศการ ในโซนที่ 1 “เกษตรสรรค์สร้างความอุดมแห่งแผ่นดิน” อาทิ นิทรรศการ "หนึ่งในความหลากหลายทางชีวภาพ ลองกองตันหยงมัส อัตลักษณ์นราธิวาส" นิทรรศการ “ชาวนรา ร่วมใจภักดิ์ สืบสานพืชอัตลักษณ์ สู่การพัฒนาอย่างยั่งยืน” นิทรรศการ “กรมการข้าว น้อมนำคำสอน “พ่อ” สานต่อปณิธานพัฒนาข้าวไทย” นิทรรศการ “สืบสานรักษาต่อยอด ศาสตร์พระราชา การปศุสัตว์ก้าวหน้า ชาวนรามีสุข” นิทรรศการ “การอนุรักษ์พันธุกรรมสัตว์น้ำในป่าพรุโต๊ะแดง สืบสานงานพระราชดำริ” เป็นต้น
นอกจากนี้ ภายในงานยังมีการจำหน่ายผลผลิตและผลิตภัณฑ์ทางการเกษตร ผลิตภัณฑ์หัตถกรรมของวิสาหกิจชุมชน การประกวดผลผลิตทางการเกษตร การประกวดบอนสี และการประกวดผลงานของสถาบันเกษตรกรของส่วนราชการ อีกด้วย กระทรวงเกษตรและสหกรณ์ จึงขอเชิญประชาชนเข้าร่วมงานวันลองกอง “ของดีเมืองนรา” ครั้งที่ 47 ได้ตั้งแต่วันนี้ จนถึงวันที่ 28 กันยายน 2567 ณ สวนสาธารณะเฉลิมพระเกียรติ 6 รอบ พระชนมพรรษา ถนนศูนย์ราชการเมืองนราธิวาส จังหวัดนราธิวาส

ที่มา : https://www.thaigov.go.th/news/contents/details/88454