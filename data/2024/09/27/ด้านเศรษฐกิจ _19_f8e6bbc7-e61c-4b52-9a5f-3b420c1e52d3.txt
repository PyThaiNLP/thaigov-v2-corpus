รัฐบาลไทย-ข่าวทำเนียบรัฐบาล-ธอส. เผยผลการจัดงานประมูลขายบ้านมือสอง ธอส. ประจำปี ครั้งที่ 3/2567 จำหน่ายได้ 886 รายการ มูลค่ารวมกว่า 1,015 ล้านบาท


วันศุกร์ที่ 27 กันยายน 2567
27/09/2567
พิมพ์
ธอส. เผยผลการจัดงานประมูลขายบ้านมือสอง ธอส. ประจำปี ครั้งที่ 3/2567 จำหน่ายได้ 886 รายการ มูลค่ารวมกว่า 1,015 ล้านบาท
รายงานผลจัดงานประมูลขายบ้านมือสอง ธอส. ประจำปี ครั้งที่ 3/2567 สามารถจำหน่ายบ้านมือสองได้จำนวน 886 รายการ เป็นมูลค่ารวม 1,015 ล้านบาท
ธนาคารอาคารสงเคราะห์ (ธอส.) รายงานผลการจัดงาน ประมูลขายบ้านมือสอง ธอส. ประจำปี ครั้งที่ 3/2567 ซึ่งจัดขึ้นเมื่อวันเสาร์ที่ 21 กันยายน 2567 ระหว่างเวลา 10.00-16.00 น. ได้รับความสนใจจากลูกค้าเป็นจำนวนมาก สามารถจำหน่ายบ้านมือสองได้จำนวน 886 รายการ เป็นมูลค่ารวม 1,015 ล้านบาท โดยเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 420 รายการ รวมมูลค่า 539 ล้านบาท และทรัพย์ในส่วนภูมิภาค จำนวน  466 รายการ รวมมูลค่า 476  ล้านบาท โดยทรัพย์ที่ประมูลขายได้ในราคาสูงสุด เป็นทรัพย์ประเภทแฟลต ขนาดเนื้อที่ 112 ตารางวา ในอำเภอธัญบุรี จังหวัดปทุมธานี  โดยสามารถประมูลขายได้ในราคา 7 ล้านบาท เนื่องจากเป็นทรัพย์ที่ตั้งอยู่ในทำเลที่มีการคมนาคมสะดวก เหมาะสำหรับการพักอาศัย หรือซื้อเพื่อการลงทุน นอกจากนี้ยังมีทรัพย์ที่นำออกประมูลขายได้ในราคาต่ำสุด ได้แก่ ทรัพย์ประเภทที่ดินเปล่า ขนาดเนื้อที่ 50 ตารางวา ในอำเภอเมืองประจวบคีรีขันธ์ จังหวัดประจวบคีรีขันธ์ ประมูลขายได้ในราคา 50,000 บาท เท่านั้น!! ขณะที่ทรัพย์ที่ได้รับความสนใจมีผู้เข้าร่วมประมูลสูงถึง 12 ราย ได้แก่ ทรัพย์ประเภทคอนโดมิเนียม ขนาดเนื้อที่ 31.25 ตารางเมตร ในเขตห้วยขวาง กรุงเทพฯ โดยสามารถประมูลขายได้ในราคา 2.88 ล้านบาท จากราคาประมูลเริ่มต้นที่ 2.23 ล้านบาท
พิเศษ!! สำหรับผู้ชนะการประมูลซื้อทรัพย์ในงาน รับฟรีของรางวัลมากมาย ประกอบด้วย รางวัลที่ 1 จักรยานไฟฟ้า จำนวน 6 รางวัล สำหรับผู้ที่ชนะการประมูลซื้อทรัพย์ในเขตกรุงเทพฯ และปริมณฑล และปิดประมูลสูงสุด  อันดับ 1 - 6 (1 คน/1 รางวัล), รางวัลที่ 2 เครื่องดูดฝุ่นไร้สาย จำนวน 6 รางวัล สำหรับผู้ที่ชนะการประมูลซื้อทรัพย์ในเขตกรุงเทพฯ และปริมณฑล และปิดประมูลสูงสุดอันดับ 7 - 12 (1 คน/1 รางวัล) และรางวัลที่ 3 ไฟส่องสว่าง Solar Cell LED จำนวน 130 รางวัล สำหรับผู้ที่ชนะการประมูลซื้อทรัพย์ในเขตกรุงเทพฯ และปริมณฑล ซึ่งทำสัญญาจะซื้อจะขาย 59 รายแรก (1 คน/1 รางวัล) และสำหรับผู้ที่ชนะการประมูลซื้อทรัพย์ ณ ที่ทำการสาขาที่ตั้งทรัพย์ทุกสาขาทั่วประเทศ โดยทำสัญญาจะซื้อจะขาย 71 รายแรก (1 คน/1 รางวัล) ทั้งนี้ ผู้ที่สนใจสามารถสอบถามข้อมูลเพิ่มเติมได้ที่ G H Bank Call Center โทร.0-2645-9000  กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com และ Mobile Application : GHB ALL HOME

ที่มา : https://www.thaigov.go.th/news/contents/details/88496