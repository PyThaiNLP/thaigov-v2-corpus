รัฐบาลไทย-ข่าวทำเนียบรัฐบาล-รองนายกฯ ประเสริฐ ร่วมคิกออฟ “30 บาทรักษาทุกที่” กทม.


วันศุกร์ที่ 27 กันยายน 2567
รองนายกฯ ประเสริฐ ร่วมคิกออฟ “30 บาทรักษาทุกที่” กทม.
รองนายกฯ ประเสริฐ ร่วมคิกออฟ “30 บาทรักษาทุกที่” กทม.
วันที่ 27 กันยายน 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ร่วมพิธีเปิดโครงการ “30 บาท รักษาทุกที่เพื่อคนไทยสุขภาพดีถ้วนหน้า กรุงเทพมหานคร” โดยได้รับเกียรติ จากนางสาวแพทองธาร ชินวัตร นายกรัฐมนตรี เป็นประธานเปิดงาน พร้อมด้วยนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม นายสมศักดิ์ เทพสุทิน รัฐมนตรีว่าการกระทรวงสาธารณสุข นายชัชชาติ สิทธิพันธุ์ ผู้ว่าราชการกรุงเทพมหานคร ตัวแทนจากหน่วยงานภาครัฐและเอกชน สภาวิชาชีพทางการแพทย์และสาธารณสุข อาสาสมัครสาธารณสุขกรุงเทพมหานคร และภาคีเครือข่ายสุขภาพ และประชาชนเข้าร่วมงานกว่า 1,000 คน ณ ลานชั้น 2 ศูนย์ราชการเฉลิมพระเกียรติฯ อาคาร B แจ้งวัฒนะ กรุงเทพฯ
สำหรับโครงการ "30 บาทรักษาทุกที่" เป็นการพัฒนาต่อยอดจากนโยบาย "30 บาทรักษาทุกโรค" เพื่อเพิ่มความสะดวกในการเข้ารับบริการสุขภาพให้กับประชาชน ไม่ว่าสิทธิบัตรทองจะอยู่ที่จังหวัดใดก็ตาม สามารถใช้บัตรประชาชนเข้ารับบริการสุขภาพระดับปฐมภูมิได้ตามนโยบาย โดยเริ่มต้นขับเคลื่อนใน พื้นที่ กรุงเทพมหานคร ให้ประชาชนทราบถึงสิทธิและบริการต่างๆ วิธีและขั้นตอนการรับบริการ ในศูนย์บริการสาธารณสุข 69 แห่ง คลินิกชุมชนอบอุ่น และหน่วยบริการนวัตกรรม ที่มีตราสัญลักษณ์ 30 บาทรักษาทุกที่ ปรากฏอยู่ ซึ่งที่ผ่านมา กทม. ได้นำร่องพัฒนาระบบเชื่อมโยงข้อมูลสุขภาพระหว่างสถานพยาบาลในพื้นที่ เพื่อให้ประชาชนเข้าถึงบริการสุขภาพแบบไร้รอยต่อแล้ว ได้แก่ ระบบส่งต่อผู้ป่วย (e-Referral) ระบบ Health Link และแพลตฟอร์มอื่นๆ
ในโอกาสนี้ นายกรัฐมนตรีได้มอบ "โล่ตราสัญลักษณ์ 30 บาทรักษาทุกที่" ให้กับผู้แทนสภาวิชาชีพทั้ง 7 สาขา ที่ร่วมเป็น "หน่วยบริการนวัตกรรม" ในระบบหลักประกันสุขภาพแห่งชาติ (บัตรทอง 30 บาท)
สอบถามรายละเอียดเพิ่มเติม โครงการ "30 บาทรักษาทุกที่" ได้ที่ สายด่วน สปสช. 1330 ช่องทางออนไลน์ Line : @nhso หรือคลิก https://lin.ee/zzn3pU6 และ Facebook : สํานักงานหลักประกันสุขภาพแห่งชาติ https://www.facebook.com/NHSOThailand
---------------------------------------------------------------

ที่มา : https://www.thaigov.go.th/news/contents/details/88479