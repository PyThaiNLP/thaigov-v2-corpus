รัฐบาลไทย-ข่าวทำเนียบรัฐบาล-"วราวุธ" ขอบคุณ ทัพนักกีฬาพาราลิมปิกไทย คว้าเหรียญจำนวนมาก สร้างชื่อเสียงในเวทีโลก


วันจันทร์ที่ 9 กันยายน 2567
"วราวุธ" ขอบคุณ ทัพนักกีฬาพาราลิมปิกไทย คว้าเหรียญจำนวนมาก สร้างชื่อเสียงในเวทีโลก
"วราวุธ" ขอบคุณ ทัพนักกีฬาพาราลิมปิกไทย คว้าเหรียญจำนวนมาก สร้างชื่อเสียงในเวทีโลก
วันที่ 7 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตามที่ ทัพนักกีฬาพาราลิมปิกไทย สร้างชื่อเสียงให้กับประเทศไทย ด้วยการคว้าเหรียญจำนวนมาก ในมหกรรมกีฬา "พาราลิมปิกเกมส์ ปารีส 2024" ไม่ว่าจะได้รับเหรียญรางวัลหรือไม่ การที่ทุกท่านได้มีโอกาสสวมเสื้อแจ็คเก็ตและมีตราธงชาติไทยบนหน้าอก และด้านหลังเขียนว่าไทยแลนด์นั้น คือภารกิจอันยิ่งใหญ่ เป็นตัวแทนคนไทยกว่า 66 ล้านคน ซึ่งตนต้องขอขอบคุณทุกคนที่ช่วยกันสร้างความภาคภูมิใจ และได้ไปแสดงศักยภาพของคนไทยให้ทั่วโลกได้เห็นว่า ไม่ว่าจะอยู่ในสถานะใด จะอยู่ในเพศสภาพใด เราไม่เคยแพ้ชาติใดในโลก และขอเป็นกำลังใจให้กับทัพนักกีฬาพาราลิมปิกทุกคน
นายวราววุธ กล่าวว่า ทัพนักกีฬาพาราลิมปิกไทยซึ่งเป็นนักกีฬาคนพิการ ถ้ามองภาพรวมแล้วทำผลงานได้ดี ตั้งแต่มีการเข้าร่วมพาราลิมปิกเกมส์ แม้แต่เอเชียนพาราเกมส์ ทัพนักกีฬาพาราลิมปิกของเรา สามารถทำผลงานได้อย่างมีศักยภาพ มีผลงานที่ดีเสมอมา และการที่ทัพนักกีฬาพาราลิมปิกของเราได้รับเหรียญต่างๆ แสดงให้เห็นว่าประเทศไทยของเราพี่น้องคนพิการกว่า 2.5 ล้านคนนั้น มีศักยภาพอีกมากมายที่พวกเรายังไม่ได้ดึงออกมาใช้ หรือยังไม่ได้ให้โอกาสพี่น้องคนพิการได้แสดงศักยภาพ ดังนั้นกระทรวง พม. เราได้มีนโยบายที่จะนำคนพิการ มาพัฒนาทักษะทั้ง Upskill และ Reskill ผ่านทางสถาบันการศึกษาทั่วประเทศ และใช้เงินจากกองทุนส่งเสริมและพัฒนาคุณภาพชีวิตคนพิการ เพื่อให้คนพิการหลายหมื่นชีวิตในปีหนึ่ง ได้มีโอกาส มีงานทำ และสามารถอยู่ในสังคมได้ด้วยตัวเอง และพึ่งพาการใช้สวัสดิการของรัฐน้อยลง เป็นการแสดงให้เห็นว่ากระทรวง พม. มีเป้าหมายคือการแสดงให้เห็นว่า สังคมไทยเดินไปข้างหน้า โดยที่ไม่ทิ้งใครไว้ข้างหลัง
นายวราวุธ กล่าวเพิ่มเติมว่า สำหรับการประสานความร่วมมือกับภาคเอกชนเพื่อการช่วยเหลือนักกีฬาพาราลิมปิกไทยนั้น กระทรวง พม. จะทำงานร่วมกับกระทรวงการท่องเที่ยวและกีฬาในฐานะเจ้าภาพส่งนักกีฬาเดินทางไปร่วมการแข่งขัน  ซึ่งทางกระทรวงจะประสานกับภาคเอกชน ประชาสังคม เพื่อสนับสนุนนักกีฬา อย่างคุณสายสุนีย์ จ๊ะนะ นักกีฬาพาราวีลแชร์ฟันดาบ ที่สร้างชื่อเสียงให้กับประเทศ  ดังนั้นจะเห็นว่าพี่น้องคนพิการกว่าจะไปแข่งขัน ต้องฝึกฝน ต้องใช้ความอดทนและความพยายามมากกว่านักกีฬาทั่วไป ฉะนั้นพี่น้องคนพิการไม่ว่าจะเป็นนักกีฬาประเภทใดจะทุ่มเทกับการฝึกฝนไม่ได้ยิ่งหย่อนไปกว่าคนปกติ มิหนำซ้ำอาจมากกว่าอีก ดังนี้น เราจึงพยายามผลักดัน เพื่อสร้างกำลังใจแก่นักกีฬาคนพิการ ถ้าได้รางวัลไม่เท่ากับนักกีฬาปกติ จะให้ได้เพิ่มกว่าเดิม ซึ่งเรากำลังหารือกันอยู่
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ #พาราลิมปิกเกมส์ #ปารีส #2024

ที่มา : https://www.thaigov.go.th/news/contents/details/87832