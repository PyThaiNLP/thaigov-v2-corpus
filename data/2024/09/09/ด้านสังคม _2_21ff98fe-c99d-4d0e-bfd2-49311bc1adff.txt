รัฐบาลไทย-ข่าวทำเนียบรัฐบาล-รมช.เดชอิศม์ เข้ากระทรวงสาธารณสุข รับตำแหน่งอย่างเป็นทางการวันแรก


วันจันทร์ที่ 9 กันยายน 2567
รมช.เดชอิศม์ เข้ากระทรวงสาธารณสุข รับตำแหน่งอย่างเป็นทางการวันแรก
รัฐมนตรีช่วยว่าการกระทรวงสาธารณสุข นายเดชอิศม์ ขาวทอง เดินทางเข้ากระทรวงสาธารณสุขเป็นวันแรก พร้อมสักการะสิ่งศักดิ์สิทธิ์ประจำกระทรวง และลงนามในหนังสือรับตำแหน่งอย่างเป็นทางการ
โดยมีผู้บริหารกระทรวงสาธารณสุข ข้าราชการและเจ้าหน้าที่ ให้การต้อนรับและร่วมแสดงความยินดี
วันนี้ (9 กันยายน 2567) ที่กระทรวงสาธารณสุข จ.นนทบุรี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข เดินทางเข้ารับตำแหน่งอย่างเป็นทางการวันแรก โดยเริ่มจากสักการะสิ่งศักดิ์สิทธิ์ประจำกระทรวง 7 จุด เพื่อความเป็นสิริมงคล ได้แก่ พระพุทธนิรามัย ต้นพระศรีมหาโพธิ์ ศาลพระพรหม พระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี อยู่บนแท่นฐานเดียวกัน พระอนุสาวรีย์สมเด็จพระเจ้าบรมวงศ์เธอกรมพระยาชัยนาทนเรนทร พระอนุสาวรีย์สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ และพระพุทธมหานวนาคปฏิมากร จากนั้น ได้เปิดโอกาสให้ผู้บริหารกระทรวงสาธารณสุข หน่วยงานในกำกับ พร้อมข้าราชการและบุคลากรสาธารณสุข เข้าร่วมแสดงความยินดี ณ ห้องประชุมชัยนาทนเรนทร ตึกสำนักงานปลัดกระทรวงสาธารณสุข ก่อนขึ้นห้องทำงาน ชั้น 4 เพื่อลงนามในหนังสือเข้ารับหน้าที่ในตำแหน่งรัฐมนตรีช่วยว่าการกระทรวงสาธารณสุขอย่างเป็นทางการต่อไป
********************************************************* 9 กันยายน 2567

ที่มา : https://www.thaigov.go.th/news/contents/details/87827