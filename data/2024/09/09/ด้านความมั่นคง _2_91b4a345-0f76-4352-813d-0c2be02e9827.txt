รัฐบาลไทย-ข่าวทำเนียบรัฐบาล-"ดร.วันดี" นำทีมอุปนายกแม่บ้านมหาดไทย ลงพื้นที่ อ.เรณูนคร ตรวจประเมิน "โครงการอำเภอสวยงาม" เน้นย้ำ ความยั่งยืนในทุกมิติของพื้นที่จะเกิดขึ้นได้ด้วยความร่วมมือ ร่วมแรงร่วมใจ ของ ปชช.


วันจันทร์ที่ 9 กันยายน 2567
09/09/2567
พิมพ์
"ดร.วันดี" นำทีมอุปนายกแม่บ้านมหาดไทย ลงพื้นที่ อ.เรณูนคร ตรวจประเมิน "โครงการอำเภอสวยงาม" เน้นย้ำ ความยั่งยืนในทุกมิติของพื้นที่จะเกิดขึ้นได้ด้วยความร่วมมือ ร่วมแรงร่วมใจ ของ ปชช.
"ดร.วันดี" นำทีมอุปนายกแม่บ้านมหาดไทย ลงพื้นที่อำเภอเรณูนคร ตรวจประเมิน "โครงการอำเภอสวยงาม" เน้นย้ำ ความยั่งยืนในทุกมิติของพื้นที่จะเกิดขึ้นได้ด้วยความร่วมมือ ร่วมแรง ร่วมใจ ของพี่น้องประชาชน และภาคีเครือข่ายในพื้นที่ โดยสมาคมแม่บ้านมหาดไทยจะหนุนฯ
"ดร.วันดี" นำทีมอุปนายกแม่บ้านมหาดไทย ลงพื้นที่อำเภอเรณูนคร ตรวจประเมิน "โครงการอำเภอสวยงาม" เน้นย้ำ ความยั่งยืนในทุกมิติของพื้นที่จะเกิดขึ้นได้ด้วยความร่วมมือ ร่วมแรง ร่วมใจ ของพี่น้องประชาชน และภาคีเครือข่ายในพื้นที่ โดยสมาคมแม่บ้านมหาดไทยจะหนุนเสริมบทบาทการบำบัดทุกข์ บำรุงสุข เพื่อประเทศชาติมั่นคง ประชาชนมีความสุขอย่างยั่งยืน
เมื่อวันที่ 8 ก.ย. 67 ดร.วันดี กุญชรยาคง จุลเจริญ นายกสมาคมแม่บ้านมหาดไทย เป็นประธานการตรวจประเมิน "โครงการอำเภอสวยงาม ระดับประเทศ" ประจำปี 2567 ณ ที่ว่าการอำเภอเรณูนคร จังหวัดนครพนม โดยมี นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานชมรมแม่บ้านกรมการปกครอง นางศลิษา ภิรมย์รัตน์ อุปนายกสมาคมแม่บ้านมหาดไทยและประธานชมรมแม่บ้านกรมโยธาธิการและผังเมือง นางจิรวรรณ เพ็ญพาส อุปนายกสมาคมแม่บ้านมหาดไทยและประธานชมรมแม่บ้านกรมที่ดิน นางอรัญญา สุวรรณบุตร ผู้ทรงคุณวุฒิ และคณะกรรมการ ร่วมตรวจประเมิน โดยมี นายกัมปนาทจักรวาล วิเวศ ศรีพุทธา รองผู้ว่าราชการจังหวัดนครพนม นายภัทรชัย หาญวิศิษฏ์ นายอำเภอเรณูนคร พร้อมด้วยปลัดอำเภอ พัฒนากร ข้าราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น ประชาชน และภาคีเครือข่าย ให้การต้อนรับและรับการตรวจประเมิน
ในการลงพื้นที่ตรวจประเมินครั้งนี้ ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะกรรมการ ลงพื้นที่ตรวจผลงานเชิงประจักษ์ "คุ้มบ้าน" ณ บ้านโนนสังข์ หมู่ที่ 4 ตำบลเรณู อำเภอเรณูนคร ตามโครงการหมู่บ้านยั่งยืน (Sustainable Village) ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และ "ครัวชุมชน" เสริมสร้างความมั่นคงด้านอาหาร "บ้านนี้มีรักปลูกผักกินเอง" และ "ทางนี้มีผลผู้คนรักกัน" ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ณ บ้านหนองลาดควาย หมู่ที่ 7 ตำบลโพนทอง อำเภอเรณูนคร
ดร.วันดี กล่าวว่า จากการที่สมาคมแม่บ้านมหาดไทยได้มีโอกาสลงพื้นที่ตรวจเยี่ยมให้กำลังและติดตามการปฏิบัติราชการของข้าราชการ พนักงาน เจ้าหน้าที่ สมาชิกกองอาสารักษาดินแดน กำนัน ผู้ใหญ่บ้าน ผู้ปฏิบัติงานในพื้นที่อำเภอต่าง ๆ ร่วมกับท่านสุทธิพงษ์ จุลเจริญ ปลัดกระทรวงมหาดไทย ได้พบว่า ท่านนายอำเภอเป็นผู้นำการขับเคลื่อนงานด้วยความมุ่งมั่นตั้งใจ โดยมีปลัดอำเภอ และทีมอำเภอบำบัดทุกข์ บำรุงสุขแบบบูรณาการอย่างยั่งยืน เป็นทีมร่วมขับเคลื่อน ทั้งการลงพื้นที่เยี่ยมเยียนพี่น้องประชาชน การช่วยเหลือบรรเทาทุกข์เมื่อเกิดภัยพิบัติหรือเมื่อประชาชนได้รับความเดือดร้อน และยังพบว่าสถานที่ในการปฏิบัติราชการและให้บริการพี่น้องประชาชน คือ "ที่ว่าการอำเภอ" หลายแห่ง มีการปรับปรุงให้มีสภาพภูมิทัศน์ มีบรรยากาศที่ร่มรื่น สถานที่สะอาด สวยงาม ห้องน้ำได้รับการดูแล มีมุมหนังสือ มุมกาแฟบริการประชาชน จึงเกิดแนวคิดในการประกวด "อำเภอสวยงาม" ขึ้น และได้กำหนดรางวัลระดับต่าง ๆ โดยสมาคมแม่บ้านมหาดไทยจะมอบรางวัลในลักษณะวงเงินงบประมาณสำหรับใช้ในการพัฒนาต่อยอดแนวคิดการสร้างสรรค์พื้นที่ที่ว่าการอำเภอให้เป็นพื้นที่ที่เกิดประโยชน์ในมิติต่าง ๆ แก่พี่น้องประชาชน มีหลักเกณฑ์การประกวด อาทิ การขับเคลื่อนโครงการหมู่บ้านยั่งยืน (Sustainable Village) ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา การขับเคลื่อนเสริมสร้างความมั่นคงด้านอาหาร "บ้านนี้มีรักปลูกผักกินเอง" และ "ทางนี้มีผลผู้คนรักกัน" ตามพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การจัดการความเรียบร้อยของที่ทำการปกครองอำเภอ (5ส) และการสนับสนุนนโยบายสมาคมแม่บ้านมหาดไทย
"สมาคมแม่บ้านมหาดไทย จึงได้ร่วมกับกรมการปกครอง ได้จัดทำโครงการอำเภอสวยงาม ประจำปี 2567 ขึ้น เพื่อพิจารณาคัดเลือกอำเภอจากทั่วประเทศที่มีการให้บริการประชาชนอย่างมีประสิทธิภาพและขับเคลื่อนนโยบายของสมาคมแม่บ้านมหาดไทย ในการช่วยสนับสนุนการบำบัดทุกข์ บำรุงสุข ของกระทรวงมหาดไทย ให้สามารถบรรลุเป้าหมายพัฒนาที่ยั่งยืน เข้ารับรางวัลจากกระทรวงมหาดไทย และสมาคมแม่บ้านมหาดไทย โดยได้ดำเนินการคัดเลือกกระทั่งเหลืออำเภอเข้าสู่รอบการประกวดระดับประเทศจำนวน 17 อำเภอ ซึ่งในวันนี้เป็นการประเมิน "ที่ทำการปกครองอำเภอเรณูนคร" ซึ่งเป็นหนึ่งในอำเภอเข้ารอบระดับประเทศ" ดร.วันดี กล่าวเพิ่มเติม
ดร.วันดี กล่าวในช่วงท้ายว่า ขอชื่นชมการขับเคลื่อนงานของอำเภอเรณูนคร ภายใต้การนำของท่านนายอำเภอเรณูนคร บูรณาการร่วมกับทุกภาคีเครือข่าย และขอฝากท่านนายอำเภอตลอดจนภาคีเครือข่ายทุกท่านว่า "ความยั่งยืนในทุกมิติของพื้นที่จะเกิดขึ้นได้ด้วยความร่วมมือ ร่วมแรง ร่วมใจ ของพี่น้องประชาชน และภาคีเครือข่ายในพื้นที่" ถ้าเรารอรับการสนับสนุนงบประมาณจากส่วนกลางอย่างเดียว อาจต้องรอหลักเดือน หลักปี ดังนั้นขอให้ทุกท่านได้ปลุกพลังในตัวเอง ลุกขึ้นมาเป็นผู้นำต้องทำก่อน บูรณาการภาคีเครือข่ายทุกภาคส่วนในพื้นที่ ลงขันปรับปรุงพื้นที่สาธารณะ พื้นที่ที่เป็นประโยชน์ต่อส่วนรวม เพราะภาคีเครือข่ายในสังคมล้วนแต่เป็นผู้ที่มีความปรารถนาดีต่อพื้นที่แทบทั้งสิ้น และสมาคมแม่บ้านมหาดไทยจะร่วมเป็นส่วนหนึ่งในการสนับสนุนการทำสิ่งที่ดีของท่านนายอำเภอ ท่านปลัดอำเภอ และข้าราชการในอำเภอ และแม่บ้านมหาดไทยในพื้นที่อำเภอ เพื่อเป้าหมาย "ประเทศชาติมั่นคง ประชาชนมีความสุข" อย่างยั่งยืน
นายภัทรชัย หาญวิศิษฏ์ นายอำเภอเรณูนคร กล่าวว่า ที่ทำการปกครองอำเภอเรณูนครได้ขับเคลื่อนงานที่สำคัญในบทบาทของข้าราชการฝ่ายปกครอง รวมทั้งทีมอำเภอ อันประกอบด้วยทีมที่เป็นทางการ คือ ปลัดอำเภอ พัฒนาการอำเภอ และข้าราชการประจำอำเภอ และทีมจิตอาสาจาก 7 ภาคีเครือข่าย นั่นคือ การทำให้หมู่บ้านในพื้นที่นั้น เป็น "หมู่บ้านยั่งยืน (Sustainable Village)" อันเป็นแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ด้วยการส่งเสริมให้ทุกครัวเรือนต้องมีความมั่นคงด้านอาหาร ด้วยกันน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี "บ้านนี้มีรักปลูกผักกินเอง" และ "ทางนี้มีผลผู้คนรักกัน" โดยประชาชนทุกคนลุกขึ้นมาเป็น "ผู้นำทำก่อน" เป็นต้นแบบความมั่นคงด้านอาหาร ใช้บ้านพัก ใช้ที่ว่าการอำเภอเป็นที่เริ่มต้น เพื่อทำให้พี่น้องประชาชนนำไปเป็นแบบอย่างในการปลูกผักสร้างความมั่นคงด้านอาหารในทุกครัวเรือน บ้านเรือนทุกหลังมีความสะอาด มีการคัดแยกขยะ จัดทำถังขยะเปียกลดโลกร้อน มีระบบคุ้มบ้านมาดูแลพี่น้องประชาชนในพื้นที่เพื่อให้เกิดการทำงานที่เกิดประโยชน์กับประชาชน ทำให้เกิดเกิดความรู้รักสามัคคี ความช่วยเหลือเกื้อกูล ความเอื้อเฟื้อแบ่งปัน สืบสานศิลปวัฒนธรรม ประเพณีอันดีงามของท้องถิ่นให้คงอยู่ถ่ายทอดสู่รุ่นลูกรุ่นหลาน โดยมี "ปลัดอำเภอผู้รับผิดชอบตำบล" ทำหน้าที่ข้าราชการที่ดี ลงพื้นที่ไปพบปะประชาชนเป็นประจำทุกสัปดาห์ และรณรงค์ส่งเสริมคนใช้แอปพลิเคชั่น ThaiD เป็นต้น

ที่มา : https://www.thaigov.go.th/news/contents/details/87819