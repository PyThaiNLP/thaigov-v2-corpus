รัฐบาลไทย-ข่าวทำเนียบรัฐบาล-พม. เชิดชูเกียรติ 232 อพม.ดีเด่น ต้นแบบคนดี จิตอาสาอุทิศตนเพื่อสังคมด้วยหัวใจ


วันจันทร์ที่ 9 กันยายน 2567
พม. เชิดชูเกียรติ 232 อพม.ดีเด่น ต้นแบบคนดี จิตอาสาอุทิศตนเพื่อสังคมด้วยหัวใจ
พม. เชิดชูเกียรติ 232 อพม.ดีเด่น ต้นแบบคนดี จิตอาสาอุทิศตนเพื่อสังคมด้วยหัวใจ
เมื่อวันที่ 5 กันยายน 2567 เวลา 10.00 น. นายชาติชาย พยุหนาวีชัย ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานในพิธีเชิดชูเกียรติอาสาสมัครพัฒนาสังคมและความมั่นคงของมนุษย์ (อพม.) ประจำปี 2567 ประกอบด้วย อพม. ดีเด่น และ อพม. ดีเด่นพิเศษ จำนวน 232 คน โดยมี นางจตุพร โรจนพานิช อธิบดีกรมพัฒนาสังคมและสวัสดิการ กล่าวรายงาน พร้อมด้วยคณะผู้บริหารกระทรวง พม. และคณะกรรมการบริหารศูนย์ประสานงานอาสาสมัครพัฒนาสังคมและความมั่นคงของมนุษย์แห่งประเทศไทย เข้าร่วมงาน ณ ห้องประชุมกรุงเทพบอลล์รูม ชั้น 2 โรงแรมรอยัล ซิตี้ กรุงเทพฯ
นายชาติชาย กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) มีภารกิจสำคัญในการส่งเสริมสนับสนุนบทบาท อพม. ให้เป็นเครือข่ายที่เข้มแข็งของกระทรวง พม. ซึ่งในปัจจุบันมี อพม.ทั่วประเทศ รวมทั้งสิ้น 385,262 คน (ข้อมูล ณ วันที่ 31 กรกฎาคม 2567) สนับสนุนงานของกระทรวง พม. ในการชี้เป้า เฝ้าระวัง เตือนภัยสังคม และให้ความช่วยเหลือประชาชนในระดับพื้นที่มาโดยตลอด นอกจากนี้ กระทรวง พม. มีเป้าหมายในการเสริมพลังให้กับประชาชนและทุกภาคส่วน ร่วมกันสร้างสังคมให้น่าอยู่สำหรับทุกคนตามนโยบาย 5x5 ฝ่าวิกฤตประชากร ของนายวราวุธ ศิลปอาชา รัฐมนตรีว่าการกระทรวง พม. ที่มุ่งพัฒนาทุนมนุษย์ มอบโอกาส และสร้างระบบนิเวศที่เอื้อต่อทุกช่วงวัย โดยมี อพม. เป็นเครือข่ายสำคัญในการเข้ามาช่วยดูแลช่วยเหลือกลุ่มเป้าหมายโดยเฉพาะกลุ่มเปราะบาง เช่น เด็ก สตรี ผู้สูงอายุ คนพิการ คนไร้ที่พึ่ง คนไร้บ้าน แม่เลี้ยงเดี่ยว และผู้ด้อยโอกาส ในสังคม เพื่อช่วยให้สามารถพึ่งพาตนเองได้และพัฒนาคุณภาพชีวิตที่ดีขึ้น
นายชาติชาย กล่าวว่า การที่จะนำสังคมให้เปลี่ยนแปลงไปในทางที่ดีขึ้นได้นั้น ทุกคน ทุกฝ่ายต้องร่วมมือร่วมใจกัน ภาครัฐมีหน้าที่ในการส่งเสริม สนับสนุน และเปิดพื้นที่ให้ทุกภาคส่วนเข้ามาเป็นหุ้นส่วนในการทำงาน ซึ่งวันนี้ พิธีเชิดชูเกียรติอาสาสมัครพัฒนาสังคมและความมั่นคงของมนุษย์ (อพม.) ประจำปี 2567 เป็นการตอกย้ำให้สังคมรับรู้ว่า อพม. คือต้นแบบคนดี ผู้มีจิตอาสาอุทิศเพื่อสังคมด้วยหัวใจโดยไม่หวังสิ่งตอบแทน ซึ่งปีนี้ มี อพม. ที่มีผลงานเป็นที่ประจักษ์ และได้รับการพิจารณาคัดเลือกจากคณะกรรมการส่งเสริมงานอาสาสมัครพัฒนาสังคมและความมั่นคงของมนุษย์ (กอพม.) ให้เป็น อพม. ดีเด่น จำนวน 178 คน และ อพม. ดีเด่นพิเศษ จำนวน 54 คน รวมทั้งสิ้น 232 คน
นายชาติชาย กล่าวเพิ่มเติมว่า กระทรวง พม. ขอยกย่องเชิดชูเกียรติและแสดงความยินดีกับ อพม. ดีเด่นและดีเด่นพิเศษทุกท่าน และขอขอบคุณที่ทุกท่านได้เสียสละกำลังกาย กำลังใจ กำลังความคิด เวลา อุทิศตนทำงานเพื่ออำนวยประโยชน์สุขต่อสังคมและประเทศชาติ โดยไม่หวังสิ่งตอบแทน อีกทั้งเป็นเครือข่ายที่เข้มแข็งช่วยสนับสนุนงานที่สำคัญในการขับเคลื่อนงานด้านการจัดสวัสดิการและการพัฒนาสังคม ตลอดจนเป็นพลังที่ยิ่งใหญ่ในการพัฒนาประเทศไทยให้น่าอยู่และปลอดภัยสำหรับทุกคน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #อพมดีเด่น #งานจิตอาสา #อพม

ที่มา : https://www.thaigov.go.th/news/contents/details/87829