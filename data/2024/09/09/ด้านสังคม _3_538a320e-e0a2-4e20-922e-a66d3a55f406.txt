รัฐบาลไทย-ข่าวทำเนียบรัฐบาล-พม. จับมือเครือข่าย ปฏิบัติการต่อเนื่อง “พม. ร่วมใจ สานสายใย พี่น้องเปราะบาง ชุมชนริมคลองเปรมประชากร” 


วันจันทร์ที่ 9 กันยายน 2567
พม. จับมือเครือข่าย ปฏิบัติการต่อเนื่อง “พม. ร่วมใจ สานสายใย พี่น้องเปราะบาง ชุมชนริมคลองเปรมประชากร”
พม. จับมือเครือข่าย ปฏิบัติการต่อเนื่อง “พม. ร่วมใจ สานสายใย พี่น้องเปราะบาง ชุมชนริมคลองเปรมประชากร”
เมื่อวันที่ 5 กันยายน 2567 เวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีปิดปฏิบัติการ “พม. ร่วมใจ สานสายใย พี่น้องเปราะบาง ชุมชนริมคลองเปรมประชากร” โดยมี นายกฤษดา สมประสงค์ ผู้อำนวยการสถาบันพัฒนาองค์กรชุมชน (พอช.) กล่าวรายงาน พร้อมด้วย ผู้บริหารกระทรวง พม. และหน่วยงานภาคีเครือข่ายที่เกี่ยวข้อง เข้าร่วมงาน ณ ชุมชนวัดรังสิต ตำบลหลักหก อำเภอเมือง จังหวัดปทุมธานี
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดย สถาบันพัฒนาองค์กรชุมชน (องค์การมหาชน) หรือ พอช. และหน่วยงานระดับกรมสังกัดกระทรวง พม. ได้ร่วมกันปฏิบัติการ “พม. ร่วมใจ สานสายใย พี่น้องเปราะบาง ชุมชนริมคลองเปรมประชากร” เพื่อส่งเสริมความเป็นอยู่ที่ดีขึ้นของประชาชนริมคลองเปรมประชากร โดยมุ่งเน้นการสร้างความเข้มแข็งให้กับชุมชนและกลุ่มประชาชนที่มีความเปราะบาง ผ่านกิจกรรมและการให้ความช่วยเหลือต่างๆ ที่เหมาะสมกับความต้องการของประชาชนในชุมชน ทั้งนี้ การปฏิบัติการเริ่มต้นในชุมชนโซนกรุงเทพมหานคร โดยปฏิบัติการครั้งแรกดำเนินการเมื่อต้นเดือนมิถุนายน 2567 ที่ชุมชนริมคลองเปรมประชากรในเขตจตุจักร ซึ่งเป็นชุมชนที่อยู่ในกระบวนการเตรียมความพร้อมในการพัฒนาที่อยู่อาศัย ต่อเนื่องเรื่อยมา และครั้งที่ 2 - 4 ลงพื้นที่ปฏิบัติการที่ชุมชนภายใต้โครงการพัฒนาที่อยู่อาศัยชุมชนริมคลองเปรมประชากร เขตดอนเมือง และเขตหลักสี่ ซึ่งเป็นชุมชนที่มีการก่อสร้างบ้านมั่นคงและสมาชิกได้เข้าอยู่อาศัยในบ้านหลักใหม่แล้ว ทั้งนี้ หลังจากปฏิบัติการทั้ง 4 ครั้งที่ผ่านมา กระทรวง พม. ได้มีการดูแลกลุ่มผู้เปราะบางไปแล้ว 519 ราย จาก 7 ชุมชน และในวันนี้เป็นการปฏิบัติการครั้งที่ 5 ตามแผนโครงการในปี พ.ศ. 2567 เป็นการเชื่อมประสานการปฏิบัติระหว่างหน่วยงานส่วนกลาง และระดับจังหวัด ผ่านการบูรณาการการทำงานของภาครัฐ เพื่อนำไปสู่การพัฒนาชุมชนทั้งในด้านเศรษฐกิจ สังคม และสิ่งแวดล้อม
นายอนุกูล กล่าวเพิ่มเติมว่า  ปฏิบัติการโครงการนี้ มีกลุ่มเป้าหมายนำร่อง 8 ชุมชน ซึ่งมีประชากรอยู่อาศัยกว่า 1,025 ครัวเรือน โดยในแต่ละชุมชน มีประชาชนกลุ่มเปราะบางกระจายตัวอยู่ในชุมชน ทั้งผู้ป่วยติดเตียง ผู้สูงอายุ คนพิการ คนไร้ที่พึ่ง พ่อแม่เลี้ยงเดี่ยว เด็กและเยาวชน รวมถึงผู้ที่ประสบปัญหาทางสังคม ไม่มีที่อยู่อาศัย ซึ่งที่ผ่านมา หน่วยงานระดับกรมสังกัดกรมกระทรวง พม. ได้ร่วมกันลงพื้นที่ปฏิบัติการดูแลกลุ่มเปราะบางต่างๆ ใน 7 ชุมชน โดยได้มีการส่งมอบข้อมูลกลุ่มเปราะบาง เพื่อการดูแลให้เข้าสู่ระบบสวัสดิการของรัฐ รวม 519 ราย แบ่งเป็น  ครั้งที่ 1 จำนวน 416 ราย จากชุมชนกรุงเทพพัฒนนา ชุมชนเจริญชัยนิมิตใหม่ ชุมชนสวนผัก เขตจตุจักร ครั้งที่ 2 จำนวน 47 ราย จากชุมชนเปรมประชาสมบูรณ์ เขตดอนเมือง ครั้งที่ 3 จำนวน 16 ราย จากชุมชนหน้าท่าอากาศยานด้านใต้ เขตดอนเมือง ครั้งที่ 4 จำนวน 40 ราย ชุมชนตลาดหลักสี่ และชุมชนหลักสี่พัฒนา 99 เขตหลักสี่ ซึ่งวันนี้ที่ชุมชนวัดรังสิต ต.หลักหก อ.เมือง จ.ปทุมธานี เป็นชุมชนลำดับที่ 8 ภายใต้แผนปฏิบัติการ และเป็นชุมชนที่อยู่ในเป้าหมายโครงการพัฒนาที่อยู่อาศัยชุมชนริมคลองด้วย มีประชากรอยู่อาศัย 304 ครัวเรือน ซึ่งจากการสำรวจเบื้องต้นพบว่ามีกลุ่มเปราะบางในชุมชนที่อยู่ในเกณฑ์การดูแล รวม 78 ราย โดยในส่วนของการทำงานเป็นการบูรณาการร่วมกับภาคส่วนจังหวัดปทุมธานี และหน่วยงานระดับกรมสังกัดกระทรวง พม. จะได้เข้าพื้นที่ให้ความช่วยเหลือกลุ่มเป้าหมายผู้ประสบปัญหาเร่งด่วน และสำรวจข้อมูล เพื่อที่จะได้นำไปออกแบบการช่วยเหลือในระยะยาวต่อไปด้วย ทั้งนี้ การสนับสนุนการพัฒนาและการดูแลประชาชนต้องอาศัยความร่วมมือและการทำงานร่วมกันระหว่างหน่วยงาน ทั้งกระทรวง พม. กรุงเทพมหานคร จังหวัดปทุมธานี ตำรวจ ทหาร และหน่วยงานอื่นๆ ที่เกี่ยวข้อง เป็นการสร้างความร่วมมือที่มีประสิทธิภาพ เพื่อพัฒนาคุณภาพชีวิตของประชาชนให้มีการอยู่อาศัยที่มั่นคง และมีสุขภาวะที่น่าอยู่
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #พมร่วมใจสานสายใยพี่น้องเปราะบางชุมชนริมคลองเปรมประชากร #พอช

ที่มา : https://www.thaigov.go.th/news/contents/details/87828