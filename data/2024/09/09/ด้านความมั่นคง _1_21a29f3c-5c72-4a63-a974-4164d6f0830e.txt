รัฐบาลไทย-ข่าวทำเนียบรัฐบาล-“พิพัฒน์” เผยข่าวดี กระทรวงแรงงาน รับสมัครคนไทยไปทำงานมาเก๊า ภาคการท่องเที่ยว  เงินเดือนสูงกว่า 9 หมื่นบาท


วันจันทร์ที่ 9 กันยายน 2567
09/09/2567
พิมพ์
“พิพัฒน์” เผยข่าวดี กระทรวงแรงงาน รับสมัครคนไทยไปทำงานมาเก๊า ภาคการท่องเที่ยว  เงินเดือนสูงกว่า 9 หมื่นบาท
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า กระทรวงแรงงาน โดยกรมการจัดหางาน เปิดรับสมัครคนไทยไปทำงานในเขตบริหารพิเศษมาเก๊า กับนายจ้างบริษัท MGM Grand Paradise Limited ซึ่งประกอบกิจการสถานคาสิโน ร้านอาหาร และโรงแรม
จำนวน 5 ตำแหน่ง 120 อัตรา ได้แก่ ช่างทำผม โฮสต์การตลาดระหว่างประเทศ พนักงานบริการลูกค้า พนักงานต้อนรับ และพนักงานบริการอาหารและเครื่องดื่ม วีไอพี อัตราเงินเดือน อยู่ระหว่าง 70,749 – 92,059 บาท (อัตราแลกเปลี่ยน ณ วันที่ 23 สิงหาคม 2567 : 1 เหรียญมาเก๊า เท่ากับ 4.262 บาท) โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน มีค่าล่วงเวลา และสวัสดิการตามกฎหมายแรงงานมาเก๊า ผู้สนใจสามารถยื่นใบสมัครได้ที่เว็ปไซต์ toea.doe.go.th ได้ตั้งแต่วันที่ 9 - 20  กันยายน 2567 ตลอด 24 ชั่วโมง โดยไม่เว้นวันหยุดราชการ (ยกเว้นในวันที่ 20 กันยายน 2567 ยื่นใบสมัครได้ถึงเวลา 12.00 น.)
“กระทรวงแรงงาน สนับสนุนให้คนไทยเดินทางไปทำงานต่างประเทศอย่างถูกต้องตามกฎหมายมาโดยตลอด เพราะนอกจากทำให้แรงงานไทยมีโอกาสทางอาชีพ มีรายได้เพิ่มขึ้น สามารถยกระดับคุณภาพชีวิตตนเองและครอบครัวได้แล้ว เม็ดเงินที่ได้รับยังถูกส่งกลับมาหมุนเวียนในระบบเศรษฐกิจ ส่งผลต่อการเจริญเติบโตและยั่งยืนของประเทศไทยต่อไป” รมว. แรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า สำหรับวิธีการคัดเลือกในครั้งนี้นายจ้าง จะเป็นผู้คัดเลือกด้วยตนเอง ซึ่งคุณสมบัติที่นายจ้างต้องการเบื้องต้นจะต้องสื่อสารภาษาอังกฤษ และภาษาจีนกลางหรือภาษกวางตุ้งได้ บุคลิกภาพดี มีใจรักการบริการ สามารถทำงานเป็นกะได้ โดยทั้ง 5 ตำแหน่ง มีรายละเอียด ดังนี้
1. ช่างทำผม จำนวน 20 อัตรา เพศหญิง อายุไม่เกิน 40 ปี ส่วนสูงไม่ต่ำกว่า 155 เซนติเมตร วุฒิการศึกษาระดับมัธยมศึกษาตอนปลายหรือเทียบเท่า มีใบประกาศนียบัตรช่างทำผม/ช่างทำสีผม หากมีประสบการณ์ทำงานในโรงแรมระดับ 5 ดาว 1 ปีขึ้นไป จะได้รับการพิจารณาเป็นพิเศษ ค่าจ้างเดือนละ 21,600 เหรียญมาเก๊า หรือ ประมาณ 92,059 บาท
2. โฮสต์การตลาดระหว่างประเทศ จำนวน 30 อัตรา เพศชายหรือหญิง อายุไม่เกิน 35 ปี ส่วนสูง ไม่ต่ำกว่า 160 เซนติเมตร วุฒิการศึกษาระดับปริญญาตรีขึ้นไป มีประสบการณ์ทำงานในโรงแรมระดับ 5 ดาว 1 ปีขึ้นไป ในด้านการบริการลูกค้า ค่าจ้างเดือนละ 19,500 เหรียญมาเก๊า หรือ ประมาณ 83,109 บาท
3. พนักงานบริการลูกค้า จำนวน 30 อัตรา เพศชาย อายุไม่เกิน 35 ปี ส่วนสูงไม่ต่ำกว่า 180 เซนติเมตร วุฒิการศึกษาระดับมัธยมศึกษาตอนปลายหรือเทียบเท่า ค่าจ้างเดือนละ 17,500 เหรียญมาเก๊า หรือ ประมาณ 74,585 บาท
4. พนักงานต้อนรับ จำนวน 20 อัตรา เพศหญิง อายุไม่เกิน 35 ปี ส่วนสูงไม่ต่ำกว่า 170 เซนติเมตร วุฒิการศึกษาระดับมัธยมศึกษาตอนปลายหรือเทียบเท่า ค่าจ้างเดือนละ 17,500 เหรียญมาเก๊า หรือ ประมาณ 74,585 บาท
5. พนักงานบริการอาหารและเครื่องดื่ม วีไอพี จำนวน 20 อัตรา เพศหญิง อายุไม่เกิน 35 ปี ส่วนสูงไม่ต่ำกว่า 165 เซนติเมตร วุฒิการศึกษาระดับมัธยมศึกษาตอนปลายหรือเทียบเท่า ค่าจ้างเดือนละ 16,600 เหรียญมาเก๊า หรือ ประมาณ 70,749 บาท
สำหรับการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ยกเว้นผู้ที่ได้รับการคัดเลือกให้ไปทำงานจะมีค่าใช้จ่ายเท่าที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม ค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่ายทั้งสิ้นประมาณ 4,000 บาท โดยผู้ที่สนใจสามารถศึกษารายละเอียดคุณสมบัติของแต่ละตำแหน่งและวิธีการรับสมัครได้ที่เว็บไซต์กองบริหารแรงงานไทย ไปต่างประเทศ doe.go.th/overseas หัวข้อ “ข่าวประกาศรับสมัคร” หรือ Facebook : แรงงานไทยไปต่างประเทศโดยรัฐจัดส่ง และสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 กองบริหารแรงงานไทยไปต่างประเทศ ทางโทรศัพท์หมายเลข 0 2245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/87814