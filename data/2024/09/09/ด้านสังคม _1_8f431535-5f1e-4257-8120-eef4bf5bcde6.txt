รัฐบาลไทย-ข่าวทำเนียบรัฐบาล-หน่วยงานสาธารณสุข รับโล่พระราชทานฯ ดีเด่นระดับประเทศ ประจำปี 67 ดำเนินงานเพื่อสุขภาพ  ตอบโจทย์นโยบายและยุทธศาสตร์ สธ. 


วันจันทร์ที่ 9 กันยายน 2567
หน่วยงานสาธารณสุข รับโล่พระราชทานฯ ดีเด่นระดับประเทศ ประจำปี 67 ดำเนินงานเพื่อสุขภาพ  ตอบโจทย์นโยบายและยุทธศาสตร์ สธ.
กระทรวงสาธารณสุข ร่วมกับ ชมรมสาธารณสุขแห่งประเทศไทย สมาคมสาธารณสุขแห่งประเทศไทย มหาวิทยาลัยขอนแก่น สถาบันพระบรมราชชนก สภาการสาธารณสุขชุมชน สมาคมหมออนามัย มูลนิธิเครือข่ายหมออนามัยและภาคีเครือข่าย จัดการประชุมวิชาการประจำปีงบประมาณ 2567
ก้าวสู่การพัฒนาระบบสุขภาพปฐมภูมิและนวัตกรรมบริการทางการแพทย์ “บัตรประชาชนใบเดียว รักษาทุกที่” เพื่อพัฒนาศักยภาพบุคลากรสาธารณสุขให้มีความพร้อมในการขับเคลื่อนนโยบายสุขภาพดิจิทัลของกระทรวงสาธารณสุข พร้อมมอบโล่พระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี แก่หน่วยงานปฐมภูมิและผู้บริหารสาธารณสุขดีเด่นระดับประเทศ
วันนี้ (9 กันยายน 2567) ณ ศูนย์ประชุมและแสดงสินค้านานาชาตินงนุชพัทยา NICE จังหวัดชลบุรี นายแพทย์โอภาส การย์กวินพงศ์ ปลัดกระทรวงสาธารณสุข เปิดการประชุมวิชาการสมาคมสาธารณสุขแห่งประเทศไทยก้าวสู่การพัฒนาระบบสุขภาพปฐมภูมิ และนวัตกรรมบริการทางการแพทย์ “บัตรประชาชนใบเดียว รักษาทุกที่”โดยมีผู้บริหาร และบุคลากรสาธารณสุข ร่วมงาน พร้อมทั้งกล่าวว่า กระทรวงสาธารณสุขการกำหนดยุทธศาสตร์พัฒนาความเข้มแข็งของระบบสุขภาพปฐมภูมิ ซึ่งสอดคล้องกับนโยบายของรัฐบาลในการส่งเสริมการเข้าถึงการบริการทางการแพทย์และสาธารณสุข “บัตรประชาชนใบเดียว รักษาทุกที่” รวมทั้งขับเคลื่อนไปสู่ระบบสุขภาพดิจิทัล ซึ่งการประชุมวิชาการครั้งนี้ จะช่วยให้ผู้เข้าประชุมซึ่งส่วนใหญ่เป็นบุคลากรสาธารณสุขในระบบสุขภาพปฐมภูมิได้มีความพร้อมที่จะร่วมขับเคลื่อนนโยบายของกระทรวงสาธารณสุขอย่างเข้มแข็ง
นายแพทย์โอภาส กล่าวต่อไปว่า กระทรวงสาธารณสุขเดินหน้ายกระดับ 30 บาท รักษาทุกที่ด้วยบัตรประชาชนใบเดียว เพื่อพัฒนาระบบสุขภาพของประเทศไทยเป็นระบบที่พึงปรารถนา โดยเฉพาะการดูแลสุขภาพประชาชนในระดับปฐมภูมิ ซึ่งเป็นเป็นรากฐานที่สำคัญของการดูแลสุขภาพของคนไทย ทำให้ประชาชนไทยมีสุขภาพกาย สุขภาพจิต และความเป็นอยู่ที่ดี ขณะที่บุคลากรทางการแพทย์และสาธารณสุขก็มีคุณภาพชีวิตที่ดี รวมทั้งมีสมดุลในการทำงานและการใช้ชีวิต นำไปสู่เป้าหมาย “คนไทยแข็งแรง ประเทศชาติมั่นคง เศรษฐกิจเข้มแข็งและเติบโตอย่างยั่งยืน”
ทั้งนี้ ภายในงานได้มีพิธีมอบโล่พระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยสถานีอนามัยเฉลิมพระเกียรติ 60 พรรษา นวมินทราชินี/โรงพยาบาลส่งเสริมสุขภาพตำบลดีเด่น ระดับประเทศ ได้แก่ โรงพยาบาลส่งเสริมสุขภาพตำบลวังลึก จังหวัดสุโขทัย, สำนักงานสาธารณสุขอำเภอดีเด่น ระดับประเทศ ได้แก่ สำนักงานสาธารณสุขอำเภอเทพา จังหวัดสงขลา นอกจากนี้ ยังมีการมอบรางวัลผู้บริหารสาธารณสุขดีเด่นระดับประเทศ ประจำปีงบประมาณ 2567 อีก 5 รางวัลด้วย
****************************************************** 9 กันยายน 2567

ที่มา : https://www.thaigov.go.th/news/contents/details/87825