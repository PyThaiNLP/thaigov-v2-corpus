รัฐบาลไทย-ข่าวทำเนียบรัฐบาล-"วราวุธ" รมว.พม. คิกออฟ "จังหวัดน่าอยู่สำหรับเด็ก เมืองสร้างเด็ก เด็กสร้างเมือง" เริ่ม สุพรรณบุรี 1 ใน 12 จังหวัด นำร่อง


วันจันทร์ที่ 9 กันยายน 2567
"วราวุธ" รมว.พม. คิกออฟ "จังหวัดน่าอยู่สำหรับเด็ก เมืองสร้างเด็ก เด็กสร้างเมือง" เริ่ม สุพรรณบุรี 1 ใน 12 จังหวัด นำร่อง
"วราวุธ" รมว.พม. คิกออฟ "จังหวัดน่าอยู่สำหรับเด็ก เมืองสร้างเด็ก เด็กสร้างเมือง" เริ่ม สุพรรณบุรี 1 ใน 12 จังหวัด นำร่อง
เมื่อวันที่ 7 กันยายน 2567 เวลา 16.00 น. ที่สวนเฉลิมภัทรราชินี (หอคอยบรรหาร - แจ่มใส สุพรรณบุรี) จ.สุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงาน Kick off : จังหวัดน่าอยู่สำหรับเด็ก เมืองสร้างเด็ก เด็กสร้างเมือง ภายใต้กิจกรรม จังหวัดสุพรรณน่าอยู่สำหรับเด็ก เมืองสร้างเด็ก เด็กสร้างเมือง และกิจกรรมพื้นที่สร้างสรรค์ มหัศจรรย์เด็กสุพรรณ พร้อมกล่าว Ted talk ในหัวข้อ "พลังเครือข่ายในการสร้างจังหวัดน่าอยู่สำหรับเด็ก เมืองสร้างเด็ก เด็กสร้างเมือง" โดยมี นายณัฐภัทร  สุวรรณประทีป ผู้ว่าราชการจังหวัดสุพรรณบุรี  นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.)  พร้อมด้วย นางอภิญญา ชมภูมาศ อธิบดีกรมกิจการเด็กและเยาวชน คณะผู้บริหารกระทรวง พม. และผู้แทนหน่วยงานที่เกี่ยวข้อง และภาคีเครือข่ายด้านเด็กและเยาวชน เข้าร่วมงาน
นายวราวุธ กล่าวว่า หนึ่งในกลุ่มเป้าหมายหลักของกระทรวงการพัฒนาสังคมและความมั่นคงของมนุษย์ คือ เด็กและเยาวชน โดยมีกรมกิจการเด็กและเยาวชน (ดย.) เป็นหน่วยงานรับผิดชอบหลักในการพัฒนาเด็กและเยาวชนในภาพรวม  อีกทั้งภารกิจของกระทรวง พม. ในภาพรวม มีการดำเนินงานกับบุคคลแวดล้อมเด็ก ซึ่งเป็นกลุ่มเป้าหมายของกระทรวง พม. จึงได้ขับเคลื่อนนโยบาย 5X5 ฝ่าวิกฤตประชากร ประกอบด้วย 5 ข้อเสนอ ข้อเสนอละ 5 มาตรการ ที่ครอบคลุมการดำเนินงานด้านเด็กและเยาวชน วัยทำงาน ผู้สูงอายุ คนพิการ และสภาพแวดล้อมของครอบครัว ชุมชน โดยมุ่งเสริมพลังทางสังคมในการสร้างสังคมเข้มแข็ง ไม่ทอดทิ้งกัน ผ่านความร่วมมือในการทำงานของทุกภาคส่วน บนฐานของทุนทางสังคมและวัฒนธรรมที่ดีงามของสังคมไทย ซึ่งการจัดโครงการจังหวัดน่าอยู่สำหรับเด็ก เมืองสร้างเด็ก เด็กสร้างเมือง ในพื้นที่ 12 จังหวัดนำร่อง ได้แก่ จังหวัดสุพรรณบุรี นครปฐม เพชรบุรี อุบลราชธานี ร้อยเอ็ด พะเยา เชียงราย ปัตตานี สงขลา พิษณุโลก ลพบุรี และสกลนคร นับเป็นตัวอย่างที่ดีของการสร้างความร่วมมือกับทุกภาคส่วน ในการสนับสนุนงานด้านเด็กและเยาวชน โดยเริ่มจากการสนับสนุนเชิงนโยบายในระดับจังหวัด จนถึงการปฏิบัติงานตามกิจกรรมที่กำหนดร่วมกันในระดับพื้นที่ชุมชน
นายวราวุธ กล่าวว่า สำหรับกรอบทิศทางการขับเคลื่อนงานด้านเด็กและเยาวชนตามโครงการนี้ คือ เด็กเข้าถึงสิทธิสวัสดิการ 100% ยกระดับสถานพัฒนาเด็กปฐมวัย เด็กและเยาวชนเข้มแข็งทั้งร่างกาย อารมณ์ จิตใจ การมีส่วนร่วมจากครอบครัวและพื้นที่ และการขับเคลื่อนกิจกรรมที่สอดรับกับบริบทสถานการณ์ของพื้นที่ เพื่อให้เกิดการขับเคลื่อนแผนปฏิบัติการได้อย่างเป็นจริง ซึ่งจังหวัดสุพรรณบุรี ถือเป็น 1 ในจังหวัดนำร่อง 12 จังหวัด และเป็นจังหวัดแรกของการเปิดตัวโครงการนี้ วันนี้จึงแสดงถึงพลังความร่วมมือในการทำงานด้านเด็กและเยาวชนของทุกภาคส่วน ที่จะได้ร่วมพัฒนาเด็กและเยาวชนของจังหวัดสุพรรณบุรี ให้เป็นพลเมืองที่มีคุณภาพ ภายใต้โครงการกิจกรรมที่หลากหลาย สร้างการมีส่วนร่วมตั้งแต่ระดับนโยบายถึงระดับปฏิบัติ ครอบคลุมกลุ่มเด็กทุกช่วงวัย ตั้งแต่เด็กปฐมวัยถึงสภาเด็กและเยาวชน ต้องขอขอบคุณทุกภาคส่วนที่เกี่ยวข้องที่ได้ร่วมกันขับเคลื่อนงานต่อไป เพื่อเสริมพลังทางสังคมในทุกระดับ ช่วยให้สังคมเข้มแข็ง เช่นเดียวกับการเสริมพลังให้เด็กและเยาวชน จะเป็นการสร้างพลังสำคัญที่ทำให้จังหวัดสุพรรณบุรีเข้มแข็ง ประเทศไทยเข้มแข็งในอนาคตอย่างแน่นอน
นายวราวุธ กล่าวว่า งาน "จังหวัดน่าอยู่สำหรับเด็ก เมืองสร้างเด็ก เด็กสร้างเมือง" ภายใต้กิจกรรม จังหวัดสุพรรณน่าอยู่ สำหรับเด็ก เมืองสร้างเด็ก เด็กสร้างเมือง และกิจกรรมพื้นที่สร้างสรรค์ มหัศจรรย์เด็กสุพรรณบุรี เป็นการพัฒนาจังหวัดนำร่อง เพื่อการพัฒนาเด็กและเยาวชนในพื้นที่เป็นพลเมืองที่มีคุณภาพ บูรณาการความร่วมมือการพัฒนาคุณภาพชีวิตเด็กและเยาวชนให้สอดคล้องกับสถานการณ์ในพื้นที่ และเสริมสร้างความเข้มแข็งของกลไกและเครือข่ายการทำงานในระดับพื้นที่ โดยมีกิจกรรมที่น่าสนใจมากมาย ได้แก่ 1. สภาเด็กสร้างสรรค์ 2. พม.พอใจ:ให้ทุกวัยพึงใจใน พม. 3. กิจกรรมสืบสานดนตรีไทย 4. Cooking with kids 5. ศิลปะการต่อสู้ป้องกันตัว 6. Art for kids 7. กิจกรรมวาดภาพระบายสี  8. กิจกรรมนันทนาการ  9. กิจกรรมเสริมสร้างความสัมพันธ์เชิงบวกในครอบครัวกับ FamSkool 10. กิจกรรมปิดเทอมสร้างสรรค์  11. กิจกรรมเล่นเปลี่ยนโลก 12. กิจกรรมศิลปะด้านในสร้างพลังใจพลังชีวิตเด็ก 13. นิทรรศการจากสถานพัฒนาเด็กปฐมวัยต้นแบบ 14. การแสดงจากเด็กและเยาวชน และ 15. กิจกรรม Ted talk
#ข่าวพม #พม #ศรส #esshelpme  #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #Kickoff #จังหวัดน่าอยู่สำหรับเด็ก #เมืองสร้างเด็กเด็กสร้างเมือง #สุพรรณบุรี

ที่มา : https://www.thaigov.go.th/news/contents/details/87833