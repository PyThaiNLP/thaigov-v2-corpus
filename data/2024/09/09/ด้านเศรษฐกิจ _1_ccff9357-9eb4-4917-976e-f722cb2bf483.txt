รัฐบาลไทย-ข่าวทำเนียบรัฐบาล-“สุริยะ” พร้อม 2 รัฐมนตรีช่วยฯ ถือฤกษ์ 10 ก.ย. นี้ เวลา 11.00 น. เข้ากระทรวงคมนาคมอย่างเป็นทางการในยุค “ครม.แพทองธาร” พร้อมลุยปฏิบัติหน้าที่ เดินเครื่องโปรเจกต์คมนาคม 


วันจันทร์ที่ 9 กันยายน 2567
“สุริยะ” พร้อม 2 รัฐมนตรีช่วยฯ ถือฤกษ์ 10 ก.ย. นี้ เวลา 11.00 น. เข้ากระทรวงคมนาคมอย่างเป็นทางการในยุค “ครม.แพทองธาร” พร้อมลุยปฏิบัติหน้าที่ เดินเครื่องโปรเจกต์คมนาคม
...
“สุริยะ” พร้อม 2 รัฐมนตรีช่วยฯ ถือฤกษ์ 10 ก.ย. นี้ เวลา 11.00 น. เข้ากระทรวงคมนาคมอย่างเป็นทางการในยุค “ครม.แพทองธาร” พร้อมลุยปฏิบัติหน้าที่ เดินเครื่องโปรเจกต์คมนาคม - สานต่อนโยบายต่อเนื่อง สนองความต้องการต่อรัฐบาล - พี่น้องประชาชน - ประเทศชาติ ขับเคลื่อนเศรษฐกิจ หนุนท่องเที่ยว - การค้า - การลงทุน ยันทุกขั้นตอนโปร่งใส และตรวจสอบได้
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ในวันอังคารที่ 10 กันยายน 2567 เวลา 11.00 น. ตนพร้อมด้วยนางมนพร เจริญศรี และนายสุรพงษ์ ปิยะโชติ รัฐมนตรีช่วยว่าการกระทรวงคมนาคม มีกำหนดการเข้าปฏิบัติหน้าที่ที่กระทรวงคมนาคมอย่างเป็นทางการ ภายหลังได้รับการแต่งตั้งให้ดำรงตำแหน่ง และคณะรัฐมนตรี (ครม.) ชุดใหม่ ที่มีนางสาวแพทองธาร ชินวัตร เป็นนายกรัฐมนตรี ได้เข้าเฝ้าฯ ถวายสัตย์ปฏิญาณตนก่อนเข้าปฏิบัติหน้าที่ เมื่อวันที่ 6 กันยายน 2567 ที่ผ่านมา
ทั้งนี้ แนวทางการดำเนินงานของกระทรวงคมนาคมนั้น จะเดินหน้าสานต่อโครงการและนโยบายที่สำคัญของกระทรวงคมนาคมที่ได้ดำเนินการครั้งเมื่อตนเข้ารับตำแหน่งในรัฐบาลชุดที่แล้ว ตั้งแต่เมื่อวันที่ 11 กันยายน 2566 ที่ผ่านมา เพื่อให้โครงการด้านการพัฒนาโครงสร้างพื้นฐาน และยกระดับการให้บริการระบบคมนาคมขนส่ง พร้อมสนับสนุนภาคโลจิสติกส์ของไทยในทุกมิติ ครอบคลุมทั้งทางบก ทางราง ทางน้ำ และทางอากาศ      ให้สามารถขับเคลื่อนไปข้างหน้าอย่างต่อเนื่องและไม่สะดุด เพื่อสนองต่อความต้องการของพี่น้องประชาชน       และรัฐบาลได้อย่างมีประสิทธิภาพสูงสุด
นายสุริยะ กล่าวยืนยันว่า การปฏิบัติภารกิจต่าง ๆ ของกระทรวงคมนาคมนั้น จะยึดถือประโยชน์ของพี่น้องประชาชนและประเทศชาติเป็นสำคัญ อีกทั้งเพื่อรองรับการเดินทาง ส่งเสริมการค้า การท่องเที่ยวและการลงทุน เพื่อดึงดูดนักลงทุนทั้งภายในและต่างประเทศเข้ามาลงทุนในโครงการต่าง ๆ ของประเทศไทย เน้นย้ำด้านความปลอดภัยสูงสุดตามมาตรฐานสากล และกำหนดเป้าหมายในการอนุรักษ์สิ่งแวดล้อมในภาคคมนาคมขนส่งด้วย อย่างไรก็ตาม การดำเนินงานของกระทรวงคมนาคมจะคำนึงถึงถูกต้องตามระเบียบ กฎหมาย ตามหลักธรรมาภิบาล มีความโปร่งใส และสามารถตรวจสอบได้ในทุกขั้นตอน ส่วนนโยบายการดำเนินงานหลังจากนี้        จะกำหนดอีกครั้งภายหลังการแถลงนโยบายรัฐบาลต่อรัฐสภาต่อไป
สำหรับกำหนดการในวันอังคารที่ 10 กันยายน 2567 นั้น นายสุริยะ พร้อมด้วยนางมนพร และนายสุรพงษ์ จะเดินทางมาถึงกระทรวงคมนาคม ในเวลา 11.00 น. โดยมีปลัดกระทรวงคมนาคม รองปลัดกระทรวงคมนาคม หัวหน้าหน่วยงานในสังกัดกระทรวงคมนาคม ผู้บริหารทั้งส่วนราชการและรัฐวิสาหกิจให้การต้อนรับบริเวณหน้ามุข อาคาร 1 จากนั้นรัฐมนตรีทั้ง 3 ท่าน จะสักการะพระบรมฉายาลักษณ์พระบาทสมเด็จพระเจ้าอยู่หัว พระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง พร้อมสักการะกรมหลวงชุมพรเขตอุดมศักดิ์ พระบรมสารีริกธาตุ พระพุทธคมนาคมบพิธ และไหว้ศาลพ่อปู่ประจำกระทรวงคมนาคม ก่อนพบปะกับผู้บริหารกระทรวงคมนาคม และหัวหน้าหน่วยงานในสังกัดกระทรวงคมนาคม และแถลงข่าวต่อสื่อมวลชนต่อไป

ที่มา : https://www.thaigov.go.th/news/contents/details/87815