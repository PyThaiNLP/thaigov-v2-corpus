รัฐบาลไทย-ข่าวทำเนียบรัฐบาล-​ก.อุตฯ รวมพลัง “อุตสาหกรรมรวมใจ” ส่งมอบ “ถุงยังชีพ MIND ไม่ทิ้งกัน” ให้ประชาชนชาวแพร่ ระดมทีมเข้าซ่อมแซม ฟื้นฟูโรงงาน ธุรกิจ พร้อมขอบคุณทุกภาคส่วนที่ร่วมแรงร่วมใจช่วยเหลือ


วันเสาร์ที่ 7 กันยายน 2567
07/09/2567
พิมพ์
​ก.อุตฯ รวมพลัง “อุตสาหกรรมรวมใจ” ส่งมอบ “ถุงยังชีพ MIND ไม่ทิ้งกัน” ให้ประชาชนชาวแพร่ ระดมทีมเข้าซ่อมแซม ฟื้นฟูโรงงาน ธุรกิจ พร้อมขอบคุณทุกภาคส่วนที่ร่วมแรงร่วมใจช่วยเหลือ
​ก.อุตฯ รวมพลัง “อุตสาหกรรมรวมใจ” ส่งมอบ “ถุงยังชีพ MIND ไม่ทิ้งกัน” ให้ประชาชนชาวแพร่ ระดมทีมเข้าซ่อมแซม ฟื้นฟูโรงงาน ธุรกิจ พร้อมขอบคุณทุกภาคส่วนที่ร่วมแรงร่วมใจช่วยเหลือพี่น้องชาวไทยในผ่านวิกฤตนี้ไปด้วยกัน
ดร.ณัฐพล รังสิตพล ปลัดกระทรวงอุตสาหกรรม เผยว่า เมื่อวันที่ 30 สิงหาคม 2567 กระทรวงอุตสาหกรรม (อก.) ได้ลงพื้นที่ตรวจเยี่ยม บริษัท ไทยเอเชียไรซ์ โปรดักส์ จำกัด ตำบลทุ่งกวาว อำเภอเมือง จังหวัดแพร่ ซึ่งเป็นผู้ผลิตและจัดจำหน่ายเส้นก๋วยเตี๋ยวอบแห้งจากข้าวที่มีคุณภาพ จำหน่ายทั้งภายในประเทศและต่างประเทศ โดยได้รับผลกระทบจากอุทกภัยที่ผ่านมา ส่งผลให้โรงงาน เครื่องจักร วัตถุดิบ และสินค้าเพื่อจำหน่ายได้รับความเสียหายเป็นจำนวนมาก อก. จึงได้นำถุงยังชีพ MIND ไม่ทิ้งกัน มอบเป็นกำลังใจให้กับสถานประกอบการและประชาชนในพื้นที่รอบโรงงานให้ก้าวข้ามช่วงเวลาที่ยากลำบากไปได้ ทั้งนี้ ต้องขอขอบคุณหน่วยงานในสังกัด อก. ภาคเอกชน สถานประกอบการ โรงงานอุตสาหกรรมทั่วประเทศ ที่ให้ความร่วมมือ ร่วมแรงร่วมใจให้การสนับสนุนสิ่งของเครื่องใช้ที่จำเป็นผ่านโครงการ “อุตสาหกรรมรวมใจ ช่วยพี่น้องชาวไทย”จัดทำเป็นถุงยังชีพ MIND ไม่ทิ้งกัน ซึ่งภายในจะบรรจุเครื่องอุปโภคบริโภคและสิ่งของจำเป็น อาทิ ข้าวสาร อาหารแห้ง น้ำปลา น้ำมัน บะหมี่กึ่งสำเร็จรูป น้ำตาล น้ำดื่ม ทิชชู ยารักษาโรค เป็นต้น
ปลัดกระทรวงอุตสาหกรรม สั่งการให้ สอจ.แพร่ รวมถึงหน่วยงานที่เกี่ยวข้อง เช่น กรมโรงงานอุตสาหกรรม​ กรมส่งเสริมอุตสาหกรรม สำนักงานมาตรฐานผลิตภัณฑ์อุตสาหกรรม สถาบันไฟฟ้าและอิเล็กทรอนิกส์ สถาบันอาหาร เร่งเข้าไปให้ความช่วยเหลือผู้ประกอบการและประชาชนที่ได้รับผลกระทบจากอุทกภัย โดยให้จัดเตรียมเจ้าหน้าที่ ทีมวิศวกร หรือช่างชุมชนของโครงการอาชีพช่าง เข้าปรับปรุง ซ่อมแซม ฟื้นฟู เครื่องจักร ระบบไฟฟ้า พร้อมจัดส่งเจ้าหน้าที่เข้าประเมินสภาพปัญหาให้คำปรึกษาปัญหาธุรกิจ วางแผน ฟื้นฟูสถานประกอบการ ผ่านศูนย์บริการธุรกิจอุตสาหกรรมดีพร้อม (DIPROM BSC) ให้คำปรึกษาฟื้นฟูกระบวนการผลิต ระบบคุณภาพ GMP/HACCP/GHP  มาตรฐานความปลอดภัยผ่านศูนย์ DIPROM Center ในพื้นที่ส่วนภูมิภาค เพื่อให้ผู้ประกอบการและประชาชนสามารถกลับมาดำเนินการได้อย่างปกติโดยเร็ว
“ผู้ประกอบการสามารถแจ้งความประสงค์ในการสนับสนุนสิ่งของเครื่องใช้ที่จำเป็นได้ที่สำนักงานปลัดกระทรวงอุตสาหกรรม ถนนพระรามที่ 6 กรุงเทพฯ หรือส่วนภูมิภาคผ่านสำนักงานอุตสาหกรรมจังหวัดทั่วประเทศ” ปลัดฯ ณัฐพล กล่าวทิ้งท้าย

ที่มา : https://www.thaigov.go.th/news/contents/details/87797