รัฐบาลไทย-ข่าวทำเนียบรัฐบาล-ปลัดฯ ณัฐพล แสดงกตเวทิตาจิตแด่ผู้เกษียณอายุราชการ อก. ปี 67 ชื่นชมทุกท่านคือผู้ทรงคุณค่าของกระทรวงอุตสาหกรรม


วันเสาร์ที่ 7 กันยายน 2567
07/09/2567
พิมพ์
ปลัดฯ ณัฐพล แสดงกตเวทิตาจิตแด่ผู้เกษียณอายุราชการ อก. ปี 67 ชื่นชมทุกท่านคือผู้ทรงคุณค่าของกระทรวงอุตสาหกรรม
ปลัดฯ ณัฐพล แสดงกตเวทิตาจิตแด่ผู้เกษียณอายุราชการ อก. ปี 67 ชื่นชมทุกท่านคือผู้ทรงคุณค่าของกระทรวงอุตสาหกรรม
วันที่ 5 กันยายน 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานในงานแสดงกตเวทิตาจิตแด่ข้าราชการ ลูกจ้างประจำ และพนักงานรัฐวิสาหกิจในสังกัดกระทรวงอุตสาหกรรม (อก.) ประจำปี 2567” โดยมี นายเอกภัทร วังสุวรรณ นายบรรจง สุกรีฑา นายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ นายเอกนิติ รมยานนท์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นายภาสกร ชัยรัตน์  อธิบดีกรมส่งเสริมอุตสาหกรรม นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ เลขาธิการคณะกรรมการอ้อยและน้ำตาลทราย และผู้บริหารระดับสูงของกระทรวงอุตสาหกรรม ร่วมงาน ณ ห้องประชุม ชั้น 6 อาคารกรมส่งเสริมอุตสาหกรรม
นางสาวณัฏฐิญา เนตยสุภา รองปลัดกระทรวงอุตสาหกรรม กล่าวรายงานถึงการจัดงานแสดงกตเวทิตาจิตแด่ผู้เกษียณอายุราชการ อก. เพื่อระลึกถึงคุณงามความดีของข้าราชการ ลูกจ้างประจำ และพนักงานรัฐวิสาหกิจในสังกัด อก. ที่ได้ทุ่มเทกำลังสติปัญญาร่วมกันพัฒนากระทรวงอุตสาหกรรมให้มีความเจริญก้าวหน้าและเป็นฟันเฟืองในการขับเคลื่อนประเทศชาติ โดยในปี 2567 มีผู้บริหารครบเกษียณอายุราชการ จำนวน 7 ท่าน ประกอบด้วย นายวิษณุ ทับเที่ยง หัวหน้าผู้ตรวจราชกระทรวงอุตสาหกรรม นายวีระกิตติ์ รันทกิจธนวิชญ์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นางวรวรรณ ชิตอรุณ ผู้อำนวยการสำนักงานเศรษฐกิจอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม นายอัฐพล จิรวัฒน์จรรยา รองผู้ว่าการการนิคมอุตสาหกรรมแห่งประเทศไทย
รวมทั้ง ยังมีบุคลากร อก. ที่เป็นกำลังสำคัญและได้ปฏิบัติงานอุทิศตนในการพัฒนาอุตสาหกรรมของประเทศจนครบวาระเกษียณ รวมทั้งสิ้น 169 ท่าน ประกอบด้วย สำนักงานปลัดกระทรวงอุตสาหกรรม จำนวน 52 ท่าน กรมโรงงานอุตสาหกรรม จำนวน 21 ท่าน กรมส่งเสริมอุตสาหกรรม จำนวน 26 ท่าน กรมอุตสาหกรรมพื้นฐานและการเหมืองแร่ จำนวน 20 ท่าน สำนักงานเศรษฐกิจอุตสาหกรรม จำนวน 5 ท่าน
สำนักงานคณะกรรมการอ้อยและน้ำตาลทราย จำนวน 4 ท่าน สำนักงานมาตรฐานผลิตภัณฑ์อุตสาหกรรม จำนวน 11 ท่าน และการนิคมอุตสาหกรรมแห่งประเทศไทย จำนวน 30 ท่าน และในครั้งนี้มีผู้เกษียณที่เข้าร่วมงานแสดงกตเวทิตาจิต จำนวน 67 ท่าน
ปลัดกระทรวงอุตสาหกรรม กล่าวว่า ตลอดระยะเวลาการปฏิบัติราชการของทุกท่านที่ผ่านมา ได้แสดงให้เห็นถึงผลงานที่ได้สร้างสรรค์ไว้อย่างชัดเจน การปฏิบัติราชการของท่านเต็มเปี่ยมไปด้วยความรู้ ประสบการณ์ และความเชี่ยวชาญ รวมทั้งความซื่อสัตย์สุจริต ซึ่งได้สร้างประโยชน์ทั้งต่อประชาชนและชาติบ้านเมือง ท่านจึงเป็นผู้ทรงคุณค่าต่อกระทรวงอุตสาหกรรม รวมทั้งเป็นแบบอย่างให้ข้าราชการรุ่นใหม่นำประสบการณ์ ความเชี่ยวชาญ และแนวทางปฏิบัติอันดีมาประยุกต์ใช้ในการปฏิบัติราชการ
ผมขอแสดงความชื่นชมและขอบคุณเพื่อนข้าราชการ ลูกจ้างประจำ และพนักงานในสังกัดกระทรวงอุตสาหกรรมทุกท่าน ที่ได้ร่วมทุกข์ร่วมสุข ร่วมกันฝ่าฟันอุปสรรคอย่างเต็มกำลังความสามารถในการปฏิบัติหน้าที่ราชการ นโยบายต่าง ๆ ที่สำเร็จลุล่วงและเกิดผลเป็นรูปธรรมล้วนมาจากท่านทั้งหลาย ทุกท่านจึงเป็นส่วนสำคัญที่พัฒนาอุตสาหกรรมไทยให้เติบโตอย่างยั่งยืน โอกาสนี้ ผมขออำนาจสิ่งศักดิ์สิทธิ์ทั้งหลายในสากลที่ท่านเคารพนับถือ โปรดดลบันดาลประทานพรให้ท่านและครอบครัวประสบแต่ความสุข ความเจริญ มีสุขภาพพลานามัยแข็งแรงสมบูรณ์ ธำรงไว้ซึ่งคุณงามความดีอันเป็นเครื่องหมายแสดงคุณค่าของท่านสืบไป

ที่มา : https://www.thaigov.go.th/news/contents/details/87800