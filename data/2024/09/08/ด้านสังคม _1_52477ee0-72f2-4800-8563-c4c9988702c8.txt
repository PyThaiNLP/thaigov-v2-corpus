รัฐบาลไทย-ข่าวทำเนียบรัฐบาล-ดีอี เตือน ข่าวปลอม “โรงพยาบาลดังเปิดให้ลงทุนหุ้น กำกับดูแลโดย ก.ล.ต.” อย่าเชื่อ-แชร์ เสี่ยงสูญเงิน-ข้อมูลส่วนบุคคล


วันอาทิตย์ที่ 8 กันยายน 2567
ดีอี เตือน ข่าวปลอม “โรงพยาบาลดังเปิดให้ลงทุนหุ้น กำกับดูแลโดย ก.ล.ต.” อย่าเชื่อ-แชร์ เสี่ยงสูญเงิน-ข้อมูลส่วนบุคคล
ดีอี เตือน ข่าวปลอม “โรงพยาบาลดังเปิดให้ลงทุนหุ้น กำกับดูแลโดย ก.ล.ต.” อย่าเชื่อ-แชร์ เสี่ยงสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ ที่ประชาชนให้ความสนใจสูงสุดอันดับที่ 1 เรื่อง “โรงพยาบาลชื่อดังเปิดให้ลงทุนหุ้น ภายใต้การกำกับดูแลโดย ก.ล.ต.” รองลงมาคือเรื่อง “ศูนย์ดำรงธรรมเปิดให้ยื่นสิทธิเฉลี่ยทรัพย์สิน จากการถูกหลอกลวง ผ่านเพจศูนย์ช่วยเหลือ-ลงทะเบียนรับเงินคืน คดีอาชญากรรมทางออนไลน์” โดยขอให้ประชาชนอย่าหลงเชื่อ เลือกเชื่อ เลือกแชร์ ข้อมูลที่เป็นประโยชน์ หวั่นสร้างความเสียหายให้กับข้อมูลส่วนบุคคลและทรัพย์สิน โดยหากมีการส่งต่ออาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 30 สิงหาคม – 5 กันยายน 2567 พบข้อความที่เข้ามาทั้งหมด 838,194 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 235 ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 207  ข้อความ ตามมาด้วยการแจ้งเบาะแสผ่าน Line Official จำนวน 20 ข้อความ รวมเรื่องที่ต้องดำเนินการตรวจสอบทั้งหมด 172 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 84 เรื่อง โดยในจำนวนนี้มีข่าวปลอมที่เกี่ยวข้องกับอาชญากรรมออนไลน์ที่ประชาชนให้ความสนใจมากที่สุด จำนวน 10 อันดับ ได้แก่
อันดับที่ 1 : เรื่อง โรงพยาบาลชื่อดังเปิดให้ลงทุนหุ้น ภายใต้การกำกับดูแลโดย ก.ล.ต.
อันดับที่ 2 : เรื่อง ศูนย์ดำรงธรรมเปิดให้ยื่นสิทธิเฉลี่ยทรัพย์สิน จากการถูกหลอกลวง ผ่านเพจศูนย์ช่วยเหลือ-ลงทะเบียนรับเงินคืน คดีอาชญากรรมทางออนไลน์
อันดับที่ 3 : เรื่อง เพจ Thai Oil Stock Exchange of Thailand เปิดลงทะเบียนเพื่อร่วมลงทุนกับตลาดหลักทรัพย์ชั้นนำแห่งประเทศไทย
อันดับที่ 4 : เรื่อง รับพนักงานแพ็กสบู่กล่องละ 5,000 บาท สมัครผ่านไลน์ @185qkevs
อันดับที่ 5 : เรื่อง AOT เปิดเพจเฟซบุ๊กใหม่ชื่อ Thailand International Airport
อันดับที่ 6 : เรื่อง AOT รับสมัครงานผ่านเพจ Mae Fah Luang Chiang Rai Internaional Airport – CEl
อันดับที่ 7 : เรื่อง ออสเตรเลียรับสมัครคนทำสวน ที่พักฟรี รายได้สูง 80,000 บาท
อันดับที่ 8 : เรื่อง กรมการจัดหางาน เปิดรับสมัครงานทำที่บ้าน รายได้ 3,422-7,680 บาทต่อสัปดาห์
อันดับที่ 9 : เรื่อง รับสมัครพนักงาน ไม่มีค่าสมัคร ไม่ต้องลงทุน ผ่านเพจรายได้เสริม ทำที่บ้าน โดยกรมพัฒนาฝีมือแรงงาน
อันดับที่ 10 : เรื่อง รับทำใบขับขี่ทุกประเภท ผ่านเพจนางวัชราภรณ์
“เมื่อพิจารณาจากข่าวปลอมที่เกี่ยวกับอาชญากรรมออนไลน์ จาก 10 อันดับ ข้างต้น ยังคงพบว่า ส่วนใหญ่เป็นข่าวการทำธุรกรรมที่มีการแอบอ้างถึงหน่วยงานรัฐ โดยเฉพาะอันดับ 1 ที่แอบอ้างว่า “โรงพยาบาลชื่อดังเปิดให้ลงทุนหุ้น ภายใต้การกำกับดูแลโดย ก.ล.ต.” ทั้งนี้จากการประสานงานตรวจสอบร่วมกับ สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) พบว่าข้อมูลดังกล่าว เป็นข้อมูลเท็จ ซึ่งเป็นการให้ข้อมูลหรือชักชวนลงทุนที่แอบอ้างใช้ชื่อของโรงพยาบาล และ ก.ล.ต. โดยไม่ได้รับอนุญาต และ ก.ล.ต. ไม่มีส่วนเกี่ยวข้องใด ๆ กับโพสต์โฆษณาดังกล่าวทั้งสิ้น ดังนั้นขอเตือนให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารจาก ก.ล.ต. สามารถติดตามได้ที่เว็บไซต์ www.sec.or.th หรือ สอบถามข้อมูลเพิ่มเติม โทร. SEC Help Center 1207” นายเวทางค์ กล่าว
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถสอบถามผ่าน สายด่วน 1111 ได้ตลอด 24 ชั่วโมง พร้อมกันนี้ขอให้ประชาชน ยึด “หลัก 4 ไม่ คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน”
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/87808