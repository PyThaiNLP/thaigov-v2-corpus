รัฐบาลไทย-ข่าวทำเนียบรัฐบาล-"อนุทิน" เปิดงานส้มโอขาวแตงกวาชัยนาท ยกเป็นสินค้าเกษตรคุณภาพสูงต่อยอดส่งออกตลาดโลกสร้างรายได้ชุมชนยั่งยืนได้ พร้อมเชิญพี่น้องประชาชนเที่ยวงานวันนี้ - 16 ก.ย. 67 นี้


วันอาทิตย์ที่ 8 กันยายน 2567
08/09/2567
พิมพ์
"อนุทิน" เปิดงานส้มโอขาวแตงกวาชัยนาท ยกเป็นสินค้าเกษตรคุณภาพสูงต่อยอดส่งออกตลาดโลกสร้างรายได้ชุมชนยั่งยืนได้ พร้อมเชิญพี่น้องประชาชนเที่ยวงานวันนี้ - 16 ก.ย. 67 นี้
"อนุทิน" เปิดงานส้มโอขาวแตงกวาชัยนาท ยกเป็นสินค้าเกษตรคุณภาพสูงต่อยอดส่งออกตลาดโลกสร้างรายได้ชุมชนยั่งยืนได้ พร้อมเชิญพี่น้องประชาชนเที่ยวงานวันนี้ - 16 ก.ย. 67 นี้
เมื่อวานนี้ (7 ก.ย. 67) เวลา 17.30 น. นายอนุทิน ชาญวีรกูล รองนายกรัฐมนตรีและมหาดไทย เป็นประธานในพิธีเปิดงานวันส้มโอขาวแตงกวาและของดีศรีท้องถิ่น จังหวัดชัยนาท ครั้งที่ 40 ประจำปี 2567 โดยมี น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) นางนันทนา สงฆ์ประชา สมาชิกสภาผู้แทนราษฎร แบบบัญชีรายชื่อ พรรคภูมิใจไทย อธิบดีกรมการปกครอง อธิบดีกรมโยธาธิการและผังเมือง อธิบดีกรมป้องกันและบรรเทาสาธารณภัย อธิบดีกรมส่งเสริมการปกครองท้องถิ่น อธิบดีกรมการพัฒนาชุมชน ผู้ว่าราชการจังหวัดชัยนาท พระนครศรีอยุธยา ลพบุรี อ่างทอง และสิงห์บุรี หัวหน้าส่วนราชการ ผู้นำท้องที่ ท้องถิ่น และประชาชนและนักท่องเที่ยวเข้าร่วมพิธีเปิดงาน
นายอนุทิน กล่าวว่า ชัยนาทเป็นเมืองที่สวยงาม ส่วนตัวได้เห็นภาพภูมิประเทศของชัยนาทตอนบินสำรวจสถานการณ์น้ำเมื่อสัปดาห์ที่ผ่านมา และก็ได้เห็นที่นี่คืออู่ข้าว อู่น้ำ มีความอุดมสมบูรณ์ มีผู้คนและบรรยากาศที่เอื้อที่สร้างสรรค์เศรษฐกิจได้ตั้งแต่ชุมชนไปถึงระดับประเทศได้ รวมถึงการปลูกส้มโอขาวแตงกวา ที่สามารถต่อยอดขายเป็นกล่องแพคเกจดีๆ รักษาคุณภาพความหวาน กรอบ และคุณค่าทางโภชนาการได้ สามารถสร้างสรรค์ผลิตภัณฑ์ที่หลากหลาย ทั้ง ยำส้มโอ ไวน์ส้มโอ ของหวาน อาหาร เครื่องดื่มเหล่านี้จะเป็นรากฐานการพัฒนารายได้ของชุมชน สามารถขยายตลาดไปถึงต่างประเทศ ต่างประเทศ สร้างรายได้ให้กับชุมชนอย่างยั่งยืนได้
ทั้งนี้ เชิญชวนพี่น้องประชาชนทั่วประเทศมาเที่ยวงานส้มโอขาวแตงกวาฯ ซึ่งงานได้จัดขึ้นระหว่างวันที่ 6 -16 กันยายน 2567 ณ บริเวณศาลหลักเมือง และลานเอนกประสงค์ เขื่อนเรียงหิน หน้าศาลากลางจังหวัดชัยนาท
"หลายครั้งที่ท่านผู้ว่าราชการจังหวัดชัยนาทไปที่กระทรวงมหาดไทย มักจะนำส้มโอขาวแตงกวาไปฝากเสมอ ผมลองชิมหลายครั้ง ยอมรับว่าเป็นส้มโอที่มีคุณภาพ ขอฝากให้กับพี่น้องเกษตรกรและชาวจังหวัดชัยนาทให้ได้ภูมิใจส้มโอของจังหวัดท่าน และขอให้พัฒนาและรักษาคุณภาพสินค้าของท่านให้ติดตลาดโลกให้ได้" นายอนุทิน กล่าว
นายอนุทิน กล่าวถึงสถานการณ์น้ำของจังหวัดชัยนาทว่า ขณะนี้ทุกหน่วยงานได้บูรณาการการทำงาน วางแผนบริหารจัดการกรณีมีเหตุต่างๆ ขอให้ความมั่นใจกับพี่น้องชาวเกษตรกร เพราะทางราชการ ได้เตรียมความพร้อมรับมือกับภัยธรรมชาติต่าง ๆ แล้ว
ภายหลังกล่าวเปิดงาน นายอนุทิน ได้มอบถ้วยรางวัล การประกวดขบวนแห่วัฒนธรรมและภูมิปัญญาท้องถิ่น การประกวดส้มโอขาวแตงกวาชัยนาท และการแข่งขันการแปรรูปการประกอบอาหารจากส้มโอขาวแตงกวาชัยนาท
สำหรับการจัดงานวันส้มโอขาวแตงกวา และของดีศรีท้องถิ่น จังหวัดชัยนาท ปี 2567 มีกำหนดการจัดงานตั้งแต่วันที่ 6 - 16 ก.ย. 67 ณ บริเวณเขื่อนเรียงหิน หน้าศาลากลางจังหวัดชัยนาท ซึ่งมีวัตถุประสงค์สำคัญ เพื่อสนับสนุนและส่งเสริมการปลูกส้มโอขาวแตงกวา ซึ่งเป็นผลไม้ท้องถิ่นที่มีชื่อเสียงของจังหวัดชัยนาท ซึ่งภายในงานนอกจากจะมีกิจกรรมต่างๆ มากมายแล้วยังมีการ การจำหน่ายส้มโอขาวแตงกวา ผลิตภัณฑ์ด้านการเกษตร ไม้ผล กิ่งพันธุ์ และส่งเสริมการจำหน่ายสินค้า 1 ตำบล 1 ผลิตภัณฑ์ (OTOP) ตลอดจนเป็นการส่งเสริมการท่องเที่ยวของจังหวัดชัยนาท รวมทั้งกระตุ้นเศรษฐกิจให้มีเม็ดเงินไหลเข้าสู่ระบบเศรษฐกิจในพื้นที่จังหวัดชัยนาทมากขึ้นด้วย

ที่มา : https://www.thaigov.go.th/news/contents/details/87807