รัฐบาลไทย-ข่าวทำเนียบรัฐบาล-ปลัดฯ ณัฐพล นำทีมเตรียมจัดงานกาชาด 2567 ภายใต้แนวคิด “อุตสาหกรรม รวมใจภักดิ์ 72 พรรษา ทศมราชา” รายได้สมทบทุนสภากาชาดไทย


วันเสาร์ที่ 7 กันยายน 2567
07/09/2567
พิมพ์
ปลัดฯ ณัฐพล นำทีมเตรียมจัดงานกาชาด 2567 ภายใต้แนวคิด “อุตสาหกรรม รวมใจภักดิ์ 72 พรรษา ทศมราชา” รายได้สมทบทุนสภากาชาดไทย
ปลัดฯ ณัฐพล นำทีมเตรียมจัดงานกาชาด 2567 ภายใต้แนวคิด “อุตสาหกรรม รวมใจภักดิ์ 72 พรรษา ทศมราชา” รายได้สมทบทุนสภากาชาดไทย
วันที่ 4 กันยายน 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะกรรมการจัดงานร้านกระทรวงอุตสาหกรรมในงานกาชาด ประจำปี 2567 ครั้งที่ 1/2566 เพื่อพิจารณาแต่งตั้งคณะกรรมการจัดงาน และคณะกรรมการร่างคำสั่งการสนับสนุนของรางวัลสลากกาชาด รวมถึงค่าใช้จ่ายการจัดงานร้านกระทรวงอุตสาหกรรมในงานกาชาด ประจำปี 2567 และรูปแบบการจัดนิทรรศการและกิจกรรมร้านกระทรวงอุตสาหกรรม โดยมี นายเอกภัทร วังสุวรรณ นายบรรจง สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเดชา จาตุธนานันท์ นายเอกนิติ  รมยานนท์  ผู้ตรวจราชการกระทรวงอุตสาหกรรม  นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรมและผู้บริหารกระทรวงอุตสาหกรรม เข้าร่วม ณ ห้องประชุม อก. 1 ชั้น 2 อาคารสำนักงานปลัดกระทรวงอุตสาหกรรม
โดยประธานแจ้งให้ที่ประชุมทราบ เมื่อวันที่ 2 กันยายน 2567 ที่ผ่านมา ได้เข้าเฝ้ารับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อุปนายิกาผู้อำนวยการสภากาชาดไทย ณ วังสระปทุม ได้ทูลเกล้าฯ ถวายเงินรายได้จากการออกร้านกระทรวงอุตสาหกรรม ในงานกาชาด ประจำปี 2566 จำนวน 6,149,833.99 บาท เพื่อบำรุงสภากาชาดไทย และร่วมพิจารณาร่างคำสั่งคณะกรรมการ เรื่องแต่งตั้งคณะอนุกรรมการจัดงานร้านกระทรวงอุตสาหกรรมในงานกาชาด แต่งตั้งคณะอนุกรรมการฝ่ายจัดหาของรางวัลสลากกาชาด และจัดทำสลากบำรุงสภากาชาดไทยกระทรวงอุตสาหกรรม ประจำปี 2567 การขออนุมัติวงเงินจัดจ้างออกแบบ ก่อสร้าง ตกแต่ง และจัดกิจกรรมร้านกระทรวงอุตสาหกรรม รวมถึงการขอสนับสนุนจากหน่วยร่วมภายใต้กำกับกระทรวงอุตสาหกรรม ประกอบด้วย การนิคมอุตสาหกรรมแห่งประเทศไทย (กนอ.) ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) และหน่วยงานที่สนใจ
ทั้งนี้ สภากาชาดไทย กำหนดจัดงานกาชาดประจำปี 2567 ในรูปแบบผสมผสาน On ground บริเวณท้องสนามหลวง ระหว่างวันที่ 11 - 22 ธันวาคม 2567 ภายใต้แนวคิด “ทศมราชา 72 พรรษา ถวายพระพร” เนื่องในโอกาสมหามงคลเฉลิมพระชนมพรรษา พระบาทสมเด็จพระเจ้าอยู่หัว ทรงเจริญพระชนมพรรษา 6 รอบ 28 กรกฎาคม 2567  โดยกระทรวงอุตสาหกรรมได้เข้าร่วมออกร้านกระทรวงอุตสาหกรรมในงานกาชาด ประจำปี 2567 ในแนวคิด "อุตสาหกรรม รวมใจภักดิ์ 72 พรรษา ทศมราชา" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ แบ่งการจัดกิจกรรมเป็น 2 โซน ได้แก่ โซนนิทรรศการเฉลิมพระเกียรติ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ โดยจะมีการเพิ่มเติมการจัดทำบอร์ดนิทรรศการประวัติความเป็นมาของส่วนราชการในสังกัด และโซนกิจกรรม เกมส์จับฉลากแทงหลอด ลุ้นรับรางวัลมากมายพร้อมกิจกรรมบนเวทีและความบันเทิงในรูปแบบต่างๆ ตลอดจนการจัดหารายได้โดยเสด็จพระราชกุศลบำรุงสภากาชาดไทยสำหรับกิจกรรมภายในร้านกระทรวงอุตสาหกรรม ประกอบด้วย เกมส์จับฉลากรางวัลลุ้นรับของรางวัลใหญ่ เช่น เครื่องใช้ไฟฟ้า ตู้เย็น โทรทัศน์สี รถจักรยาน ตุ๊กตา เครื่องอุปโภค บริโภค และสินค้าอุตสาหกรรม เป็นต้น การแสดงจากศิลปิน ดารา นักร้องที่มีชื่อเสียงทุกวัน และสลากบำรุงกาชาดไทยร้านกระทรวงอุตสาหกรรม ในราคา 100 บาท พร้อมลุ้นรับของรางวัลมากมาย เช่น รถยนต์ไฟฟ้า รถจักรยานยนต์ ทองรูปพรรณ

ที่มา : https://www.thaigov.go.th/news/contents/details/87801