รัฐบาลไทย-ข่าวทำเนียบรัฐบาล-บสย. เร่งเยียวยา SMEs ประสบภัยน้ำท่วม กลับมาพลิกฟื้นธุรกิจ เพิ่มมาตรการช่วยลูกหนี้ บสย. ขยายเวลาพักหนี้เป็น 6 งวด


วันพฤหัสบดีที่ 26 กันยายน 2567
26/09/2567
พิมพ์
บสย. เร่งเยียวยา SMEs ประสบภัยน้ำท่วม กลับมาพลิกฟื้นธุรกิจ เพิ่มมาตรการช่วยลูกหนี้ บสย. ขยายเวลาพักหนี้เป็น 6 งวด
บสย. ขยายมาตรการช่วยเหลือลูกหนี้เพิ่มเติม เพื่อบรรเทาความเดือดร้อนให้แก่ลูกหนี้ บสย. ที่ได้รับผลกระทบจากอุทกภัยปี 2567 (เขตพื้นที่ 36 จังหวัด ตามประกาศของ ปภ.) ณ วันที่ 26 ก.ย.2567 โดยขยายเวลาพักชำระค่างวดจ่ายหนี้เป็น 6 เดือน (จากเดิม 3 เดือน)
จากสถานการณ์อุทกภัยที่เกิดขึ้น ซึ่งสร้างผลกระทบต่อประชาชน และกิจการร้านค้า ผู้ประกอบการ เป็นจำนวนมาก บสย. เดินหน้าให้ความช่วยเหลืออย่างต่อเนื่อง ด้วยการลงพื้นที่สำรวจความเสียหาย พร้อมส่งมอบถุงยังชีพ เพื่อบรรเทาความเดือดร้อนแก่ผู้ประสบภัย รวมถึงออกมาตรการเมื่อวันที่ 28 สิงหาคม 2567 ช่วยเหลือลูกค้าและลูกหนี้ บสย. โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้ที่ได้รับผลกระทบ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า จากการลงพื้นที่ของ บสย. สำนักงานเขตต่างๆ ทั่วประเทศ เพื่อให้ความช่วยเหลือผู้ประกอบการ SMEs อย่างต่อเนื่อง พบว่า มีสถานประกอบการ กิจการ ร้านค้าจำนวนมากได้รับความเสียหาย ซึ่งอาจส่งผลต่อสภาพคล่องทางการเงินของผู้ประกอบการ SMEs
ล่าสุด บสย. ได้ขยายมาตรการช่วยเหลือลูกหนี้เพิ่มเติม เพื่อบรรเทาความเดือดร้อนให้แก่ลูกหนี้ของ บสย. ที่ได้รับผลกระทบจากอุทกภัยปี 2567 (ในเขตพื้นที่ 36 จังหวัด ตามประกาศของ กรมป้องกันและบรรเทาสาธารณภัย (ปภ.) ณ วันที่ 26 กันยายน 2567 หรือที่ ปภ. ได้มีการประกาศเพิ่มเติม) โดยขยายเวลาพักชำระค่างวดจ่ายหนี้เป็น 6 เดือน (จากเดิม 3 เดือน) พร้อมขยายระยะเวลารับคำขอตั้งแต่วันที่ได้รับการอนุมัติ ถึง 31 ตุลาคม 2567 (จากเดิมถึงวันที่ 30 กันยายน 2567) สำหรับ SMEs ลูกหนี้ บสย. ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ เพื่อให้ความช่วยเหลือไปถึงลูกหนี้ บสย. อย่างครอบคลุมมากที่สุด
พร้อมกันนี้ บสย. ยังได้เฝ้าติดตามสถานการณ์และผลกระทบอย่างใกล้ชิดในพื้นที่จังหวัดอื่นๆ ที่มีแนวโน้มเป็นพื้นที่ประสบภัย พร้อมมอบหมายให้สำนักงานเขต บสย. ทั่วประเทศเร่งสำรวจตรวจสอบและสื่อสารประชาสัมพันธ์มาตรการช่วยเหลือดังกล่าว ตลอดจนระดมทีมงานลงพื้นที่เพื่อให้ความช่วยเหลืออื่นๆเพิ่มเติม นอกจากนี้ ยังได้ส่งทีมงานศูนย์ที่ปรึกษาทางการเงินของสำนักงานเขต บสย. ทั่วประเทศ ลงพื้นที่ให้คำปรึกษาแก่ผู้ประกอบการ SMEs ที่ได้รับผลกระทบจากอุทกภัย เพื่อให้คำแนะนำในการพลิกฟื้นธุรกิจหลังน้ำลดอีกด้วย
สำหรับผู้ประกอบการ SMEs ลูกหนี้ บสย. ที่อยู่ในพื้นที่ประสบอุทกภัยตามประกาศดังกล่าว สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999
นอกจากนี้ เพื่อให้ความช่วยเหลือลูกหนี้ บสย. สามารถผ่านพ้นวิกฤตในช่วงเวลานี้ และสามารถกลับมาเดินหน้าต่อได้อีกครั้ง ปัจจุบัน บสย. ยังมีมาตรการช่วยเหลือลูกหนี้ ในโครงการ “บสย. พร้อมช่วย” ร่วม ลด ปลด หนี้ แก้หนี้ยั่งยืน โดยการปรับโครงสร้างหนี้ ด้วยมาตรการ 3 สี ม่วง เหลือง เขียว ที่ บสย. พัฒนาขึ้น เพื่อช่วยลูกหนี้ บสย. ให้กลับมาเป็นลูกหนี้ปกติได้ โดยสามารถลงทะเบียนเข้าร่วมโครงการได้ที่ ช่องทาง LINE OA TCG First: @tcgfirst หรือสอบถามเพิ่มเติมที่ บสย. Call Center โทร. 02-890-9999

ที่มา : https://www.thaigov.go.th/news/contents/details/88446