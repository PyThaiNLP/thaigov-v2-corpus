รัฐบาลไทย-ข่าวทำเนียบรัฐบาล-รมว.ยุติธรรม ต้อนรับผู้แทนนานาประเทศเข้าร่วมงาน UN Responsible Business and Human Rights Forum ๒๐๒๔ ยืนยันประเทศไทยพร้อมเดินหน้าขับเคลื่อนงานด้านธุรกิจกับสิทธิมนุษยชนอย่างยั่งยืน 


วันพฤหัสบดีที่ 26 กันยายน 2567
26/09/2567
พิมพ์
รมว.ยุติธรรม ต้อนรับผู้แทนนานาประเทศเข้าร่วมงาน UN Responsible Business and Human Rights Forum ๒๐๒๔ ยืนยันประเทศไทยพร้อมเดินหน้าขับเคลื่อนงานด้านธุรกิจกับสิทธิมนุษยชนอย่างยั่งยืน
รมว.ยุติธรรม ต้อนรับผู้แทนนานาประเทศเข้าร่วมงาน UN Responsible Business and Human Rights Forum ๒๐๒๔ ยืนยันประเทศไทยพร้อมเดินหน้าขับเคลื่อนงานด้านธุรกิจกับสิทธิมนุษยชนอย่างยั่งยืน
ในวันพุธที่ ๒๕ กันยายน ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวต้อนรับผู้เข้าร่วมการประชุมในพิธีเปิดงาน United Nations Responsible Business and Human Rights Forum (UNRBHR Forum), Asia -Pacific “The Remedy Blueprint : Bridging Gaps and Accelerating Access” ในฐานะผู้แทนรัฐบาลไทย และประเทศเจ้าบ้าน (Host Country) โดยมี ท่านแอนนา ฮัมมาร์เกรน เอกอัครราชทูตราชอาณาจักรสวีเดนประจำประเทศไทย ท่านไมเคิล สเวียร์ส ผู้ช่วยรัฐมนตรีด้านความสัมพันธ์ทางเศรษฐกิจระหว่างประเทศ รัฐบาลเนเธอร์แลนด์ ท่านซารา เรโซอากลี อุปทูตรักษาการ คณะผู้แทนสหภาพยุโรปประจำประเทศไทย และท่านนิชิโอกะ ทัตสึชิ รองหัวหน้าสำนักงาน อัครราชทูตและผู้แทนถาวรญี่ปุ่นประจำเอสแคปแห่งสหประชาชาติ ร่วมกล่าวเปิดงานฯ อย่างเป็นทางการ ณ ESCAP Hall ศูนย์ประชุมสหประชาชาติ กรุงเทพมหานคร ประเทศไทย
นอกจากนี้ ภายในงานยังมีการปาฐกถาพิเศษ โดย ดร.พิชามญชุ์ เอี่ยวพานทอง คณะทำงานสหประชาชาติว่าด้วยธุรกิจกับสิทธิมนุษยชน (UN Working Group on Business and Human Rights) และการเสวนา "ความคาดหวังในการนำไปปฏิบัติ : ปัจจัยเร่งที่ขับเคลื่อนความก้าวหน้าในแนวทางการดำเนินธุรกิจอย่างมีความรับผิดชอบ" โดยวิทยากรจากภาคส่วนต่าง ๆ
ทั้งนี้ ในการกล่าวต้อนรับผู้เข้าร่วมการประชุมฯ ซึ่งลงทะเบียนกว่า ๑,๘๐๐ คน จากกว่า ๑๐๐ ประเทศ รัฐมนตรีว่าการกระทรวงยุติธรรม ได้แสดงเจตนารมณ์ ยืนยันนโยบายและความตั้งใจจริงของรัฐบาลไทยในการส่งเสริมการดำเนินธุรกิจที่มีความรับผิดชอบและเคารพสิทธิมนุษยชน ผ่านการจัดทำและขับเคลื่อนแผนปฏิบัติการระดับชาติว่าด้วยธุรกิจกับสิทธิมนุษยชน (National Action Plan on Business and Human Rights : NAP) เพื่อดำเนินการตามหลักการชี้แนะของสหประชาชาติว่าด้วยธุรกิจกับสิทธิมนุษยชน (United Nations Guiding Principles on Business and Human Rights : UNGPs) ซึ่งประเทศไทยนับเป็นประเทศแรกในเอเชียที่จัดทำแผน NAP โดยปัจจุบันประเทศไทยอยู่ระหว่างการบังคับใช้แผน NAP ระยะที่ ๒ ซึ่งมีผลบังคับใช้ระหว่างปี พ.ศ. ๒๕๖๖-๒๕๗๐ โดยมีเนื้อหาครอบคลุมใน ๔ ด้านสำคัญ ได้แก่ ด้านแรงงาน ด้านชุมชน ที่ดิน ทรัพยากรธรรมชาติและสิ่งแวดล้อม ด้านนักปกป้องสิทธิมนุษยชน และด้านการลงทุนระหว่างประเทศและบรรษัทข้ามชาติ นอกจากนั้น ยังได้เน้นย้ำว่าการดำเนินธุรกิจต้องไม่เพียงแต่คำนึงถึงผลประโยชน์ทางเศรษฐกิจที่เป็นเรื่องส่วนตัวเท่านั้น หากแต่ยังต้องให้ความเคารพและร่วมกันปกป้องสิทธิมนุษยชนของประชาชนทุกคนอย่างทั่วถึง เท่าเทียม และเป็นธรรม โดยประเทศไทยยินดีที่จะแลกเปลี่ยนเรียนรู้ร่วมกับประเทศอื่น ๆ เพื่อพัฒนางานด้านธุรกิจกับสิทธิมนุษยชน
สำหรับงาน UNRBHR Forum ในปีนี้จัดขึ้นระหว่างวันที่ ๒๔ - ๒๗ กันยายน ๒๕๖๗ ด้วยความร่วมมือขององค์การสหประชาชาติ ๘ หน่วยงาน ได้แก่ UNDP, ILO, IOM, OHCHR, UNICEF, UN Women, UNEP และ UN Working Group on BHR โดยมีวัตถุประสงค์เพื่อเป็นเวทีให้ภาคส่วนต่าง ๆ จากประเทศต่าง ๆ ทั่วโลกได้มาร่วมแลกเปลี่ยนความคิดเห็นและประสบการณ์ด้านธุรกิจกับสิทธิมนุษยชน โดยในปีนี้จะเน้นการประเมินความก้าวหน้าและอุปสรรคในการเข้าถึงการเยียวยาในภูมิภาคเอเชียและแปซิฟิก รวมถึงการแลกเปลี่ยนความรู้ระหว่างกัน เพื่อสนับสนุนการเข้าถึงการเยียวยาที่มีประสิทธิภาพต่อไป

ที่มา : https://www.thaigov.go.th/news/contents/details/88427