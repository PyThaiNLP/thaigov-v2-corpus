รัฐบาลไทย-ข่าวทำเนียบรัฐบาล-​กระทรวงเกษตรฯ พร้อมผลักดันความร่วมมือในการพัฒนาภาคการเกษตรระหว่างไทย-จีน-อาเซียน


วันพฤหัสบดีที่ 26 กันยายน 2567
​กระทรวงเกษตรฯ พร้อมผลักดันความร่วมมือในการพัฒนาภาคการเกษตรระหว่างไทย-จีน-อาเซียน
​กระทรวงเกษตรฯ พร้อมผลักดันความร่วมมือในการพัฒนาภาคการเกษตรระหว่างไทย-จีน-อาเซียน
เมื่อวันที่ 23 กันยายน 2567 นายถาวร ทันใจ ผู้ตรวจราชการกระทรวงเกษตรและสหกรณ์ เข้าร่วมการประชุม ASEAN-China Agricultural Cooperation Conference โดยมี Mr. Xu Xianhui รองผู้ว่าการเขตฯ กว่างซีจ้วง เป็นประธานเปิดการประชุมฯ และมีผู้แทนระดับรัฐมนตรีเข้าร่วมหลายประเทศ ได้แก่ กัมพูชา ลาว และเมียนมา พร้อมด้วย นางสาวอาทินันท์ อินทรพิมพ์ อัครราชทูตที่ปรึกษา (ฝ่ายเกษตร) ประจำกรุงปักกิ่ง และนายปรัตถกร แท่นมณี กงสุล (ฝ่ายเกษตร) ประจำนครกว่างโจว เข้าร่วมประชุม ณ โรงแรมหนานหนิง นครหนานหนิง เขตปกครองตนเองกว่างซีจ้วง สาธารณรัฐประชาชนจีน ซึ่งการประชุมดังกล่าว มีวัตถุประสงค์เพื่อเป็นเวทีการหารือของผู้แทนระดับสูง (High-Level Dialogue) ในการส่งเสริมความร่วมมือด้านการเกษตร อาทิ การอำนวยความสะดวก ด้านการค้าสินค้าเกษตร การพัฒนาด้านอุตสาหกรรมเกษตรอัจฉริยะ และการบูรณาการห่วงโซ่อุตสาหกรรม ด้านการเกษตรระหว่างจีนและอาเซียน
ในโอกาสนี้ นายถาวร ทันใจ ผู้ตรวจราชการกระทรวงเกษตรและสหกรณ์ ได้เป็นผู้แทนไทยขึ้นกล่าวสุนทรพจน์เกี่ยวกับการส่งเสริมความร่วมมือในการพัฒนาภาคการเกษตรระหว่างประเทศไทยกับจีนและประเทศสมาชิกอาเซียน โดยเฉพาะความเป็นหุ้นส่วนทางเศรษฐกิจ การผลักดันการขยายตลาดสินค้าเกษตร การเพิ่มประสิทธิภาพตลอดห่วงโซ่อุปทานผ่านระบบอัจฉริยะ รวมทั้งแสดงความมุ่งมั่นที่จะขยายความร่วมมือ ASEAN - China ในทุกระดับ ผ่านข้อริเริ่มหนึ่งแถบหนึ่งเส้นทาง (Belt and Road Initiative: BRI) และแผนแม่บทว่าด้วยความเชื่อมโยงระหว่างกันในอาเซียน (ASEAN Master Plan on Connectivity: MPAC 2025) ที่จะช่วยขับเคลื่อนให้เกิดการพัฒนาทั้งในด้านการขนส่ง โครงสร้างพื้นฐาน และการเชื่อมต่อทางดิจิทัล รวมทั้งได้เน้นย้ำนโยบายภาคการเกษตรของไทยในการทำการเกษตรอย่างยั่งยืน ที่มุ่งเน้นในเรื่องของทรัพยากรการเกษตร คุณภาพ และการใช้เทคโนโลยี นวัตกรรม ควบคู่ไปกับโมเดลเศรษฐกิจสู่การพัฒนาที่ยั่งยืน (BCG Model) และเป้าหมายการพัฒนาที่ยั่งยืน (Sustainable Development Goals: SDGs) อีกด้วย
จากนั้น ผู้ตรวจราชการกระทรวงเกษตรและสหกรณ์ ได้ร่วมกับผู้แทนจากประเทศต่าง ๆ ศึกษาดูงานด้านการเกษตร ณ บริษัท Royal Group ซึ่งเป็นบริษัทที่ผลิตและแปรรูปนมควายที่ใหญ่ที่สุดของจีน โดยมีการนำพ่อพันธุ์ควายนมจากปากีสถานมาผสมกับพันธุ์พื้นเมืองของจีนเพื่อให้ได้ปริมาณผลผลิตน้ำนมเพิ่มมากขึ้น พร้อมทั้งเยี่ยมชมการดำเนินงานของบริษัท JJR Science and Technology Group ซึ่งเป็นบริษัทที่พัฒนาอุปกรณ์และเทคโนโลยีการเกษตรอัจฉริยะ ระบบฟาร์มอัจริยะที่ใช้ระบบ AI เข้ามาประมวลผลต่าง ๆ เช่น อุณหภูมิ ความชื้น ค่าความเข้มของแสง แมลงศัตรูพืช นอกจากนี้ ยังมีการเยี่ยมชมการดำเนินงานของศูนย์ส่งเสริมเทคโนโลยีการปลูกหม่อนเลี้ยงไหม เขตฯ กว่างซีจ้วง เพื่อศึกษาดูงานการสาธิตการเลี้ยงหนอนไหมและการปลูกหม่อน โดยใช้สูตรอาหารที่ทำจากอาหารสัตว์ เช่น กากถั่วเหลือง ข้าวโพดป่น มาใช้เลี้ยงหนอนไหมเพื่อเป็นการลดต้นทุนการผลิตสามารถเลี้ยงหนอนไหมได้ทุกฤดูกาลโดยไม่ต้องพึ่งใบหม่อน และการแปรรูปผลิตภัณฑ์จากลูกหม่อน ได้แก่ ไวน์ลูกหม่อน น้ำลูกหม่อน ชาใบหม่อน ลูกหม่อนอบแห้ง เป็นต้น

ที่มา : https://www.thaigov.go.th/news/contents/details/88437