รัฐบาลไทย-ข่าวทำเนียบรัฐบาล-“สุรพงษ์” สั่งการ บขส. เปลี่ยนโฉมสถานีขนส่งหมอชิต 2 ให้ทันสมัย สะดวก สบาย ปลอดภัย เทียบเท่าสนามบิน ยกระดับบริการประชาชนเต็มรูปแบบ เพื่อเป็นของขวัญช่วงเทศกาลปีใหม่ 2568


วันพฤหัสบดีที่ 26 กันยายน 2567
“สุรพงษ์” สั่งการ บขส. เปลี่ยนโฉมสถานีขนส่งหมอชิต 2 ให้ทันสมัย สะดวก สบาย ปลอดภัย เทียบเท่าสนามบิน ยกระดับบริการประชาชนเต็มรูปแบบ เพื่อเป็นของขวัญช่วงเทศกาลปีใหม่ 2568
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มีนโยบายให้ บขส. เปลี่ยนโฉมบริการระบบขนส่งสาธารณะ และสถานีขนส่งผู้โดยสาร เพื่ออำนวยความสะดวกให้ประชาชนได้รับความสะดวก รวดเร็ว ปลอดภัย สามารถเชื่อมต่อการเดินทางได้แบบไร้รอยต่ออย่างเต็มรูปแบบ โดยกำชับให้พัฒนาพื้นที่สถานีขนส่งผู้โดยสารกรุงเทพ (จตุจักร) หรือหมอชิต 2 ดังนี้ 1) ปรับปรุงพื้นชานชาลาขาออกด้วยการทาสีใหม่ทั้งหมด ปัจจุบันดำเนินการแล้วเสร็จและเปิดให้บริการประชาชนเรียบร้อย 2) เปลี่ยนเก้าอี้ สำหรับให้บริการผู้โดยสารใหม่ทั้งหมด บริเวณภายในอาคารหมอชิต 2 ชั้น 1 ซึ่งเป็นที่พักคอยสำหรับผู้โดยสารที่ต้องการเดินทางไปยังเส้นทางภาคเหนือ
ภาคกลาง ตะวันออก ภาคใต้ และชั้น 3 สำหรับเส้นทางภาคตะวันออกเฉียงเหนือ ส่วนชานชาลาขาออก อยู่ระหว่างดำเนินการ 3) ปรับเปลี่ยนเพิ่มไฟแสงสว่างทั้งหมดในพื้นที่ให้บริการภายในและนอกอาคาร อยู่ระหว่างดำเนินการ
4) ปรับปรุงห้องน้ำใหม่ให้มีสภาพพร้อมใช้งาน อยู่ระหว่างดำเนินการ 5) ติดตั้งลิฟต์โดยสารขนาดใหญ่ 2 ตัว บริเวณชานชาลาขาออก เพื่ออำนวยความสะดวกผู้โดยสารที่ใช้บริการเข้าถึงทุกกลุ่ม เช่น บุคคลทั่วไป ผู้สูงอายุ และผู้พิการ อยู่ระหว่างดำเนินการ 6) เปลี่ยนประตูทางเข้าอาคาร 4 ประตู ได้แก่ บริเวณทางเข้าชั้น 1 จำนวน  2 ประตู และชั้น 3 จำนวน 2 ประตู เพื่อให้มีประตูทางเข้าสถานีขนส่งที่ใหญ่และทันสมัย อยู่ระหว่างดำเนินการ 7) ติดตั้งจุดชาร์จไฟแบตเตอรี่มือถือภายในและนอกสถานีขนส่ง 5 จุด ได้แก่ ชั้น 1 จำนวน 3 จุด และชั้น 3 จำนวน 2 จุด เพื่ออำนวยความสะดวกผู้โดยสารฟรี ไม่มีค่าใช้จ่าย อยู่ระหว่างดำเนินการ และ 8) ติดตั้งจอ LED ขนาดใหญ่ แสดงตารางเวลาการเดินรถโดยสารภายในสถานีขนส่ง เพื่อประชาสัมพันธ์ข้อมูลการเดินทางให้ผู้โดยสารได้ทราบแบบเรียลไทม์หรือเป็นปัจจุบัน เกิดความสะดวกและวางแผนในการเดินทางได้ อยู่ระหว่างดำเนินการ ทั้งนี้ คาดว่าการปรับปรุงสถานีขนส่งหมอชิต 2 จะแล้วเสร็จและเปิดให้บริการภายในปี 2567 เพื่ออำนวยความสะดวกรองรับการเดินทางของประชาชนในช่วงเทศกาลปีใหม่ 2568 ที่มีการเดินทางกลับภูมิลำเนาและท่องเที่ยวจำนวนมาก รวมทั้งช่วยยกระดับบริการระบบขนส่งสาธารณะให้ประชาชนเกิดความสะดวก ปลอดภัย ประทับใจในการเดินทาง เชื่อมั่นการใช้บริการ และสร้างภาพลักษณ์ที่ดีให้องค์กรต่อไป

ที่มา : https://www.thaigov.go.th/news/contents/details/88441