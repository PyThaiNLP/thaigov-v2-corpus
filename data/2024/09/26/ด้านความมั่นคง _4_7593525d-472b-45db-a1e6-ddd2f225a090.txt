รัฐบาลไทย-ข่าวทำเนียบรัฐบาล-"อนุทิน" ติดตามน้ำปิงล้นตลิ่ง เชียงใหม่ ชื่นชมในพื้นที่เตรียมการรับมืออย่างดี เชื่อช่วยปกป้องความเสียหายชีวิตและทรัพย์สินประชาชน ย้ำส่วนกลางพร้อมหนุนหากสถานการณ์เปลี่ยน


วันพฤหัสบดีที่ 26 กันยายน 2567
26/09/2567
พิมพ์
"อนุทิน" ติดตามน้ำปิงล้นตลิ่ง เชียงใหม่ ชื่นชมในพื้นที่เตรียมการรับมืออย่างดี เชื่อช่วยปกป้องความเสียหายชีวิตและทรัพย์สินประชาชน ย้ำส่วนกลางพร้อมหนุนหากสถานการณ์เปลี่ยน
"อนุทิน" ติดตามน้ำปิงล้นตลิ่ง เชียงใหม่ ชื่นชมในพื้นที่เตรียมการรับมืออย่างดี เชื่อช่วยปกป้องความเสียหายชีวิตและทรัพย์สินประชาชน ย้ำส่วนกลางพร้อมหนุนหากสถานการณ์เปลี่ยน
เมื่อวันที่ 25 ก.ย. 67 นายอนุทิน ชาญวีรกูล รองนายกรัฐมนตรีและ รมว.มหาดไทย ได้เดินทางด่วนลงพื้นที่ จ.เชียงใหม่ เพื่อติดตามสถานการณ์น้ำในแม่น้ำปิงเอ่อล้นเข้าท่วมบ้านเรือนประชาชน พร้อมติดตามเยี่ยมให้กำลังใจผู้ประสบอุทกภัย และเจ้าหน้าที่ผู้ปฏิบัติงาน โดยมีพื้นที่ตรวจติดตาม 4 จุด ประกอบด้วย จุดวัดระดับน้ำ P1 สะพานนวรัฐ เพื่อรับฟังสถานการณ์น้ำ และติดตามระดับน้ำปิงในพื้นที่จังหวัดเชียงใหม่ จุดที่ 2 จุดระดมทรัพยากร แขวงกาวิละ เพื่อติดตามการระดมทรัพยากร ยานพาหนะ เรือ เครื่องสูบน้ำ และการแจกจ่ายกระสอบทราย จุดที่ 3 บริเวณสะพานพญาเม็งราย เพื่อติดตามการกำจัดสิ่งกีดขวางทาง น้ำ และ จุดที่ 4 เดินทางไปเยี่ยมผู้ประสบอุทกภัย (บริเวณมงฟอร์ต) แผนกประถม และถนนช้างคลาน
นายอนุทิน กล่าวระหว่างการลงพื้นที่ว่า ทั้งรัฐบาลและและหน่วยงานที่เกี่ยวข้องมีความห่วงใยประชาชนในพื้นที่ประสบภัย มีความตั้งใจที่จะช่วยบรรเทาภัยให้มากที่สุดเท่าที่จะทำได้ ซึ่งในส่วนของข้าว อาหาร น้ำดื่ม นั้นจะมีการดูแลให้เพียงพออย่างแน่นอน โดยท่านนายกรัฐมนตรีจะเดินทางมาตรวจเยี่ยมให้กำลังใจทุกๆฝ่ายที่เชียงใหม่ในวันศุกร์ที่จะถึงนี้ โดยนายกรัฐมนตรีได้มอบหมายให้ตนเดินทางล่วงหน้ามาก่อนเพื่อดูแลให้การช่วยเหลือทุกรูปแบบอย่างเต็มที่
ทั้งนี้ ในส่วนที่กระทรวงมหาดไทยดูแลเร่งดำเนินการอยู่ขณะนี้คือ การเร่งสำรวจครัวเรือนผู้ประสบภัย เพื่ออัดฉีดเงินช่วยเหลือลงไป โดยรัฐบาลก็สั่งการให้ส่วนงานหน่วยงานที่เกี่ยวข้องเช่น กระทรวงมหาดไทย ให้ดำเนินการช่วยเหลือในเกณฑ์สูงสุด ให้ผู้เดือดร้อนได้รับเงินช่วยเหลือสูงสุด นั่นคือความตั้งใจของรัฐบาล ดังนั้น จึงถือโอกาสนี้ประชาสัมพันธ์ให้ชาวเชียงใหม่ ในเขตประสบภัยให้มาลงทะเบียนรับการช่วยเหลือ จะเดินทางไปลงทะเบียนเองก็ได้ แต่ในส่วนของจึงหวัดก็จะมีการมอบหมายให้ทางอำเภอดำเนินการสำรวจด้วย เพื่อให้มีการโอนเงินรายครัวเรือนผ่านทางพร้อมเพย์ไปให้เร็วที่สุด
"ในส่วนของการช่วยเหลือนั้นขอท่านอย่าเป็นห่วง ภาครัฐได้เตรียมความพร้อมอย่างเต็มที่ ทั้งเรื่องของเครื่องมือ เครื่องจักร เจ้าหน้าที่ ด้านมาตรการช่วยเหลือค่าไฟท่านที่อยู่ในพื้นที่ประสบภัยไม่ต้องจ่ายค่าไฟเดือนกันยายน
เป็นมาตรการที่รัฐบาลให้พี่น้องประชาชนตามข้อสั่งการของนายกรัฐมนตรี พวกเราทุกคนก็เต็มที่ เป็นกำลังใจให้ทั้งผู้ที่กำลังประสบภัยอยู่รวมถึงเจ้าหน้าที่ผู้ปฏิบัติงาน" นายอนุทิน กล่าว
นายอนุทิน กล่าวว่า ขณะนี้หน่วยงานของกระทรวงมหาดไทยทั้งในพื้นที่โดยผู้ว่าราชการจังหวัดและส่วนกลางได้มีการติดตามพื้นที่เสี่ยงอย่างใกล้ชิด รายงานรายชั่วโมง มีการระดมความคิดและเร่งร่วมมือกัน ส่วนใดที่อยู่ในอำนาจของผู้ว่า ก็ให้ผู้ว่าใช้อำนาจแก้ไขเพื่อความรวดเร็ว เช่นในเรื่องของงบประมาณต่างๆ แต่หาไม่เพียงพอก็สามารถขยายได้ ให้อำนาจผู้ว่าในการแก้ไขปัญหา เงินมีอยู่ถ้าไม่เพียงพอก็สามารถขยายได้ ส่วนสิ่งที่ประเด็นอะไรเกินอำนาจผู้ว่าฯ หน่วยงานในพื้นที่ หรือสถานการณ์เปลี่ยนแปลง ส่วนกลางก็พร้อมจะเข้ามาก็คลายล็อกให้และสนับสนุนการช่วยเหลือทันที
ทั้งนี้ จากการลงพื้นที่เชียงใหม่ในวันนี้ ต้องชื่นชม จากการได้มาดูด้วยสายตาตัวเองแล้ว ก็แสดงถึงพื้นที่มีการวางแผน มีการร่วมมือกันทำงาน โดยต้องชื่นชมผู้ว่าราชการจังหวัดที่ได้สามารถระดมความร่วมมือจากทุกภาคส่วน ทั้งมหาวิทยาลัย ภาคประชาสังคม หน่วยงานเอกชน และหลายๆหน่วยงานมาร่วมกันทำงาน ซึ่งจากการวางแผนที่ดีนี้ทำให้มั่นใจว่าพื้นที่จะบริหารจัดการสถานการณ์ส่วนใหญ่ได้ และถือเป็นแบบอย่างที่ดีของการเตือนภัย หลายคนห่วงเรื่องเตือนภัย แต่ที่เชียงใหม่ไม่ต้องห่วงเรื่องนี้ มีการระดมคนเข้าจัดการในส่วนต่างๆ มีการจัดการเคลื่อนย้ายของล่วงหน้า ก่อนที่จะมีมวลน้ำมา เช่นนี้แม้จะมีการท่วมก็จะไม่เป็นอันตรายต่อชีวิตและทรัพย์สินของประชาชน

ที่มา : https://www.thaigov.go.th/news/contents/details/88423