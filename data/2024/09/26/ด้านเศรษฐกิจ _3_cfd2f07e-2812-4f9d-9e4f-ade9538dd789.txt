รัฐบาลไทย-ข่าวทำเนียบรัฐบาล-บอร์ด กยศ. มีมติเห็นชอบ ‘ดร.นันทวัน วงศ์ขจรกิตติ’ รองผู้จัดการกองทุนฯ เป็นผู้จัดการกองทุนฯ คนใหม่


วันพฤหัสบดีที่ 26 กันยายน 2567
26/09/2567
พิมพ์
บอร์ด กยศ. มีมติเห็นชอบ ‘ดร.นันทวัน วงศ์ขจรกิตติ’ รองผู้จัดการกองทุนฯ เป็นผู้จัดการกองทุนฯ คนใหม่
คณะกรรมการกองทุนเงินให้กู้ยืมเพื่อการศึกษา มีมติคัดเลือก ดร.นันทวัน วงศ์ขจรกิตติ ให้ดำรงตำแหน่งผู้จัดการกองทุนเงินให้กู้ยืมเพื่อการศึกษาคนใหม่ โดยมีผลตั้งแต่วันที่ 4 พฤศจิกายน 2567 เป็นต้นไป
นายลวรณ แสงสนิท ปลัดกระทรวงการคลัง ในฐานะประธานกรรมการกองทุนเงินให้กู้ยืมเพื่อการศึกษา เปิดเผยว่า “จากการที่กองทุนฯ ได้ประกาศรับสมัครบุคคลเข้ารับการสรรหาให้ดำรงตำแหน่งผู้จัดการกองทุนเงินให้กู้ยืมเพื่อการศึกษาคนใหม่ เมื่อเดือนกรกฎาคม 2567 ที่ผ่านมา แทนนายชัยณรงค์ กัจฉปานันท์ ผู้จัดการกองทุนฯ คนปัจจุบัน ที่จะสิ้นสุดวาระการดำรงตำแหน่งในเดือนพฤศจิกายน 2567 นี้ หลังจากที่ได้ปฏิบัติหน้าที่ต่อเนื่องมาแล้ว 2 วาระ ตั้งแต่ปี 2560 โดยในการสรรหาครั้งนี้มีผู้มาสมัครเข้ารับการคัดเลือกเพื่อดำรงตำแหน่งผู้จัดการกองทุนฯ จำนวนทั้งสิ้น 11 ราย ซึ่งได้มีการสัมภาษณ์ผู้สมัครและรับฟังการนำเสนอวิสัยทัศน์เป็นที่เรียบร้อยแล้ว ทั้งนี้ คณะกรรมการกองทุนเงินให้กู้ยืมเพื่อการศึกษามีมติคัดเลือก ดร.นันทวัน วงศ์ขจรกิตติ ให้ดำรงตำแหน่งผู้จัดการกองทุนเงินให้กู้ยืมเพื่อการศึกษาคนใหม่ โดยมีผลตั้งแต่วันที่ 4 พฤศจิกายน 2567 เป็นต้นไป”
ดร.นันทวัน วงศ์ขจรกิตติ ดำรงตำแหน่งรองผู้จัดการกองทุนเงินให้กู้ยืมเพื่อการศึกษา ตั้งแต่ปี 2558 จนถึงปัจจุบัน สำหรับด้านการศึกษา จบปริญญาเอก สาขาวิชาการเมือง จากมหาวิทยาลัยรามคำแหง ปริญญาโท Master of Science in Management จากมหาวิทยาลัย Liberty ประเทศสหรัฐอเมริกา และปริญญาตรี Bachelor of Science in Medical Technology จากมหาวิทยาลัย George Mason ประเทศสหรัฐอเมริกา สำหรับประวัติการทำงานที่ผ่านมา ดร.นันทวัน เคยเป็นผู้อำนวยการฝ่ายนวัตกรรมและผู้อำนวยการฝ่ายวิศวกรรมและปฏิบัติการสารสนเทศ สำนักงานรัฐบาลอิเล็กทรอนิกส์ (องค์การมหาชน) และเคยทำงานในตำแหน่ง Chief Information Security Officer (CISO) และผู้อำนวยการฝ่าย ICT สำนักงานความช่วยเหลือภัยพิบัติต่างประเทศของสหรัฐอเมริกา (OFDA) (ปัจจุบันคือองค์การเพื่อการพัฒนาระหว่างประเทศของสหรัฐอเมริกา หรือ USAID)

ที่มา : https://www.thaigov.go.th/news/contents/details/88418