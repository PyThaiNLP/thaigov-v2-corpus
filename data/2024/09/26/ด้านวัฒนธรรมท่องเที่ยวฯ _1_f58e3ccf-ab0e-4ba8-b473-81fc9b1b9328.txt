รัฐบาลไทย-ข่าวทำเนียบรัฐบาล-“สุดาวรรณ” ชวนเยาวชนร่วมประกวดสื่อสร้างสรรค์ “Digi Camp ค่ายเยาวชนไทยรู้เท่าทันสื่อ ปี 2” 


วันพฤหัสบดีที่ 26 กันยายน 2567
“สุดาวรรณ” ชวนเยาวชนร่วมประกวดสื่อสร้างสรรค์ “Digi Camp ค่ายเยาวชนไทยรู้เท่าทันสื่อ ปี 2”
“สุดาวรรณ” ชวนเยาวชนร่วมประกวดสื่อสร้างสรรค์ “Digi Camp ค่ายเยาวชนไทยรู้เท่าทันสื่อ ปี 2”
“สุดาวรรณ” ชวนเยาวชนร่วมประกวดสื่อสร้างสรรค์ “Digi Camp ค่ายเยาวชนไทยรู้เท่าทันสื่อ ปี 2” ตั้งเป้าสร้างผู้นำเยาวชนรู้เท่าทันสื่อ - ปั้นนักผลิตสื่ออย่างสร้างสรรค์ ร่วมสร้างสื่อดีและปลอดภัยสู่สังคม เปิดรับผลงานคลิปสร้างสรรค์ จนถึง 8 พ.ย. นี้
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวภายหลังเป็นประธานแถลงข่าวการประกวดสื่อสร้างสรรค์ สำหรับกลุ่มมัธยมศึกษา ภายใต้หัวข้อ “Digi Camp ค่ายเยาวชนไทยรู้เท่าทันสื่อ ปี 2” ว่า กองทุนพัฒนาสื่อปลอดภัยและสร้างสรรค์ (THAI MEDIA FUND) จัดประกวดสื่อสร้างสรรค์ สำหรับกลุ่มมัธยมศึกษา ภายใต้หัวข้อ “Digi Camp ค่ายเยาวชนไทยรู้เท่าทันสื่อ ปี 2”เพื่อการสร้างผู้นำเยาวชนที่มีทักษะในการรู้เท่าทันสื่อและสามารถถ่ายทอดองค์ความรู้ ทักษะ ไปยังกลุ่มนักเรียนชั้นมัธยมศึกษาเพื่อร่วมสร้างสื่อที่ดี สื่อที่ปลอดภัยและสร้างสรรค์ และถือเป็นการสร้างภูมิคุ้มกันให้กับเยาวชนที่เติบโตท่ามกลางสภาพสิ่งแวดล้อม สังคม วัฒนธรรม ที่เทคโนโลยีสารสนเทศเปลี่ยนแปลงอย่างรวดเร็วดังนั้น จึงเห็นว่ามีการฝึกฝนเพื่อเสริมสร้างทักษะให้เด็กและเยาวชนให้มีทักษะการรู้เท่าทันสื่อเพื่อรับมือกับข้อมูลข่าวสารที่มีเนื้อหาไม่เหมาะสม พร้อมกับส่งเสริมการใช้สื่อเป็นช่องทางในการศึกษาเรียนรู้ที่สำคัญไปพร้อมๆ กัน รวมถึงทักษะ Media Information and Digital Literacy (MIDL) เป็นกระบวนการสร้างสรรค์สังคมเพื่อให้พลเมืองมีทักษะในการตั้งคําถาม วิพากษ์วิจารณ์ สื่อสารอย่างสร้างสรรค์ ซึ่งทักษะการรู้เท่าทันสื่อ ถูกบรรจุไว้ในหลักสูตร และทักษะศตวรรษที่ 21 ที่ทั่วโลกให้ความสำคัญและ Digital literacy จัดเป็นทักษะพื้นฐานด้านดิจิทัลที่จำเป็นต่อการนำไปพัฒนาต่อยอดเพิ่มขีดความสามารถงานดิจิทัลในด้านอื่นๆได้
ร้อยโท ธนกฤษฏ์ เอกโยคยะ กล่าวว่า กองทุนพัฒนาสื่อปลอดภัยและสร้างสรรค์ มีความมุ่งมั่นที่จะสร้างคนให้เป็นบุคลากรที่ดีและมีคุณภาพ รู้เท่าทันสื่อเพื่อรับมือกับข้อมูลข่าวสารที่มีเนื้อหาไม่เหมาะสม ตามยุทธศาสตร์การพัฒนาสื่อปลอดภัยและสร้างสรรค์ โดยกำหนดกลยุทธ์การดำเนินงาน ประกอบด้วย 6 สร้าง ได้แก่ 1.สร้างสื่อ โดยเฉพาะสื่อสำหรับเด็กและเยาวชน มุ่งเน้นการผลิตสื่อที่สร้างผลกระทบเชิงบวกทางสังคม วัฒนธรรม เศรษฐกิจ การสร้างมูลค่าเพิ่ม 2.สร้างคน การพัฒนาศักยภาพผู้ผลิตสื่อ 3.สร้างภูมิคุ้มกัน มุ่งเน้นการสร้างทักษะการรู้เท่าทันและเฝ้าระวังสื่อที่ไม่ปลอดภัยและไม่สร้างสรรค์ 4.สร้างองค์ความรู้ มุ่งมั่นทำงานทางวิชาการศึกษาส่งเสริมองค์ความรู้ 5.สร้างการมีส่วนร่วมและเครือข่าย และ 6.การสร้างองค์กรที่มีประสิทธิภาพ กองทุนฯ เป็นเพียงผู้เริ่มต้น แต่ต้องอาศัยความร่วมมือจากทุกฝ่ายในการผลักดันให้เกิดสื่อที่ปลอดภัยและสร้างสรรค์ โครงการ “Digi Camp ค่ายเยาวชนไทยรู้เท่าทันสื่อ ปี 2” เป็นโครงการที่มุ่งหวังให้เยาวชนที่เข้าร่วมโครงการเป็นนักผลิตสื่ออย่างสร้างสรรค์ในอนาคตต่อไป ตามยุทธศาสตร์ของกองทุนพัฒนาสื่อปลอดภัยและสร้างสรรค์
ทั้งนี้ จากผลสำเร็จและการตอบรับของเยาวชนและโรงเรียนที่ให้การตอบรับในการเข้าร่วมโครงการประกวดสื่อสร้างสรรค์ สำหรับกลุ่มมัธยมศึกษา ภายใต้หัวข้อ “Digi Camp ค่ายเยาวชนไทยรู้เท่าทันสื่อ” ในปีที่ผ่านมา มีเด็กและเยาวชนไทยระดับมัธยมศึกษาทั่วประเทศจาก 133 โรงเรียน จํานวน 2,338 คน ให้ความสนใจและเข้าร่วมโครงการ จนได้มาซึ่งผลงานคุณภาพที่สะท้อนและสร้างความตระหนักเรื่องความสำคัญของการรู้เท่าทันสื่อ โดยฝีมือของเด็กและเยาวชนไทย จำนวน 30 ผลงาน โดยโครงการมีการจัดอบรมทั้งในรูปแบบออนไลน์และออฟไลน์ เพื่อให้ผู้เข้าร่วมโครงการมีทักษะการรู้เท่าทันสื่อ สามารถนำความรู้และประสบการณ์ที่ได้ไปผลิตผลงาน ที่สร้างแรงบันดาลใจในการผลิตสื่อ เพื่อสร้างสรรค์สังคมต่อไป
อย่างไรก็ตาม สำหรับนักเรียนระดับมัธยมศึกษา อายุไม่เกิน 18 ปี ที่กำลังศึกษาระดับชั้นมัธยมศึกษา (ทั่วประเทศ) สามารถส่งผลงานการผลิตคลิปสร้างสรรค์ ภายใต้หัวข้อ “Digi Camp ค่ายเยาวชนไทยรู้เท่าทันสื่อ ปี 2” ความยาว 3 - 5 นาที ชิงเงินรางวัลมูลค่ารวม 445,000 บาท โดยเริ่มเปิดรับสมัครผู้ที่สนใจเข้าร่วมค่ายเยาวชนไทยรู้เท่าทันสื่อ ปี 2 ตั้งแต่ 25 กันยายน 2567 ถึงวันที่ 8 พฤศจิกายน 2567 ติดตามรายละเอียดได้ที่ Facebook : Digi Camp หรือ โทร. 081-326-8911 และ 063-994-4434

ที่มา : https://www.thaigov.go.th/news/contents/details/88417