รัฐบาลไทย-ข่าวทำเนียบรัฐบาล-“สุริยะ” ห่วงสถานการณ์น้ำท่วมเชียงใหม่ สั่งการรถไฟฯ อำนวยความสะดวก รองรับการเดินทางของประชาชน กำชับต้องถึงจุดหมายอย่างปลอดภัย 


วันพฤหัสบดีที่ 26 กันยายน 2567
“สุริยะ” ห่วงสถานการณ์น้ำท่วมเชียงใหม่ สั่งการรถไฟฯ อำนวยความสะดวก รองรับการเดินทางของประชาชน กำชับต้องถึงจุดหมายอย่างปลอดภัย
...
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า จากสถานการณ์ฝนตกหนักและน้ำท่วมอย่างต่อเนื่องในหลายพื้นที่ โดยเฉพาะในภาคเหนือ ตนมีความห่วงใยเกี่ยวกับสถานการณ์ที่เกิดขึ้นในขณะนี้ กระทรวงคมนาคมจึงสั่งการให้ การรถไฟฯ ประสานงานกับ บริษัทขนส่ง จำกัด เพื่อทำการขนถ่ายผู้โดยสารจากสถานีรถไฟลำปาง ไปยังสถานีขนส่งอาเขต จังหวัดเชียงใหม่แทน เพื่ออำนวยความสะดวกในการเดินทางแก่พี่น้องประชาชนคนไทยให้สามารถเดินทางถึงจุดหมายได้อย่างปลอดภัย พร้อมทั้งให้เฝ้าระวังสถานการณ์อย่างใกล้ชิด เพื่อป้องกันผลกระทบจากระดับน้ำที่เพิ่มสูงขึ้นอย่างต่อเนื่อง และกระทบต่อการดำเนินชีวิตของพี่น้องประชาชนให้น้อยที่สุด
นายวีริศ อัมระปาล ผู้ว่าการรถไฟแห่งประเทศไทย  กล่าวว่า เนื่องด้วยขณะนี้ทางตัวเมืองจังหวัดเชียงใหม่ ได้มีมวลน้ำจากแม่น้ำปิงเอ่อล้นทะลักเข้าภายในพื้นที่เขตตัวเมืองชั้นใน ซึ่งฝ่ายการช่างโยธา ได้นำรถยนต์รางออกตรวจสภาพเส้นทาง พบว่าในพื้นที่ทางรถไฟบางส่วนเริ่มมีมวลน้ำไหลเข้ามาในเขตทางหลายจุด ทำให้เกิดน้ำท่วมทางรถไฟ บริเวณหลักกิโลเมตรที่ 745/9-13 และ 750/1-4 ระหว่างสถานีสารภี - เชียงใหม่ ระดับน้ำสูงเหนือสันราง 5 เซนติเมตร และมีแนวโน้มสูงขึ้นอย่างต่อเนื่อง ส่งผลกระทบต่อการเดินทางของผู้โดยสาร
การรถไฟฯ จึงมีความจำเป็นต้องประกาศแจ้งปรับเปลี่ยนสถานีต้นทางปลายทางเดินรถในเส้นทางสายเหนือ จากสถานีเชียงใหม่เป็นสถานีลำปาง เป็นการชั่วคราวจนกว่าสถานการณ์น้ำจะลดลง เพื่อดูแลความปลอดภัยในการเดินทาง โดยมีจำนวน 12 ขบวน ดังนี้
รถด่วนพิเศษ
1. ขบวนที่ 7/8 กรุงเทพอภิวัฒน์ - เชียงใหม่ – กรุงเทพอภิวัฒน์ ปรับเปลี่ยนเป็น กรุงเทพอภิวัฒน์ –
นครลำปาง – กรุงเทพอภิวัฒน์
2. ขบวนที่ 9/10 กรุงเทพอภิวัฒน์ - เชียงใหม่ – กรุงเทพอภิวัฒน์ ปรับเปลี่ยนเป็น กรุงเทพอภิวัฒน์ –
นครลำปาง – กรุงเทพอภิวัฒน์
3. ขบวนที่ 13/14 กรุงเทพอภิวัฒน์ - เชียงใหม่ – กรุงเทพอภิวัฒน์ ปรับเปลี่ยนเป็น กรุงเทพอภิวัฒน์ –
นครลำปาง – กรุงเทพอภิวัฒน์
รถด่วน
1. ขบวนที่ 51/52 กรุงเทพอภิวัฒน์ - เชียงใหม่ – กรุงเทพอภิวัฒน์ ปรับเปลี่ยนเป็น กรุงเทพอภิวัฒน์ –
นครลำปาง – กรุงเทพอภิวัฒน์
รถเร็ว
1. ขบวนที่ 109/102 กรุงเทพอภิวัฒน์ - เชียงใหม่ – กรุงเทพอภิวัฒน์ ปรับเปลี่ยนเป็น กรุงเทพอภิวัฒน์ – นครลำปาง – กรุงเทพอภิวัฒน์
รถท้องถิ่น
1. ขบวนที่ 407/408 นครสวรรค์ - เชียงใหม่ – นครสวรรค์ ปรับเปลี่ยนเป็น นครสวรรค์ – นครลำปาง – นครสวรรค์
ส่วนผู้โดยสารที่ได้รับผลกระทบจากการเดินทางในช่วงเช้าวันนี้ การรถไฟฯ ได้อำนวยความสะดวกแก่ผู้โดยสาร โดยจัดรถยนต์ให้บริการจากสถานีนครลำปาง ไปยังสถานีลำพูน และปลายทางที่สถานีขนส่งอาเขต จังหวัดเชียงใหม่ ดังนี้
1. รถด่วนพิเศษขบวนที่ 9 กรุงเทพอภิวัฒน์ - เชียงใหม่ ขนถ่ายผู้โดยสารที่สถานีลำพูน
2. รถด่วนพิเศษขบวนที่ 13 กรุงเทพอภิวัฒน์ - เชียงใหม่ ขนถ่ายผู้โดยสารที่สถานีนครลำปาง
3. รถด่วนขบวนที่ 51 กรุงเทพอภิวัฒน์ - เชียงใหม่ ขนถ่ายผู้โดยสารที่สถานีนครลำปาง
นอกจากนี้ ได้สั่งการให้เจ้าหน้าที่เร่งดำเนินการให้ความช่วยเหลือ ดูแลความปลอดภัยในการเดินทางแก่ผู้โดยสารให้ได้รับผลกระทบน้อยที่สุด ตรวจสอบระดับน้ำอย่างต่อเนื่อง เร่งซ่อมแซมทางรถไฟที่ได้รับความเสียหาย ตลอดจนเฝ้าติดตามสถานการณ์น้ำท่วมอย่างใกล้ชิด เพื่อเฝ้าระวังและสั่งการแก้ไขสถานการณ์อย่างเหมาะสม
การรถไฟฯ ขออภัยในความไม่สะดวกมา ณ โอกาสนี้ สำหรับประชาชนที่ซื้อตั๋วโดยสารไว้ล่วงหน้าในเส้นทางที่ได้รับผลกระทบจากน้ำท่วม หากไม่ประสงค์เดินทางสามารถติดต่อขอคืนเงินค่าตั๋วโดยสารได้เต็มราคาที่สถานีรถไฟทุกแห่งทั่วประเทศ หรือติดต่อสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง.

ที่มา : https://www.thaigov.go.th/news/contents/details/88439