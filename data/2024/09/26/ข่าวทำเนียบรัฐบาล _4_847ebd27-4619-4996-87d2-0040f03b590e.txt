รัฐบาลไทย-ข่าวทำเนียบรัฐบาล-นายกฯ เปิดบ้านพิษณุโลก ถกคณะที่ปรึกษานโยบายฯ นัดแรก วางแนวทางขับเคลื่อนเศรษฐกิจประเทศเชิงรุก เบื้องต้นเร่งช่วยเหลือประชาชนผู้ประสบอุทกภัย พร้อมแผนแก้หนี้อย่างยั่งยืน


วันพฤหัสบดีที่ 26 กันยายน 2567
26/09/2567
พิมพ์
นายกฯ เปิดบ้านพิษณุโลก ถกคณะที่ปรึกษานโยบายฯ นัดแรก วางแนวทางขับเคลื่อนเศรษฐกิจประเทศเชิงรุก เบื้องต้นเร่งช่วยเหลือประชาชนผู้ประสบอุทกภัย พร้อมแผนแก้หนี้อย่างยั่งยืน
นายกฯ เปิดบ้านพิษณุโลก ถกคณะที่ปรึกษานโยบายฯ นัดแรก วางแนวทางขับเคลื่อนเศรษฐกิจประเทศเชิงรุก เบื้องต้นเร่งช่วยเหลือประชาชนผู้ประสบอุทกภัย พร้อมแผนแก้หนี้อย่างยั่งยืน
นายกฯ เปิดบ้านพิษณุโลก ถกคณะที่ปรึกษานโยบายฯ นัดแรก วางแนวทางขับเคลื่อนเศรษฐกิจประเทศเชิงรุก เบื้องต้นเร่งช่วยเหลือประชาชนผู้ประสบอุทกภัย พร้อมแผนแก้หนี้อย่างยั่งยืน
วันนี้ (26 กันยายน 2567) เวลา 13.00 น. ณ โถงตึกบัญชาการ 1 ทำเนียบรัฐบาล นายสุรพงษ์  สืบวงศ์ลี รองประธานที่ปรึกษานโยบายของนายกรัฐมนตรี เปิดเผยว่า เช้านี้ เวลาประมาณ 10.00 น. นางสาวแพทองธาร ชินวัตร นายกรัฐมนตรีร่วมประชุมกับคณะที่ปรึกษานโยบายของนายกรัฐมนตรี โดยได้กล่าวขอบคุณที่ปรึกษานโยบายฯ ทั้ง 5 คน ที่ได้ตอบรับเป็นที่ปรึกษานโยบายในครั้งนี้ ซึ่งแต่ละท่านเป็นผู้ที่มีประสบการณ์ผ่านงานบริหารราชการแผ่นดินมาแล้ว จึงพร้อมรับฟังข้อเสนอทุกเรื่อง ขอให้ที่ปรึกษาฯ นำเสนอความเห็นอย่างตรงไปตรงมา “เห็นด้วยก็บอกว่าเห็นด้วย ไม่เห็นด้วยก็บอกว่าไม่เห็นด้วย” เพื่อจะได้รับข้อมูลอย่างรอบด้านมากยิ่งขึ้น เพื่อนำมากำหนดนโยบาย โดยที่ปรึกษาฯ ทั้ง 5 คน ได้แก่
1.ศาสตราจารย์พิเศษ ธงทอง จันทรางศุ ขับเคลื่อนเรื่องการปฏิรูประบบราชการ เพื่อทำให้ระบบราชการง่ายต่อการรับใช้ประชาชน ตลอดจนภาคธุรกิจเอกชนด้วย  2. นายพงศ์เทพ เทพกาญจนา เชี่ยวชาญด้านกฎหมายมหาชน จะช่วยดูเรื่องเกี่ยวกับกฎหมายต่าง ๆ เพื่อขับเคลื่อนระบบราชการและการดำเนินงานต่าง ๆ ของรัฐบาลให้เกิดประสิทธิภาพเต็มที่ 3. นายศุภวุฒิ สายเชื้อ ผู้เชี่ยวชาญด้านเศรษฐกิจ มีบทบาทในการขับเคลื่อนภาคธุรกิจเอกชน และยังเป็นประธานสภาพัฒนาการเศรษฐกิจและสังคมแห่งชาติ ช่วยนำเสนอนโยบายเศรษฐกิจ เพื่อขับเคลื่อนประเทศ 4.นายสุรพงษ์ สืบวงศ์ลี ที่ผ่านมาทำงานด้านสาธารณสุข และ Soft Power ก็จะขับเคลื่อนเรื่องดังกล่าวอย่างจริงจังต่อไป และ 5.นายพันศักดิ์ วิญญรัตน์ ประธานที่ปรึกษาเป็นผู้มีประสบการณ์ด้านการเมือง การนำเสนอนโยบายให้กับหลายนายกรัฐมนตรี มีประสบการณ์ มองเห็นภูมิทัศน์ของโลก การต่างประเทศ รวมทั้งการส่งเสริม SME การสร้างรายได้ในระดับฐานราก ซึ่งท่านจะมองเห็นภาพรวมในการทำงานของที่ปรึกษาฯ ทั้งหมด
นายสุรพงษ์ ฯ กล่าวว่าคณะที่ปรึกษานโยบายฯ ทั้ง 5 ท่าน จะใช้บ้านพิษณุโลกเป็นสถานที่ทำงาน มีการเชิญผู้รับผิดชอบทั้งภาคราชการ เอกชน กลุ่มอุตสาหกรรม ภาคธุรกิจต่าง ๆ ตั้งแต่เล็กจนถึงใหญ่มาประชุมเพื่อปรึกษาหารือกันและนำเสนอเพื่อที่จะกำหนดเป็นนโยบายต่อไป ซึ่งความร่วมมือระหว่างคณะที่ปรึกษานโยบายภาครัฐภาคเอกชนจึงเป็นความร่วมมือที่สำคัญมาก
นายสรุพงษ์ ระบุว่า วันนี้ไม่เพียงแต่จะเป็น think Tank หรือเป็นคลังสมองช่วยกันคิด ไม่ใช่แค่ Why แต่ต้องคิด How to เพื่อทำให้เรื่องที่คิดนั้นเกิดขึ้นเป็นจริงได้อย่างไร วันนี้ การขับเคลื่อนจำเป็นต้องกำหนดออกมาเป็นแผนที่ชัดเจน  สามารถขับเคลื่อนองคาพยพระบบราชการและระบบเศรษฐกิจทั้งหมด  ดังนั้น การกำหนดแนวทางที่มีรายละเอียดชัดเจน เพื่อนำเสนอต่อนายกรัฐมนตรีจึงเป็นเรื่องที่สำคัญมาก ทั้งนี้ ยังได้กำหนดให้มีการประชุมนายกรัฐมนตรีกับคณะที่ปรึกษานโยบาย อย่างต่อเนื่อง โดยนายกรัฐมนตรีจะมาร่วมประชุมกับคณะที่ปรึกษาฯ ทุกสัปดาห์ๆ ละ 1 ครั้ง เพื่อจะได้พูดคุยและนำเสนอ และรวบรวมนโยบายที่น่าสนใจ รวมทั้งการแลกเปลี่ยนอย่างตรงไปตรงมาด้วย
นายสุรพงษ์ กล่าวต่อว่าคณะที่ปรึกษานโยบายของนายกรัฐมนตรี ได้หารือเบื้องต้นเกี่ยวกับมาตรการเศรษฐกิจ เพื่อช่วยเหลือประชาชนผู้ประสบภัยน้ำท่วม รวมทั้งมาตรการแก้หนี้ที่ได้ผล ซึ่งไม่ใช่มองเพียงแค่มาตรการแก้หนี้ที่สนับสนุนเรื่องเงินอย่างเดียว แต่การแก้หนี้ที่ดีที่สุด คือทำให้คนที่เป็นหนี้มีรายได้ ซึ่งการสร้างรายได้ถือเป็นเรื่องใหญ่ รวมทั้งจะทำอย่างไรให้ SME หรือแม้แต่ภาคธุรกิจของไทยสามารถรุกไปตลาดต่างประเทศได้ รวมถึงการเดินหน้าขายสินค้า-ผลิตภัณฑ์ต่าง ๆ ของภาคบริการ ซึ่งมีมาตรการบางอย่าง ถือว่าเป็นจิ๊กซอว์ที่หายไป โดยในช่วงที่ผ่านมาการทำนโยบายการค้าต่างประเทศไม่ได้มีการมองเรื่องนี้อย่างจริงจัง ฉะนั้นจึงจะมีการนำเสนอเรื่องนี้ต่อนายกรัฐมนตรีต่อไป ///

ที่มา : https://www.thaigov.go.th/news/contents/details/88445