รัฐบาลไทย-ข่าวทำเนียบรัฐบาล-"วราวุธ" รมว.พม. ห่วงใย กลุ่มเปราะบาง-ประชาชนที่ประสบอุทกภัยหนัก ใน เชียงใหม่-ลำปาง วอน คนไทย ช่วยกันเพิ่มพื้นที่สีเขียว เพื่อประเทศปลอดภัย ย้ำ ไม่ใช่แค่หน้าที่คนหนึ่งคนใด


วันพฤหัสบดีที่ 26 กันยายน 2567
"วราวุธ" รมว.พม. ห่วงใย กลุ่มเปราะบาง-ประชาชนที่ประสบอุทกภัยหนัก ใน เชียงใหม่-ลำปาง วอน คนไทย ช่วยกันเพิ่มพื้นที่สีเขียว เพื่อประเทศปลอดภัย ย้ำ ไม่ใช่แค่หน้าที่คนหนึ่งคนใด
"วราวุธ" รมว.พม. ห่วงใย กลุ่มเปราะบาง-ประชาชนที่ประสบอุทกภัยหนัก ใน เชียงใหม่-ลำปาง วอน คนไทย ช่วยกันเพิ่มพื้นที่สีเขียว เพื่อประเทศปลอดภัย ย้ำ ไม่ใช่แค่หน้าที่คนหนึ่งคนใด เป็นหน้าที่ทุกคน ทุกกระทรวง
วันที่ 26 กันยายน 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ในนามของกระทรวงการพัฒนาสังคมและความมั่นคงของมนุษย์ (พม.) ขอส่งความห่วงใยและแสดงความเสียใจไปยังพี่น้องชาวเชียงใหม่และลำปาง เพราะล่าสุดเป็นสองพื้นที่ที่ได้รับผลกระทบอย่างหนักจากการที่มีปริมาณน้ำอย่างมากไหลเพิ่มขึ้นมา ซึ่งตนได้ติดตามข่าวพื้นที่ของจังหวัดเชียงใหม่ตลอด และโดยเฉพาะอย่างยิ่งในพื้นที่ลำปางนั้น ปริมาณน้ำเพิ่มขึ้นและไหลเชี่ยวอย่างมาก คงต้องขอฝากความเป็นห่วง และฝากพี่น้องประชาชนที่อยู่ในพื้นที่ โดยเฉพาะอย่างยิ่งกลุ่มกลุ่มเปราะบาง ผู้สูงอายุ คนพิการ ครอบครัวที่มีเด็กเล็ก หรือสุภาพสตรี แม่เลี้ยงเดี่ยว นั้นหากมีปัญหาใด ขอให้โทรมาได้ที่ สายด่วน พม. 1300 ของศูนย์เร่งรัดจัดการสวัสดิภาพประชาชน (ศรส.) ของกระทรวง พม. โทรได้ 24 ชั่วโมง และในส่วนของจังหวัดลำปางนั้น เรามีศูนย์เรียนรู้การพัฒนาสตรีและครอบครัวภาคเหนือ จังหวัดลำปาง ที่สามารถรองรับพี่น้องประชาชนได้ประมาณ 150 คน ซึ่งไม่ได้มากมายอะไรแต่ว่าอย่างน้อยทุกพื้นที่ภายใต้หน่วยงานกระทรวง พม. พร้อมที่จะเปิดรับพี่น้องประชาชนอยู่ตลอด 24 ชั่วโมง เรามีอาหาร น้ำดื่ม และมีความปลอดภัย ดังนั้นในช่วงเวลาที่วิกฤตเช่นนี้ ต้องฝากพี่น้องประชาชนในพื้นที่กลางตัวเมืองเชียงใหม่ และพื้นที่ในจังหวัดลำปางให้ดูแลพื้นที่ของท่าน ทั้งนี้ ตนเองได้กำชับให้เจ้าหน้าที่ พม. ทุกคน ไม่ว่าจะเป็น พัฒนาสังคมและความมั่นคงของมนุษย์จังหวัด(พมจ.) รวมไปถึงอาสาสมัครพัฒนาสังคมและความมั่นคงของมนุษย์(อพม.) ให้ลงพื้นที่แล้วคอยสำรวจว่ามีพื้นที่ใดที่พี่น้องกลุ่มเปราะบาง จำเป็นที่จะต้องได้รับการช่วยเหลือกรณีเร่งด่วนหรือเป็นพิเศษ
นายวราวุธ กล่าวเพิ่มเติมว่า ต้องขอฝากพี่น้องประชาชนทุกคนว่า สถานการณ์น้ำที่เกิดขึ้นในปีนี้  ในหลายพื้นที่ทั้งภาคเหนือ โดยเฉพาะอย่างยิ่งในจังหวัดเชียงรายและเชียงใหม่ ที่ได้รับผลกระทบอย่างหนัก หรือแม้แต่ภาคใต้อีกหลายจังหวัด อาทิ จังหวัดสตูล ยะลา นราธิวาส หรือแม้แต่ภูเก็ตนั้น แต่ละพื้นที่ได้รับผลกระทบจากการเปลี่ยนแปลงของสภาพอากาศอย่างรุนแรงมาก และคำถามคือว่าเราจะป้องกันกันอย่างไร ซึ่งตนคิดว่าวันนี้ถึงเวลาแล้วที่เราจะต้องดูแลคนของเรา พี่น้องกลุ่มเปราะบางที่ได้รับผลกระทบ เวลาเกิดภัยธรรมชาติเช่นนี้ การป้องกันนั้น คิดว่าทำได้เพียงแค่วิธีเดียวคือการเพิ่มพื้นที่สีเขียวให้มากขึ้นในประเทศไทย ให้มีป่าต้นน้ำที่อุดมสมบูรณ์ ให้มีพืชคลุมดิน เพราะว่าเมื่อฝนตกลงมาแล้วไม่เจอความเขียวชอุ่ม ไม่เจอพืชคลุมดินนั้นน้ำเลนน้ำโคลนทั้งหลายจะหลั่งไหลเข้ามาในบริเวณชุมชนทำให้พี่น้องคนพิการหรือแม้แต่ผู้สูงอายุที่จำเป็นที่จะต้องโยกย้ายสถานที่นั้นได้รับความลำบาก และกระทบกับวิถีชีวิต ดังนั้นด้วยความเป็นห่วงพี่น้องกลุ่มเปราะบางที่กระทรวง พม. ดูแลอยู่นั้น ขอความกรุณาพี่น้องประชาชนทุกคนมาช่วยกันเพิ่มพื้นที่สีเขียวให้กับประเทศไทย ทำให้ป่าต้นน้ำของเรามีความอุดมสมบูรณ์มากขึ้น เพื่อที่พี่น้องกลุ่มเปราะบางจะได้ใช้ชีวิตอย่างปลอดภัย และมีคุณภาพชีวิตที่ดีขึ้นของพี่น้องประชาชนทุกๆคน ไม่ใช่หน้าที่คนใดคนหนึ่ง ไม่ใช่หน้าที่ของกระทรวงใดกระทรวงหนึ่ง แต่เป็นหน้าที่ของพวกเราคนไทยทุกๆคน เพราะเวลาธรรมชาติเกิดภัยธรรมชาติเช่นนี้ ธรรมชาติไม่ได้เลือกว่าจะไปทำความเดือดร้อนหรือสร้างความเสียหายให้กับกระทรวงใดหรือว่ากลุ่มคนใด พวกเราทุกคนถูกผลกระทบด้วยกันทั้งนั้น ดังนั้นเรามาช่วยกันแก้ไขและป้องกันปัญหา ทำให้ประเทศไทยของเราปลอดภัย มีพื้นที่สีเขียวมากขึ้น
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #น้ำท่วม #เชียงใหม่ #เชียงราย

ที่มา : https://www.thaigov.go.th/news/contents/details/88442