รัฐบาลไทย-ข่าวทำเนียบรัฐบาล-“จิราพร” เปิดพื้นที่รับฟังผู้เสียหาย สั่งเข้ม สคบ.ตรวจสอบค้าทองออนไลน์ ทราบผลใน 3 วัน ย้ำ หากพบว่ามีความผิด “ไม่ละเว้น” ขอให้ผู้บริโภคมั่นใจ พร้อมคุ้มครองผลประโยชน์ของประชาชน


วันพฤหัสบดีที่ 26 กันยายน 2567
26/09/2567
พิมพ์
“จิราพร” เปิดพื้นที่รับฟังผู้เสียหาย สั่งเข้ม สคบ.ตรวจสอบค้าทองออนไลน์ ทราบผลใน 3 วัน ย้ำ หากพบว่ามีความผิด “ไม่ละเว้น” ขอให้ผู้บริโภคมั่นใจ พร้อมคุ้มครองผลประโยชน์ของประชาชน
“จิราพร” เปิดพื้นที่รับฟังผู้เสียหาย สั่งเข้ม สคบ.ตรวจสอบค้าทองออนไลน์ ทราบผลใน 3 วัน ย้ำ หากพบว่ามีความผิด “ไม่ละเว้น” ขอให้ผู้บริโภคมั่นใจ พร้อมคุ้มครองผลประโยชน์ของประชาชน
วันนี้ (26 มิถุนายน 2567) เวลา 16.00 น. นางสาวจิราพร สินธุไพร รัฐมนตรีประจำสำนักนายกรัฐมนตรี ได้รับหนังสือร้องเรียนจากตัวแทนกลุ่มผู้เสียหายกรณีมีการแม่ค้าขายทอง (แม่ตั๊ก- ป้าเบียร์) เปอร์เซ็นต์น้อย ไม่สอดคล้องกับราคา ผ่านทางแพลตฟอร์มออนไลน์ ซึ่งมีการเรียกร้องให้รัฐมนตรีประจำสำนักนายกรัฐมนตรี และสำนักงานคณะกรรมการคุ้มครองผู้บริโภค (สคบ.)  เข้าไปดูแลกลลวงต่าง ๆ เพราะไม่ต้องการให้มีคนถูกหลอกลวงซ้ำอีก โดยรัฐมนตรีประจำสำนักนายกรัฐมนตรี ย้ำว่า  “ทอง” ขอให้กำกับน้ำหนักทองและการขายทอง แม้การขายทองจะขายได้ทุกที่  แต่ขอให้ สคบ. เข้มงวดตรวจสอบผู้ค้าขายออนไลน์ให้มากขึ้น
ภายหลังการรับหนังสือร้องเรียนจากตัวแทนกลุ่มผู้เสียหายกรณีร้านทองดังกล่าว นางสาวจิราพร เปิดเผยแก่สื่อมวลชนว่า สคบ.มีหน้าที่ในการคุ้มครองผู้บริโภคที่ซื้อสินค้าและบริการต่าง ๆ กรณีการซื้อทองออนไลน์และเกิดปัญหาว่านำไปขายที่อื่นแล้วไม่ได้ราคา ช่วงแรกยังไม่มีคนมาร้องเรียน แต่ได้รับรายงานว่า มีผู้แสดงตนได้รับความเสียหายเป็นจำนวนมาก จึงเห็นว่าเป็นคดีที่ สคบ. ต้องเข้าไปทำงานเชิงรุก โดย สคบ. ได้ตั้งคณะทำงานดูแลเรื่องนี้แล้ว  โดยเมื่อวันที่ 24 ก.ย. 67 นายเลิศศักดิ์ รักธรรม ผู้อำนวยการกองคุ้มครองผู้บริโภคด้านสัญญา (สคบ.) พร้อมเจ้าหน้าที่ได้ลงพื้นที่ไปตรวจสอบร้านทองของแม่ตั๊ก ทั้งการตรวจสลากและเก็บตัวอย่างทอง โดยตัวอย่างทองได้นำส่งไปยังสถาบันอัญมณีเพื่อตรวจสอบเนื้อทองตรงตามที่ระบุในโฆษณาไว้หรือไม่ ว่าเป็น 99.99% หรือไม่ หรือจำนวนเท่าไร ซึ่งคาดจะทราบผลภายใน 3 วัน โดยหากพบว่าไม่ตรงตามที่โฆษณาไว้ก็จะมีความผิด
ทั้งนี้ สคบ. อยากให้ผู้บริโภคทุกคนมั่นใจว่าเราจะตรวจสอบอย่างเข้มข้น หากพบความผิด จะไม่มีการละเว้น และจะทำงานอย่างเต็มที่เพื่อคุ้มครองผู้บริโภค โดยขณะนี้ สคบ. ได้ทำงานร่วมกับกองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) และสำนักงานป้องกันและปราบปรามการฟอกเงิน (ปปง.) เพื่อดูแล เรื่องการเยียวยาหรือการคืนทอง และการบังคับใช้กฎหมายให้รัดกุมที่สุด ยืนยันว่า สคบ.ทำงานเต็มที่ และพร้อมดูแลและเปิดพื้นที่รับฟังผู้เสียหายและประเด็นอื่นที่เกิดในโลกออนไลน์
นางสาวจิราพร ย้ำว่า สคบ.ยินดีรับฟังข้อมูลจากผู้บริโภค และอยากให้ทุกคนทราบว่า สคบ.ทำงานอย่างเต็มที่และพร้อมจะดูแลทุกคน ซึ่งการพบรัฐมนตรีและ สคบ.ไม่ใช่เรื่องยาก วันนี้เปิดพื้นที่ให้เต็มที่ พร้อมที่จะดูแลทั้งเรื่องทองและประเด็นอื่น ๆ ที่เกิดขึ้นในโลกออนไลน์ รวมถึงผลิตภัณฑ์อื่น ๆ ด้วย โดยเฉพาะเรื่องสลากและการโฆษณา ว่าสลากตรงตามกฎหมายหรือไม่ และโฆษณาทำให้เข้าใจผิดในสาระสำคัญหรือไม่  ซึ่งหากเรื่องต่าง ๆ ดังกล่าวผิด สคบ. พร้อมเข้าไปดูแลอย่างแน่นอน  ทั้งนี้ ประชาชนสามารถมาให้ข้อมูลและร้องเรียนกับ สคบ.ได้  ขณะนี้ทาง สคบ. ได้เชิญเจ้าของร้านทองดังกล่าวมาให้ข้อมูลในวันที่ 27 กันยายนนี้ โดยอยู่ระหว่างรอการตอบรับกลับมา คาดว่าในสัปดาห์หน้าจะเชิญผู้เสียหายมาให้ข้อมูลอีกครั้ง    และสั่งการไปแล้วว่าให้เรื่องนี้จบโดยเร็วที่สุด
“ไม่ต้องกลัว ถ้าเป็นผู้เสียหายสามารถมาร้องต่อ สคบ.ได้ทันทีอย่างที่ได้กล่าวไว้ว่าการดำเนินการครั้งนี้ได้มีการทำงานร่วมกันกับบก.ปคบ. ป.ป.ง. และทางตำรวจ ยินดีที่จะดูแลคุ้มครองพี่น้องประชาชนอย่างเต็มที่ สำหรับผู้ที่มีความผิดเราก็จะดำเนินการตามกฎหมายอย่างเคร่งครัดให้ถึงที่สุด” นางสาวจิราพรฯ ย้ำ ///

ที่มา : https://www.thaigov.go.th/news/contents/details/88452