รัฐบาลไทย-ข่าวทำเนียบรัฐบาล-‘รองปลัดฯ นวนิตย์’ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2567


วันพฤหัสบดีที่ 26 กันยายน 2567
‘รองปลัดฯ นวนิตย์’ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2567
‘รองปลัดฯ นวนิตย์’ ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริฯ ครั้งที่ 1/2567
นายนวนิตย์ พลเคน รองปลัดกระทรวงเกษตรและสหกรณ์ เป็นประธานการประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริ ในสมเด็จพระเทพรัตนราชสุดา ฯ สยามบรมราชกุมารี ครั้งที่ 1/2567 ณ ห้องประชุมกระทรวงเกษตรและสหกรณ์ (ห้อง 135) และผ่านระบบการประชุมทางไกลออนไลน์ Zoom Meeting โดยมีผู้แทนหน่วยงานในสังกัดกระทรวงเกษตรและสหกรณ์ที่เกี่ยวข้องเข้าร่วมประชุม เพื่อรับทราบผลการดำเนินงานโครงการศูนย์ภูฟ้าพัฒนาอันเนื่องมาจากพระราชดำริฯ อำเภอบ่อเกลือ จังหวัดน่าน ปีงบประมาณ พ.ศ. 2567 รวม 4 ไตรมาส (ตุลาคม 2566 - กันยายน 2567) ซึ่งมีหน่วยงานร่วมบูรณาการขับเคลื่อน จำนวน 13 หน่วยงาน โดยร่วมดำเนินโครงการ/กิจกรรมสำคัญ ทั้งด้านการศึกษา สาธิต และแหล่งเรียนรู้ (แปลงต้นแบบ/แปลงสาธิต) ด้านการถ่ายทอดเทคโนโลยี ขยายผล พัฒนาอาชีพ ด้านสิ่งแวดล้อม ด้านการพัฒนา และด้านอื่นๆ และรับทราบรายงานความก้าวหน้า/ผลการดำเนินงาน ตามประเด็นข้อคิดเห็น/ข้อเสนอแนะ ตามมติที่ประชุมคณะอนุกรรมการด้านการเกษตรโครงการศูนย์ภูฟ้าพัฒนาอันเนื่องมาจากพระราชดำริ ครั้งที่ 3/2566
นอกจากนี้ ที่ประชุมได้ร่วมกันพิจารณาผล การถอดบทเรียนโครงการศูนย์ภูฟ้าพัฒนาอันเนื่องมาจากพระราชดำริฯ ปีงบประมาณ พ.ศ. 2566 - 2567 จากการจัดเวทีประชาคม การติดตามเกษตรกรที่เข้าร่วมโครงการฯ โดยมีการถอดบทเรียนเกี่ยวกับปัจจัยเสี่ยง แนวทางการปรับปรุงกระบวนการทำงาน ข้อเสนอแผนงาน/โครงการ/กิจกรรม และการกำหนดทิศทาง/แนวทาง/นโยบายในการขับเคลื่อนโครงการฯ รวมถึงข้อค้นพบ และข้อเสนอแนะจากรายงานผลการติดตามการดำเนินโครงการปีงบประมาณ พ.ศ. 2567 ของสำนักงานเศรษฐกิจการเกษตร
ทั้งนี้ ที่ประชุมได้มอบหมายให้หน่วยงานสังกัดกระทรวงเกษตรและสหกรณ์ที่เกี่ยวข้อง พิจารณาจัดทำแผนงาน/โครงการ/กิจกรรม และงบประมาณ ปีงบประมาณ พ.ศ. 2568 ที่สอดคล้องกับสรุปผลการติดตามและการถอดบทเรียนโครงการ ปีงบประมาณ พ.ศ. 2567 และประเด็นข้อเสนอ/ความต้องการของเกษตรกรในพื้นที่โครงการดังกล่าว เพื่อให้หน่วยงานสังกัดกระทรวงเกษตรและสหกรณ์ในระดับพื้นที่ขับเคลื่อนการดำเนินงานโครงการได้อย่างมีประสิทธิภาพ พร้อมทั้ง มอบหมายให้เกษตรและสหกรณ์จังหวัดน่าน ประชุมหารือและบูรณาการจัดทำร่างแผนงาน/โครงการ/กิจกรรม และงบประมาณ ปีงบประมาณ พ.ศ. 2569 ของหน่วยงานในสังกัดกระทรวงเกษตรและสหกรณ์ในพื้นที่ เสนอให้หน่วยงานสังกัดกระทรวงเกษตรและสหกรณ์ที่เกี่ยวข้อง (กรมส่วนกลาง) เพื่อพิจารณาเสนอคำของบประมาณ ปีงบประมาณ พ.ศ. 2569 ต่อไป

ที่มา : https://www.thaigov.go.th/news/contents/details/88449