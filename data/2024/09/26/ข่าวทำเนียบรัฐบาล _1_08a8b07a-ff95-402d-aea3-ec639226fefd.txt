รัฐบาลไทย-ข่าวทำเนียบรัฐบาล-ก. คลัง เผยโอนเงินให้ผู้ถือบัตรสวัสดิการแห่งรัฐ 4.5 ล้านคน เรียบร้อยตั้งแต่ตี 4 วันนี้  ส่งเงินถึงมือกลุ่มเปราะบาง เพิ่มเม็ดเงินในระบบ กระตุ้นเศรษฐกิจฐานราก


วันพฤหัสบดีที่ 26 กันยายน 2567
26/09/2567
พิมพ์
ก. คลัง เผยโอนเงินให้ผู้ถือบัตรสวัสดิการแห่งรัฐ 4.5 ล้านคน เรียบร้อยตั้งแต่ตี 4 วันนี้  ส่งเงินถึงมือกลุ่มเปราะบาง เพิ่มเม็ดเงินในระบบ กระตุ้นเศรษฐกิจฐานราก
ก. คลัง เผยโอนเงินให้ผู้ถือบัตรสวัสดิการแห่งรัฐ 4.5 ล้านคน เรียบร้อยตั้งแต่ตี 4 วันนี้  ส่งเงินถึงมือกลุ่มเปราะบาง เพิ่มเม็ดเงินในระบบ กระตุ้นเศรษฐกิจฐานราก
วันนี้ 26 กันยายน 2567 นายจิรายุ ห่วงทรัพย์ ที่ปรึกษาของนายกรัฐมนตรีด้านการประชาสัมพันธ์  เปิดเผยว่านางสาวแพทองธาร ชินวัตร นายกรัฐมนตรี ได้รับรายงานความคืบหน้า โครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ ได้โอนเงินช่วยเหลือให้กลุ่มเปราะบาง ได้แก่ ผู้มีบัตรสวัสดิการแห่งรัฐ ที่มีหมายเลขบัตรประชาชน ลงท้ายด้วยเลข 1-2-3 จำนวน 4.5 ล้านคน สำเร็จเรียบร้อยแล้ว ตั้งแต่ช่วงเช้าเวลา 04.00 น. วันนี้  ส่วนใหญ่พบว่า ประชาชนที่ได้รับเงิน นำไปซื้อสิ่งของ อุปโภคบริโภค ที่จำเป็น เช่น ข้าวสาร  บางส่วนก็นำเงินที่ได้ไปซ่อมแซม หรือใช้จ่ายเกี่ยวกับบุตรหลาน ขณะที่ ผู้สูงอายุ บางคนจะเก็บไว้เป็นค่าใช้จ่ายในการเดินทางหรือเพื่อใช้จ่ายด้านสุขภาพ ซึ่งสอดคล้องกับความตั้งใจของรัฐบาลที่ต้องการใช้เหลือประชาชนกลุ่มเปราะบาง
“การเพิ่มเม็ดเงินในระบบครั้งนี้ เพื่อกระตุ้นเศรษฐกิจ สะท้อนให้เห็นว่าการดำเนินนโยบายรัฐบาลในเรื่องการกระตุ้นเศรษฐกิจ ด้วยโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ) ทำให้ประชาชนได้รับประโยชน์อย่างแท้จริง โดยเฉพาะมีผู้รายได้น้อยและกลุ่มเปราะบาง ซึ่งจะส่งผลดีต่อเศรษฐกิจในระดับพื้นที่และฐานรากตามเป้าหมายที่รัฐบาลกำหนดไว้และสอดคล้องกับเป้าหมายของโครงการฯ” นายจิรายุ ย้ำ
สำหรับวันพรุ่งจะมีการโอนเงินให้แก่ผู้มีบัตรสวัสดิการแห่งรัฐที่มีเลขประจำตัวประชาชนลงท้ายด้วยเลข 4-7 ประมาณ 4.51 ล้านคน  และเลขประจำตัวประชาชนลงท้าย 8-9 ในวันที่ 30 กันยายน 2567

ที่มา : https://www.thaigov.go.th/news/contents/details/88426