รัฐบาลไทย-ข่าวทำเนียบรัฐบาล-ธ.ก.ส. มุ่งพัฒนาบริการสู่ความเป็นเลิศด้วยมาตรฐาน GECC


วันพฤหัสบดีที่ 26 กันยายน 2567
26/09/2567
พิมพ์
ธ.ก.ส. มุ่งพัฒนาบริการสู่ความเป็นเลิศด้วยมาตรฐาน GECC
ธ.ก.ส.มุ่งพัฒนาการให้บริการสู่ความเป็นเลิศด้วยการหนุนยกระดับสาขาทั่วประเทศเข้าสู่มาตรฐาน GECC เพื่ออำนวยความสะดวกให้กับประชาชนผู้เข้ารับบริการของธนาคาร โดยในปี 2567 ธ.ก.ส. รับการตรวจประเมินและให้การรับรองเพิ่มอีก จำนวน 169 สาขา
ธ.ก.ส. มุ่งพัฒนาการให้บริการสู่ความเป็นเลิศด้วยการหนุนยกระดับสาขาทั่วประเทศเข้าสู่มาตรฐาน GECC (Government Easy Contact Center) เพื่ออำนวยความสะดวกให้กับประชาชนผู้เข้ารับบริการของธนาคาร โดยในปี 2567 ธ.ก.ส. ได้รับการตรวจประเมินและให้การรับรองเพิ่มอีก จำนวน 169 สาขา
นายโกเมนทร์ โคตรศรีวงศ์ ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. มุ่งมั่นพัฒนาการบริการสู่ความเป็นเลิศด้วยมาตรฐานเดียวกันทั่วประเทศ โดยเข้าร่วมตรวจประเมินตามโครงการศูนย์ราชการสะดวก (Government Easy Contact Center : GECC) เพื่ออำนวยความสะดวกแก่ประชาชนในการเข้าถึงบริการต่าง ๆ ของธนาคารได้อย่างเสมอภาค เท่าเทียม และเป็นมาตรฐานเดียวกัน มีการสนับสนุน พัฒนาปรับปรุง และรักษามาตรฐานการให้บริการประชาชนตามมาตรฐาน GECC อย่างต่อเนื่อง ในทุกกระบวนการ ด้วยการลดขั้นตอน ลดเอกสาร ลดระยะเวลา ลดค่าใช้จ่าย การนำเทคโนโลยีมาใช้เป็นเครื่องมือในการดำเนินงาน เพื่อยกระดับการบริการที่ "สะดวก รวดเร็ว เข้าถึงง่าย" ซึ่งในปี 2567 ธ.ก.ส. มีสาขาที่ผ่านเกณฑ์การรับรองมาตรฐาน จำนวน 169 สาขา แบ่งเป็นระดับก้าวหน้า 19 สาขา และระดับพื้นฐาน 150 สาขา
ในโอกาสนี้ ธ.ก.ส. ขอขอบคุณลูกค้าทุกท่านที่เชื่อมั่นและไว้วางใจให้ ธ.ก.ส. เป็นผู้ให้บริการทางการเงินที่ครบวงจร และจะมุ่งมั่นพัฒนาองค์กรให้ก้าวไปสู่ความความท้าทายใหม่ เพื่อสร้างการเติบโตในทุกมิติ และมุ่งสู่การเป็นแกนกลางการเกษตร (Essence of Agriculture) ของประเทศต่อไป

ที่มา : https://www.thaigov.go.th/news/contents/details/88420