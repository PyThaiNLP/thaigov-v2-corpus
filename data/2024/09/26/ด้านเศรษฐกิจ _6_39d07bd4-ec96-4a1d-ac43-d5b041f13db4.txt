รัฐบาลไทย-ข่าวทำเนียบรัฐบาล-ผลการโอนเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการวันแรก


วันพฤหัสบดีที่ 26 กันยายน 2567
26/09/2567
พิมพ์
ผลการโอนเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการวันแรก
วันพุธที่ 25 กันยายน 2567 ซึ่งเป็นวันแรกของการโอนเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า วันพุธที่ 25 กันยายน 2567 ซึ่งเป็นวันแรกของการโอนเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ)
เมื่อวันที่ 25 กันยายน 2567 มีการจ่ายเงินให้แก่คนพิการจำนวน 2.04 ล้านราย จากคนพิการที่เป็นกลุ่มเป้าหมายของโครงการฯ จำนวนทั้งสิ้น 2.15 ล้านราย โดยมีจำนวนผู้ที่ยังไม่ได้รับการจ่ายเงินจำนวนประมาณ 9 หมื่นราย เนื่องจากสาเหตุ เช่น บัตรประจำตัวคนพิการหมดอายุ ข้อมูลบัตรประจำตัวคนพิการไม่สมบูรณ์ เป็นต้น ซึ่งแนะนำให้ดำเนินการต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการที่ศูนย์บริการคนพิการทั่วประเทศ ให้ถูกต้อง ภายในวันที่ 10 ตุลาคม 2567 จึงจะได้รับการจ่ายเงินในซ้ำภายในวันที่ 22 ตุลาคม 2567
โฆษกกระทรวงการคลังกล่าวว่า สำหรับการโอนเงินเมื่อวันที่ 25 กันยายน 2567 ให้กลุ่มเป้าหมายจำนวน 3.17 ล้านราย มีการโอนเงินไม่สำเร็จจำนวน 49,383 ราย คิดเป็นร้อยละ 1.56 โดยมีสาเหตุการโอนเงินไม่สำเร็จ ดังนี้
1. ผู้มีบัตรสวัสดิการแห่งรัฐ เช่น ยังไม่ได้ผูกบัญชีพร้อมเพย์กับเลขประจำตัวประชาชน บัญชีไม่มีการเคลื่อนไหว บัญชีเงินฝากธนาคารถูกปิด เลขบัญชีเงินฝากธนาคารไม่ถูกต้อง เป็นต้น
2. คนพิการ เช่น บัญชีเงินฝากธนาคารถูกปิด เลขบัญชีเงินฝากธนาคารไม่ถูกต้อง เป็นต้น
จึงขอประชาสัมพันธ์ให้ดำเนินการผูกบัญชีพร้อมเพย์กับเลขประจำตัวประชาชน หรือติดต่อธนาคาร เพื่อแก้ไขบัญชีเงินฝากธนาคารที่มีปัญหาข้างต้น
ช่องทางการติดต่อ:
1. ตรวจสอบสิทธิและผลหารโอนเงิน: เว็บไซต์ https://โครงการกระตุ้นเศรษฐกิจ2567.cgd.go.th (ตรวจสอบผลการโอนเงินได้ในวันถัดไป หลังจากวันที่จ่ายเงิน)
2. สอบถามข้อมูลผู้มีบัตรสวัสดิการแห่งรัฐ: ศูนย์ลูกค้าสัมพันธ์บัตรสวัสดิการแห่งรัฐ ผ่านระบบตอบรับอัตโนมัติ โทรศัพท์หมายเลข 0 2109 2345 กด 1 กด 5 ทุกวันไม่เว้นวันหยุดราชการและวันนักขัตฤกษ์ 24 ชั่วโมง
3. สอบถามข้อมูลคนพิการ: ศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์

ที่มา : https://www.thaigov.go.th/news/contents/details/88431