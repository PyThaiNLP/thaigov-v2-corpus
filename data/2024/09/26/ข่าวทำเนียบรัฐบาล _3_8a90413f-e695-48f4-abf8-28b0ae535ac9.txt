รัฐบาลไทย-ข่าวทำเนียบรัฐบาล-​นายก “แพทองธาร“ บินประชุมส่วนราชการ เชียงราย พรุ่งนี้ วางกรอบแผนเผชิญเหตุและป้องกันภัยของชาติ ต้องรับมืออุทกภัย วาตภัยอย่างเป็นระบบ ในอนาคตให้ได้ทุกภาคของประเทศ 


วันพฤหัสบดีที่ 26 กันยายน 2567
26/09/2567
พิมพ์
​นายก “แพทองธาร“ บินประชุมส่วนราชการ เชียงราย พรุ่งนี้ วางกรอบแผนเผชิญเหตุและป้องกันภัยของชาติ ต้องรับมืออุทกภัย วาตภัยอย่างเป็นระบบ ในอนาคตให้ได้ทุกภาคของประเทศ
​นายก “แพทองธาร“ บินประชุมส่วนราชการ เชียงราย พรุ่งนี้ วางกรอบแผนเผชิญเหตุและป้องกันภัยของชาติ ต้องรับมืออุทกภัย วาตภัยอย่างเป็นระบบ ในอนาคตให้ได้ทุกภาคของประเทศ ชี้หากได้ข้อสรุปป้องกันภัยได้จะสรุปเป็น “แม่สายโมเดล”
วันนี้ (พฤหัสที่ 26 กันยายน 2567) นายจิรายุ ห่วงทรัพย์ ที่ปรึกษาของนายกรัฐมนตรี กล่าวว่า เช้าวันนี้ นางสาวแพทองธาร ชินวัตร นายกรัฐมนตรี  ได้รับรายงานสรุปจากรองนายกรัฐมนตรี นายภูมิธรรม เวชยชัย และรัฐมนตรีที่อำนวยการสั่งการในศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) โดยให้ดำเนินการแผนการป้องกันจังหวัดภาคเหนือตอนล่าง และภาคกลางตอนบนที่ได้รับผลกระทบจากน้ำเหนือนอกจากนี้ ศปช. ได้รายงานแผนฟื้นฟูของจังหวัดเชียงราย จังหวัดหนองคาย และจังหวัดอื่นๆ ที่ได้รับผลกระทบจากเหตุการณ์อุทกภัยน้ำท่วม และดินโคลนถล่มโดยกำชับนโยบายที่เคยสั่งการไว้ให้เร่งจ่ายเงินเยียวยาให้รวดเร็วลดขั้นตอนทางด้านเอกสารให้มากที่สุด
ซึ่งที่อำเภอแม่สาย จังหวัดเชียงรายเป็นเหตุการณ์สำคัญ ที่รัฐบาลจะต้องนำมาประมวลหาข้อสรุปในเชิงป้องกันให้ครบถ้วน
“เราไม่เคยเจอปัญหาน้ำป่าพัดโคลนจำนวนมากเข้าเมืองอย่างนี้มาก่อน  ซึ่งต้องวางกรอบแผนเผชิญเหตุและป้องกันภัยของชาติ ต้องรับมืออุทกภัย วาตภัยอย่างเป็นระบบ ในอนาคตให้ได้ทุกภาคของประเทศ หากได้ข้อสรุปที่ป้องกันภัยได้ ก็จะสรุปเป็น “แม่สายโมเดล” เป็นต้นแบบการทำงานแก้ไขปัญหา เพราะหากเกิดปัญหาอุทกภัยในลักษณะนี้ขึ้นอีกในประเทศไทย จะได้มีแผนการรับมืออย่างครอบคลุมในทุกจังหวัด ทุกภาคของประเทศไทย” นายกรัฐมนตรีกล่าว
นายจิรายุ กล่าวต่อไปว่า รัฐบาลมีความจำเป็นจะต้องรับฟังปัญหาเพิ่มเติม และรับรู้แนวทางป้องกัน จากส่วนราชการในพื้นที่ ไม่ว่าจะเป็นภาคเอกชน มูลนิธิ และพี่น้องประชาชนในพื้นที่ประสบอุทกภัย เพื่อนำมากำหนดนโยบายในการป้องกัน โดยวันพรุ่งนี้ (ศุกร์ที่ 27 กันยายน 2567) นายกรัฐมนตรี พร้อมรองนายกรัฐมนตรี และรัฐมนตรีที่เป็นกรรมการ ศปช. จะเดินทางไปที่จังหวัดเชียงราย และจังหวัดเชียงใหม่ติดตามการช่วยเหลือพี่น้องประชาชน พร้อมประชุมร่วมกับหัวหน้าส่วนราชการ ส่วนท้องถิ่น ผู้แทนภาคส่วนต่าง ๆ ในพื้นที่ เพื่อกำหนดทิศทาง และหาข้อสรุป นำมาเขียนเป็นแผนยุทธศาสตร์ เพื่อรับมือกับการเกิดอุทกภัย และวาตภัยของประเทศอีกครั้ง  โดยนายกรัฐมนตรี พร้อมคณะจะพักค้างคืนที่จังหวัดเชียงรายและเดินทางต่อไปยังจังหวัดเชียงใหม่ในพื้นที่ ประสบอุทกภัย พบ พี่น้อง ประชาชน เพื่อรับฟังปัญหาหลังการเข้าฟื้นฟูต่อไป
“ในเดือนตุลาคม แม้จะเข้าสู่ช่วง “ปลายฝนต้นหนาว” ซึ่งคาดว่าจะผ่านฤดูฝนไป ในกลางเดือนตุลาคม แต่ระหว่างนี้ ขอให้ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.)  และทุกส่วนราชการ ยังคงติดตามสถานการณ์อย่างใกล้ชิด จนกว่าจะมีคำสั่งเปลี่ยนแปลง เนื่องจาก ในสัปดาห์หน้านี้ ยังมีหลายพื้นที่ของประเทศไทยยังมีฝนตกลงมาอย่างต่อเนื่องหากเกิดวาตภัย หรืออุทกภัยฉับพลันจะได้เข้าแก้ไขได้ทัน” นายจิรายุ กล่าว

ที่มา : https://www.thaigov.go.th/news/contents/details/88430