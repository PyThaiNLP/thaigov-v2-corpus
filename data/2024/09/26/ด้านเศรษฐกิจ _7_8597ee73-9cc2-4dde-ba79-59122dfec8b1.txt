รัฐบาลไทย-ข่าวทำเนียบรัฐบาล-Fruit Board เคาะ โครงการนำร่องส่งเสริมการผลิตลำไยคุณภาพเพื่อสร้างมูลค่าเพิ่ม ตั้งเป้า 8 จังหวัดภาคเหนือ พร้อมกำชับหน่วยงานในสังกัดควบคุมคุณภาพสินค้าเกษตรไทย เพื่อสร้างความเชื่อมั่น


วันพฤหัสบดีที่ 26 กันยายน 2567
Fruit Board เคาะ โครงการนำร่องส่งเสริมการผลิตลำไยคุณภาพเพื่อสร้างมูลค่าเพิ่ม ตั้งเป้า 8 จังหวัดภาคเหนือ พร้อมกำชับหน่วยงานในสังกัดควบคุมคุณภาพสินค้าเกษตรไทย เพื่อสร้างความเชื่อมั่น
Fruit Board เคาะ โครงการนำร่องส่งเสริมการผลิตลำไยคุณภาพเพื่อสร้างมูลค่าเพิ่ม ตั้งเป้า 8 จังหวัดภาคเหนือ พร้อมกำชับหน่วยงานในสังกัดควบคุมคุณภาพสินค้าเกษตรไทย เพื่อสร้างความเชื่อมั่นในประเทศคู่ค้าอย่างเคร่งครัด
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาและบริหารจัดการผลไม้ ครั้งที่ 4/2567 โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ และผู้บริหารกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ 134-135 และผ่านระบบ Zoom Cloud Meeting ซึ่งที่ประชุมมีมติเห็นชอบโครงการนำร่องส่งเสริมการผลิตลำไยคุณภาพเพื่อสร้างมูลค่าเพิ่ม เป้าหมายเกษตรกร 10,000 ราย ในพื้นที่ 8 จังหวัดภาคเหนือ ได้แก่ จ.เชียงใหม่ จ.ลำพูน จ.เชียงราย จ.พะเยา จ.น่าน จ.ลำปาง จ.ตาก และจ.แพร่ ระยะเวลาดำเนินการระหว่างเดือนพฤษภาคม - กันยายน 2568 โดยมีวัตถุประสงค์เพื่อส่งเสริมองค์ความรู้เกษตรกรและเพิ่มประสิทธิภาพการผลิตลำไยสดช่อคุณภาพเกรด AA ตลอดห่วงโซ่การผลิต และต่อยอดสู่การสร้างรายได้เพิ่มของเกษตรกรตามนโยบายภาคเกษตร “ตลาดนำ นวัตกรรมเสริม เพิ่มรายได้” ทั้งนี้ กระทรวงเกษตรฯ โดย กรมส่งเสริมการเกษตรดำเนินการสำรวจข้อมูลเกษตรกรผู้ปลูกลำไยอายุต้นตั้งแต่ 5 ปีขึ้นไปในพื้นที่เป้าหมายที่สมัครใจเข้าร่วมโครงการ อีกทั้งเตรียมสนับสนุนปัจจัยและเทคโนโลยีการผลิตในการเพิ่มสัดส่วนการผลิตลำไยได้แก่ ระบบน้ำ ปุ๋ยอินทรีย์ ปุ๋ยเคมี การตัดแต่งกิ่งและอื่น ๆ ให้แก่เกษตรกรที่เข้าร่วมโครงการต่อไป
สถานการณ์การผลิตและตลาดผลไม้ภาพรวม ปี 2567 (ข้อมูล ณ วันที่ 15 ก.ย. 67) สามารถสรุปได้ ดังนี้
1) ทุเรียน มีปริมาณรวมทั้งประเทศ 1,093,879 ตัน แบ่งเป็น ทุเรียนภาคตะวันออก 666,327 ตัน ราคาเฉลี่ยตลอดฤดูกาล 201.11 บาท/กิโลกรัม และทุเรียนภาคใต้ 427,552 ตัน ราคาเฉลี่ยตอดฤดูกาล 135.29 บาท/กิโลกรัม
2) มังคุด มีปริมาณรวมทั้งประเทศ 267,782 ตัน แบ่งเป็น มังคุดภาคตะวันออก 161,022 ตัน ราคาเฉลี่ยตลอดฤดูกาล 73.70 บาท/กิโลกรัม และมังคุดภาคใต้ 103,760 ตัน ราคาเฉลี่ยตลอดฤดูกาล 52 บาท/กิโลกรัม
3) เงาะ มีปริมาณรวมทั้งประเทศ 176,148 ตัน แบ่งเป็น เงาะภาคตะวันออก 137,322 ตัน ราคาเฉลี่ยตลอดฤดูกาล 42.12 บาท/กิโลกรัม และเงาะภาคใต้ 38,826 ตัน ราคาเฉลี่ยตลอดฤดูกาล 42.02 บาท/กิโลกรัม
4) ลองกอง มีปริมาณรวมทั้งประเทศ 26,528 ตัน แบ่งเป็น ลองกองภาคตะวันออก 4,029 ตัน ราคาเฉลี่ยตลอดฤดูกาล 72.10 บาท/กิโลกรัม และลองกองภาคใต้ 22,499 ตัน ราคาเฉลี่ยตลอดฤดูกาล 44.12 บาท/กิโลกรัม
5) ลำไยภาคเหนือ มีปริมาณผลผลิตทั้งหมด 594,324.59 ตัน แบ่งเป็น ลำไย(สดช่อ) 164,710.80 ตัน ราคาเฉลี่ยตลอดฤดูกาล 32.89 บาท/กิโลกรัม และลำไย(รูดร่วง) 429,613.79 ตัน
และ 6) ลิ้นจี่ภาคเหนือ มีปริมาณผลผลิตทั้งหมด 13,953.36 ตัน ราคาเฉลี่ยตลอดฤดูกาล 97.67 บาท/กิโลกรัม
ในโอกาสนี้ รัฐมนตรีช่วยเกษตรฯ ได้กำชับทุกหน่วยงานในสังกัดร่วมบูรณาการตรวจสอบ และควบคุมคุณภาพสินค้าเกษตรก่อนออกสู่ตลาดทั้งในประเทศและต่างประเทศอย่างเคร่งครัด เพื่อรักษามาตรฐานสินค้าเกษตรไทยและสร้างความเชื่อมั่นให้แก่ประเทศคู่ค้าอีกด้วย

ที่มา : https://www.thaigov.go.th/news/contents/details/88432