รัฐบาลไทย-ข่าวทำเนียบรัฐบาล-สธ. จัดหน่วยบริการสุขภาพ เพิ่มการเข้าถึง ลดเวลา และค่าใช้จ่ายให้คนเมืองนนท์ และพื้นที่ใกล้เคียง


วันพฤหัสบดีที่ 26 กันยายน 2567
สธ. จัดหน่วยบริการสุขภาพ เพิ่มการเข้าถึง ลดเวลา และค่าใช้จ่ายให้คนเมืองนนท์ และพื้นที่ใกล้เคียง
กระทรวงสาธารณสุข จัดบริการสุขภาพให้ประชาชนในจังหวัดนนทบุรีและพื้นที่ใกล้เคียง แสดงศักยภาพ  การให้บริการของหน่วยงานในสังกัด
ทั้งตรวจสุขภาพผิว สุขภาพใจ สุขภาพช่องปาก นวดแผนไทย ฉีดวัคซีนไข้หวัดใหญ่ และเวชศาสตร์วิถีชีวิต ช่วยเพิ่มการเข้าถึงบริการ ลดเวลา และค่าใช้จ่าย มีผู้เข้ารับบริการกว่า 500 ราย
วันนี้ (26 กันยายน 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดงานโครงการยกระดับบริการสุขภาพสู่ประชาชน ปีงบประมาณ พ.ศ. 2567 โดยมี นายเดชอิศม์ ขาวทอง รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข คณะผู้บริหาร ประชาชน และ อสม. เข้าร่วมงานกว่า 500 คน
นายสมศักดิ์ กล่าวว่า รัฐบาลมีนโยบายมุ่งเน้นการพัฒนาเศรษฐกิจสุขภาพและบริการทางการแพทย์เพื่อให้ประเทศไทยเป็นศูนย์กลางบริการทางการแพทย์ของภูมิภาค รวมทั้งมีนโยบายพัฒนาระบบสาธารณสุขไทยให้ดียิ่งขึ้น โดยการยกระดับ 30 บาทรักษาทุกโรค มาเป็น 30 บาทรักษาทุกที่ เพื่อให้คนไทยเข้าถึงระบบบริการสุขภาพที่มีคุณภาพตามมาตรฐานสากล ลดเวลาและค่าใช้จ่าย รวมถึงสามารถรองรับความต้องการใหม่จากสถานการณ์สังคมสูงวัยได้ ตลอดจนนำศักยภาพของเครือข่ายสาธารณสุข หรือ อสม. มาช่วยในการส่งเสริม ป้องกัน และควบคุมโรคไม่ติดต่อเรื้อรัง หรือ NCDs ที่เป็นปัญหาสำคัญของประเทศ ซึ่งสามารถป้องกันได้หากประชาชนมีความรู้ความเข้าใจที่ถูกต้องและปรับเปลี่ยนพฤติกรรมสุขภาพให้เหมาะสม
“กระทรวงสาธารณสุขมุ่งมั่นพัฒนาระบบบริการสุขภาพให้ดีขึ้นในทุกมิติ ทั้งการส่งเสริม ป้องกัน รักษา และฟื้นฟู สุขภาพกายและจิตใจ ซึ่งในวันนี้ ได้จัดให้มีบูทหน่วยบริการสุขภาพ เพื่อตอบสนองความต้องการของประชาชน รวมถึงเสริมสร้างองค์ความรู้ด้านสุขภาพแก่ประชาชน และ อสม. ให้สามารถนำไปปรับใช้ในการดำเนินชีวิตได้อย่างมีคุณภาพต่อไป” นายสมศักดิ์กล่าว
ด้าน นพ.โอภาส กล่าวว่า กระทรวงสาธารณสุขให้ความสำคัญกับการดูแลสุขภาพประชาชนทุกช่วงวัยให้สามารถเข้าถึงบริการสุขภาพได้อย่างเท่าเทียม จึงจัดโครงการยกระดับบริการสุขภาพสู่ประชาชน ปีงบประมาณ พ.ศ. 2567 เพื่อเพิ่มการรับรู้ต่อบริการสุขภาพของกระทรวงสาธารณสุข ประชาชนเข้าถึงบริการสุขภาพที่มีคุณภาพได้อย่างทั่วถึง โดยวันนี้ มีการประเมินและตรวจเพื่อสุขภาพผิวที่ดี การสร้างสุข ประเมินใจ ด้วย Biofeedback บริการนวดแผนไทยและการใช้ยาสมุนไพร ฉีดวัคซีนไข้หวัดใหญ่ เวชศาสตร์วิถีชีวิต ปรับพฤติกรรม ลดปัจจัยเสี่ยงโรคไม่ติดต่อเรื้อรัง และบริการตรวจสุขภาพช่องปาก/ขูดหินปูน โดยมีบุคลากรกระทรวงสาธารณสุข อาสาสมัครสาธารณสุขประจำหมู่บ้าน (อสม.) ประชาชน จ.นนทบุรี และพื้นที่ใกล้เคียง เข้ารับบริการกว่า 500 คน
****************************************************** 26 กันยายน 2567

ที่มา : https://www.thaigov.go.th/news/contents/details/88425