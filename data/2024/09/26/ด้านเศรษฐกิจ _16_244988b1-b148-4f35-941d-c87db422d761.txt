รัฐบาลไทย-ข่าวทำเนียบรัฐบาล-เกษตร จับมือ พาณิชย์ ประชาสัมพันธ์ผลไม้ไทยในงาน China-ASEAN EXPO 2024


วันพฤหัสบดีที่ 26 กันยายน 2567
เกษตร จับมือ พาณิชย์ ประชาสัมพันธ์ผลไม้ไทยในงาน China-ASEAN EXPO 2024
เกษตร จับมือ พาณิชย์ ประชาสัมพันธ์ผลไม้ไทยในงาน China-ASEAN EXPO 2024
เมื่อวันที่ 24 กันยายน 2567 นายถาวร ทันใจ ผู้ตรวจราชการกระทรวงเกษตรและสหกรณ์ ได้เข้าร่วมพิธีเปิด Pavilion of City of Charm จังหวัดมนต์เสน่ห์ของไทย ภายในงานแสดงสินค้าจีน-อาเซียน ครั้งที่ 21 (China-ASEAN EXPO: CAEXPO 2024) โดยมี นายนภินทร ศรีสรรพางค์ รัฐมนตรีช่วยว่าการกระทรวงพาณิชย์ เป็นประธานพิธีเปิด ณ ศูนย์นิทรรศการและการประชุมนานาชาตินครหนานหนิง สำหรับปีนี้กระทรวงพาณิชย์ได้เลือกจังหวัดฉะเชิงเทราเป็นจังหวัดมนต์เสน่ห์ของไทยด้านเมืองท่องเที่ยว เมืองน่าอยู่ เมืองลงทุนที่เชื่อมต่อกับเขตเศรษฐกิจพิเศษภาคตะวันออก (EEC) ซึ่ง กระทรวงเกษตรและสหกรณ์ โดยฝ่ายเกษตร ประจำสถานกงสุลใหญ่ ณ นครกว่างโจว ได้ร่วมบูรณาการในการประชาสัมพันธ์ส่งเสริมภาพลักษณ์ของผลไม้ไทย เพื่อผลักดันการขยายตลาด โดยได้นำเสนอข้อมูลผลไม้ที่มีชื่อเสียงของจังหวัดฉะเชิงเทรา ได้แก่ มะม่วงน้ำดอกไม้สีทองบางคล้า มะพร้าวน้ำหอมบางคล้า และผลไม้ไทยอื่น ๆ รวมทั้งประชาสัมพันธ์คุณภาพ มาตรฐาน และความปลอดภัยของผลไม้ไทย ตลอดจนกระบวนการในการตรวจสอบผลไม้ไทยก่อนการส่งออกไปยังประเทศจีนเพื่อสร้างความเชื่อมั่นให้กับผู้บริโภคชาวจีน และได้มีการแจกชิมผลไม้คุณภาพของไทยด้วย ทั้งนี้ มีผู้สนใจสินค้าเกษตรทั้งสดและแปรรูปของประเทศไทยเป็นจำนวนมาก
ทั้งนี้ ภายหลังพิธีเปิดฯ ผู้ตรวจราชการกระทรวงเกษตรและสหกรณ์ ได้ร่วมคณะรัฐมนตรีช่วยว่าการกระทรวงพาณิชย์ เยี่ยมชมบูธผู้ประกอบการไทย จำนวน 143 ราย ที่มาจัดแสดงและจำหน่ายสินค้าในงาน CAEXPO 2024 ในโซน Pavilion of Commodity Trade ซึ่งทางกระทรวงพาณิชย์ได้นำผู้ประกอบการไทยเดินทางเข้าร่วมงานฯ ใน 5 กลุ่มสินค้า ได้แก่ 1) สินค้าอาหารและเครื่องดื่ม 2) แฟชั่นและเครื่องประดับ 3) สุขภาพและความงาม 4) ของใช้และของตกแต่งบ้าน และ 5) กลุ่มคาแรกเตอร์
นอกจากนี้ งาน CAEXPO 2024 จัดขึ้นระหว่างวันที่ 24 - 28 กันยายน 2567 โดยเป็นมหกรรมงานแสดงสินค้านานาชาติประจำปีระหว่างจีนกับประเทศสมาชิกอาเซียน 10 ประเทศ ที่ใหญ่ที่สุดในจีน ซึ่งรัฐบาลจีนและกลุ่มประเทศอาเซียนให้ความสำคัญและจัดขึ้นอย่างต่อเนื่องเป็นประจำทุกปี เป็นกิจกรรมที่เสริมสร้างความสัมพันธ์ระหว่างภูมิภาคอาเซียนและจีนทั้งด้านการค้า การลงทุน การแลกเปลี่ยนวัฒนธรรม และการท่องเที่ยว โดยภายในงาน CAEXPO ประกอบด้วยการจัดงานแสดงสินค้า/ธุรกิจบริการและเทคโนโลยี นิทรรศการด้านความร่วมมือ การประชุม/สัมมนา และการประชุมผู้นำระดับสูง อีกด้วย

ที่มา : https://www.thaigov.go.th/news/contents/details/88450