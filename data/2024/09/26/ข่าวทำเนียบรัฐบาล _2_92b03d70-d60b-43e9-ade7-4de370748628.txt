รัฐบาลไทย-ข่าวทำเนียบรัฐบาล-“จิรายุ”โฆษก  ศปช.  เผย “บิ๊กอ้วน ภูมิธรรม” ประธานศูนย์ฯ สั่งการกรมอุตุฯ ศึกษา Climate Change ป้องกันเหตุในอนาคต กำชับทุกส่วนต้องเร่งคลี่คลายดินค้างท่อระบายน้ำให้เร็ว 


วันพฤหัสบดีที่ 26 กันยายน 2567
26/09/2567
พิมพ์
“จิรายุ”โฆษก  ศปช.  เผย “บิ๊กอ้วน ภูมิธรรม” ประธานศูนย์ฯ สั่งการกรมอุตุฯ ศึกษา Climate Change ป้องกันเหตุในอนาคต กำชับทุกส่วนต้องเร่งคลี่คลายดินค้างท่อระบายน้ำให้เร็ว
“จิรายุ”โฆษก  ศปช.  เผย “บิ๊กอ้วน ภูมิธรรม” ประธานศูนย์ฯ สั่งการกรมอุตุฯ ศึกษา Climate Change ป้องกันเหตุในอนาคต กำชับทุกส่วนต้องเร่งคลี่คลายดินค้างท่อระบายน้ำให้เร็ว อย่าปล่อยให้เป็นหินปูน คาดฟื้นฟู อ.เมืองเชียงราย แล้วเสร็จอาทิตย์นี้ ส่วนแม่สายคาดจ
วันนี้ (26 กันยายน 2567) เวลา 10.00 น. ณ ห้องประชุม 108 สำนักงานปลัดสำนักนายกรัฐมนตรี ทำเนียบรัฐบาล นายจิรายุ ห่วงทรัพย์ ที่ปรึกษาของนายกรัฐมนตรี และ กรรมการ ศปช.เปิดเผยว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม ได้เป็นประธานการประชุมคณะ กรรมการศูนย์ปฏิบัติการช่วยเหลือผู้ประสบ อุทกภัย วาตภัย และ ดินโคลนถล่ม (ศปช.) ครั้งที่ 2 โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยคณะทำงาน และผู้แทนหน่วยงานที่เกี่ยวข้องเข้าร่วม
นายภูมิธรรม กล่าวก่อนการประชุมว่า  ต้องมีการประเมินสถานการณ์อย่างใกล้ชิด เนื่องจากเหตุการณ์ที่เกิดขึ้นไม่เหมือนกับทุกครั้งที่ผ่านมา เพราะเป็นฝนและดินโคลนทำให้เกิดปัญหาตามมาที่หลังภายหลังจากน้ำลด ซึ่งจะต้องเร่งคลี่คลายอย่างรวดเร็ว เพราะหากดินโคลนค้างอยู่ในท่อจะกลายเป็นหินปูนขึ้นมาได้ ปัจจุบันระดับโคลนที่ค้างอยู่สูงถึง 1-2 เมตร ทำให้ยากในการฟื้นฟูสภาพในพื้นที่
นายภูมิธรรม กล่าวว่า ขณะนี้ได้จัดตั้งคณะที่ปรึกษาผู้มีความเชี่ยวชาญ โดยมีนายปลอดประสพ สุรัสวดี เป็นที่ปรึกษาคณะทำงาน นายจิรายุ ห่วงทรัพย์ ที่ปรึกษาของนายกรัฐมนตรี มาเป็นโฆษกประจำศูนย์ฯ เพื่อทำหน้าที่ชี้แจงสถานการณ์รายวันได้อย่างต่อเนื่อง ทั้งนี้ จากการตั้งข้อสังเกตปริมาณฝนที่เกิดขึ้นไม่ได้มากกว่าที่ผ่านแต่เป็นการตกเฉพาะที่แบบซ้ำซาก ซึ่งน่าจะเป็นการเปลี่ยนแปลงของภูมิอากาศ ( Climate Change ) จึงมอบหมายให้กรมอุตุนิยมวิทยาไปศึกษาให้ถ่องแท้  ซึ่งถือว่าเป็นภารกิจหลักที่ต้องชี้แจงและเตือนภัย เพื่อป้องกันเหตุที่จะเกิดขึ้นในอนาคต  ส่วนสถานการณ์น้ำท่วมที่อำเภอแม่สาย จังหวัดเชียงราย เป็น 2 ลักษณะผสมของฝนและดินโคลน  ซึ่งสถานการณ์ตรงนี้แตกต่างจากที่อื่น เพราะเป็นน้ำผสมดินโคลน ดังนั้น เป็นน้ำที่อันตรายกว่าน้ำท่วมปกติ คล้ายกับภูเขาไฟระเบิดที่เป็นลาวาผสมน้ำไหลลงมา และเชื่อว่าอาจจะเกิดขึ้นได้อีก โดยมอบหมายให้กรมทรัพยากรธรณีไปศึกษาให้ครบถ้วน
นายภูมิธรรม ระบุว่า น้ำผสมโคลนที่ตกค้างอยู่เป็นจำนวนมาก ทำให้การกำจัดและกู้ภัยเป็นไปได้ยาก ถือเป็นเรื่องใหม่ที่ประเทศไทยพบเจอ  กรมป้องกันและบรรเทาสาธารณภัย (ปภ.) จะต้องร่วมกับหน่วยงานที่เกี่ยวข้องจัดการกับเรื่องนี้ ส่วนฝ่ายกองทัพก็ต้องเข้ามาศึกษาตั้งแต่เบื้องต้นรวมทั้งจะแก้ปัญหาในอนาคตอย่างไร รวมถึงการจัดหาเครื่องมือที่เหมาะสมเข้าไปในพื้นที่ประสบภัย
นายภูมิธรรม ยังกล่าวถึงสถานการณ์ที่เกิดขึ้นอยู่ที่อำเภอเมืองและอำเภอแม่สาย จังหวัดเชียงราย ว่า  ปัญหาที่พบขณะนี้คือรถขนาดใหญ่วิ่งได้แค่บนถนนหลวง ไม่สามารถเข้าไปตามซอกซอยได้และไม่สามารถเข้าไปกู้ภัยได้ จากสถิติบ้าน 1 หลัง ต้องใช้กำลังพลถึง 30 คน ภายใน 1 วัน มีประชาชนเดือดร้อนเป็นจำนวนมาก จึงต้องใช้แผนระดมพลและเครื่องมือที่จำเป็นเข้าไปในพื้นที่ ซึ่งยอมรับว่าเครื่องมือขาดแคลนอยู่มาก เพราะไม่เคยเจอเรื่องนี้
นายภูมิธรรม กล่าวว่า ในวันศุกร์ที่ 27 กันยายน นางสาวแพทองธาร ชินวัตร นายกรัฐมนตรี และรองนายกรัฐมนตรีที่เกี่ยวข้องทุกส่วน จะเดินทางไปยังอำเภอเมือง จังหวัดเชียงราย ซึ่งน้ำกกทะลักเข้ามา มีโคลนไปอยู่ตามบ้านและพื้นที่เศรษฐกิจ ซึงจะไปติดตามการแก้ปัญหาที่จุดนั้น โดยจะเดินทางไปสองวัน และจะพักที่อำเภอแม่สาย 1 คืน และในช่วงเช้าจะเดินทางไปที่จังหวัดเชียงใหม่ ซึ่งนายกรัฐมนตรีจะติดตามสถานการณ์น้ำหลาก จากนั้นมอบหมายให้รัฐมนตรีแยกย้ายลงพื้นที่ไปในจุดต่าง ๆ  และเมื่อนายกรัฐมนตรีไปถึง ก็จะได้ประชุมวอร์รูม สรุปสถานการณ์เชียงรายในปัจจุบันว่าเป็นอย่างไร ดำเนินการอะไรไปแล้วบ้างและมีปัญหาอะไรที่ต้องคลี่คลาย โดยนายกรัฐมนตรีจะรับฟังรายละเอียดต่าง ๆ เพื่อสั่งการและแก้ไขปัญหาให้ทันท่วงทีต่อไป
นายภูมิธรรม กล่าวต่อว่า  คณะทำงาน ศปช. จะมีการประชุมทุกวันในเวลา 09:00 น. เพื่อประเมินสถานการณ์และรับทราบรายงานจากทุกพื้นที่ เพื่อดูว่าจะมีการแก้ไขอย่างไร  ซึ่งจะมี 2 คณะทำงาน ที่ดำเนินการแก้ไขปัญหาเฉพาะหน้า คลี่คลายเหตุการณ์ต่าง ๆ ให้รวดเร็วที่สุด ส่วนปัญหาการเยียวยา ที่มีกฎระเบียบและดำเนินการในภาวะปกติ เป็นอุปสรรค เพราะสิ่งที่ประชาชนเผชิญอยู่ตอนนี้ เขาอยากรู้ว่ารัฐบาลจะดูแลเขาอย่างไร และที่ผ่านมาการเยียวยามีปัญหาเรื่องความล่าช้า โดยนายกรัฐมนตรีได้สั่งการให้ดูแลว่าจะทำอย่างไรให้กระบวนการตรงนี้ให้ถูกกฎหมาย แต่รวบรัดให้เร็วที่สุด เพื่อให้เงินถึงมือประชาชน ให้ประชาชนมั่นใจว่ารัฐบาลไม่ได้ทอดทิ้ง ซึ่งลักษณะน้ำท่วมแบบพิเศษนี้จะต้องมีการกำหนดค่าใช้จ่ายที่เหมาะสม
โดยที่ประชุมเห็นชอบแผนการดำเนินงานการช่วยเหลือ/ฟื้นฟู เพื่อแก้ไขปัญหาดินโคลนถล่มในพื้นที่จังหวัดเชียงราย ประกอบด้วย การดำเนินการในพื้นที่อำเภอเมืองเชียงราย และการดำเนินการในพื้นที่อำเภอแม่สาย ดังนี้ การดำเนินการในพื้นที่อำเภอเมืองเชียงราย แบ่งเขตการดำเนินงานในเขตเทศบาลนครเชียงราย จำนวน 745 หลัง และนอกเขตเทศบาล จำนวน 6,614 หลัง กำหนดดำเนินการแล้วเสร็จภายใน 29 กันยายน 2567 ส่วนการดำเนินการในพื้นที่อำเภอแม่สาย แบ่งการดำเนินการเป็น 5 โซน กำหนดดำเนินการแล้วเสร็จภายใน 30 วัน หรือประมาณวันที่ 20 ตุลาคม 2567

ที่มา : https://www.thaigov.go.th/news/contents/details/88428