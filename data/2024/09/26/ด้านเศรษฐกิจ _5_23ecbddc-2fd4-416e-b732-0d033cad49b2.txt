รัฐบาลไทย-ข่าวทำเนียบรัฐบาล-กรมศุลกากรพร้อมให้บริการขอรับใบอนุญาต/ใบรับรองประกอบการนำเข้า - ส่งออกบนระบบ National Single Window (NSW) แบบ Single Submission/Single Entry


วันพฤหัสบดีที่ 26 กันยายน 2567
26/09/2567
พิมพ์
กรมศุลกากรพร้อมให้บริการขอรับใบอนุญาต/ใบรับรองประกอบการนำเข้า - ส่งออกบนระบบ National Single Window (NSW) แบบ Single Submission/Single Entry
ตามมติ ครม.เมื่อวันที่ 21 พ.ย.2566 มอบหมาย ก.คลังโดยกรมศุลกากร เป็นหน่วยงานหลักการพัฒนาระบบ National Single Window ร่วมกับ ก.เกษตรฯ ก.คมนาคม ก.พาณิชย์ ก.สาธารณสุข และหน่วยงานที่เกี่ยวข้อง เพื่อลดขั้นตอนที่เป็นอุปสรรคในการประกอบธุรกิจ
วันนี้ (26 กันยายน 2567) นายธีรัชย์ อัตนวานิช อธิบดีกรมศุลกากร เปิดเผยว่า ตามมติคณะรัฐมนตรีเมื่อวันที่ 21 พฤศจิกายน 2566 มอบหมายกระทรวงการคลังโดยกรมศุลกากร เป็นหน่วยงานหลักในการพัฒนาระบบ National Single Window ร่วมกับกระทรวงเกษตรและสหกรณ์ กระทรวงคมนาคม กระทรวงพาณิชย์ กระทรวงสาธารณสุข และหน่วยงานที่เกี่ยวข้อง เพื่อลดขั้นตอนที่เป็นอุปสรรคในการประกอบธุรกิจ และส่งเสริมการอำนวยความสะดวกทางการค้าผ่านการใช้ระบบ National Single Window
ในการนี้ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ประธานคณะอนุกรรมการยกระดับศักยภาพและการอำนวยความสะดวกของด่านชายแดนและระบบขนส่ง/โลจิสติกส์ ได้ขับเคลื่อนนโยบายการอำนวยความสะดวกทางการค้าผ่านการใช้ระบบ National Single Window (NSW) โดยเร่งรัดการพัฒนาการให้บริการในรูปแบบ Single Submission สำหรับการขอรับใบอนุญาต/ใบรับรองประกอบการนำเข้า - ส่งออกบนระบบ NSW ซึ่งหากผู้ประกอบการมีพิกัดสินค้าที่จำเป็นต้องขอใบอนุญาต/ใบรับรองประกอบการนำเข้า-ส่งออกจากหน่วยงานควบคุมใบอนุญาต/ใบรับรองมากกว่าหนึ่งหน่วยงาน ผู้ประกอบการสามารถเลือกแบบฟอร์มคำขอรับใบอนุญาต/ใบรับรองประกอบการนำเข้า-ส่งออกของหน่วยงานที่เกี่ยวข้อง พร้อมบันทึกข้อมูล และจัดส่งเพียงครั้งเดียวผ่านระบบ NSW และระบบ NSW จะส่งคำขอรับใบอนุญาต/ใบรับรองนั้น ๆ ให้หน่วยงานควบคุมที่เกี่ยวข้องพร้อมกัน เพื่อให้ผู้ประกอบการได้รับความสะดวกรวดเร็ว และเพิ่มความสามารถในการแข่งขันของประเทศ
จากนโยบายข้างต้นกรมศุลกากรได้พัฒนาการให้บริการรูปแบบ Single Submission โดยการนำร่องสินค้าพืชเกษตรซึ่งเกี่ยวข้องกับ 5 หน่วยงาน ได้แก่ กรมวิชาการเกษตร กรมปศุสัตว์ กรมการค้าต่างประเทศ สำนักงานมาตรฐานสินค้าเกษตรและอาหารแห่งชาติ สำนักงานคณะกรรมการอาหารและยา และเปิดให้บริการบนระบบ NSW ตั้งแต่วันที่ 1 กันยายน 2567 ซึ่งในระยะแรกจะรองรับการขอรับใบอนุญาต/ใบรับรองสินค้าพืชเกษตรที่มีการควบคุมร่วมกันระหว่างกรมวิชาการเกษตร และสำนักงานคณะกรรมการอาหารและยา จำนวน 415 พิกัดรายการสินค้า ซึ่งผู้นำเข้าสามารถยื่นคำขอและส่งข้อมูลเพียงครั้งเดียวในการรับใบอนุญาต/ใบรับรองประกอบการนำเข้าสินค้าพืชเกษตร
สำหรับบริการรูปแบบ Single Submission ในการขอใบอนุญาตและใบรับรองนำเข้า-ส่งออก ผ่านระบบ National Single Window (NSW)  มีกำหนดเปิดให้บริการครบทุกประเภทสินค้าภายในเดือนตุลาคม 2568 ซึ่งจะช่วยเพิ่มความสะดวกให้แก่ผู้ประกอบการในการขอรับใบอนุญาต/ใบรับรองจากหน่วยงานที่เกี่ยวข้อง ณ จุดเดียว
อธิบดีกรมศุลกากร กล่าวต่ออีกว่า สำหรับขั้นตอนการลงทะเบียนเพื่อใช้บริการนั้น ผู้ลงทะเบียนสามารถเข้าไปเพื่อสมัครใช้บริการได้ที่เว็บไซต์Thailand National Single Window (https://www.thainsw.net/) จากนั้น เลือกประเภทบริการ "ระบบการจัดทำข้อมูลผ่านพิธีการศุลกากรนำเข้า-ส่งออก/ระบบการจัดทำข้อมูลเพื่อแจ้งข้อเท็จจริงเกี่ยวกับการนำเข้า-ส่งออกสินค้าควบคุม หรือข้อมูลอิเล็กทรอนิกส์อื่นที่เกี่ยวข้องในรูปแบบ Single Submission/Single Entry Form ด้วยระบบการเชื่อมโยงข้อมูลอิเล็กทรอนิกส์ ณ จุดเดียว" นอกจากนี้ท่านสามารถแจ้งประชาสัมพันธ์บริการ NSW Help Desk & Call Center ได้ที่เบอร์ โทรศัพท์ : 02-109-3000 Email : callcenter@thainsw.net
กรมศุลกากรมุ่งหวังให้การพัฒนานี้จะลดความซับซ้อนและเพิ่มประสิทธิภาพในการดำเนินการค้าระหว่างประเทศ ซึ่งเป็นก้าวสำคัญในการพัฒนาเศรษฐกิจของประเทศต่อไป

ที่มา : https://www.thaigov.go.th/news/contents/details/88429