รัฐบาลไทย-ข่าวทำเนียบรัฐบาล-มท.1 "อนุทิน" นำคณะผู้บริหารระดับสูง เฝ้าทูลละอองพระบาท สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปปฏิบัติพระราชกรณียกิจ ณ ศาลาว่าการก


วันจันทร์ที่ 30 กันยายน 2567
30/09/2567
พิมพ์
มท.1 "อนุทิน" นำคณะผู้บริหารระดับสูง เฝ้าทูลละอองพระบาท สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปปฏิบัติพระราชกรณียกิจ ณ ศาลาว่าการก
มท.1 "อนุทิน" นำคณะผู้บริหารระดับสูง เฝ้าทูลละอองพระบาท สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปปฏิบัติพระราชกรณียกิจ ณ ศาลาว่าการกระทรวงมหาดไทย
เมื่อวานนี้ (29 ก.ย. 67) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นางสาวธนนนท์ นิรามิษ ภริยารัฐมนตรีว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นางวันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วยคณะผู้บริหารกระทรวงมหาดไทย ข้าราชการ คณะกรรมการมูลนิธิร่วมจิตต์น้อมเกล้าฯ เพื่อเยาวชน ในพระบรมราชิบูปถัมภ์ เฝ้าทูลละอองพระบาทรับเสด็จ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปพระราชทานเข็ม "พุ่มเพชร" แก่ผู้บริหารกระทรวงมหาดไทย ผู้ว่าราชการจังหวัดที่ดำรงตำแหน่งในครั้งแรก ในฐานะประธานคณะกรรมการทุนการศึกษาของมูลนิธิฯ ประธานแม่บ้านมหาดไทยจังหวัดที่ดำรงตำแหน่งเป็นครั้งแรก ในฐานะประธานคณะกรรมการอุปการะเยาวชนประจำจังหวัดของมูลนิธิฯ จำนวน 93 คน
จากนั้น เสด็จพระราชดำเนินไปทรงตัดแถบแพรเปิด "สวนลานอเนกประสงค์ ศาลาว่าการกระทรวงมหาดไทย" พร้อมทั้งทรงปลูก “ต้นแก้ว” สัญลักษณ์ของสมาคมแม่บ้านมหาดไทย แล้วทรงเยี่ยมชมนิทรรศการการน้อมนำพระราชดำริด้านต่าง ๆ อาทิ โครงการบ้านนี้มีรัก ปลูกผักกินเอง และทางนี้มีผล ผู้คนรักกัน ขององค์การบริหารส่วนตำบลโก่งธนู อำเภอเมืองลพบุรี จังหวัดลพบุรี การดำเนินงานกองทุนพัฒนาเด็กชนบท ในพระราชูปถัมภ์สมเด็จพระเทพรัตนราชสุดาฯ สยามบรมราชกุมารี ของกรมการพัฒนาชุมชน กระทรวงมหาดไทย การดำเนินงานโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี และการดำเนินโครงการผ้าไทยใส่ให้สนุก ในพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งล้วนเป็นโครงการที่ส่งผลให้เกิดการเสริมสร้างคุณภาพชีวิตที่ดีอย่างยั่งยืนของประชาชน
"สวนลานอเนกประสงค์ ศาลาว่าการกระทรวงมหาดไทยแห่งนี้ เกิดจากการน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ที่พระองค์ได้ทรงเป็นผู้นำในการน้อมนำพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ดังพระปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” และพระราชดำรัส ที่พระราชทานเมื่อวันที่ 30 มิถุนายน 2563 ความว่า “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” โดยเฉพาะอย่างยิ่งพระราชดำริด้านการอนุรักษ์และฟื้นฟูทรัพยากรป่าไม้ ดังทฤษฎีการพัฒนาฟื้นฟูป่าไม้อันเนื่องมาจากพระราชดำริพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงเน้นย้ำถึงการสร้างความตระหนักให้มีความรักป่าไม้ด้วยจิตสำนึกร่วมกัน (Awareness and Sharing Participation) มากกว่าวิธีการใช้อำนาจบังคับ รวมถึงพระราชดำรัสของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงตรัสว่า “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำพระเจ้าอยู่หัวสร้างอ่างเก็บน้ำ ฉันจะสร้างป่า” ซึ่งภายในบริเวณสวนฯ แห่งนี้ มีพันธุ์ไม้ รวม 25 ชนิด ได้แก่ เสลา แคแสด กันเกรา สมอพิเภก กระทุ่มน้ำ พะยอม ปีบ แก้วบ้าน จันอิน นางกวัก ตะเคียน ราชพฤกษ์ อโศกอินเดีย มะฮอกกานีใบใหญ่ แปรงล้างขวด พญาสัตบรรณ ตะเบขาว พิกุล แสงจันทร์ ตีนเป็ดน้ำ ตีนเป็ดแดง ต้นชะพลู เข็มม่วง และหนวดปลาหมึกแคระ นอกจากนี้ ยังมี “ต้นพลองใหญ่” ที่นายสุทธิพงษ์ จุลเจริญ ปลัดกระทรวงมหาดไทย ได้รับพระราชทานในโอกาสเข้าเฝ้าทูลละอองพระบาทสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในงาน “สีสรรพรรณไม้ เทิดไท้บรมราชินีนาถ ประจำปี 2567” เมื่อวันที่ 10 สิงหาคม 2567 และ “ต้นรวงผึ้ง” ซึ่งเป็นพันธุ์ไม้ที่ได้รับมอบจากนายกรัฐมนตรี ในงาน “72 ล้านต้น พลิกฟื้นผืนป่า เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”
สำหรับนิทรรศการ 132 ปีกระทรวงมหาดไทย ซึ่งนำเสนอ ความเป็นมาของการสถาปนากระทรวงมหาดไทย เมื่อวันที่ 1 เมษายนพุทธศักราช 2435 ในรัชสมัยพระบาทสมเด็จพระจุลจอมเกล้าเจ้าอยู่หัว ที่ทรงปฏิรูประบบราชการแผ่นดิน จากเสนาบดีจตุสดมภ์ มาเป็นการบริหารงานแบบกระทรวง ให้เป็นสัดส่วน ไม่ซ้ำซ้อนกัน และทรงแต่งตั้งให้สมเด็จพระเจ้าบรมวงศ์เธอ กรมพระยาดำรงราชานุภาพ ดำรงตำแหน่งเสนาบดีกระทรวงมหาดไทย เป็นพระองค์แรก หรือในปัจจุบัน คือตำแหน่งรัฐมนตรีว่าการกระทรวงมหาดไทย โดยได้มีการจัดระเบียบการปกครองส่วนภูมิภาค ด้วยการสถาปนาระบบเทศาภิบาล แบ่งเป็น หมู่บ้าน ตำบล อำเภอ เมือง และมณฑล ขึ้นมาแทนที่การปกครอง หัวเมืองแบบโบราณได้สำเร็จ พร้อมทั้งกำหนดปณิธานที่เป็นเป้าหมายของข้าราชการกระทรวงมหาดไทย นั่นคือ บำบัดทุกข์ บำรุงสุข
ในส่วนของการจัดแสดงวัตถุโบราณชิ้นสำคัญสำหรับการปฏิบัติราชการของกระทรวงมหาดไทย ตั้งแต่ครั้งสถาปนากระทรวงมหาดไทยเมื่อ 132 ปีก่อน ซึ่งกระทรวงมหาดไทยได้อนุรักษ์และรวบรวม เก็บรักษา ไว้ที่ห้องพิพิธภัณฑ์กระทรวงมหาดไทย เช่น ตราประจำตำแหน่งเสนาบดีกระทรวงมหาดไทย ทำด้วยงาช้าง ประกอบด้วย ตราจักร 1 ดวง ตราราชสีห์ใหญ่ 1 ดวง ตราราชสีห์น้อย 1 ดวง ตราราชสีห์ประทับครั่ง 3 ดวง กับตราราชสีห์ประทับขาด 1 ดวง และเตียบประดับมุก พร้อมผ้าคลุม ทำด้วยเงิน ถักลวดลายเป็นตราจักรสีแดงและสิงห์ ทั้ง 2 ด้าน คฑาประจำพระองค์ของสมเด็จพระเจ้าบรมวงศ์เธอ กรมพระยาดำรงราชานุภาพ เสนาบดีกระทรวงมหาดไทย เป็นต้น พร้อมทอดพระเนตรพระราชหัตถเลขา พระบาทสมเด็จพระจุลจอมเกล้าเจ้าอยู่หัว ซึ่งทรงสั่งการกระทรวงมหาดไทย รวมถึงขันน้ำลงหิน สำหรับทำพิธีถือน้ำพิพัฒน์สัตยา สำหรับกระทรวงนครบาล พุทธศักราช 2456 และอัลบั้มประมวลภาพ การเสด็จพระราชดำเนินเยี่ยมราษฎรที่จังหวัดเชียงใหม่และจังหวัดลำพูน ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เมื่อวันที่ 4-10 มีนาคม พุทธศักราช 2501
ปัจจุบันกระทรวงมหาดไทย มีอำนาจหน้าที่ตามพระราชบัญญัติปรับปรุงกระทรวง ทบวง กรม พุทธศักราช 2545 อาทิ การรักษาความสงบเรียบร้อยของประชาชน การอำนวยความเป็นธรรมของสังคม การส่งเสริมและพัฒนาการเมืองการปกครอง การพัฒนาการบริหารราชการส่วนภูมิภาค การปกครองท้องที่ การส่งเสริมการปกครองท้องถิ่นและพัฒนาชุมชน การทะเบียนราษฎร

ที่มา : https://www.thaigov.go.th/news/contents/details/88580