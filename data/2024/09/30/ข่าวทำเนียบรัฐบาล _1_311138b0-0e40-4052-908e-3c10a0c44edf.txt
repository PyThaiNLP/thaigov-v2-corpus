รัฐบาลไทย-ข่าวทำเนียบรัฐบาล-โฆษก ศปช. ยืนยันเขื่อนภูมิพล จังหวัดตากปีนี้รับน้ำได้เพียงพอต่อปริมาณน้ำฝนตลอดฤดูกาล สั่งระบายน้ำให้เหมาะสมอย่าให้กระทบประชาชนท้ายน้ำ 


วันจันทร์ที่ 30 กันยายน 2567
30/09/2567
พิมพ์
โฆษก ศปช. ยืนยันเขื่อนภูมิพล จังหวัดตากปีนี้รับน้ำได้เพียงพอต่อปริมาณน้ำฝนตลอดฤดูกาล สั่งระบายน้ำให้เหมาะสมอย่าให้กระทบประชาชนท้ายน้ำ
โฆษก ศปช. ยืนยันเขื่อนภูมิพล จังหวัดตากปีนี้รับน้ำได้เพียงพอต่อปริมาณน้ำฝนตลอดฤดูกาล สั่งระบายน้ำให้เหมาะสมอย่าให้กระทบประชาชนท้ายน้ำ ด้าน มท.4อำนวยการ ศปช.ส่วนหน้าที่เชียงราย รับรายงานระบบไฟฟ้าแม่สาย บนถนนสายหลักกลับมาใช้งานได้ 100% สั่งการเร่งต่อเข
วันนี้ (30 กันยายน พ.ศ. 2567) เวลา 13.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช.ส่วนหน้าจังหวัดเชียงราย เปิดเผยว่า ตามที่มีกระแสข่าวว่าน้ำจากตอนบนไหลเข้าเขื่อนภูมิพลจำนวนมาก เกรงว่าจะไม่เพียงพอจนอาจต้องระบายออกจำนวนมากนั้น ในที่ประชุม ศปช.ส่วนกลางได้ติดตามกับหน่วยงานที่เกี่ยวข้องทั้ง กรมชลประทาน และสำนักงานทรัพยากรน้ำแห่งชาติ (สทนช.) ได้รับการยืนยันตรงกันว่า ขณะนี้ (30 กันยายน2567 )ปริมาณน้ำในเขื่อนภูมิพล อ.สามเงา จ.ตาก มีศักยภาพเพียงพอในการรับน้ำได้อีกมาก และการปล่อยน้ำของเขื่อน จะไม่กระทบพื้นที่ท้ายเขื่อนแต่อย่างใด “เขื่อนภูมิพลรับน้ำจากแม่น้ำปิงนั้น สามารถรองรับได้น้ำสูงถึง 13,462 ล้าน ลบ.ม. ปัจจุบันมีปริมาณน้ำอยู่ที่ 8,247 ล้าน ลบ.ม. หรือ 61% ของความจุ ยังสามารถรับน้ำได้อีก 5,215 ล้าน ลบ.ม.  ซึ่งจากการสรุปผลประชุมมีปริมาณน้ำไหลลงเขื่อนวันละ 134 ล้าน ลบ.ม. ขณะที่การระบายน้ำอยู่ที่ 1 ล้าน ลบ.ม.เมตรเท่านั้น ถือว่าอยู่ในภาวะปกติ ศปช.ยืนยันได้ว่า การระบายน้ำของเขื่อนภูมิพลไม่กระทบต่อพื้นที่ท้ายเขื่อนอย่างแน่นอน นอกจากนี้ยังมีข้อสรุปว่า ในปลายสัปดาห์หน้า พื้นที่ภาคเหนือจะเข้าสู่ปลายฝนต้นหนาวทำให้ น้ำฝนจะลดปริมาณลง ” ขณะที่ ศปช.ส่วนหน้า เร่ง กฟภ.กปภ.ต่อน้ำ-ไฟเข้าบ้านประชาชน อำเภอแม่สาย พร้อมสั่งเร่งจัดการขยะ
นายจิรายุ ฯ กล่าวเพิ่มเติมว่า ศปช.ส่วนหน้า จังหวัดเชียงรายวันนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธาน ศปช.ส่วนหน้า พร้อมด้วย พลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม ที่ปรึกษาฯได้ประชุมส่วนราชการส่วนหน้า ณ ศาลากลางจังหวัดเชียงราย ตามนโยบายนายกรัฐมนตรี ที่สั่งการไว้เมื่อวันเสาร์ที่ลงพื้นที่ รวมทั้งติดตามการทำงานของ ศปช.ส่วนหน้า โดย คณะทำงานได้รายงานว่า เรื่องการฟื้นฟูระบบสาธารณูปโภคขั้นพื้นฐานเพื่อบรรเทาความเดือดร้อนของประชาชนในพื้นที่นั้นขณะนี้การไฟฟ้าส่วนภูมิภาค ได้ดำเนินการฟื้นฟูระบบจ่ายไฟให้กลับมาใช้งานได้ทั้งหมดแล้ว เช่นเดียวกับระบบน้ำประปาของการประปาส่วนภูมิภาค ทั้งนี้ กฟภ.เชียงราย กำลังเร่งต่อไฟจากระบบสายเมนตามถนนเข้าบ้านเรือนประชาชน
โฆษก ศปช. ส่วนหน้า กล่าวต่อไปว่า ประชาชนขอให้ ศปช.เร่งจัดการขยะและระบายขังที่น้ำเน่าเสีย ซึ่งพบว่าปัจจุบันมีปริมาณขยะตกค้างอยู่ในพื้นที่จำนวนมาก เนื่องจากบ่อขยะถูกน้ำท่วม ได้มีการแก้ปัญหาด้วยการจัดจุดพักขยะชั่วคราว ซึ่งขณะนี้ ศปช. โดย นายภูมิธรรม เวชยชัย รองนรม. และ รมว. กห. ในฐานะประธานศูนย์ฯรับทราบปัญหาแล้ว  และ ได้สั่งมอบให้นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธาน ศปช.ส่วนหน้า เร่งดำเนินการแก้ไขให้เร็วที่สุด

ที่มา : https://www.thaigov.go.th/news/contents/details/88572