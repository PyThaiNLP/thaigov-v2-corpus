รัฐบาลไทย-ข่าวทำเนียบรัฐบาล-ปลัด พม. เปิด "โครงการหน้าต่างแห่งดวงดาวน์" วอน สังคมเปิดใจรับ ให้โอกาส คนพิการทางสติปัญญาแสดงความสามารถ


วันจันทร์ที่ 30 กันยายน 2567
ปลัด พม. เปิด "โครงการหน้าต่างแห่งดวงดาวน์" วอน สังคมเปิดใจรับ ให้โอกาส คนพิการทางสติปัญญาแสดงความสามารถ
ปลัด พม. เปิด "โครงการหน้าต่างแห่งดวงดาวน์" วอน สังคมเปิดใจรับ ให้โอกาส คนพิการทางสติปัญญาแสดงความสามารถ
วันที่ 28 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการ หน้าต่างแห่งดวงดาวน์ Window of influence โดยมี นายสุุชาติ โอวาทวรรณสกุล นายกสมาคมผู้ปกครองคนพิการทางสติปัญญาแห่งประเทศไทย กล่าวรายงาน ซึ่งจัดโดย สมาคมผู้ปกครองคนพิการทางสติปัญญาแห่งประเทศไทยร่วมกับโครงการ Art drive diverse ณ ศูนย์การค้า เซ็นทรัล เวสต์เกต จังหวัดนนทบุรี
นายอนุกูล กล่าวว่า ประเทศไทย มีคนพิการประมาณ 2.1 ล้านคน (ข้อมูล ณ วันที่ 2 ส.ค. 67) หรือคิดเป็นร้อยละ 3.31 ของประชากรทั้งประเทศ โดยความพิการที่มีจำนวนคนพิการอันดับสูงสุด ได้แก่ คนพิการทางการเคลื่อนไหว/ทางร่างกาย จำนวน 1.1 ล้านคน ในขณะที่ความพิการทางสติปัญญา มีจำนวน 151,353 คน ซึ่งอยู่ลำดับที่ 5 ของประเภทความพิการทั้งหมด ทั้งนี้ รัฐบาล ได้มีการเร่งขับเคลื่อนนโยบายที่เกี่ยวข้องกับคนพิการตามภารกิจของกระทรวง พม. คือ นโยบายการส่งเสริมพัฒนาศักยภาพและจัดสวัสดิการสังคมให้สอดคล้องกับสภาพสังคมที่เปลี่ยนแปลงไป สร้างความเท่าเทียมทางโอกาสและเศรษฐกิจ โดยเฉพาะกลุ่มเปราะบางที่สำคัญ ได้แก่ คนพิการ ผู้สูงอายุ กลุ่มชาติพันธุ์ บุคคลไร้สัญชาติ เพื่อให้สามารถเข้าถึงสิทธิและสวัสดิการของรัฐได้โดยสะดวกตามที่กฎหมายบัญญัติ
นายอนุกูล กล่าวต่อไปว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์  ได้ให้ความสำคัญกับปัญหาวิกฤตประชากรของประเทศ จึงได้ขับเคลื่อนนโยบาย 5x5 ฝ่าวิกฤตประชากร โดยมีมาตรการว่าด้วยการเพิ่มโอกาสและเสริมสร้างคุณค่าคนพิการ ซึ่งงานหน้าต่างแห่งดวงดาวน์ Window of influence นับว่าเป็นสิ่งที่ดีอย่างยิ่ง ที่ทุกภาคส่วนได้ร่วมกัน ทั้งกระทรวง พม. สมาคมผู้ปกครองคนพิการทางสติปัญญาแห่งประเทศไทย และภาคเอกชน เข้ามาร่วมจัด 7 กิจกรรม Workshop ที่ช่วยพัฒนาศักยภาพกลุ่มเด็กพิเศษ ทำให้เห็นถึงพัฒนาการ ช่วยยกระดับภาพลักษณ์ และประชาสัมพันธ์ศักยภาพ ความสามารถผ่านทางสื่อสังคมออนไลน์ จนต่อยอยอดกลายเป็นอาชีพที่สร้างรายได้ให้กับกลุ่มเด็กพิเศษและครอบครัว ถือเป็นการเพิ่มโอกาสและเสริมสร้างคุณค่าให้แก่คนพิการด้วย
นายอนุกูล กล่าวเพิ่มเติมว่า ตนหวังเป็นอย่างยิ่งว่าจะได้เห็นการขยายผลการพัฒนาศักยภาพเด็กพิเศษ และกลุ่มคนพิการทุกกลุ่ม โดยความร่วมมือกันของทุกภาคส่วน เพื่อสร้างดวงดาวให้มีแสงสว่างในตัวเอง และส่องสว่างให้สังคมได้รับรู้ถึงศักยภาพ ทั้งนี้ กระทรวง พม. จะพยายามส่งเสริมให้มีกิจกรรมส่งเสริมศักยภาพคนพิการ โดยเฉพาะคนพิการทางสติปัญญา เนื่องจากสังคมอาจจะไม่ค่อยได้ให้โอกาส ซึ่งวันนี้ กระทรวง พม. ได้เห็นศักยภาพหลายๆ อย่าง ที่คนพิการทางสติปัญญาได้แสดงความสามารถที่โดดเด่นให้สังคมได้เห็น ถ้าสังคมได้เปิดใจรับ จะทำให้คนพิการทางสติปัญญามีความเท่าเทียมกับคนในสังคม นับเป็นการเปิดโอกาสให้คนพิการได้แสดงความสามารถอย่างแท้จริง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #โครงการหน้าต่างแห่งดวงดาวน์ #Window_of_Influence

ที่มา : https://www.thaigov.go.th/news/contents/details/88564