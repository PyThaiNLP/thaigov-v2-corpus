รัฐบาลไทย-ข่าวทำเนียบรัฐบาล-รอง นรม./รมว.กห. ประชุมสภาทหารผ่านศึกนัดแรก เน้นย้ำสร้างโอกาส สร้างรายได้ มุ่งดูแลสิทธิสวัสดิการ อยู่ในสังคมได้อย่างมีเกียรติ และศักดิ์ศรีอย่างดีที่สุด 


วันจันทร์ที่ 30 กันยายน 2567
รอง นรม./รมว.กห. ประชุมสภาทหารผ่านศึกนัดแรก เน้นย้ำสร้างโอกาส สร้างรายได้ มุ่งดูแลสิทธิสวัสดิการ อยู่ในสังคมได้อย่างมีเกียรติ และศักดิ์ศรีอย่างดีที่สุด
วันนี้ (30 กันยายน 2567) พลตรีธนาธิป สว่างแสง โฆษกกระทรวงกลาโหม กล่าวว่า นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม ในฐานะนายกสภาทหารผ่านศึกได้เดินทางมายังองค์กาทหารผ่านศึก เขตราชเทวี กทม. เพื่อเป็นประธานการประชุมสภาทหารผ่านศึก
ครั้งที่ 3 ประจำปี 2567 ซึ่งเป็นการประชุมครั้งแรกในฐานะรัฐมนตรีว่าการกระทรวงกลาโหม/นายกสภาทหารผ่านศึก โดยมี พลเอกเดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก/อุปนายกสภาทหารผ่านศึก(3) พร้อมด้วยคณะผู้บังคับชา และผู้แทนสมาคมทหารผ่านศึกให้การต้อนรับ
ก่อนเริ่มการประชุม รอง นรม./รมว.กห ได้เป็นประธานในพิธีมอบถุงยังชีพ 4,000 ถุง ให้แก่องค์การสงเคราะห์ทหารผ่านศึก เพื่อส่งต่อไปยังพี่น้องทหารผ่านศึกและครอบครัว รวมถึงประชาชนในพื้นที่ที่ประสบอุทกภัย เพื่อช่วยเหลือและบรรเทาความเดือดร้อนในเบื้องต้น โดยมีผู้แทนสมาคมทหารผ่านศึก อาทิ สมาคมทหารผ่านศึกเกาหลี ในพระบรมราชูปถัมภ์, สมาคมทหารผ่านศึกเวียดนาม ในพระบรมราชูปถัมภ์, สมาคมนักรบนิรนาม 333, สมาคมทหารผ่านศึกพิการแห่งประเทศไทย, สมาคมทหารผ่านศึกแห่งประเทศไทย, ชมรมทหารผ่านศึกจังหวัดปทุมธานี และกลุ่มพี่น้องเพื่อนนักรบไทยทุกหมู่เหล่าจัดผู้แทนเป็นผู้รับมอบ
จากนั้น รอง นรม./รมว.กห. ได้เข้าสู่ห้องชัยสมรภูมิ อาคาร 1 เพื่อเป็นประธานการประชุมสภาทหารผ่านศึกฯ ในช่วงต้นเป็นการแนะนำกรรมการสภาทหารผ่านศึก และดำเนินการประชุมตามวาระ โดย รอง นรม./รมว.กห. ได้มอบนโยบายและเน้นย้ำในการดูแลสิทธิและสวัสดิการสงเคราะห์แก่ทหารผ่านศึกและครอบครัว ด้วยการเดินหน้าโครงการจัดซื้อเครื่องมือแพทย์และครุภัณฑ์ที่จำเป็น รวมถึงการพัฒนาศักยภาพในการรักษาพยาบาลของศูนย์อายุรวัฒน์ รพ.ทหารผ่านศึก ขยายจำนวนเตียงเพิ่ม72 เตียง เนื่องในโอกาสวันเฉลิมพระชนมพรรษา ครบ 72 พรรษา ของพระบาทสมเด็จพระเจ้าอยู่หัวฯ เพื่อพัฒนาคุณภาพชีวิตความเป็นอยู่และเพิ่มขีดความสามารถในการให้ทหารผ่านศึกรวมถึงประชาชนทั่วไปสามารถเข้าถึงการบริการการรักษาพยาบาลได้มากขึ้น ตลอดจนการจัดรถกายอุปกรณ์เคลื่อนที่ เพื่อดูแลทหารผ่านศึกที่ทุพพลภาพในพื้นที่จังหวัดต่างๆ ในการซ่อมแซม ดูแลและบำรุงรักษากายอุปกรณ์ อาทิ แขน-ขาเทียม อุปกรณ์ช่วยเคลื่อนที่ โดยไม่ต้องเดินทางมายังส่วนกลาง ช่วยอำนวยความสะดวก ย่นระยะเวลาและลดภาระค่าใช้จ่ายของครอบครัว นอกจากนี้ได้มอบนโยบายเน้นย้ำ “สร้างโอกาส สร้างรายได้” ให้กับทหารผ่านศึกและครอบครัว ต่อยอดจากการที่ประเทศไทยเป็นครัวของโลกและแหล่งเกษตรกรรม ด้วยแนวคิดการผลิตอาหารทรงชีพ หรือ Food Ration เพื่อสนับสนุนกองทัพ และสามารถขยายโอกาสไปยังตลาดและส่งออกขายยังต่างประเทศได้ในอนาคต
ในช่วงท้ายของการประชุม รอง นรม./รวม.กห. ได้กล่าวว่า ในนาม รมว.กห. จะดูแลช่วยเหลือบำบัดทุกข์บำรุงสุขทหารผ่านศึกและครอบครัวอย่างเต็มกำลัง โดยให้ความสำคัญเป็นอันดับแรก รวมทั้งเชิดชูเกียรติแก่ทหารผ่านศึกให้สามารถดำรงชีวิตอยู่ในสังคมได้อย่างมีเกียรติ และศักดิ์ศรีอย่างดีที่สุด พร้อมกันนี้ขอขอบคุณกรรมการสภาทหารผ่านศึกทุกท่าน และกรรมการสภาทหารผ่านศึกที่จะเกษียณอายุราชการ ที่ได้เสียสละและให้การสนับสนุนในการดำเนินงานขององค์การสงเคราะห์ทหารผ่านศึกที่ผ่านมาให้เป็นไปด้วยความเรียบร้อยอย่างดียิ่งตลอดมา

ที่มา : https://www.thaigov.go.th/news/contents/details/88574