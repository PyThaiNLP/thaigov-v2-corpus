รัฐบาลไทย-ข่าวทำเนียบรัฐบาล-“รมช.อิทธิ” มอบนโยบาย ส.ป.ก มุ่งเน้นการจัดสรรที่ดินทำกินเกษตรกร ต่อยอดการพัฒนาศักยภาพภาคเกษตรกรรมอย่างยั่งยืน


วันจันทร์ที่ 30 กันยายน 2567
“รมช.อิทธิ” มอบนโยบาย ส.ป.ก มุ่งเน้นการจัดสรรที่ดินทำกินเกษตรกร ต่อยอดการพัฒนาศักยภาพภาคเกษตรกรรมอย่างยั่งยืน
“รมช.อิทธิ” มอบนโยบาย ส.ป.ก มุ่งเน้นการจัดสรรที่ดินทำกินเกษตรกร ต่อยอดการพัฒนาศักยภาพภาคเกษตรกรรมอย่างยั่งยืน
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เปิดเผยภายหลังประธานเปิดโครงการสัมมนา เรื่อง “แนวทางการเพิ่มประสิทธิภาพการปฏิบัติราชการและการตรวจการปฏิบัติราชการ ของสำนักงานการปฏิรูปที่ดินเพื่อเกษตรกรรม ประจำปีงบประมาณ 2568” พร้อมทั้งมอบนโยบายแนวทางขับเคลื่อนภารกิจสำคัญแก่เจ้าหน้าที่ ส.ป.ก. โดยมี นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม และเจ้าหน้าที่หน่วยงานที่เกี่ยวข้อง เข้าร่วม ณ โรงแรมรอยัล ริเวอร์ กรุงเทพฯ ว่า กระทรวงเกษตรและสหกรณ์ โดย ส.ป.ก. ได้ดำเนินการขับเคลื่อนภารกิจสำคัญตามนโยบายด้านการเกษตร “ตลาดนำ นวัตกรรมเสริม เพิ่มรายได้” ของรัฐบาล อีกทั้งยังคงสานต่อ 9 นโยบายของกระทรวงเกษตรและสหกรณ์อย่างต่อเนื่อง อาทิ 1) การปรับปรุงหนังสืออนุญาตให้เข้ทำประโยชน์ (ส.ป.ก. 4-01) เป็นโฉนดเพื่อการเกษตร 2) โครงการโฉนดต้นไม้ในเขตปฏิรูปที่ดิน และ 3) โครงการตรวจสอบคุณสมบัติการใช้ประโยชน์ที่ดินของผู้ได้รับการจัดที่ดินและผู้ถือครองที่ดินโดยมิชอบตามกฎหมายการปฏิรูปที่ดินเพื่อเกษตรกรรม โดยมีเป้าหมายสำคัญคือการพัฒนาโครงสร้างพื้นฐานภาคเกษตร และส่งเสริมเกษตรกรให้เข้าถึงแหล่งทุน เพื่อพัฒนาและยกระดับคุณภาพชีวิตเกษตรกรในเขตปฏิรูปที่ดินอย่างยั่งยืน
ทั้งนี้ รมช.อิทธิ ได้กำชับเจ้าหน้าที่ ส.ป.ก. ในส่วนภูมิภาคร่วมบูรณาการกับหน่วยงานที่เกี่ยวข้องให้เร่งรัดการจัดทำโฉนดเพื่อการเกษตร และเร่งรัดดำเนินการบริหารจัดการที่ดินชุมชนเพื่อการอยู่อาศัยที่ถูกต้องตามกฎหมายปฏิรูปที่ดิน เพื่อการจัดสรรที่ดินทำกินให้แก่เกษตรกรและขยายโอกาสในการเข้าถึงแหล่งทุนของเกษตรกร ตลอดจนการพัฒนาศักยภาพบุคลากรในองค์กรตามหลักการปลูกฝังและยึดมั่นจริยกรรมด้วยความสุจริตโปร่งใส เพื่อต่อยอดการถ่ายทอดองค์ความรู้และพัฒนาศักยภาพเกษตรกรต่อไป

ที่มา : https://www.thaigov.go.th/news/contents/details/88575