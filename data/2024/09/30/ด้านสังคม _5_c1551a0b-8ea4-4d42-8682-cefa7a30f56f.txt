รัฐบาลไทย-ข่าวทำเนียบรัฐบาล-“วราวุธ” รมว.พม. รับ มีอุปสรรคแจกเงินหมื่นกลุ่มเปราะบาง-คนพิการ ย้ำ ไปยืนยันสิทธิภายในวันที่ 3 ธ.ค. 67 ขอบคุณ นายกฯ แพทองธาร เล็งเห็นความสำคัญ วอน คนนำไปใช้ให้เห็นคุณค่า


วันจันทร์ที่ 30 กันยายน 2567
“วราวุธ” รมว.พม. รับ มีอุปสรรคแจกเงินหมื่นกลุ่มเปราะบาง-คนพิการ ย้ำ ไปยืนยันสิทธิภายในวันที่ 3 ธ.ค. 67 ขอบคุณ นายกฯ แพทองธาร เล็งเห็นความสำคัญ วอน คนนำไปใช้ให้เห็นคุณค่า
“วราวุธ” รมว.พม. รับ มีอุปสรรคแจกเงินหมื่นกลุ่มเปราะบาง-คนพิการ ย้ำ ไปยืนยันสิทธิภายในวันที่ 3 ธ.ค. 67 ขอบคุณ นายกฯ แพทองธาร เล็งเห็นความสำคัญ วอน คนนำไปใช้ให้เห็นคุณค่าอย่าหมดไปกับเหล้า-หวย เหตุ เป็นภาษีของประชาชน
วันที่ 28 กันยายน 2567 ที่ห้างสรรพสินค้าเดอะสตรีท รัชดา กรุงเทพฯ  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงอุปสรรคในการแจกเงินโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ "เงินหมื่นฟื้นเศรษฐกิจ" ที่ให้กับกลุ่มเปราะบางและคนพิการก่อน ในการดำเนินการ  3 วันที่ผ่านมา ว่า แน่นอนว่ามี แต่จะเป็นปัญหาการที่ข้อมูลไม่ถูกต้องบ้าง บัญชีธนาคารไม่ตรงกับชื่อตัวเองบ้าง แต่จะเป็นส่วนน้อย จึงเป็นเหตุว่าทำไมทำให้พี่น้องคนพิการมีเวลาถึงวันที่ 3 ธันวาคม 2567 ที่จะมาขึ้นทะเบียน และมาทำข้อมูลให้ถูกต้อง กับทางกรมส่งเสริมและพัฒนาคุณภาพชีวิตคนพิการ (พก.) เพื่อที่จะดำเนินการภายในวันที่ 3 ธันวาคมนี้ ในการรักษาสิทธิการรับเงิน 10,000 บาทของท่านจะยังอยู่  แต่อย่างไรก็ตาม ต้องขอฝากสื่อมวลชนไปด้วยว่าทุกบาททุกสตางค์ที่พี่น้องคนพิการและกลุ่มเปราะบางได้ไปนั้น เป็นเงินที่มาจากภาษีพี่น้องประชาชนไม่ใช่เงินฟรี ไม่ใช่เงินที่อยู่ๆ ลอยมาจากไหน ดังนั้นขอให้ใช้เงิน 10,000 บาทนี้ให้คุ้มค่า ในการที่จะมาพัฒนาเศรษฐกิจของประเทศไทยด้วยกัน อย่าเพิ่งใช้ให้หมดไปกับการซื้อเหล้า ซื้อหวย ขอให้ใช้ให้เกิดประโยชน์กับเศรษฐกิจในระดับชุมชนของเรา
นายวราวุธ กล่าวเพิ่มเติมว่า ต้องขอขอบคุณ น.ส.แพทองธาร ชินวัตร นายกรัฐมนตรี ที่เล็งเห็นถึงความสำคัญของคนกลุ่มเปราะบาง โดยเฉพาะพี่น้องคนพิการเป็นกลุ่มแรก และแน่นอนว่าเงินนี้ไม่ใช่เงินของใครคนใดคนหนึ่ง แต่เป็นเงินภาษีของพี่น้องประชาชนจ่ายมา แล้วนำมามอบให้กับพี่น้องคนพิการและกลุ่มเปราะบาง ดังนั้นต้องขอบคุณที่เล็งเห็นความสำคัญ และให้โอกาสคนพิการและกลุ่มเปราะบาง ได้รับสิทธินี้ก่อน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เงินหมื่นฟื้นเศรษฐกิจ #คนพิการ #กลุ่มเปราะบาง #บัตรสวัสดิการแห่งรัฐ #พก

ที่มา : https://www.thaigov.go.th/news/contents/details/88565