รัฐบาลไทย-ข่าวทำเนียบรัฐบาล-“รมว.สุดาวรรณ”เตรียมโชว์วิสัยทัศน์ชู“วัฒนธรรมขับเคลื่อนเศรษฐกิจ”พร้อมมอบโล่ยกย่องเชิดชูเกียรติ รางวัล“วัฒนธรรมคุณานุสรณ์”-“วัฒนคุณาธร” ในโอกาสครบรอบ 22 ปี วธ.  2-3 ค.ต. 2567 


วันจันทร์ที่ 30 กันยายน 2567
“รมว.สุดาวรรณ”เตรียมโชว์วิสัยทัศน์ชู“วัฒนธรรมขับเคลื่อนเศรษฐกิจ”พร้อมมอบโล่ยกย่องเชิดชูเกียรติ รางวัล“วัฒนธรรมคุณานุสรณ์”-“วัฒนคุณาธร” ในโอกาสครบรอบ 22 ปี วธ.  2-3 ค.ต. 2567
“รมว.สุดาวรรณ”เตรียมโชว์วิสัยทัศน์ชู“วัฒนธรรมขับเคลื่อนเศรษฐกิจ”พร้อมมอบโล่ยกย่องเชิดชูเกียรติ รางวัล“วัฒนธรรมคุณานุสรณ์”และ“วัฒนคุณาธร” ในโอกาสวันครบรอบปีที่ 22 ของ วธ.  วันที่  2-3 ต.ค.นี้ ณ กระทรวงวัฒนธรรม
“รมว.สุดาวรรณ”เตรียมโชว์วิสัยทัศน์ชู“วัฒนธรรมขับเคลื่อนเศรษฐกิจ”พร้อมมอบโล่ยกย่องเชิดชูเกียรติ รางวัล“วัฒนธรรมคุณานุสรณ์”และ“วัฒนคุณาธร” สร้างขวัญกำลังใจแก่ข้าราชการ บุคลากรและผู้ทำคุณประโยชน์ด้านวัฒนธรรม ในโอกาสวันครบรอบปีที่ 22 ของ วธ.  วันที่  2-3 ต.ค.นี้ ณ กระทรวงวัฒนธรรม
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม(วธ.)ครบรอบปีที่ 22 ในวันที่ 3 ตุลาคม 2567 ซึ่งก้าวต่อไปสู่ปีที่ 23 ของวธ.ยังคงมีจุดเน้นในการชู“วัฒนธรรมขับเคลื่อนเศรษฐกิจ” โดยมุ่งส่งเสริมการนำวัฒนธรรมไทยมาสืบสาน รักษา และต่อยอดไปสู่มิติใหม่ๆเพื่อให้เกิดการสร้างคุณค่าทางสังคมและมูลค่าทางเศรษฐกิจ ตลอดจนขับเคลื่อน Soft Power ด้วยมิติวัฒนธรรม มุ่งสู่เศรษฐกิจและสังคมที่ยั่งยืน  ถือเป็นหัวใจสำคัญที่จะขับเคลื่อนระบบเศรษฐกิจวัฒนธรรมของประเทศไทยและดำเนินการตามยุทธศาสตร์ของวธ. ได้แก่ การเสริมพลังการเทิดทูนสถาบันหลักของชาติและการสืบสานสร้างสรรค์วัฒนธรรมอย่างยั่งยืน การส่งเสริมเศรษฐกิจฐานรากด้วยมิติทางวัฒนธรรมและพัฒนาศักยภาพอุตสาหกรรมวัฒนธรรมให้สามารถแข่งขันได้ในตลาดโลก การเสริมสร้างภาพลักษณ์ เกียรติภูมิและยกระดับบทบาทด้านวัฒนธรรมของไทยในเวทีโลก ปลูกจิตสำนึกและเสริมสร้างค่านิยมเชิงบวกสู่สังคมคุณธรรมในบริบทสังคมไทยและสังคมโลก การพัฒนาสภาพแวดล้อมทางวัฒนธรรมเพื่อเสริมสร้างการเรียนรู้และการสร้างสรรค์งานด้านศิลปวัฒนธรรมและการพัฒนาศักยภาพการบริหารจัดการงานศาสนา ศิลปะและวัฒนธรรมสู่ระดับนานาชาติ
รัฐมนตรีว่าการกระทรวงวัฒนธรรม กล่าวอีกว่า  ขณะเดียวกันวธ.ได้จัดโครงการถอดบทเรียนการขับเคลื่อนงานด้านศาสนา ศิลปะและวัฒนธรรม “22 ปี กระทรวงวัฒนธรรม นำคุณค่า พัฒนาสังคมและเศรษฐกิจอย่างยั่งยืน” ระหว่างวันที่ 2-3 ตุลาคม 2567 ณ กระทรวงวัฒนธรรม ซึ่งวันที่ 2 ตุลาคม 2567 มีกิจกรรม ได้แก่ การมอบนโยบายการขับเคลื่อน“เศรษฐกิจวัฒนธรรม เพื่อการพัฒนาชุมชน สังคม และประเทศชาติอย่างยั่งยืน” โดยรัฐมนตรีว่าการกระทรวงวัฒนธรรม  การบรรยาย เรื่อง “การขับเคลื่อนวัฒนธรรม สู่ พลังแห่งอนาคต”โดยนางยุพา ทวีวัฒนะกิจบวรปลัดกระทรวงวัฒนธรรม การบรรยายเรื่อง “จากนโยบาย สู่ การปฏิบัติงานในพื้นที่” โดยหัวหน้าส่วนราชการและองค์การมหาชนสังกัดกระทรวงวัฒนธรรม  การประชุมหารือ“แนวทางการขับเคลื่อนงานด้านศาสนา ศิลปะและวัฒนธรรมโดยการมีส่วนร่วมของเครือข่ายสภาวัฒนธรรม” โดยกรมส่งเสริมวัฒนธรรมและกิจกรรมมอบโล่ยกย่อง
เชิดชูเกียรติให้แก่สำนักงานวัฒนธรรมจังหวัดดีเด่น จำนวน 8 แห่ง กลุ่มอำนวยการพิธีการศพที่ได้รับพระราชทานดีเด่น ประจำปีงบประมาณพ.ศ. 2567 จำนวน 5 รางวัล และข้าราชการพลเรือนดีเด่น 10 คน และโล่“วัฒนธรรมคุณานุสรณ์” แก่ข้าราชการ บุคลากรและผู้ทำคุณประโยชน์ต่อกระทรวงวัฒนธรรมจำนวน 51 คน รวมทั้งหมด 74 คน/หน่วยงาน ณ หอประชุมใหญ่ ศูนย์วัฒนธรรมแห่งไทย และวันที่ 3 ตุลาคม 2567 มีกิจกรรมประกอบด้วยการสักการะและบวงสรวงสิ่งศักดิ์สิทธิ์ประจำกระทรวงวัฒนธรรม กิจกรรมบำเพ็ญกุศลทางศาสนา เนื่องในโอกาสวันคล้ายวันสถาปนากระทรวงวัฒนธรรมครบรอบ 22 ปี ณ กระทรวงวัฒนธรรม และกิจกรรมมอบโล่ยกย่องเชิดชูเกียรติ“วัฒนคุณาธร” ผู้ทำคุณประโยชน์ต่อกระทรวงวัฒนธรรม ประจำปีพุทธศักราช 2567 จำนวน 210 คน/รูป/คณะ รวมถึงการจัดนิทรรศการ “วัฒนคุณาธร 2567” ณ หอประชุมใหญ่ ศูนย์วัฒนธรรมแห่งประเทศไทย
“กิจกรรมถอดบทเรียนการขับเคลื่อนงานด้านศาสนา ศิลปะและวัฒนธรรม 22 ปี กระทรวงวัฒนธรรม จะทำให้ผู้บริหาร ข้าราชการและเจ้าหน้าที่กระทรวงวัฒนธรรมได้รับทราบถึงนโยบายของรัฐมนตรี หัวหน้าส่วนราชการและองค์การมหาชน และร่วมกันผลักดันงานด้านศาสนา ศิลปะและวัฒนธรรมไปสู่เป้าหมายที่วางไว้โดยบูรณาการความร่วมมือกับหน่วยงานต่างๆ ทั้งภาครัฐ เอกชนและเครือข่ายทางศาสนา ศิลปะและวัฒนธรรม  ขณะเดียวกันการมอบโล่ยกย่องเชิดชูเกียรติรางวัล “วัฒนธรรมคุณานุสรณ์”และรางวัล“วัฒนคุณาธร” เป็นการสร้างขวัญและกำลังใจให้แก่หน่วยงาน ข้าราชการ บุคลากร และผู้ทำคุณประโยชน์ต่อกระทรวงวัฒนธรรม ที่ร่วมขับเคลื่อนงานวัฒนธรรมตั้งแต่ระดับท้องถิ่น ระดับจังหวัด และระดับประเทศ จนประสบความสำเร็จ และทำให้วัฒนธรรมไทยเป็นที่รู้จักแพร่หลายของคนไทยและชาวต่างชาติทั่วโลก ช่วยสร้างอาชีพ สร้างรายได้ให้แก่ประชาชน ชุมชน และส่งเสริมเศรษฐกิจของประเทศ” นางสาวสุดาวรรณ กล่าว

ที่มา : https://www.thaigov.go.th/news/contents/details/88567