รัฐบาลไทย-ข่าวทำเนียบรัฐบาล-​อธิบดี กกจ. พบผู้บริหารคาเธย์ หารือโอกาสขยายตลาดแรงงานภาคอุตสาหกรรมการบิน


วันจันทร์ที่ 30 กันยายน 2567
30/09/2567
พิมพ์
​อธิบดี กกจ. พบผู้บริหารคาเธย์ หารือโอกาสขยายตลาดแรงงานภาคอุตสาหกรรมการบิน
วันที่ 27 กันยายน 2567 นายสมชาย มรกตศรีวรรณ อธิบดีกรมการจัดหางาน พร้อมด้วยนายวิชิต อินทรเจริญ รองอธิบดีกรมการจัดหางาน ผู้อำนวยการกองทะเบียนกลางและคุ้มครองคนหางาน นางสาวปาริชาติ ประไพนพ อัครราชทูตที่ปรึกษา (ฝ่ายแรงงาน) และเจ้าหน้าที่ที่เกี่ยวข้อง
พบกับ Mr. Dennis Li Mr. Patric Chan ผู้บริหารบริษัท คาเธย์ แปซิฟิค แอร์เวย์ส จำกัด (Cathay Pacific Airways Limited) และเจ้าหน้าที่ที่เกี่ยวข้อง เพื่อหารือโอกาสการขยายตลาดแรงงานเพิ่มในภาคอุตสาหกรรมการบิน ณ เขตบริหารพิเศษฮ่องกง
นายสมชาย มรกตศรีวรรณ อธิบดีกรมการจัดหางาน เปิดเผยว่า บริษัทคาเธย์ แปซิฟิค แอร์เวย์ส จำกัด ถือเป็นบริษัทที่ประกอบธุรกิจสายการบินทั้งภายในประเทศและระหว่างประเทศที่มีชื่อเสียงโด่งดังและได้รับความน่าเชื่อถือ ซึ่งทางบริษัทได้มอบหมายให้กรมการจัดหางาน เป็นผู้เปิดรับสมัครแรงงานไทยเพื่อไปทำงานในตำแหน่งพนักงานต้อนรับบนเครื่องบินมาโดยตลอด การเดินทางมาเขตบริหารพิเศษฮ่องกงในครั้งนี้ ผมจึงถือโอกาสเดินทางไปเข้าพบผู้บริหารบริษัทเพื่อขยายเส้นทางการบินใหม่ ๆ ซึ่งจะมีผลต่อความต้องการจ้างแรงงานเพิ่มขึ้น รวมถึงการขยายตลาดแรงงานในตำแหน่งอื่น โดยไม่จำกัดเฉพาะพนักงานต้อนรับบนเครื่องบิน แต่เป็นตำแหน่งที่เกี่ยวข้องกับการบิน อาทิ ช่างซ่อมบำรุง เจ้าหน้าที่ภาคพื้นดิน เป็นต้น จากการหารือยังทราบข่าวดีว่าบริษัทฯ มีแผนการรับแรงงานเข้าทำงานประมาณ 1,200 - 2,000 คน ต่อปี ซึ่งเป็นโอกาสดีหรับพี่น้องแรงงานไทยที่ต้องการทำงานในต่างประเทศเป็นการช่วยยกระดับคุณภาพชีวิตของแรงงานไทย เปิดโลกทัศน์สั่งสมประสบการณ์การทำงานในต่างประเทศ และพัฒนาแรงงานรุ่นใหม่เข้าสู่ตลาดแรงงานมากขึ้น
นายสมชาย กล่าวต่อว่า นอกจากการพบหารือขยายตลาดแรงงานแล้วทางผู้บริหารของบริษัทคาเธย์ แปซิฟิค แอร์เวย์ส จำกัด ยังได้ขอบคุณทางกรมการจัดหางานที่ได้ช่วยดำเนินการสรรหา คัดเลือก และจัดส่งแรงงานไทยที่มีคุณภาพ มีจิตบริการที่ดี Service Mind ช่วยส่งเสริมภาพลักษณ์ที่ดีในการให้บริการลูกค้า ซึ่งในส่วนของกรมการจัดหางานเองยินดีให้ความร่วมมือและสนับสนุนแรงงานไทยให้มีโอกาสร่วมทำงานกับบริษัทมากขึ้น ต่อจากนี้จะได้มีการปรับปรุง พัฒนาระบบการทำงานให้มีความสะดวก รวดเร็ว ลดขั้นตอน เพื่อประโยชน์ต่อแรงงานไทยและตอบสนองความต้องการจ้างแรงงานของนายจ้างในต่างประเทศต่อไป
ทั้งนี้ สำหรับผู้ที่ต้องการเดินทางไปทำงานต่างประเทศในสำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 หรือสายด่วน โทร 1506 กด 2 กรมการจัดหางาน หรือสายด่วนกรมการจัดหางาน1694

ที่มา : https://www.thaigov.go.th/news/contents/details/88545