รัฐบาลไทย-ข่าวทำเนียบรัฐบาล-‘รองปลัดฯ ภัทราภรณ์’ ประชุมคณะทำงานเพื่อปรับปรุงพัฒนาระบบตรวจสอบความแม่นยำความเสียหายจากภัยพิบัติ เพิ่มประสิทธิภาพการช่วยเหลือเกษตรกรผู้ประสบภัยฯ


วันจันทร์ที่ 30 กันยายน 2567
‘รองปลัดฯ ภัทราภรณ์’ ประชุมคณะทำงานเพื่อปรับปรุงพัฒนาระบบตรวจสอบความแม่นยำความเสียหายจากภัยพิบัติ เพิ่มประสิทธิภาพการช่วยเหลือเกษตรกรผู้ประสบภัยฯ
‘รองปลัดฯ ภัทราภรณ์’ ประชุมคณะทำงานเพื่อปรับปรุงพัฒนาระบบตรวจสอบความแม่นยำความเสียหายจากภัยพิบัติ เพิ่มประสิทธิภาพการช่วยเหลือเกษตรกรผู้ประสบภัยฯ
นางสาวภัทราภรณ์ โสเจยยะ รองปลัดกระทรวงเกษตรและสหกรณ์ เป็นประธานการประชุมคณะทำงานปรับปรุงกระบวนการเพื่อเพิ่มประสิทธิภาพการช่วยเหลือเกษตรกรผู้ประสบภัยธรรมชาติ ด้วยวิธีการทางวิทยาศาสตร์และเทคโนโลยี ครั้งที่ 1/2567 ณ ห้องประชุม 134 กระทรวงเกษตรและสหกรณ์ โดยมีผู้แทนจากหน่วยงานที่เกี่ยวข้องเข้าร่วม อาทิ สำนักงานเศรษฐกิจการเกษตร กรมส่งเสริมการเกษตร สำนักงานเศรษฐกิจการคลัง สำนักงานพัฒนาเทคโนโลยีอวกาศและภูมิสารสนเทศ (องค์การมหาชน) (GISTDA) สำนักงานสภาพัฒนาการเศรษฐกิจและสังคมแห่งชาติ กรมการค้าภายใน สำนักงานคณะกรรมการกำกับและส่งเสริมการประกอบธุรกิจประกันภัย สมาคมประกันวินาศภัยไทย ธนาคารเพื่อการเกษตรและสหกรณ์การเกษตร (ธ.ก.ส.) เป็นต้น เพื่อร่วมกันพิจารณาแลกเปลี่ยนแนวทาง วิธีการในการนำวิทยาศาสตร์และเทคโนโลยีมาประยุกต์ใช้ในกระบวนการสำรวจตรวจสอบ และยืนยันความเสียหายจากภัยพิบัติธรรมชาติ เพื่อเพิ่มประสิทธิภาพการประกันภัยพืชผลของประเทศไทย
ทั้งนี้ ที่ประชุมมีมติเห็นชอบให้ใช้รูปแบบระบบปฏิบัติการและแนวทางตามที่ GISTDA ได้ทำการศึกษาเบื้องต้นร่วมกับหน่วยงานในสังกัดกระทรวงเกษตรและสหกรณ์ ในการพิจารณารูปแบบการประเมินความเสียหายจากน้ำท่วม เพื่อเพิ่มประสิทธิภาพในการช่วยเหลือเกษตรกรให้สูงขึ้น และมอบหมายให้หน่วยงานส่งผู้แทนที่มีความเชี่ยวชาญทำงานร่วมกับ GISTDA เพื่อสนับสนุนข้อมูลเชิงพื้นที่ และข้อมูลที่เกี่ยวข้อง นำไปศึกษาทดลอง ความเป็นไปได้ในทางปฏิบัติ โดยจะเริ่มดำเนินงานในพื้นที่นำร่องภาคกลาง พื้นที่ปลูกข้าวนาปี และผลไม้เศรษฐกิจมูลค่าสูง เช่น ทุเรียน เพื่อตรวจสอบความแม่นยำในการยืนยันความเสียหายจากภัยพิบัติ เพื่อก่อให้เกิดความเป็นธรรมทั้งภาครัฐ เอกชน และเกษตรกร และจะนำเสนอต่อคณะทำงานในครั้งต่อไป

ที่มา : https://www.thaigov.go.th/news/contents/details/88579