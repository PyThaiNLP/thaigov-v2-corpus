รัฐบาลไทย-ข่าวทำเนียบรัฐบาล-รอง นรม. “ประเสริฐ” เป็นประธานการประชุมคณะกรรมการส่งเสริมวิสาหกิจขนาดกลางและขนาดย่อม ย้ำ SME เป็นรากฐานที่สำคัญของประเทศไทย เดินหน้าสานต่อนโยบายควบคู่ Soft Power 


วันจันทร์ที่ 30 กันยายน 2567
30/09/2567
พิมพ์
รอง นรม. “ประเสริฐ” เป็นประธานการประชุมคณะกรรมการส่งเสริมวิสาหกิจขนาดกลางและขนาดย่อม ย้ำ SME เป็นรากฐานที่สำคัญของประเทศไทย เดินหน้าสานต่อนโยบายควบคู่ Soft Power
รอง นรม. “ประเสริฐ” เป็นประธานการประชุมคณะกรรมการส่งเสริมวิสาหกิจขนาดกลางและขนาดย่อม ย้ำ SME เป็นรากฐานที่สำคัญของประเทศไทย เดินหน้าสานต่อนโยบายควบคู่ Soft Power
วันนี้ (30 กันยายน 2567) เวลา 14.00 น. ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล นายประเสริฐ  จันทรรวงทอง รองนายกรัฐมนตรีและรัฐมนตรีว่าการกระทรวงการดิจิทัลเพื่อเศรษฐกิจและสังคม เป็นประธานการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 3/2567 โดยมี คณะกรรมการ และผู้แทนหน่วยงานที่เกี่ยวข้องเข้าร่วมประชุมด้วย
รองนายกรัฐมนตรีและรัฐมนตรีว่าการกระทรวงการดิจิทัลเพื่อเศรษฐกิจและสังคม กล่าวขอบคุณคณะกรรมการและผู้แทนหน่วยงานทุกท่านที่ได้เสียสละเวลามาเข้าร่วมประชุม ถือเป็นการประชุมครั้งแรกหลังจากการเปลี่ยนแปลงรองนายกรัฐมนตรีที่กำกับดูแล  พร้อมกล่าวว่า  SME เป็นรากฐานที่สำคัญของประเทศในการสร้างศักยภาพใหม่ของประเทศที่จะเปลี่ยนแปลงตามการแข่งขันของโลก อีกทั้ง SME ยังสามารถดำเนินนโยบายร่วมกันกับ Soft Power ได้ โดยทางสำนักงานส่งเสริมวิสาหกิจขนาดกลางและขนาดย่อม (สสว.) มีนโยบายที่ดำเนินร่วมกับ Soft Power ประมาณ 4 - 5 นโยบาย ไม่ว่าจะเป็นเรื่องอาหาร การท่องเที่ยว และเรื่องต่าง ๆ อีกหลายอย่าง นอกจากนั้น SME จะต้องก้าวเข้าสู่การเป็นมิตรกับสิ่งแวดล้อม เนื่องจากมีกฎหมายที่สำคัญ CBAM (Carbon Border Adjustment Mechanism) การรับมือกับคาร์บอนเครดิต (Carbon Credit) รวมทั้ง SME ต้องได้รับการสนับสนุนและสามารถสู้กับตลาดโลกไม่เสียเปรียบเรื่องใดเรื่องหนึ่ง
ทั้งนี้ ที่ประชุมรับทราบการแต่งตั้งกรรมการผู้ทรงคุณวุฒิในคณะกรรมการส่งเสริมวิสาหกิจขนาดกลางและขนาดย่อมจำนวน 10 คน ซึ่งขณะนี้มีกรรมการผู้ทรงคุณวุฒิในคณะกรรมการส่งเสริมฯ ได้ขอลาออก จำนวน 3 คน ประกอบด้วย 1. นายกฤษ ศรีฟ้า ผู้แทนองค์การเอกชนซึ่งประกอบการในภูมิภาค (ภาคใต้) โดยมีผลตั้งแต่วันที่ 8 พฤษภาคม 2567 เป็นต้นไป 2. นายวิกรม เตชะธีราวัฒน์ ผู้แทนองค์การเอกชนซึ่งประกอบการในภูมิภาค (ภาคเหนือ) โดยมีผลตั้งแต่วันที่ 16 กันยายน 2567 เป็นต้นไป 3. นายพสุ เดชะรินทร์ โดยมีผลตั้งแต่วันที่ 18 กันยายน 2567 เป็นต้นไป  พร้อมกันนี้ ที่ประชุมมีมติเห็นชอบการจัดสรรเงินกองทุนส่งเสริมวิสาหกิจขนาดกลางและขนาดย่อม ประจำปี 2568 และมีมติเห็นชอบร่างกฎกระทรวงกำหนดประเภทของวิสาหกิจขนาดกลางและขนาดย่อม หรือกลุ่มวิสาหกิจขนาดกลางและขนาดย่อม หรือองค์การเอกชนที่ต้องรายงานสถิติข้อมูลต่อส่วนราชการ หน่วยงานของรัฐ หรือรัฐวิสาหกิจ ที่มีหน้าที่ตามแผนปฏิบัติการส่งเสริมวิสาหกิจขนาดกลางและขนาดย่อม พ.ศ. ....

ที่มา : https://www.thaigov.go.th/news/contents/details/88576