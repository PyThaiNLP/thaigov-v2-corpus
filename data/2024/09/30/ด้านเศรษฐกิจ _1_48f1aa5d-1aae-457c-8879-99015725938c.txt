รัฐบาลไทย-ข่าวทำเนียบรัฐบาล-“โฆษกคมนาคม” ชื่นชมพร้อมขอบคุณ “กัน จอมพลัง - ทุกหน่วยงาน” ที่ได้เสียสละเข้าช่วยเหลือผู้ประสบภัยน้ำท่วม มั่นใจทุกคนมุ่งมั่นดูแลพี่น้องประชาชนเต็มที่ 


วันจันทร์ที่ 30 กันยายน 2567
“โฆษกคมนาคม” ชื่นชมพร้อมขอบคุณ “กัน จอมพลัง - ทุกหน่วยงาน” ที่ได้เสียสละเข้าช่วยเหลือผู้ประสบภัยน้ำท่วม มั่นใจทุกคนมุ่งมั่นดูแลพี่น้องประชาชนเต็มที่
....
นายกฤชนนท์ อัยยปัญญา โฆษกกระทรวงคมนาคม เปิดเผยว่า จากสถานการณ์อุทกภัย (น้ำท่วม) และดินสไลด์ในพื้นที่จังหวัดเชียงราย และพื้นที่อื่น ๆ ซึ่งขณะนี้ได้มีหลายหน่วยงานและหลายบุคคลได้เข้าช่วยเหลือผู้ประสบภัย และฟื้นฟูความเสียหายจากสถานการณ์ที่เกิดขึ้นนั้น แสดงให้เห็นว่าทุกหน่วยงานและทุกคนร่วมแรงร่วมใจในการช่วยเหลือพี่น้องประชาชน เช่นเดียวกับนายกัณฐัศว์ พงศ์ไพบูลย์เวชย์ หรือ กัน จอมพลัง และทีมงานที่ได้ลงพื้นที่เพื่อเข้าช่วยเหลือประชาชน ซึ่งตนรู้สึกชื่นชมถึงจิตสาธารณะที่น่านับถือในการเสียสละและปฏิบัติหน้าที่ของจิตอาสาในการลงไปช่วยเหลือผู้ประสบภัยน้ำท่วมในครั้งนี้
ทั้งนี้ หน่วยงานในสังกัดภายใต้กระทรวงคมนาคม ยังคงมุ่งมั่นตั้งใจที่จะช่วยเหลือประชาชนอย่างเต็มความสามารถ โดยในส่วนของกรมทางหลวง (ทล.) นั้น ก็ถือเป็นอีกหนึ่งหน่วยงานหลักที่ได้ดำเนินการกู้วิกฤตจากเหตุการณ์น้ำท่วม ซึ่งในช่วงที่ผ่านมาจนถึงขณะนี้ ทล. ได้ระดมเจ้าหน้าที่ลงพื้นที่ประสบภัยน้ำท่วมอย่างต่อเนื่อง เพื่อให้อาสาสมัครเข้าพื้นที่เพื่อช่วยเหลือประชาชนได้ พร้อมทั้งยังเร่งระดมเจ้าหน้าที่เข้าฟื้นฟูถนนในเส้นทางที่ได้รับผลกระทบ รวมถึงการเร่งซ่อมแซมและบูรณะถนนและสะพานขาด โดยการติดตั้งสะพานเบลีย์ เพื่ออำนวยความสะดวกการเดินทางของพี่น้องประชาชน นอกจากนั้นแล้วยังการแจกถุงยังชีพ การรับ - ส่งพี่น้องประชาชน และการช่วยเหลือด้านอื่น ๆ ด้วยเช่นกัน
นายกฤชนนท์ กล่าวต่อว่า ทล. ยังได้รายงานสถานการณ์ล่าสุดถึงการร่วมลงพื้นที่ช่วยเหลือผู้ประสบภัยน้ำท่วมในพื้นที่ อำเภอแม่พริก จังหวัดลำปาง บนทางหลวงหมายเลข 1102 ตอนพระบาท - บ้านเหล่า ช่วง กม. ที่ 2+800 - 14+000 เนื่องมาจากมีฝนตกในพื้นที่ติดต่อกันหลายวัน ทำให้มีปริมาณน้ำไหลสะสมมาเป็นจำนวนมาก เป็นสาเหตุให้น้ำในแม่น้ำวังและน้ำห้วยต่าง ๆ เอ่อล้นท่วมขังบริเวณผิวทางหลวงและไหล่ทาง  ตลอดจนบ้านเรือนในพื้นที่ลุ่มต่ำได้รับผลกระทบ ซึ่งขณะนี้เจ้าหน้าที่ได้เข้าพื้นที่เพื่ออำนวยความสะดวกผู้ใช้เส้นทาง พร้อมติดตั้งอุปกรณ์อำนวยความปลอดภัย และเข้าช่วยเหลือผู้ประสบภัยน้ำท่วมสองข้างทางหลวง ทั้งมอบถุงยังชีพ น้ำดื่ม และอุปกรณ์ทำความสะอาดให้ทุกหลังคาเรือน
ขณะเดียวกัน แขวงทางหลวงเชียงรายที่ 1 ได้เร่งฟื้นฟูสภาพพื้นที่ประสบอุทกภัยให้กลับมาเป็นปกติโดยเร็วที่สุด อาทิ ดำเนินการกู้คืนโรงเรียนและถนน บริเวณชุมชนไม้ลุงขน อำเภอแม่สาย จังหวัดเชียงราย อีกทั้งร่วมกับทหารจิตอาสา กองทัพบก โดยดำเนินการดูดโคลน ฉีดล้างคราบโคลน และทำความสะอาดภายในอาคาร ซึ่ง ทล. ได้จัดเครื่องจักรขนาดใหญ่ ดังนี้ รถบรรทุก 10 ล้อ เทท้าย 5 คัน รถบรรทุก 6 ล้อ เทท้าย 2 คัน รถบรรทุก 4 ล้อ 1 คัน รถบรรทุก 6 ล้อ 1 คัน รถดูดโคลน 2 คัน รถบรรทุกน้ำ 4 คัน รถตักหน้า - ขุดหลัง JCB 2 คัน รถตัก 2 คัน รถแบคโฮล้อยาง 1 คัน รถไถดัน 1 คัน รถดูดกวาด 3 คัน รถขูดไส BOB CAT 1 คัน รถกระเช้า 1 คัน และรถฉีดน้ำแรงดันสูง 1 คัน
นอกจากนี้ ทล. ยังได้ดำเนินการบูรณาการร่วมกับเจ้าหน้าที่ทหารอากาศ เจ้าหน้าที่อุทยานฯ เจ้าหน้าที่เทศบาลตำบลบ้านหลวง อำเภอจอมทอง จังหวัดเชียงใหม่ ร่วมกันล้างทำความสะอาดถนนและสะพานบนทางหลวงหมายเลข 1009 เพื่อให้ประชาชนสัญจรผ่านได้ด้วยความปลอดภัย อย่างไรก็ตาม พี่น้องประชาชนที่ได้รับผลกระทบจากเหตุน้ำท่วม หรือที่พักอาศัยมีดินโคลนปกคลุม และเกิดทรุดและชำรุด หากต้องการความช่วยเหลือ สามารถติดต่อได้ที่สายด่วน ทล. โทร. 1586 ตลอด 24 ชั่วโมง
“ผมในฐานะตัวแทนของกระทรวงคมนาคม ต้องขอขอบคุณทุกหน่วยงาน เจ้าหน้าที่จากหลายฝ่าย และจิตอาสา โดยเฉพาะคุณกัน จอมพลัง ที่ได้เสียสละและร่วมแรงร่วมใจช่วยเหลือพี่น้องประชาชนจากเหตุการณ์น้ำท่วมที่เกิดขึ้นให้วิกฤตครั้งนี้ผ่านพ้นไปได้ด้วยดีและมีการสูญเสียน้อยที่สุด” นายกฤชนนท์ กล่าว

ที่มา : https://www.thaigov.go.th/news/contents/details/88569