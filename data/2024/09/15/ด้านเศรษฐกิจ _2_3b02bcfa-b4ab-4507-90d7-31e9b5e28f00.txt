รัฐบาลไทย-ข่าวทำเนียบรัฐบาล-ปลัดฯ ณัฐพล นำทัพทีม MIND ทั่วประเทศ ขานรับนโยบายรัฐมนตรีฯ เอกนัฏ ในการขับเคลื่อนการปฏิรูปอุตสาหกรรม สู่เศรษฐกิจยุคใหม่ 


วันอาทิตย์ที่ 15 กันยายน 2567
15/09/2567
พิมพ์
ปลัดฯ ณัฐพล นำทัพทีม MIND ทั่วประเทศ ขานรับนโยบายรัฐมนตรีฯ เอกนัฏ ในการขับเคลื่อนการปฏิรูปอุตสาหกรรม สู่เศรษฐกิจยุคใหม่
ปลัดฯ ณัฐพล นำทัพทีม MIND ทั่วประเทศ ขานรับนโยบายรัฐมนตรีฯ เอกนัฏ ในการขับเคลื่อนการปฏิรูปอุตสาหกรรม สู่เศรษฐกิจยุคใหม่
จังหวัดนครราชสีมา: 14 กันยายน 2567 ดร.ณัฐพล รังสิตพล ปลัดกระทรวงอุตสาหกรรม เปิดกิจกรรมเสริมสร้างองค์ความรู้ในการพัฒนาเครือข่ายอุตสาหกรรมเพื่อสิ่งแวดล้อมประจำปีงบประมาณ พ.ศ. 2567 เพื่อมุ่งสู่ผลสัมฤทธิ์ตามแนวทาง MIND พร้อมแนะแนวทางการขับเคลื่อนภารกิจของกระทรวงอุตสาหกรรม (อก.) ปี 2568 โดยมีนายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ บุญศิริ นายเอกนิติ รมยานนท์ นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม และคณะผู้บริหารกระทรวงอุตสาหกรรม ร่วมงาน ณ โรงแรมเดอะกรีนเนอรี่ รีสอร์ท เขาใหญ่
ปลัดกระทรวงอุตสาหกรรม กล่าวว่า ตามที่ท่านรัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ได้มอบนโยบาย ”การปฏิรูปอุตสาหกรรม สู่เศรษฐกิจยุคใหม่ ทันสมัย สะอาด สะดวก โปร่งใส 3 ปฏิรูป 3 แนวทาง“ ให้กับข้าราชการ พนักงานราชการ เจ้าหน้าที่สำนักงานปลัดกระทรวงอุตสาหกรรม ทั้งส่วนกลางและส่วนภูมิภาคทั่วประเทศ ทั้งนี้ กระทรวงอุตสาหกรรม พร้อมเดินหน้าการทำงานขานรับนโยบายของรัฐมนตรีว่าการกระทรวงอุตสาหกรรม นอกจากนี้ยังได้แนะแนวทางการดำเนินงานให้กับข้าราชการในการบริหารจัดการงานในแต่ละจังหวัด ควรมองสภาพแวดล้อมในแต่ละพื้นที่ให้มีประสิทธิภาพและเหมาะสมต่อการปฏิบัติงาน ด้านการกำกับติดตามสถานประกอบการ ควรดำเนินการให้สอดคล้องกับนโยบายของกระทรวง เพื่อให้มีการประกอบการที่ดี ส่วนการพัฒนาความก้าวหน้าในการทำงาน ควรนำเสนอผลงานที่ชัดเจน เห็นเป็นรูปธรรม นอกจากนี้ ควรมีการปฏิรูปภายในองค์กร เพื่อเพิ่มประสิทธิภาพให้กับบุคลากรและอง์กร โดยการระดมความคิดหรือแนวคิดใหม่ๆ จากบุคลากรในสังกัด อก. ที่มีความรู้ความสามารถมาแลกเปลี่ยนเรียนรู้ซึ่งกัน และท้ายสุดขอขอบคุณสำนักงานอุตสาหกรรมทั่วประเทศ ที่ให้ความร่วมมือจัดหาเครื่องอุปโภคบริโภค จัดเป็นถุงยังชีพที่ได้รับการสนับสนุนจากหน่วยงานรัฐ ภาคเอกชน ผู้ประกอบการโรงงานอุตสาหกรรม​ทั่วประเทศ​ที่รวมใจส่งมอบรอยยิ้ม เพื่อเป็นกำลังใจให้กับผู้ประสบอุทกภัย​ในการก้าวข้ามช่วงเวลาที่ยากลำบากไปได้ ภายใต้ “อุตสาหกรรมรวมใจ ช่วยพี่น้องชาวไทย“ พร้อมเดินหน้าเยียวยา ฟื้นฟูให้สถานประกอบการและประชาชน หลังพื้นที่ประสบภัยน้ำเริ่มลดลง
ทั้งนี้ ในการจัดกิจกรรมฯ ได้มีการยกระดับพัฒนาบุคลากรตามพระราชบัญญัติโรงงาน พ.ศ. 2535 และยกระดับการบริหารจัดการค่าใช้จ่ายในการดำเนินงานตามพระราชบัญญัติโรงงาน พ.ศ. 2535 ด้วยแนวนโยบาย MIND มีวัตถุประสงค์เพื่อให้ข้าราชการและเจ้าหน้าที่ของสำนักงานอุตสาหกรรมจังหวัด สำนักงานปลัดกระทรวงอุตสาหกรรมที่มีส่วนเกี่ยวข้องในการบริหารจัดการ และการบังคับใช้กฎหมายโรงงานในส่วนที่เกี่ยวกับการกำกับดูแลการประกอบกิจการโรงงาน และเจ้าหน้าที่ผู้ปฏิบัติหน้าที่ด้านแผนงาน งบประมาณ การเงิน และพัสดุ ที่เกี่ยวข้องกับเงินค่าใช้จ่ายในการดำเนินงานตามพระราชบัญญัติโรงงาน พ.ศ.2535 มีความรู้ความเข้าใจในกฎหมายและระเบียบที่เกี่ยวข้อง สามารถนำความรู้ที่ได้รับไปใช้ประกอบการปฏิบัติราชการได้อย่างมีประสิทธิภาพ นอกจากนี้ยังมีการแลกเปลี่ยนเรียนรู้ด้านเหมืองแร่และอุตสาหกรรมพื้นฐาน ประจำปี พ.ศ. 2567 ภายใต้โครงการ “เหมืองแร่ดีคู่ชุมชน” เพื่อพัฒนาความรู้และศักยภาพของบุคลากร พร้อมให้คำปรึกษาแนะนำแก่ผู้ปฏิบัติงานภาคเอกชนในสถานประกอบการเหมืองแร่ได้อย่างถูกต้องตามกฎหมาย ส่งเสริม แลกเปลี่ยน เรียนรู้และบูรณาการการปฏิบัติงานเกี่ยวกับเหมืองแร่และอุตสาหกรรมพื้นฐาน การใช้งานเทคโนโลยีและอุปกรณ์เครื่องมือสมัยใหม่ เพื่อกำกับดูแลสถานประกอบการเหมืองแร่มุ่งสู่อุตสาหกรรมเหมืองแร่ 4.0
ส่วนการให้ความรู้ ”แนวทางลดก๊าซเรือนกระจกเพื่อมุ่งสู่ความเป็นกลางทางคาร์บอนและการปล่อยก๊าซเรือนกระจกสุทธิเป็นศูนย์ (Net Zero emissions)” โดยประกาศเป้าหมายที่จะเป็นองค์กรที่เป็นกลางทางคาร์บอน (Carbon Neutral) ภายในปี ค.ศ. 2030 และมุ่งสู่การปล่อยก๊าซเรือนกระจกสุทธิเป็นศูนย์ (Net Zero Emissions) ภายในปี ค.ศ. 2050 ถือเป็นการขับเคลื่อนยุทธศาสตร์ครั้งสำคัญ เพื่อบรรเทาผลกระทบที่จะเกิดขึ้นต่อสิ่งแวดล้อมและชีวิตความเป็นอยู่ของประชาชน เป็นส่วนหนึ่งในการสนับสนุนเป้าหมายประเทศไทย และเป้าหมายของโลกตามความตกลงปารีส และสุดท้ายการพัฒนาและส่งเสริมการเชื่อมโยงการตลาดสินค้าเกษตรอุตสาหกรรม 1 จังหวัด 1 ชุมชน (One Province One Agro-Industrial Community : OPOAI-C)” ที่มุ่งเน้นการขับเคลื่อน“ตลาดนำ นวัตกรรมเสริม เพิ่มรายได้” เพื่อเสริมสร้างความ เข้มแข็งของเศรษฐกิจฐานรากและยกระดับเศรษฐกิจ สังคม และสร้างความมั่นคงทางรายได้ ส่งผลกลุ่มเกษตรกรและสหกรณ์ มีรายได้เพิ่มขึ้น ส่งเสริมพัฒนาและยกระดับสินค้าเกษตรให้กับกลุ่มเกษตรกร วิสาหกิจชุมชนการเกษตร SMEs สามารถใช้นวัตกรรมและเทคโนโลยีดิจิทัลในการสร้างสรรค์คุณค่าของสินค้าและบริการ ใช้ช่องทางการตลาดออนไลน์ เพิ่มขีดสามารถในการแข่งขันได้ในระดับสากล

ที่มา : https://www.thaigov.go.th/news/contents/details/88017