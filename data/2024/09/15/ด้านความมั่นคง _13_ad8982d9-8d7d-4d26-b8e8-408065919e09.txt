รัฐบาลไทย-ข่าวทำเนียบรัฐบาล-พ่อเมืองอุบลฯ นำภาคีเครือข่าย ร่วมกิจกรรมทำบุญตักบาตร 


วันอาทิตย์ที่ 15 กันยายน 2567
15/09/2567
พิมพ์
พ่อเมืองอุบลฯ นำภาคีเครือข่าย ร่วมกิจกรรมทำบุญตักบาตร
พ่อเมืองอุบลฯ นำภาคีเครือข่าย ร่วมกิจกรรมทำบุญตักบาตร "รวมพลังบวร จังหวัดอุบลราชธานี น้ำใจคนไทยช่วยผู้ประสบอุทกภัยในพื้นที่ภาคเหนือ" พร้อมเชิญชวนร่วมบริจาคสิ่งของจำเป็นในการดำรงชีพ แบ่งปันน้ำใจชาวอุบลราชธานี ทั้ง 25 อำเภอ ขับเคลื่อนพลัง "บวร"
พ่อเมืองอุบลฯ นำภาคีเครือข่าย ร่วมกิจกรรมทำบุญตักบาตร "รวมพลังบวร จังหวัดอุบลราชธานี น้ำใจคนไทยช่วยผู้ประสบอุทกภัยในพื้นที่ภาคเหนือ" พร้อมเชิญชวนร่วมบริจาคสิ่งของจำเป็นในการดำรงชีพ แบ่งปันน้ำใจชาวอุบลราชธานี ทั้ง 25 อำเภอ ขับเคลื่อนพลัง "บวร" สู่การ "บำบัดทุกข์ บำรุงสุข" พี่น้องคนไทย
เมื่อวานนี้ (14 ก.ย.67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้จัดกิจกรรมทำบุญตักบาตร รวมพลังบวร จังหวัดอุบลราชธานี น้ำใจคนไทยช่วยผู้ประสบอุทกภัยในพื้นที่ภาคเหนือ ณ วัดมณีวนาราม อำเภอเมืองอุบลราชธานี จังหวัดอุบลราชธานี โดยได้รับเมตตาจากพระเทพวราจารย์ เจ้าคณะจังหวัดอุบลราชธานี เป็นประธานในพิธีฝ่ายสงฆ์ โดยมี ผศ.จุรีรัตน์ กอเจริญยศ นายกเหล่ากาชาดจังหวัดอุบลราชธานี นายสมเพชร สร้อยสระคู รองผู้ว่าราชการจังหวัดอุบลราชธานี หัวหน้าส่วนราชการ รัฐวิสาหกิจ ภาคเอกชน และประชาชนในพื้นที่ ร่วมกิจกรรม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า กิจกรรมทำบุญตักบาตร รวมพลังบวร จังหวัดอุบลราชธานี น้ำใจคนไทยช่วยผู้ประสบอุทกภัยในพื้นที่ภาคเหนือ ในครั้งนี้ จัดขึ้นพร้อมกันทั้ง 25 อำเภอ ของจังหวัดอุบลราชธานี โดยทุกอำเภอจะร่วมกันจัดกิจกรรมถนนสายวัฒนธรรม ทำบุญตักบาตร ข้าวสาร อาหารแห้ง อาหารสัตว์ ยารักษาโรค สิ่งของเครื่องใช้ และปัจจัย พร้อมกันในเช้าวันที่ 14 กันยายน 2567 จากนั้นจะทำการคัดแยกสิ่งของแล้วบรรจุถุง และรวบรวมปัจจัยตามที่ได้ นำมารวมกันที่ศาลาเรือนไทยศาลากลางจังหวัดอุบลราชธานี
"ขอเชิญประชาชนชาวจังหวัดอุบลราชธานี ร่วมกิจกรรม พลังบวร น้ำใจคนไทย ช่วยผู้ประสบอุทกภัยในพื้นที่ภาคเหนือ ร่วมบริจาคข้าวสาร อาหารแห้ง อาหารสัตว์ ยารักษาโรค และสิ่งของเครื่องใช้ เพื่อนำไปช่วยเหลือผู้ประสบอุทกภัยในพื้นที่ภาคเหนือ โดยในวันจันทร์ที่ 16 กันยายน 2567 เวลา 15.00 น. ตนและภาคีเครือข่าย จะจัดพิธีส่งมอบสิ่งของ ถวายแด่เจ้าประคุณสมเด็จพระมหาธีราจารย์ กรรมการมหาเถรสมาคม เจ้าคณะใหญ่หนเหนือ เพื่อนำไปช่วยเหลือผู้ประสบอุทกภัยในพื้นที่ภาคเหนือ ต่อไป" นายศุภศิษย์ฯ กล่าวเพิ่มเติม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่อไปอีกว่า จังหวัดอุบลราชธานี ดำเนินการตามนโยบายของกระทรวงมหาดไทย ที่มุ่งเน้นในการส่งเสริมการมีส่วนร่วมให้กับสังคมและประชาชนอย่างยั่งยืน (Sustainable Development Goals: SDGs) ตามบันทึกข้อตกลงความร่วมมือโครงการเกื้อหนุนระหว่างวัดและชุมชน ร่วมกับมหาเถรสมาคม โดยเจ้าประคุณ สมเด็จมหาธีราจารย์ กรรมการมหาเถรสมาคม เจ้าอาวาสวัดพระเชตุพนวิมลมังคลาราม ประธานคณะกรรมการฝ่ายสาธารณสงเคราะห์ของมหาเถรสมาคม และสถาบันเทคโนโลยีพระจอมเกล้าเจ้าคุณทหารลาดกระบัง ซึ่งมีเป้าหมายเพื่อสนับสนุนภารกิจงานสาธารณสงเคราะห์ และส่งเสริมให้มหาเถรสมาคมสามารถขับเคลื่อนงานปฏิรูปกิจการพระพุทธศาสนา ทั้งการส่งเสริมความร่วมมือภาคีเครือข่าย การสาธารณสงเคราะห์เพื่อสังคมที่ยั่งยืน ประสานความร่วมมือในรูปแบบพลัง “บวร” คือ บ้าน วัด ราชการ สู่การพึ่งพาตนเองอย่างเข้มแข็งและช่วยเหลือเกื้อกูล เสริมสร้างให้คนในสังคมมีจิตใจที่เป็นบุญเป็นกุศล เลื่อมใสในพระพุทธศาสนา ลด ละ การทำบาปและสิ่งที่เป็นอกุศล สิ่งไม่ดีไม่งาม แทนที่ด้วยการเพิ่มพูนการทำความดี ทำบุญ ทำกุศล ช่วยกันดูแลสังคม นำไปสู่ความเข้มแข็งของชุมชน ขยายผลไปยังตำบล อำเภอ จังหวัด ให้เกิดผลเป็นรูปธรรมและยั่งยืน

ที่มา : https://www.thaigov.go.th/news/contents/details/88021