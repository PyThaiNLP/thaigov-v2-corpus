รัฐบาลไทย-ข่าวทำเนียบรัฐบาล-ปลัด มท. นำคณะ เยี่ยมชม "แปลงสาธิตเกษตรพอเพียง" อบต.ละงู พร้อมกล่าว "ชื่นใจที่เห็นพี่น้องประชาชนทุกคนมีความสุข" ด้วยการน้อมนำพระราชปณิธาน "แก้ไขในสิ่งผิด" สู่การปฏิบัติเป็นรูปธรรม


วันอาทิตย์ที่ 15 กันยายน 2567
15/09/2567
พิมพ์
ปลัด มท. นำคณะ เยี่ยมชม "แปลงสาธิตเกษตรพอเพียง" อบต.ละงู พร้อมกล่าว "ชื่นใจที่เห็นพี่น้องประชาชนทุกคนมีความสุข" ด้วยการน้อมนำพระราชปณิธาน "แก้ไขในสิ่งผิด" สู่การปฏิบัติเป็นรูปธรรม
ปลัดมหาดไทย นำคณะ เยี่ยมชม "แปลงสาธิตเกษตรพอเพียง" อบต.ละงู พร้อมกล่าว "ชื่นใจที่เห็นพี่น้องประชาชนทุกคนมีความสุข" ด้วยการน้อมนำพระราชปณิธาน "แก้ไขในสิ่งผิด" สู่การปฏิบัติเป็นรูปธรรมอย่างยั่งยืน
วันนี้ (15 ก.ย. 67) เวลา 11.30 น. ที่องค์การบริหารส่วนตำบลละงู อำเภอละงู จังหวัดสตูล นายสุทธิพงษ์ จุลเจริญ ปลัดกระทรวงมหาดไทย พร้อมด้วย รองศาสตราจารย์วรวรรณ โรจนไพบูลย์ (อ.น้อยหน่า) ผู้ช่วยศาสตราจารย์พิเชฐ โสวิทยสกุล (อ.โก้) ที่ปรึกษาปลัดกระทรวงมหาดไทย และนายศักระ กปิลกาญจน์ ผู้ว่าราชการจังหวัดสตูล นางสาวธัญรัศม์ ไตรพันธ์รัชตะ หัวหน้าสำนักงานจังหวัดสตูล นายธีระพงษ์ คุ่มเคี่ยม นายอำเภอละงู และคณะ ลงพื้นที่เยี่ยมชม "แปลงสาธิตเกษตรพอเพียง" อบต.ละงู โดยมี นายจำรัส ฮ่องสาย นายกองค์การบริหารส่วนตำบลละงู พร้อมด้วยคณะผู้บริหาร สมาชิกสภา พนักงานส่วนตำบล และเจ้าหน้าที่ ร่วมให้การต้อนรับ
นายสุทธิพงษ์ กล่าวว่า พื้นที่ อบต.ละงู เป็นพื้นที่แห่งความสุขด้วยการส่งเสริมให้พี่น้องประชาชนมีความรักความสามัคคี ไม่ว่าจะอยู่ศาสนาใด มีประเพณีวัฒนธรรมที่แตกต่างกันอย่างไร ที่นี่อยู่กันด้วยความรักความอบอุ่น และที่สำคัญได้มีการน้อมนำแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาทำให้พี่น้องประชาชน ได้น้อมนำเอาหลักปรัชญาของเศรษฐกิจพอเพียงและทฤษฎีใหม่ใช้ในชีวิตประจำวัน ให้สามารถพึ่งพาตนเองได้
""แปลงสาธิตเกษตรพอเพียง" นี้ เป็นทั้งแปลงสาธิตและศูนย์เรียนรู้การน้อมนำศาสตร์พระราชาในเรื่องต่าง ๆ มาใช้บริหารจัดการพื้นที่ ทั้งเรื่องของการประยุกต์ทฤษฎีใหม่สู่โคกหนองนาอารยเกษตร แบบ Mini ด้วยข้อจำกัดเรื่องพื้นที่ อีกทั้งยังส่งเสริมหลักการพึ่งพาตนเองจากการปลูกพืช 3 อย่าง ประโยชน์ 4 อย่าง โดยเฉพาะอย่างยิ่งพืชที่เป็นอาหาร เป็นยารักษาโรค จึงถือว่าท่านนายกองค์การบริหารส่วนตำบลละงูและพี่น้องประชาชนภายใต้การนำของผู้ว่าราชการจังหวัดสตูลและนายอำเภอละงูได้ช่วยกันทำตามแนวทางที่ถูกต้อง ที่จะช่วยทำให้ "ประเทศชาติมั่นคง ประชาชนมีความสุข" ด้วยการแก้ไขในเรื่องของพฤติกรรม ที่เริ่มหลงทิศหลงทาง คือ มุ่งเน้นแต่ใช้เงินไปซื้อ ไปซื้อยาที่ร้านยา ไปซื้ออาหารในร้านสะดวกซื้อ ปรับเปลี่ยนเป็นการใช้พื้นที่ที่มีอยู่ของตนเองให้เป็นประโยชน์ต่อการสนองตอบความต้องการในเรื่องปัจจัย 4 โดยเฉพาะอย่างยิ่งในเรื่องของอาหารและยารักษาโรค" นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า วันนี้ชื่นใจที่เห็นพี่น้องประชาชนทุกคนมีความสุข และพร้อมที่จะดูแลครอบครัว ดูแลสังคม ดูแลชุมชน มีผู้นำท้องถิ่น ผู้นำท้องที่ และนักวิชาการอย่างท่านรองศาสตราจารย์วรวรรณ โรจนไพบูลย์ (อ.น้อยหน่า) และผู้ช่วยศาสตราจารย์พิเชฐ โสวิทยสกุล (อ.โก้) แห่งสถาบันเทคโนโลยีพระจอมเกล้าเจ้าคุณทหารลาดกระบัง ที่มาช่วยพี่น้องประชาชนร่วมกับกระทรวงมหาดไทย จนเรามั่นใจได้เลยว่า สิ่งที่พระบาทสมเด็จพระเจ้าอยู่หัวทรงมีพระราชปณิธานที่จะสืบสาน รักษา และต่อยอดแนวพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร "เป็นทางรอดของพี่น้องคนไทย และเป็นทางรอดของชาวโลก" เพราะสิ่งที่เราเห็นในทุกพื้นที่ล้วนเป็นการน้อมนำเอาเรื่องของทฤษฎีใหม่มาประยุกต์สู่โคก หนอง นา อารยเกษตร ที่ล้วนแล้วแต่ทำให้พี่น้องประชาชนมีกิน มีใช้ มีอยู่ และที่สำคัญคือมี "ความร่มเย็นเป็นสุข" ด้วยพลังความร่วมมือของจังหวัดสตูลและทุกภาคส่วนทั้ง 7 ภาคีเครือข่าย มุ่งเน้นการพัฒนาที่ยั่งยืน ทำทุกสิ่งที่เป็นเชิงคุณภาพ อย่างถาวรยั่งยืนตลอดทั้งปีดังที่ อบจ.ละงู ได้ทำเป็นตัวอย่างแล้ว
นายจำรัส ฮ่องสาย นายกองค์การบริหารส่วนตำบลละงู กล่าวว่า ชาวละงูรู้สึกยินดีที่ได้มีโอกาสต้อนรับท่านสุทธิพงษ์ จุลเจริญ ปลัดกระทรวงมหาดไทย และคณะ ที่ได้มาเยี่ยมเยียนให้โอกาสลงพื้นที่มาตรวจเยี่ยมพื้นที่ขององค์การบริหารส่วนตำบลละงู ซึ่งเรามีหลาย ๆ โครงการที่สอดคล้องกับแนวทางการขับเคลื่อนงานเพื่อพัฒนาคุณภาพชีวิตที่ดีอย่างยั่งยืนของประชาชนตามที่ท่านปลัดกระทรวงมหาดไทยได้มอบหมายให้ท่านผู้ว่าราชการจังหวัดแจ้งให้องค์กรปกครองส่วนท้องถิ่นร่วมดำเนินการซึ่ง อบต.ละงู มีความยินดีที่ได้สนองนโยบาย เพราะหลายโครงการทำให้เกิดประโยชน์กับประชาชน และพื้นที่ของเรามีพื้นที่เกษตรเยอะและเป็นตำบลที่ใหญ่ที่สุดในจังหวัดสตูล ดังนั้นทุกสิ่งที่เราได้ขับเคลื่อนเกิดประโยชน์กับพี่น้องประชาชนอย่างแน่นอน
นายนัตพงศ์ แคยิหวา ผู้อำนวยการกองส่งเสริมการเกษตร องค์การบริหารส่วนตำบลละงู กล่าวว่า นายจำรัส ฮ่องสาย นายกองค์การบริหารส่วนตำบลละงู ได้นำนโยบายของนายสุทธิพงษ์ จุลเจริญ ปลัดกระทรวงมหาดไทยในการน้อมนำพระราชดำริด้านการเสริมสร้างความมั่นคงด้านอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรักปลูกผักกินเอง" และ "ทางนี้มีผลผู้คนรักกัน" มาขับเคลื่อนใน พื้นที่องค์การบริหารส่วนตำบลละงู โดยเริ่มต้นจากพื้นที่ของที่ทำการองค์การบริหารส่วนตำบลละงู ได้ใช้พื้นที่ จัดทำเป็นแปลงสาธิต การปลูกพืชผักสวนครัว และพืชสมุนไพร ภายใต้ชื่อ "แปลงสาธิตเกษตรพอเพียง" โดยมีพันธุ์ผักพื้นบ้าน อาทิ ยาร่วง (มะม่วงหิมพานต์) มันปู ชะมวง มะกอก ม่าว ผักหวานทะเล พืชสมุนไพร อาทิ บอระเพ็ด ว่านหางจระเข้ ฟ้าทะลายโจร กระชายดำ กระจายข่าว ขิงข่า ขมิ้นขาว มะกรูด ผลไม้ อาทิ เงาะ ทุเรียน จำปาดะ ขนุน มะม่วง ส้มโอ มังคุด ทุเรียน ละไม ตะขบ และพันธุ์ปลา อาทิ ปลานิล ปลาตะเพียน ปลาดุก ปลาช่อน ปลาบ้า โดยพืชผักสวนครัวพืชสมุนไพรและปลา ที่ได้อยู่ในบริเวณแปลงสาธิตนี้ พี่น้องประชาชนในเขต อบต.ละงู สามารถมาเก็บเกี่ยวและมานำไปบริโภคเป็นอาหาร เสมือนเป็นโรงครัวของชุมชนนั่นเอง

ที่มา : https://www.thaigov.go.th/news/contents/details/88025