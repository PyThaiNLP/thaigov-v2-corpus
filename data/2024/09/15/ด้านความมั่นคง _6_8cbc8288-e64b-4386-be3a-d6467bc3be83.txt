รัฐบาลไทย-ข่าวทำเนียบรัฐบาล-โฆษกมหาดไทย เผย "อนุทิน" สั่งการรัฐวิสาหกิจไฟฟ้า-ประปา สังกัดมหาดไทยจัดมาตรการเยียวยาขั้นสูง ช่วยเหลือประชาชนในพื้นที่น้ำท่วม


วันเสาร์ที่ 14 กันยายน 2567
14/09/2567
พิมพ์
โฆษกมหาดไทย เผย "อนุทิน" สั่งการรัฐวิสาหกิจไฟฟ้า-ประปา สังกัดมหาดไทยจัดมาตรการเยียวยาขั้นสูง ช่วยเหลือประชาชนในพื้นที่น้ำท่วม
โฆษกมหาดไทย เผย "อนุทิน" สั่งการรัฐวิสาหกิจไฟฟ้า-ประปา สังกัดมหาดไทยจัดมาตรการเยียวยาขั้นสูง ช่วยเหลือประชาชนในพื้นที่น้ำท่วม
น.ส.ไตรศุลี ไตรสรณกุล โฆษกกระทรวงมหาดไทย กล่าว่ว่า พร้อมกับการเฝ้าบัญชาการให้หน่วยงานในสังกัดกระทรวงมหาดไทยระดมสรรพกำลังจากทุกช่องทางเข้าช่วยเหลือประชาชนในพื้นที่อุทกภัยภาคเหนือและภาคอีสานตอนบนแล้ว ล่าสุดวันนี้ (14 ก.ย. 67) ระหว่างการลงพื้นที่ติดตามให้ความช่วยเหลือในพื้นที่ จ.หนองคาย นายอนุทิน ชาญวีรกูล รองนายกรัฐมนตรีและ รมว.มหาดไทย ได้มีข้อสั่งการไปยังรัฐวิสาหกิจในสังกัดกระทรวงมหาดไทย ที่รับผิดชอบดูแลสาธารณูปโภคใช้ชิดชีวิตความเป็นอยู่ของประชาชน ได้แก่ การไฟฟ้าส่วนภูมิภาค(กฟภ.) การประปาส่วนภูมิภาค (กปภ.) ให้จัดทำชุดมาตรการเพื่อช่วยเหลือเยียวยาและฟื้นฟูประชาชนทุกพื้นที่ที่ได้รับผลกระทบจากอุทกภัย
"ท่านอนุทิน ได้สั่งการให้ กฟภ. กปภ. พิจารณาจัดทำมาตรการที่จะช่วยเยียวยาพี่น้องประชาชน อาทิ การผ่อนผนจัดเก็บค่าไฟฟ้าให้ผู้ใช้ไฟฟ้าที่ประสบภัยน้ำท่วม หากจะทำจะมีแนวดำเนินการอย่างไร ให้จัดเป็นมาตรการช่วยเหลือขั้นสูงสุดหรือขั้นพิเศษ และท่านจะรายงานให้ ครม. ทราบถึงการช่วยเหลือจากกระทรวงมหาดไทยต่อไป" น.ส.ไตรศุลี กล่าว
โฆษกกระทรวงมหาดไทย กล่าวว่า นายอนุทิน ยังมีข้อห่วงใยเกี่ยวกับความปลอดภัยของประชาชนในการใช้สาธารณูโภคต่างๆ ในช่วงน้ำท่วม โดยเฉพาะเรื่องของไฟฟ้าที่หากไม่ระมัดระวังให้ดี โครงสร้างพื้นฐาน ระบบสายส่งต่างๆ เกิดการชำรุดอาจเป็นอันตรายต่อชีวิตของผู้ใช้งาน จึงได้กำชับให้ทางการไฟฟ้า การประปาให้จัดกำลังเจ้าหน้าที่เข้าซ่อมแซมระบบต่างๆ ที่ได้รับผลกระทบจากน้ำท่วมให้มีความมั่นคงก่อนจ่ายกระแสไฟ หากประชาชนร้องขอให้เข้าช่วยดูแลซ่อมแซมระบบก็ขอให้จัดกำลังเจ้าหน้าที่เข้าสนับสนุนอย่างรวดเร็ว พร้อมกำชับให้คำนึงถึงความปลอดภัยในการปฏิบัติงานของเจ้าหน้าที่อยู่เสมอ

ที่มา : https://www.thaigov.go.th/news/contents/details/88007