รัฐบาลไทย-ข่าวทำเนียบรัฐบาล-ผู้ว่าฯ ขอนแก่น เร่งระบายน้ำท่วมขังในพื้นที่เศรษฐกิจเมืองขอนแก่นหลายจุด พร้อมแจ้งพี่น้องประชาชนเฝ้าระวังสถานการณ์ฝนตกหนักโดยรับฟังข้อมูลข่าวสารจากทางราชการอย่างใกล้ชิด


วันอาทิตย์ที่ 15 กันยายน 2567
15/09/2567
พิมพ์
ผู้ว่าฯ ขอนแก่น เร่งระบายน้ำท่วมขังในพื้นที่เศรษฐกิจเมืองขอนแก่นหลายจุด พร้อมแจ้งพี่น้องประชาชนเฝ้าระวังสถานการณ์ฝนตกหนักโดยรับฟังข้อมูลข่าวสารจากทางราชการอย่างใกล้ชิด
ผู้ว่าฯ ขอนแก่น เร่งระบายน้ำท่วมขังในพื้นที่เศรษฐกิจเมืองขอนแก่นหลายจุด พร้อมแจ้งพี่น้องประชาชนเฝ้าระวังสถานการณ์ฝนตกหนักโดยรับฟังข้อมูลข่าวสารจากทางราชการอย่างใกล้ชิด
เมื่อวันที่ 14 ก.ย. 2567 นายไกรสร กองฉลาด ผู้ว่าราชการจังหวัดขอนแก่น เปิดเผยว่า จากการที่ได้มีฝนตกต่อเนื่องในพื้นที่ตัวเมืองของจังหวัดขอนแก่น ปริมาณน้ำฝนสะสม สูงถึง 130.2 มิลลิเมตร ทำให้เกิดน้ำท่วมขังในเขตพื้นที่เศรษฐกิจ อ.เมืองขอนแก่น ได้แก่ บริเวณถนนมะลิวัลย์ ต.บ้านเป็ด อ.เมืองขอนแก่น ถนนหน้ามหาวิทยาลัยภาคตะวันออกเฉียงเหนือ ต.บ้านเป็ด อ.เมืองขอนแก่น และบริเวณตลาดบ้านศรีฐาน บ้านคำไฮ ต.บ้านเป็ด อ.เมืองขอนแก่น ซึ่งส่งผลกระทบต่อการสัญจรเดินทางและใช้ชีวิตของพี่น้องประชาชนในท้องที่เป็นวงกว้าง
"ตนพร้อมด้วยรองผู้ว่าราชการจังหวัดขอนแก่น ปลัดจังหวัดขอนแก่น ป้องกันและบรรเทาสาธารณภัยจังหวัดขอนแก่น หัวหน้าส่วนราชการ แขวงทางหลวงจังหวัดขอนแก่น นายอำเภอเมืองขอนแก่น นายกเทศมนตรีตำบลบ้านเป็ด สมาชิก อส.จ.ขอนแก่น อส.อ.เมืองขอนแก่น จึงได้ออกปฏิบัติการกิจแก้ไขปัญหาน้ำท่วมขังในเขตพื้นที่เศรษฐกิจ ในอำเภอเมืองขอนแก่นโดยเร็ว โดยได้สั่งการให้มีการเปิดทางระบายน้ำ บริเวณเกาะกลางถนนมะลิวัลย์ ให้ลงไปสู่บึงกี ต.บ้านเป็ด อ.เมืองขอนแก่น เร่งรัดการสูบน้ำจากถนนมะลิวัลย์ลงสู่บึงหนองโคตร ต.บ้านเป็ด และเร่งสูบน้ำออกจากพื้นที่เศรษฐกิจถนนบริเวณหน้ามหาวิทยาลัยภาตตะวันออกเฉียงเหนือ รวมทั้งสั่งการให้เจ้าหน้าที่อำนวยความสะดวกด้านจราจรถนนมะลิวัลย์ และทุกจุดที่น้ำท่วมขังในพื้นที่ผิวจราจร และแจ้งประสานหน่วยทหารฝ่ายกิจการพลเรือนค่ายศรีพัชรินทร์เพื่ออำนวยความสะดวก ช่วยเหลือตั้งกระสอบทรายป้องกันน้ำท่วม ณ บริเวณหน้า รร.คนตาบอด" นายไกรสร กล่าว
นายไกรสร กล่าวต่อไปว่า จากการดำเนินงานของเจ้าหน้าที่ด้วยความรวดเร็ว ส่งผลให้ในช่วงบ่ายของวันนี้ สามารถระบายน้ำท่วมขังในพื้นผิวจราจรได้ และสถานการณ์การจราจรบริเวณถนนมะลิวัลย์ เริ่มคลายตัว มวลน้ำในเขตเทศบาลตำบลบ้านเป็ด ถนนหน้ามหาวิทยาลัยภาคตะวันออกเฉียงเหนือเริ่มลดลง รถเล็กเริ่มสัญจรได้ และสถานการณ์ส่วนใหญ่ได้เริ่มทยอยคลี่คลายลงอย่างต่อเนื่อง ซึ่งทำให้ พี่น้องประชาชนสามารถกลับมาใช้ชีวิตปกติได้โดยเร็ว
"สถานการณ์ฝนตกในช่วงนี้ ตามการรายงานสภาพอากาศของกรมอุตุนิยมวิทยา ระหว่างวันที่ 15 - 17 พฤษภาคม 2567 ในบริเวณพื้นที่ภาคตะวันออกเฉียงเหนือ ยังคงมีฝนตกหนักในหลายพื้นที่ โดยจังหวัดขอนแก่นจะต้องมีการเฝ้าระวังพื้นที่เสี่ยงภัยฝนตกหนักซึ่งอาจจะเกิดน้ำท่วมขังหลายพื้นที่ ซึ่งอาจส่งผลกระทบต่อการเดินทาง และการใช้ชีวิตของพี่น้องประชาชน จึงขอให้พี่น้องประชาชนเตรียมตัวรับมือกับฝนตกหนักที่กำลังมาถึง และคอยติดตามข่าวสารการแจ้งเตือนของทางราชการอย่างใกล้ชิด ทั้งนี้ หากพี่น้องประชาชนในพื้นที่ที่ได้รับผลกระทบจากฝนตกหนักและยังไม่ได้รับการให้ความช่วยเหลือขอให้แจ้งข้อมูลมาที่สายด่วนนิรภัย 1784 หรือ สายด่วนศูนย์ดำรงธรรม ที่ 1567 เพื่อเจ้าหน้าที่จะได้เร่งให้การช่วยเหลือต่อไป" นายไกรสร กล่าวในช่วงท้าย

ที่มา : https://www.thaigov.go.th/news/contents/details/88022