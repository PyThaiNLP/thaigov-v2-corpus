รัฐบาลไทย-ข่าวทำเนียบรัฐบาล-นายกรัฐมนตรี ห่วงใยอาสากู้ภัย  จิตอาสาที่ร่วมภารกิจในพื้นที่น้ำท่วม เน้นความปลอดภัย แนะประชาชนปฎิบัติตามคำแนะนำสธ. อย่างเคร่งครัด 


วันอาทิตย์ที่ 15 กันยายน 2567
15/09/2567
พิมพ์
นายกรัฐมนตรี ห่วงใยอาสากู้ภัย  จิตอาสาที่ร่วมภารกิจในพื้นที่น้ำท่วม เน้นความปลอดภัย แนะประชาชนปฎิบัติตามคำแนะนำสธ. อย่างเคร่งครัด
นายกรัฐมนตรี ห่วงใยอาสากู้ภัย  จิตอาสาที่ร่วมภารกิจในพื้นที่น้ำท่วม เน้นความปลอดภัย แนะประชาชนปฎิบัติตามคำแนะนำสธ. อย่างเคร่งครัด
วันนี้ (15 กันยายน 2567) นางสาวแพทองธาร ชินวัตร นายกรัฐมนตรี  ห่วงใยอาสากู้ภัย  จิตอาสา อาสาสมัคร ที่เข้าไปร่วมช่วยเหลือประชาชนและสัตว์ รวมถึงภารกิจต่างๆ ในหลายๆ พื้นที่น้ำท่วม ขอให้คำนึงถึงความปลอดภัย ปฏิบัติงานด้วยความระมัดระวัง และให้พักผ่อนอย่างเพียงพอ   ซึ่งต้องขอขอบคุณในความเสียสละของทีมอาสากู้ภัย และเจ้าหน้าที่ทุกนายที่ได้ทำหน้าที่เพื่อผู้อื่นอย่างเต็มที่ นับเป็นการกระทำที่น่ายกย่อง และแสดงออกถึงน้ำใจของคนไทยที่ทั่วโลกประทับใจ ในส่วนขอรัฐบาลได้เตรียมแผนเผชิญภัยในพื้นที่เสี่ยง และแผนฟื้นฟูในพื้นที่น้ำท่วมที่เริ่มคลี่คลาย โดยคาดว่าจะได้มีการหารือในที่ประชุมคณะรัฐมนตรีในวันอังคารนี้ด้วย
นายกรัฐมนตรี ยังห่วงใยสุขภาพประชาชนขอให้ดูแลตนเองและคนในครอบครัวตามคำแนะนำของ กระทรวงสาธารณสุข อย่างเคร่งครัด สำหรับโรคที่ต้องเฝ้าระวัง คือ โรคที่มากับน้ำท่วม ได้แก่ โรคฉี่หนู โรคน้ำกัดเท้า โรคตาแดง โดยเฉพาะโรคท้องร่วง  ซึ่งกระทรวงสาธารณสุขได้แนะนำวิธีป้องกันการเกิดโรค คือ ล้างมือด้วยน้ำสะอาดกับสบู่หรือแอลกอฮอล์ทุกครั้ง หลังสัมผัสน้ำสกปรก ก่อนกินอาหารและหลังการใช้ห้องน้ำ  และดูแลตักเตือนไม่ให้เด็กเล็กเล่นน้ำที่ท่วมขัง นอกจากนี้ ต้องกินอาหารที่สะอาด ร้อน ปรุงสุกใหม่ กรณีที่ประชาชนต้องลุยน้ำออกจากบ้าน ต้องสวมรองเท้าบูทกันน้ำทุกครั้ง
สำหรับสถานการณ์น้ำที่ จ.เชียงราย  นายกรัฐมนตรี ได้รับรายงานความคืบหน้าการกู้ระบบประปาของสถานีผลิตน้ำที่ได้รับผลกระทบจากน้ำท่วมจังหวัดเชียงราย ขณะนี้สามารถจ่ายน้ำประปาให้ประชาชนในจังหวัดเชียงรายได้ตามปกติแล้ว และจะสามารถส่งน้ำได้ในพื้นที่เขตตัวเมืองภายในเที่ยงวันนี้ เพื่อให้ประชาชนได้สามารถนำน้ำมาทำความสะอาดบ้านและชำระล้างดินและทรายได้ก่อนในลำดับแรก   เนื่องจากน้ำประปายังคงมีความขุ่นเล็กน้อย ซึ่งทาง กปภ. จะเร่งปรับปรุงคุณภาพน้ำให้ได้เกณฑ์มาตรฐานภายในวันพรุ่งนี้  (16 ก.ย. 67) ส่วนประปา สาขาแม่สาย กองบัญชาการกองทัพไทยร่วมกับกรมอุทยาน ส่งเจ้าหน้าที่เข้าช่วยแก้ไขปัญหาดินโคลนและตะกอนทรายทับถมโรงผลิตระบบผลิตน้ำประปา ให้สามารถกลับมาผลิตน้ำประปาได้ภายใน 5-7 วัน

ที่มา : https://www.thaigov.go.th/news/contents/details/88018