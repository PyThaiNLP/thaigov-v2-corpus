รัฐบาลไทย-ข่าวทำเนียบรัฐบาล-นายกสมาคมแม่บ้าน มท. พร้อมคณะอุปนายกฯ และประธานแม่บ้าน มท.จ.น่าน มอบทุนการศึกษา อุปกรณ์การเรียน ให้แก่นักเรียนที่ประสบอุทกภัย อ.ท่าวังผา จ.น่าน มุ่งหนุนเสริมภารกิจ "ครอบครัวมหาดไทย


วันเสาร์ที่ 14 กันยายน 2567
14/09/2567
พิมพ์
นายกสมาคมแม่บ้าน มท. พร้อมคณะอุปนายกฯ และประธานแม่บ้าน มท.จ.น่าน มอบทุนการศึกษา อุปกรณ์การเรียน ให้แก่นักเรียนที่ประสบอุทกภัย อ.ท่าวังผา จ.น่าน มุ่งหนุนเสริมภารกิจ "ครอบครัวมหาดไทย
นายกสมาคมแม่บ้าน มท. พร้อมคณะอุปนายกฯ และประธานแม่บ้าน มท.จ.น่าน มอบทุนการศึกษา อุปกรณ์การเรียน ให้แก่นักเรียนที่ประสบอุทกภัย อ.ท่าวังผา จ.น่าน มุ่งหนุนเสริมภารกิจ "ครอบครัวมหาดไทย "บำบัดทุกข์ บำรุงสุข" ยกระดับคุณภาพชีวิตประชาชนทุกช่วงวัยอย่างยั่งยืน
เมื่อวานนี้ (13 ก.ย. 67) เวลา 16.00 น. ที่ห้องประชุมโรงเรียนบ้านสบหนอง ตำบลตาลชุม อำเภอท่าวังผา จังหวัดน่าน ดร.วันดี กุญชรยาคง จุลเจริญ นายกสมาคมแม่บ้านมหาดไทย พร้อมด้วย คุณนฤมล ล้อมทอง ที่ปรึกษานายกสมาคมแม่บ้านมหาดไทย และกรรมการมูลนิธิเพื่อนพึ่ง (ภาฯ) ยามยาก สภากาชาดไทย นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานชมรมแม่บ้านกรมการปกครอง นางศลิษา ภิรมย์รัตน์ อุปนายกสมาคมแม่บ้านมหาดไทยและประธานชมรมแม่บ้านกรมโยธาธิการและผังเมือง นางจิรวรรณ เพ็ญพาส อุปนายกสมาคมแม่บ้านมหาดไทยและประธานชมรมแม่บ้านกรมที่ดิน นางเหมือนใจ วงศ์ใหญ่ ประธานชมรมแม่บ้านมหาดไทยจังหวัดน่าน ร่วมลงพื้นที่พบปะและให้กำลังใจคณะครูและนักเรียนโรงเรียนที่ประสบอุทกภัยในพื้นที่อำเภอเวียงสา จำนวน 3 โรงเรียน พร้อมมอบทุนการศึกษาและอุปกรณ์การเรียนการสอน และอุปกรณ์กีฬา โดยมี นายชัยนรงค์ วงศ์ใหญ่ ผู้ว่าราชการจังหวัดน่าน พร้อมด้วยนายสุทัศน์ จิตเวชศาสตร์ นายอำเภอท่าวังผา หัวหน้าส่วนราชการ คณะครูและนักเรียนในพื้นที่ร่วมให้การต้อนรับ
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า นับเป็นโอกาสดีที่ได้มาลงพื้นที่จังหวัดน่าน ร่วมกับคณะอุปนายกสมาคมแม่บ้านมหาดไทย ประธานแม่บ้านมหาดไทยจังหวัดน่าน และคุณนฤมล ล้อมทอง ในฐานะกรรมการมูลนิธิเพื่อนพึ่ง (ภาฯ) ยามยาก สภากาชาดไทย ซึ่งขณะนี้มูลนิธิฯ อยู่ระหว่างดำเนินการติดตั้งระบบโทรมาตร เพื่อที่จะตรวจวัดปริมาณน้ำฝน เพื่อเป็นแนวทางในการรับรู้ถึงสถานการณ์ที่จะเกิดขึ้นล่วงหน้า สามารถเตือนภัยกับพี่น้องประชาชนในพื้นที่ได้ ซึ่งในวันนี้เราจะนำข้อมูลที่ได้รับจากการลงพื้นที่ไป พูดคุยหารือกับหน่วยที่เกี่ยวข้อง เพื่อดำเนินการต่อไป
"ในวันนี้สมาคมแม่บ้านมหาดไทยและคณะ มีความตั้งใจที่จะมาเยี่ยมเยียนและตรวจดูสภาพการฟื้นฟูหลังจากเกิดอุทกภัยในพื้นที่อำเภอท่าวังผา ซึ่งเป็นพื้นที่ที่ประสบอุทกภัยอย่างหนักของจังหวัดน่าน มีสถานศึกษาและโรงเรียนหลายแห่งได้รับความเสียหาย จึงต้องขอขอบคุณทุกท่านที่ได้เสียสละเวลามาช่วยเหลือเด็กนักเรียนลูกหลานเยาวชนของพวกเรา วันนี้เป็นการมาเยี่ยมเยียนและให้กำลังใจ เพื่อให้การช่วยเหลือพี่น้องประชาชนหลังจากที่เผชิญวิกฤตสาธารณภัย จนทำให้ได้รับผลกระทบทั้งชีวิตและทรัพย์สิน วิกฤตภัยธรรมชาติต่าง ๆ ที่เกิดขึ้นแล้วเป็นบทเรียนสำคัญ เราทุกคนในพื้นที่ต้องเตรียมตัว และระมัดระวังติดตามสถานการณ์น้ำ อย่าชะล่าใจหรือประมาทว่าที่ผ่านมาไม่เคยท่วม สิ่งสำคัญคือการเอาชีวิตรอด รวมถึงป้องกันทรัพย์สินเสียหายไว้ล่วงหน้า" ดร.วันดีฯ กล่าวในช่วงต้น
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวต่อไปอีกว่า สมาคมแม่บ้านมหาดไทย ร่วมกับกระทรวงมหาดไทย จึงได้ขับเคลื่อนภารกิจ "บำบัดทุกข์ บำรุงสุข" เพื่อพี่น้องประชาชน โดยเฉพาะหลังจากสถานการณ์น้ำลด สิ่งที่ต้องทำเป็นอันดับแรก คือ การฟื้นฟูเยียวยาให้เร็วขึ้น ช่วยให้พี่น้องประชาชนได้รับการเยียวยา และกลับคืนสู่สภาพปกติสุขโดยเร็ว จึงเป็นที่มาของการร่วมกับอำเภอท่าวังผา จัดหาอุปกรณ์การเรียนการสอน อุปกรณ์กีฬา เพื่อมามอบให้แก่นักเรียนจำนวน 3 โรงเรียน ของอำเภอท่าวังผา ได้แก่ โรงเรียนบ้านสบหนอง โรงเรียนชุมชนบ้านดอนตัน และโรงเรียนบ้านท่าค้ำ เพื่อให้กำลังใจและ สอบถามพูดคุยกับคณะครู นักเรียน ตลอดจนผู้ปกครองถึงสิ่งที่ต้องการรับการสนับสนุนจากภาคีเครือข่ายภาคส่วนต่าง ๆ เพื่อที่จะทำให้ได้มีการดำรงชีวิตที่มีความสุข สุขทั้งการเรียน สุขทั้งการใช้ชีวิต ยังผลให้เกิดความสุขใจ สุขกาย ทั้งตัวครู ตัวนักเรียน และผู้ปกครอง เรียกได้ว่า โรงเรียนมีความสุข ครอบครัวมีความสุข ชุมชนและสังคมก็จะมีความสุข
"ขอขอบคุณภาคีเครือข่ายทุกภาคส่วนที่ได้ช่วยกันมอบทุนการศึกษา พร้อมทั้งจัดหาอุปกรณ์การเรียนการสอน อุปกรณ์กีฬา รวมถึงกระเป๋านักเรียน ให้กับคุณครูและนักเรียนโรงเรียนที่ประสบอุทกภัย ทำให้เด็กได้มีโอกาสที่ดีในชีวิต ได้ศึกษาเล่าเรียน และพัฒนาตนเอง ทั้งด้านการเรียน จิตใจ รวมถึงร่างกาย ซึ่งน้อง ๆ ทุกคน จะได้รับการยกระดับคุณภาพชีวิตที่ดี สามารถเติบโตไปเป็นผู้ใหญ่ที่มีคุณภาพ เป็นกำลังสำคัญของชาติในอนาคต" ดร.วันดี ฯ กล่าวในช่วงท้าย

ที่มา : https://www.thaigov.go.th/news/contents/details/88004