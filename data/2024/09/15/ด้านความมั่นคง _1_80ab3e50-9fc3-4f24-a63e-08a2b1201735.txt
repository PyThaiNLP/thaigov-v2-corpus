รัฐบาลไทย-ข่าวทำเนียบรัฐบาล-มท.2 สั่งการ สถ. ประสาน อปท. ที่ไม่ประสบอุทกภัยให้การช่วยเหลือพี่น้องประชาชนใน อปท พื้นที่ประสบเหตุอุทกภัย


วันเสาร์ที่ 14 กันยายน 2567
14/09/2567
พิมพ์
มท.2 สั่งการ สถ. ประสาน อปท. ที่ไม่ประสบอุทกภัยให้การช่วยเหลือพี่น้องประชาชนใน อปท พื้นที่ประสบเหตุอุทกภัย
อธิบดี สถ. เผย มท.2 สั่งการ สถ. ประสาน อปท. ที่ไม่ประสบอุทกภัยให้การช่วยเหลือพี่น้องประชาชนใน อปท พื้นที่ประสบเหตุอุทกภัย
เมื่อวานี้ (13 กันยายน 2567) นายขจร ศรีชวโนทัย อธิบดีกรมส่งเสริมการปกครองท้องถิ่น (สถ.) กระทรวงมหาดไทย เปิดเผยว่า นายทรงศักดิ์ ทองศรี รัฐมนตรีช่วยว่าการกระทรวงมหาดไทย มีความห่วงใยในสถานการณ์อุทกภัยที่เกิดขึ้นในจังหวัดพื้นที่ภาคเหนือและภาคตะวันออกเฉียงเหนือ ส่งผลให้ประชาชนจำนวนมากได้รับความเดือดร้อนในการดำรงชีพและเกิดความเสียหายทั้งชีวิตและทรัพย์สิน จึงได้สั่งการให้กรมส่งเสริมการปกครองท้องถิ่นเตรียมการซักซ้อมแนวทางการให้ความช่วยเหลือประชาชนในพื้นที่ประสบอุทกภัย ซึ่งกรมฯ ได้มีหนังสือสั่งการ ด่วนที่สุด ที่ มท 0810.4/ว 3969 ลงวันที่ 13 กันยายน 2567 เรื่องการป้องกันและการให้ความช่วยเหลือประชาชนที่ประสบอุทกภัย โดยขอความร่วมมือจังหวัดแจ้ง อปท. ในพื้นที่ให้ดำเนินการดังนี้ 1) กรณีพื้นที่ อปท. เกิดอุทกภัยและที่ยังคงมีสถานการณ์อุทกภัย ให้เร่งดำเนินการช่วยเหลือผู้ประสบภัย ตามแผนเผชิญเหตุให้ครอบคลุมทุกมิติ รวดเร็ว และทั่วถึง โดยเฉพาะด้านการดำรงชีพ การดูแลความปลอดภัย ทั้งร่างกายและสภาพจิตใจผู้ได้รับผลกระทบ การเร่งระบายน้ำออกจากพื้นที่ เพื่อให้ประชาชนสามารถกลับมาใช้ชีวิตตามปกติได้โดยเร็ว
2) กรณี อปท. ที่ประสบสาธารณภัยหากมีความจำเป็นต้องขอความช่วยเหลือจาก อปท. อื่น (ที่มิได้มีพื้นที่ติดต่อกันหรือใกล้เคียงกัน) ให้ร้องขอต่อผู้ว่าราชการจังหวัด (ผู้อำนวยการจังหวัด) หรือ นายอำเภอ(ผู้อำนวยการอำเภอ) เพื่อสั่งการให้ อปท. อื่นในจังหวัดให้ดำเนินการช่วยเหลือ อปท. ที่ประสบสาธารณภัยนั้น
3) กรณี อปท. ที่ไม่ประสบอุทกภัยและมีพื้นที่ติดต่อหรือใกล้เคียงกับ อปท. ที่ประสบอุทกภัย ให้สนับสนุนการป้องกันและบรรเทาสาธารณภัยที่เกิดขึ้น ทั้งบุคลากร เครื่องจักรกล เครื่องมือเครื่องใช้ วัสดุ อุปกรณ์ ยานพาหนะ โดย อปท. ที่นำบุคลากร เครื่องจักร เครื่องมือเครื่องใช้ วัสดุ อุปกรณ์ ยานพาหนะ ในการเดินทางเข้าพื้นที่ไปให้ความช่วยเหลือ อปท. ที่ประสบสาธารณภัย ให้เบิกค่าเบี้ยเลี้ยง ที่พัก ค่าพาหนะ น้ำมันเชื้อเพลิง โดยถือปฏิบัติตามระเบียบกระทรวงมหาดไทยที่เกี่ยวข้อง ตามหนังสือกรมส่งเสริมการปกครองท้องถิ่น ด่วนที่สุด ที่ มท 0808.2/ว 5401 ลงวันที่ 28 ธันวาคม 2566
4) ให้มีการแจ้งเตือนภัย โดยให้ผู้นำชุมชน ตลอดจนอาสาสมัคร ภาคประชาชน ในการเฝ้าระวัง ติดตามแนวโน้มสถานการณ์ ปัจจัยเสี่ยงต่างๆ ที่อาจส่งผลให้เกิดสถานการณ์อุทกภัย พร้อมทั้งแจ้งเตือนประชาชนให้ครอบคลุมทุกพื้นที่และเตรียมพร้อมรับสถานการณ์อุทกภัยที่อาจเกิดขึ้นในพื้นที่ทุกช่องทาง
ในการให้ความช่วยเหลือประชาชนที่ได้รับความเดือดร้อนจากอุทกภัย ขอให้คำนึงถึงประโยชน์ของทางราชการ ประชาชน สถานะทางการเงินการคลังของ อปท. เป็นสำคัญ และเพื่อให้ผู้บริหาร อปท. เกิดความเข้าใจในทิศทางเดียวกัน ไม่เกิดความสับสนในการเบิกจ่ายงบประมาณ ขอให้จังหวัดกำกับดูแลและกำชับ อปท. ให้ถือปฏิบัติตามกฎหมาย ระเบียบ และหนังสือสั่งการที่เกี่ยวข้องโดยเคร่งครัด
ที่มา DLA News

ที่มา : https://www.thaigov.go.th/news/contents/details/88002