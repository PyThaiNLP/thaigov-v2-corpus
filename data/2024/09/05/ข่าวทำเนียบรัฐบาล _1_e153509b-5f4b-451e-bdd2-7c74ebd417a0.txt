รัฐบาลไทย-ข่าวทำเนียบรัฐบาล-ครม. อนุมัติงบกลางฯ 1.2 พันล้านบาท ให้ พม. จ่ายเงินอุดหนุนเด็กแรกเกิดกว่า 2.27 ล้านคน และงบกลางฯ 635 ล้านบาท ให้ ตร. ซื้อระบบอุโมงค์เอกซเรย์รถแบบเคลื่อนที่


วันพุธที่ 4 กันยายน 2567
04/09/2567
พิมพ์
ครม. อนุมัติงบกลางฯ 1.2 พันล้านบาท ให้ พม. จ่ายเงินอุดหนุนเด็กแรกเกิดกว่า 2.27 ล้านคน และงบกลางฯ 635 ล้านบาท ให้ ตร. ซื้อระบบอุโมงค์เอกซเรย์รถแบบเคลื่อนที่
ครม. อนุมัติงบกลางฯ 1.2 พันล้านบาท ให้ พม. จ่ายเงินอุดหนุนเด็กแรกเกิดกว่า 2.27 ล้านคน และงบกลางฯ 635 ล้านบาท ให้ ตร. ซื้อระบบอุโมงค์เอกซเรย์รถแบบเคลื่อนที่ เพิ่มประสิทธิภาพแก้ไขปัญหายาเสพติด
วันนี้ (3 กันยายน 2567) เวลา 13.00 น. ณ ศูนย์แถลงข่าวรัฐบาล ตึกนารีสโมสร นายศึกษิษฏ์ ศรีจอมขวัญ รองเลขาธิการนายกรัฐมนตรีฝ่ายการเมือง เปิดเผยว่าที่ประชุม ครม. มีมติอนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็นตามที่กระทรวงการพัฒนาสังคมและความมั่งคงของมนุษย์ (พม.) และ สำนักงานตำรวจแห่งชาติ  (ตร.) เสนอ สรุปได้ดังนี้
กระทรวงการพัฒนาสังคมและความมั่งคงของมนุษย์ (พม.) ได้รับการอนุมัติงบฯ ในการจ่ายเงินอุดหนุนเฉพาะกิจ โครงการเงินอุดหนุนเพื่อการเลี้ยงดูเด็กแรกเกิด ประจำปีงบประมาณ 2567 จำนวน 1,214,216,600 บาท เพื่อเป็นเงินอุดหนุนฯ ที่จะได้รับเงินต่อเนื่องในเดือนกันยายน 2567 จำนวน 2,275,490 คน ทั้งนี้ เงินอุดหนุนฯ ดังกล่าว จะช่วยแบ่งเบาภาระค่าใช้จ่ายให้พ่อแม่ผู้ปกครองได้
สำนักงานตำรวจแห่งชาติ ได้รับการอนุมัติงบฯ จำนวน 635,000,000 บาท เพื่อดำเนินโครงการจัดซื้อระบบอุโมงค์เอกซเรย์รถแบบเคลื่อนที่ พร้อมยานพาหนะบรรทุกสำหรับเคลื่อนย้าย จำนวน 5 ชุด ทั้งนี้ โครงการดังกล่าว จะทำให้เจ้าหน้าที่มีเครื่องมือที่มีประสิทธิภาพในการสกัดกั้นการลำเลียงยาเสพติด ช่วยตรวจสอบยานพาหนะต้องสงสัยลักลอบลำเลียงสิ่งผิดกฎหมาย ประหยัดเวลาค้นหา และยังสามารถแจ้งเตือนเมื่อพบยาเสพติดและอาวุธปืน ซึ่งเป็นการดำเนินการตามนโยบายเร่งด่วนของรัฐบาล
/////

ที่มา : https://www.thaigov.go.th/news/contents/details/87768