รัฐบาลไทย-ข่าวทำเนียบรัฐบาล-“สมศักดิ์” เผย พ.ร.บ. อสม. - ข้าราชการ สธ. รอ ครม.พิจารณา ส่วน พ.ร.บ.สุขภาพจิต ประชาชนเห็นด้วยถึง 98%


วันพุธที่ 4 กันยายน 2567
04/09/2567
พิมพ์
“สมศักดิ์” เผย พ.ร.บ. อสม. - ข้าราชการ สธ. รอ ครม.พิจารณา ส่วน พ.ร.บ.สุขภาพจิต ประชาชนเห็นด้วยถึง 98%
รัฐมนตรีว่าการกระทรวงสาธารณสุข นำทีมผู้บริหารออกกำลังกายตามโครงการ Long Life...Thai Fit ฟิตกาย ฟิตใจออกกำลังกายทั่วไทย เฉลิมพระเกียรติพระบาทสมเด็จพระเจ้าอยู่หัว ฯ ก่อนประชุมกระทรวงฯ
เผยร่าง พ.ร.บ.อาสาสมัครสาธารณสุขประจำหมู่บ้าน อยู่ระหว่างเสนอความเห็น “การจัดตั้งกองทุนหมุนเวียน” ต่อคณะรัฐมนตรี และการพิจารณารายละเอียดตาม ม.25 พ.ร.บ.วินัยการเงินการคลังฯ ร่าง พ.ร.บ.ระเบียบข้าราชการกระทรวงสาธารณสุข อยู่ระหว่างนำเสนอคณะรัฐมนตรีชุดใหม่พิจารณา ขณะที่ร่าง พ.ร.บ.สุขภาพจิต ประชาชนเห็นด้วยให้มี พ.ร.บ. และจัดตั้ง "กองทุนสุขภาพจิตแห่งชาติ" ถึง 98%
วันนี้ (4 กันยายน 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 8/2567 โดยมี นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงเข้าร่วม โดยก่อนการประชุมได้มอบของที่ระลึกให้กับผู้บริหารระดับสูงที่จะครบวาระเกษียณอายุในปีนี้ รวม 8 ท่าน และนำคณะผู้บริหารออกกำลังกายตามโครงการ Long Life...Thai Fit ฟิตกาย ฟิตใจออกกำลังกายทั่วไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
นายสมศักดิ์ กล่าวว่า ในการประชุมวันนี้ ที่ประชุมได้รับทราบความคืบหน้าการดำเนินงานต่างๆ อาทิ ร่างกฎหมายที่สำคัญ ได้แก่ พ.ร.บ.อาสาสมัครสาธารณสุขประจำหมู่บ้าน ซึ่งอยู่ระหว่างการเสนอความเห็นเกี่ยวกับ     การจัดตั้งกองทุนหมุนเวียนต่อคณะรัฐมนตรี และการพิจารณารายละเอียดตาม ม.25 พ.ร.บ.วินัยการเงินการคลังฯ (การไม่นำ เงินส่งคลังเป็นรายได้แผ่นดิน) ร่าง พ.ร.บ.ระเบียบข้าราชการกระทรวงสาธารณสุข อยู่ระหว่างการนำเสนอคณะรัฐมนตรีชุดใหม่พิจารณา ขณะที่ ร่างพ.ร.บ.สุขภาพจิต ผ่านขั้นตอนการรับฟังความคิดเห็นแล้ว โดยมีผู้แสดงความคิดเห็น 1,143 คน เห็นด้วยกับการจัดตั้งกองทุนสุขภาพจิตแห่งชาติ 97.99% และเห็นด้วยให้มี พ.ร.บ. 98.69% เตรียมจัดทำรายละเอียดข้อมูลที่หน่วยงานของรัฐต้องเสนอพร้อมกับการขออนุมัติต่อคณะรัฐมนตรีตามมาตรา 27 แห่ง พ.ร.บ.วินัยการเงินการคลังของรัฐ พ.ศ. 2561 ต่อไป
นายสมศักดิ์ กล่าวต่อว่า ที่ประชุมยังได้รับทราบผลการประเมินคุณธรรมและความโปร่งใสในการดำเนินงานของหน่วยงานภาครัฐ หรือ ITA ซึ่งหน่วยงานของกระทรวงสาธารณสุขผ่านเกณฑ์การประเมินถึง 94.12% และ มีค่าคะแนนเฉลี่ยสูงขึ้นจาก 86.09 ในปี 2566 เป็น 89.01 ในปี 2567 โดยสำนักงานปลัดกระทรวงสาธารณสุข มีคะแนน ITA สูงสุด คือ 93.92 และรับทราบการพัฒนาระบบดิจิทัลเพื่อรายงานโรคติดต่อที่ต้องเฝ้าระวัง          ทางระบาดวิทยา (Digital Disease Surveillance : DDS) ในรูปแบบ dashboard ซึ่งสามารถเข้าไปดูข้อมูลของพื้นที่และวิเคราะห์ข้อมูลได้ถึงระดับอำเภอ จัดทำรายงานสถานการณ์โรคได้อย่างสะดวกรวดเร็ว โดยมีการรายงานโรค   ตาม พ.ร.บ.โรคติดต่อ พ.ศ. 2558 จากโรงพยาบาลภาครัฐ ทั้งในสังกัดและนอกสังกัดกระทรวงสาธารณสุข และโรงพยาบาลเอกชน

ที่มา : https://www.thaigov.go.th/news/contents/details/87777