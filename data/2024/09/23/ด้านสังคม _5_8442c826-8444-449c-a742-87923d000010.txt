รัฐบาลไทย-ข่าวทำเนียบรัฐบาล-"วราวุธ" มอบเข็มเชิดชูเกียรติ - อาร์ม - เสื้อกั๊กปฏิบัติการ ให้ อพม. เชี่ยวชาญด้านผู้สูงอายุดีเด่น ชื่นชมอุทิศตนเพื่อส่วนรวม


วันจันทร์ที่ 23 กันยายน 2567
"วราวุธ" มอบเข็มเชิดชูเกียรติ - อาร์ม - เสื้อกั๊กปฏิบัติการ ให้ อพม. เชี่ยวชาญด้านผู้สูงอายุดีเด่น ชื่นชมอุทิศตนเพื่อส่วนรวม
"วราวุธ" มอบเข็มเชิดชูเกียรติ - อาร์ม - เสื้อกั๊กปฏิบัติการ ให้ อพม. เชี่ยวชาญด้านผู้สูงอายุดีเด่น ชื่นชมอุทิศตนเพื่อส่วนรวม
วันที่ 23 กันยายน 2567 เวลา 10.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเชิดชูเกียรติอาสาสมัครพัฒนาสังคมและความมั่นคงของมนุษย์ (อพม.) เชี่ยวชาญด้านผู้สูงอายุ ดีเด่น ประจำปี 2567 พร้อมมอบนโยบายการขับเคลื่อนงาน และเป็นประธานในพิธีมอบประกาศเกียรติคุณ เข็มเชิดชูเกียรติ เสื้อกั๊กปฏิบัติการ และอาร์มสัญลักษณ์ แก่ อพม. เชี่ยวชาญด้านผู้สูงอายุ ดีเด่น ประจำปี 2567 จำนวน 100 ราย แบ่งเป็น 1) อพม. เชี่ยวชาญด้านผู้สูงอายุ ดีเด่น จากสำนักงานพัฒนาสังคมและความมั่นคงของมนุษย์จังหวัด 76 จังหวัด จำนวน 76 ราย 2) อพม. เชี่ยวชาญด้านผู้สูงอายุ ดีเด่น จากศูนย์พัฒนาการจัดสวัสดิการสังคมผู้สูงอายุ 12 แห่ง จำนวน 12 ราย และ 3) อพม. เชี่ยวชาญด้านผู้สูงอายุ ดีเด่น จากศูนย์ประสานงาน อพม. กทม. จำนวน 12 ราย โดยมี นางสาวแรมรุ้ง วรวัธ อธิบดีกรมกิจการผู้สูงอายุ กล่าวรายงาน พร้อมด้วยคณะผู้บริหารกระทรวง พม. เข้าร่วมงาน ณ ห้องปริ๊นซ์บอลรูม 3 โรงแรมปริ๊นซ์พาเลซ กรุงเทพฯ
นายวราวุธ กล่าวว่า ปัจจุบันประเทศไทยกำลังเผชิญกับภาวะวิกฤตประชากร โดยการเปลี่ยนแปลงทางประชากร เป็นมิติหนึ่งที่มีความสำคัญต่อคุณภาพชีวิตของประชากร และการพัฒนาอย่างยั่งยืนของประเทศ โดยประเทศไทยได้เข้าสู่สังคมสูงวัยแบบสมบูรณ์ ซึ่งมีสัดส่วนประชากรวัยสูงอายุมีจำนวนเพิ่มขึ้นอย่างต่อเนื่องและรวดเร็ว สวนทางกับอัตราการเกิดใหม่ของประชากรวัยเด็กและประชากรวัยแรงงานที่มีจำนวนลดลง โดยอัตราการเกิดน้อยกว่าจำนวนการตาย เนื่องจากภาวะเจริญพันธุ์ลดลงอย่างต่อเนื่อง ซึ่งเป็นปัจจัยทำให้สังคมไทยเป็นสังคมสูงวัยอย่างรวดเร็วยิ่งขึ้น โดยในปี พ.ศ. 2566 ประเทศไทยเข้าสู่การเป็นสังคมสูงอายุอย่างสมบูรณ์ ซึ่งมีจำนวนผู้สูงอายุมากถึง 13 ล้านคน คิดเป็นร้อยละ 20.08 ของประชากรทั้งหมด และคาดการณ์ว่าในปี พ.ศ. 2576 จะกลายเป็นสังคมสูงอายุระดับสุดยอด โดยมีจำนวนประชากรสูงอายุ คิดเป็นร้อยละ 28 ของประชากรทั้งหมด ซึ่งส่งผลกระทบต่ออนาคตของประเทศในการเผชิญกับปัญหาภาวะพึ่งพิงของผู้สูงอายุ ตลอดจนการเปลี่ยนแปลงในด้านต่างๆ ที่ส่งผลกระทบต่อการดำเนินชีวิตของประชาชน
นายวราวุธ กล่าวต่อไปว่า จากสถานการณ์การเปลี่ยนแปลงโครงสร้างประชากรในปัจจุบันและอนาคตที่ประเทศไทยจะต้องเผชิญ ส่งผลกระทบในการดูแลผู้สูงอายุที่เพิ่มขึ้น อีกทั้งปัญหาด้านสุขภาพ สังคม เศษฐกิจ และสภาพแวดล้อม ประเด็นปัญหาต่างๆ เหล่านี้ ล้วนเป็นความท้าทายที่สำคัญต่อการผลักดันและขับเคลื่อนบทบาทภารกิจของกระทรวง พม. ในการป้องกันและแก้ไขปัญหาที่เกิดขึ้นจากวิกฤตการเปลี่ยนแปลงโครงสร้างประชากร เพื่อให้เกิดประโยชน์สูงสุดกับประชาชนทุกช่วงวัยและเป็นการสร้างสังคมคุณภาพ จึงจำเป็นที่จะต้องอาศัยความร่วมมือ และความเสียสละของอาสาสมัครพัฒนาสังคมและความมั่นคงของมนุษย์ (อพม.) เชี่ยวชาญด้านผู้สูงอายุ ซึ่งนับว่ามีบทบาทสำคัญในการพัฒนาคุณภาพชีวิต โดยการชี้เป้า เฝ้าระวัง และเตือนภัยผู้สูงอายุ ตลอดจนให้ความช่วยเหลือ และประสานส่งต่อผู้สูงอายุที่ประสบปัญหาทางสังคม อีกทั้งสนับสนุนให้ผู้สูงอายุเข้าถึงบริการสิทธิและสวัสดิการของรัฐ
นายวราวุธ กล่าวเพิ่มเติมว่า ขอแสดงความชื่นชม และขอมอบประกาศเกียรติคุณ เข็มเชิดชูเกียรติ เสื้อกั๊กปฏิบัติการ และอาร์มสัญลักษณ์ แก่ อพม. เชี่ยวชาญด้านผู้สูงอายุ ดีเด่น ทุกท่าน ที่ได้เสียสละแรงกายและแรงใจ ในการทำงานเพื่อช่วยเหลือผู้สูงอายุ ซึ่งทุกท่านเป็นผู้ที่อุทิศตนเพื่อส่วนรวม มุ่งมั่นตั้งใจอำนวยประโยชน์สุขต่อผู้สูงอายุมาโดยตลอด ทั้งนี้ หวังเป็นอย่างยิ่งว่า การปฏิบัติงานเพื่อสังคมของทุกท่านจะเป็นแรงผลักดันและเป็นแบบอย่างที่น่าภาคภูมิใจ ให้ทุกภาคส่วนเข้ามาเป็นพลังที่ยิ่งใหญ่เพื่อร่วมกันพัฒนาประเทศ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #อพมเชี่ยวชาญด้านผู้สูงอายุดีเด่น #ผู้สูงอายุ #อพม
#อาสาสมัครพัฒนาสังคมและความมั่นคงของมนุษย์ #อาสาสมัคร

ที่มา : https://www.thaigov.go.th/news/contents/details/88303