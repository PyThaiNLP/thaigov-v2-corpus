รัฐบาลไทย-ข่าวทำเนียบรัฐบาล-"วราวุธ" มอบโล่ “CSR Award 2024” ยกย่อง 76 ภาคธุรกิจ ส่งเสริมความรับผิดชอบต่อสังคม


วันจันทร์ที่ 23 กันยายน 2567
"วราวุธ" มอบโล่ “CSR Award 2024” ยกย่อง 76 ภาคธุรกิจ ส่งเสริมความรับผิดชอบต่อสังคม
"วราวุธ" มอบโล่ “CSR Award 2024” ยกย่อง 76 ภาคธุรกิจ ส่งเสริมความรับผิดชอบต่อสังคม
วันที่ 23 กันยายน 2567 เวลา 14.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีประกาศเกียรติคุณรางวัลส่งเสริมความรับผิดชอบต่อสังคมของภาคธุรกิจ (CSR Award 2024) พร้อมมอบโล่ประกาศเกียรติคุณฯ จำนวน 76 องค์กร แบ่งเป็น 4 ประเภท ได้แก่ 1) องค์กรที่มีผลงานการส่งเสริมความรับผิดชอบต่อสังคมของภาคธุรกิจดีเด่น ส่วนกลาง จำนวน 3 องค์กร  2) องค์กรที่มีผลงานการส่งเสริมความรับผิดชอบต่อสังคมของภาคธุรกิจระดับจังหวัดดีเด่น จำนวน 64 องค์กร 3) ศูนย์ส่งเสริมความรับผิดชอบต่อสังคมของภาคธุรกิจจังหวัดดีเด่น จำนวน 3 องค์กร และ 4) ศูนย์ส่งเสริมความรับผิดชอบต่อสังคมของภาคธุรกิจจังหวัดระดับชมเชย จำนวน 6 องค์กร โดยมี นางจตุพร โรจนพานิช อธิบดีกรมพัฒนาสังคมและสวัสดิการ กล่าวรายงาน และคณะผู้บริหารกระทรวงเข้าร่วมงาน ณ ห้อง Sapphire 204 - 205 อาคาร Impact Forum ชั้น 2 เมืองทองธานี จังหวัดนนทบุรี
นายวราวุธ กล่าวว่า การมอบโล่ประกาศเกียรติคุณรางวัลส่งเสริมความรับผิดชอบต่อสังคมของภาคธุรกิจ (CSR Award)นี้ถือเป็นครั้งแรกที่กระทรวงพม. โดยกรมพัฒนาสังคมและสวัสดิการ (พส.) ได้มอบรางวัลนี้ ซึ่งการดำเนินงานขององค์กรภาคธุรกิจและศูนย์ CSR จังหวัด ได้แสดงให้เห็นถึงพลังและคุณค่าที่เกิดขึ้นจากการมีส่วนร่วมของภาคีเครือข่ายที่ร่วมงานกับกระทรวง พม. ไม่ว่าจะเป็นหน่วยงานภาครัฐ ภาคเอกชน และภาคประชาสังคม ในการร่วมกันขับเคลื่อนงานด้านการส่งเสริมความรับผิดชอบต่อสังคมที่สามารถสร้างการเปลี่ยนแปลงที่ดีให้เกิดขึ้นกับสังคมของเราทุกคนได้ในวันนี้ ซึ่งการมีส่วนร่วมของหน่วยงานภาครัฐ ภาคเอกชน และภาคประชาชน มีความสำคัญอย่างยิ่งต่อการพัฒนาประเทศและคุณภาพชีวิตของประชาชน เพราะการพัฒนาสังคม หัวใจหลัก คือ การส่งเสริมพัฒนาศักยภาพให้ผู้คนในสังคมมีคุณภาพชีวิตที่ดีขึ้นและสามารถพึ่งพาตนเองได้ จึงจะเกิดความยั่งยืนของการพัฒนาและความมั่นคงของมนุษย์อย่างแท้จริง
นายวราวุธ กล่าวต่อไปว่า ในปัจจุบัน CSR ถือเป็นกิจกรรมที่ได้รับความสนใจและความสำคัญจากหน่วยงานภาครัฐในการส่งเสริมสนับสนุนให้ภาคธุรกิจตระหนักถึงความสำคัญของการรักษาสมดุลที่เป็นพื้นฐานของเป้าหมายการพัฒนาที่ยั่งยืน (SDGs) ภายใต้สามเสาหลักแห่งการพัฒนา ได้แก่ ด้านเศรษฐกิจ สังคม และสิ่งแวดล้อม ผ่านกลไกการมีส่วนร่วมของภาคีเครือข่ายในสังคม ดังนั้น การดำเนินกิจกรรมด้าน CSR จึงไม่ใช่เพียงแค่การทำตามหน้าที่หรือการสร้างภาพลักษณ์ที่ดีให้กับองค์กรเท่านั้น แต่เป็นการดำเนินงานที่เสริมสร้างการเข้ามามีส่วนร่วมเพื่อพัฒนาชุมชน สังคม ท้องถิ่น และสิ่งแวดล้อม เพื่อนำไปสู่การเติบโตและความยั่งยืนของสังคมมนุษย์ได้
นายวราวุธ กล่าวต่ออีกว่า สำหรับผลการดำเนินงานด้าน CSR ที่ประสบความสำเร็จในปีที่ผ่านมานั้น เกิดขึ้นได้เพราะแรงสนับสนุน พร้อมด้วยความร่วมมือขององค์กรภาคธุรกิจและศูนย์ CSR จังหวัด ที่ร่วมกันดำเนินกิจกรรมและโครงการ ไม่ว่าจะเป็นด้านการศึกษา การอนุรักษ์สิ่งแวดล้อม หรือการสนับสนุนช่วยเหลือคนกลุ่มเปราะบาง ซึ่งคุณค่าที่เกิดขึ้นจากการดำเนินกิจกรรมเหล่านี้ ไม่สามารถเกิดขึ้นได้จากใครคนใดคนหนึ่งเพียงลำพัง แต่เกิดจากความพยายามความร่วมมือกันของทุกฝ่าย เพื่อสร้างสรรค์สิ่งที่ดีงามให้กับสังคมของเรา แม้ว่าการดำเนินงานของศูนย์ CSR จังหวัดนั้น จะเริ่มจัดตั้งขึ้นครั้งแรกในปี 2559 ที่จังหวัดราชบุรี และสามารถจัดตั้งครบ 76 จังหวัดได้ในปี 2565 แต่เราในฐานะผู้ทำงานเพื่อความอยู่ดีมีสุขและความมั่นคงของมนุษย์ในประเทศไทยนั้น ตนเชื่อมั่นเสมอว่า การก้าวเดินบนเส้นทางสายการพัฒนาสังคม ร่วมกับการส่งเสริมความรับผิดชอบต่อสังคมของทุกฝ่าย จะสามารถสร้างการเปลี่ยนแปลงที่ยิ่งใหญ่ได้ และแก่นแท้ของการพัฒนาสังคมที่ยั่งยืน คือการไม่ทิ้งใครไว้ข้างหลัง (Leaving no one behind)
นายวราวุธ กล่าวเพิ่มเติมว่า การมอบรางวัล CSR Award 2024 ถือว่าเป็นโอกาสอันดีที่กระทรวง พม. ในฐานะหน่วยงานหลักในการผลักดันการส่งเสริมความรับผิดชอบต่อสังคมของภาคธุรกิจ (CSR) ด้านการจัดสวัสดิการสังคมร่วมกับภาคส่วนต่างๆ จะได้ประกาศเกียรติคุณ เพื่อสร้างขวัญกำลังใจให้แก่องค์กรที่มีผลงานการส่งเสริมความรับผิดชอบต่อสังคมของภาคธุรกิจดีเด่นและศูนย์ส่งเสริมความรับผิดชอบต่อสังคมของภาคธุรกิจจังหวัดดีเด่น และระดับชมเชย รวมทั้งสิ้น 76 รางวัล ขอขอบคุณและเชิดชูเกียรติให้แก่ทุกท่าน ทุกองค์กร รวมถึงภาคีเครือข่ายทั่วประเทศ ที่ได้สละทั้งกำลังทรัพย์ กำลังกาย และจิตใจ ในการเข้ามามีส่วนร่วมขับเคลื่อนสังคมอย่างมีความรับผิดชอบต่อสังคม และมีผลงานเป็นที่ประจักษ์ตลอดมา และยังเชื่อเสมอว่าความร่วมมือของพวกเราทุกคนจะเป็นกำลังสำคัญต่อการขับเคลื่อนงานด้าน CSR ของประเทศไทยตลอดไป
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #csraward2024 #2024 #csr #พส #กรมพัฒนาสังคมและสวัสดิการ

ที่มา : https://www.thaigov.go.th/news/contents/details/88309