รัฐบาลไทย-ข่าวทำเนียบรัฐบาล-นายกรัฐมนตรีมอบโอวาทให้ผู้เกษียณอายุราชการ สลน. ขอให้ใช้ชีวิตหลังเกษียณฯ อยู่กับครอบครัวอย่างมีความสุข ขอบคุณความทุ่มเททำเพื่อประเทศชาติ และประชาชนมาตลอด


วันจันทร์ที่ 23 กันยายน 2567
23/09/2567
พิมพ์
นายกรัฐมนตรีมอบโอวาทให้ผู้เกษียณอายุราชการ สลน. ขอให้ใช้ชีวิตหลังเกษียณฯ อยู่กับครอบครัวอย่างมีความสุข ขอบคุณความทุ่มเททำเพื่อประเทศชาติ และประชาชนมาตลอด
นายกรัฐมนตรีมอบโอวาทให้ผู้เกษียณอายุราชการ สลน. ขอให้ใช้ชีวิตหลังเกษียณฯ อยู่กับครอบครัวอย่างมีความสุข ขอบคุณความทุ่มเททำเพื่อประเทศชาติ และประชาชนมาตลอด
วันนี้ (23 ก.ย. 67) เวลา 13.00 น. ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี มอบโอวาทให้ผู้เกษียณอายุราชการสำนักเลขาธิการนายกรัฐมนตรี (สลน.) จำนวน 17 ราย  เพื่อเป็นขวัญกำลังใจที่ได้ปฏิบัติงานด้วยความวิริยะอุตสาหะ ซื่อสัตย์สุจริต เป็นประโยชน์แก่ราชการและประเทศชาติตลอดมา โดยมีนายพรหมินทร์ เลิศสุริย์เดช  เลขาธิการนายกรัฐมนตรี นางสาวนัทรียา ทวีวงศ์ รองเลขาธิการนายกรัฐมนตรีฝ่ายบริหาร นางชนิดา เกษมสุข รองเลขาธิการนายกรัฐมนตรีฝ่ายบริหาร พร้อมด้วยผู้บริหารสำนักเลขาธิการนายกรัฐมนตรีเข้าร่วมด้วย
นายกรัฐมนตรีกล่าวขอบคุณ และแสดงความยินดีกับผู้เกษียณอายุราชการของ สลน. พร้อมกล่าวว่า จากที่ได้ดูประวัติการทำงานของแต่ละคนมีอายุราชการตั้งแต่ 20 - 30 ปีกว่าๆ และที่มากที่สุดคือ  36 ปี ถือว่าเป็นอายุราชการที่ยาวนาน มีทั้งประสบการณ์และผ่านเรื่องราวมากมาย ถือเป็นสิ่งที่น่าภาคภูมิใจที่ได้ทำเพื่อพี่น้องประชาชนมาโดยตลอด และถือเป็นความภาคภูมิใจแก่ตนเองและครอบครัว  ซึ่งการทำเพื่อพี่น้องประชาชนมาโดยตลอดเป็นสิ่งที่ไม่ง่าย ต้องอาศัยแรงกายและแรงใจในการทุ่มเททำงานอย่างมาก
นายกรัฐมนตรีชื่นชมผู้เกษียณอายุราชการ ขอให้ถ่ายทอดความรู้ประสบการณ์การทำงานต่าง ๆ  หรือแชร์ข้อมูลเรื่องราวดี ๆ จากรุ่นพี่ที่เกษียณอายุราชการสู่ข้าราชการรุ่นต่อไป  โดยขอให้ผู้เกษียณอายุราชการทุกคนใช้ชีวิตหลังเกษียณอย่างมีความสุข ใช้เวลาพักผ่อนอยู่กับครอบครัวอย่างเต็มที่ และขอให้สุขภาพร่างกายแข็งแรง มีความสุขทุกวันตลอดไป
จากนั้น นายกรัฐมนตรีได้มอบของที่ระลึกให้แก่ผู้เกษียณอายุราชการของสำนักเลขาธิการนายกรัฐมนตรีพร้อมถ่ายภาพร่วมกัน

ที่มา : https://www.thaigov.go.th/news/contents/details/88301