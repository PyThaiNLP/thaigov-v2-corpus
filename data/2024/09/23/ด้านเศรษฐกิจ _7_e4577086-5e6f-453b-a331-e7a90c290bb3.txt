รัฐบาลไทย-ข่าวทำเนียบรัฐบาล-รมช.อัครา มอบนโยบายเยียวยาผู้ประสบอุทกภัยในเขตพื้นที่จังหวัดพะเยา พร้อมมอบหมายหน่วยงานที่เกี่ยวข้องเฝ้าระวังสถานการณ์น้ำอย่างใกล้ชิด และถอดบทเรียนเพื่อการแก้ไขปัญหาอย่างยั่งยืน


วันจันทร์ที่ 23 กันยายน 2567
รมช.อัครา มอบนโยบายเยียวยาผู้ประสบอุทกภัยในเขตพื้นที่จังหวัดพะเยา พร้อมมอบหมายหน่วยงานที่เกี่ยวข้องเฝ้าระวังสถานการณ์น้ำอย่างใกล้ชิด และถอดบทเรียนเพื่อการแก้ไขปัญหาอย่างยั่งยืน
รมช.อัครา มอบนโยบายเยียวยาผู้ประสบอุทกภัยในเขตพื้นที่จังหวัดพะเยา พร้อมมอบหมายหน่วยงานที่เกี่ยวข้องเฝ้าระวังสถานการณ์น้ำอย่างใกล้ชิด และถอดบทเรียนเพื่อการแก้ไขปัญหาอย่างยั่งยืน
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมมาตรการเยียวยาผู้ประสบอุทกภัยหลังน้ำท่วมในเขตพื้นที่จังหวัดพะเยา โดยมี นายรัฐพล นราดิศร ผู้ว่าราชการจังหวัดพะเยา ผู้บริหารกระทรวงเกษตรและสหกรณ์ และเจ้าหน้าที่หน่วยงานที่เกี่ยวข้อง เข้าร่วมประชุม ณ ห้องประชุมภูกามยาว ชั้น 5 ศาลากลางจังหวัดพะเยา
สำหรับสถานการณ์อุทกภัยในพื้นที่จังหวัดพะเยา จากอิทธิพลของร่องมรสุมกำลังแรงพาดผ่านภาคเหนือ ส่งผลให้ฝนตกหนักและเกิดน้ำท่วมฉับพลันในพื้นที่ โดยกระทรวงเกษตรฯ สนธิกำลังเจ้าหน้าที่จากทุกหน่วยงานในสังกัดให้ความช่วยเหลือประชาชนผู้ได้รับผลกระทบจากสถานการณ์อุทกภัยในเบื้องต้น โดยการสนับสนุนถุงยังชีพ ข้าวสารอาหารแห้ง ข้าวกล่อง และน้ำดื่ม เป็นต้น อีกทั้งจัดเจ้าหน้าที่ชุดเฉพาะกิจลงพื้นที่สำรวจความเสียหายภาคการเกษตรทั้งด้านพืช ด้านประมง และด้านปศุสัตว์ เพื่อวางแผนแนวทางการฟื้นฟูและเยียวยาประชาชนผู้ได้รับผลกระทบต่อไป นอกจากนี้ หลังสถานการณ์อุทกภัยเข้าสู่ภาวะปกติ กระทรวงเกษตรฯเตรียมสนับสนุนปัจจัยด้านการเกษตรต่าง ๆ อาทิ เมล็ดพันธุ์พืช เมล็ดพันธุ์ข้าว พันธุ์ปลา อาหารสัตว์ และสนับสนุนน้ำหมักซุปเปอร์พด.6 เพื่อบำบัดน้ำเสียในพื้นที่การเกษตร
รมช.อัครา กล่าวว่า จากสถานการณ์อุทกภัยในพื้นที่จังหวัดพะเยา กระทรวงเกษตรฯ มีความห่วงใยประชาชนผู้ได้รับผลกระทบอย่างมาก โดยบูรณาการทุกหน่วยงานในสังกัดเร่งสำรวจความเสียหายภาคการเกษตร และดำเนินการฟื้นฟูเยียวยาเกษตรกรผู้ได้รับผลกระทบจากสถานการณ์อุทกภัยโดยเร็วที่สุด พร้อมทั้งมอบหมายหน่วยงานที่เกี่ยวข้องเฝ้าระวังสถานการณ์น้ำอย่างใกล้ชิด และศึกษาแนวทางการบริหารจัดการน้ำเพิ่มเติม เพื่อการแก้ไขปัญหาสถานการณ์อุทกภัยอย่างยั่งยืน
จากนั้น รมช.อัคราและคณะ เดินทางต่อไปยังศูนย์บริการท่องเที่ยวฝั่งกว๊านทิศตะวันตก ท่าเรือบ้านสันเวียงใหม่ ตำบลบ้านสาง อำเภอเมืองพะเยา จังหวัดพะเยา เพื่อรับฟังความคิดเห็นประชาชนด้านการเยียวยาและแก้ไขปัญหาน้ำท่วมพื้นที่ตำบลบ้านสางอีกด้วย

ที่มา : https://www.thaigov.go.th/news/contents/details/88306