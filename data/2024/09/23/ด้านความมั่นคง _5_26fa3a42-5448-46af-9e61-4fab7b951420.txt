รัฐบาลไทย-ข่าวทำเนียบรัฐบาล-จังหวัดอุบลราชธานี จัดงาน “เสน่ห์วาริน ถิ่นผ้าไทย” สรรค์สร้างผ้าไทยพื้นถิ่น ให้ทั่วโลกยลยินถึงความงดงาม เพื่อกระตุ้นส่งเสริมให้พี่น้องประชาชนได้สวมใส่ผ้าไทย ผ้าพื้นเมือง 


วันจันทร์ที่ 23 กันยายน 2567
23/09/2567
พิมพ์
จังหวัดอุบลราชธานี จัดงาน “เสน่ห์วาริน ถิ่นผ้าไทย” สรรค์สร้างผ้าไทยพื้นถิ่น ให้ทั่วโลกยลยินถึงความงดงาม เพื่อกระตุ้นส่งเสริมให้พี่น้องประชาชนได้สวมใส่ผ้าไทย ผ้าพื้นเมือง
จังหวัดอุบลราชธานี จัดงาน “เสน่ห์วาริน ถิ่นผ้าไทย” สรรค์สร้างผ้าไทยพื้นถิ่น ให้ทั่วโลกยลยินถึงความงดงาม เพื่อกระตุ้นส่งเสริมให้พี่น้องประชาชนได้สวมใส่ผ้าไทย ผ้าพื้นเมือง และมอบรางวัลสตรีดีเด่น อำเภอวารินชำราบ เพื่อสนับสนุนกลุ่มสตรีที่ทอผ้าในพื้นที่
วันนี้ (23 ก.ย.67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้จัดงาน “เสน่ห์วาริน ถิ่นผ้าไทย” โดยได้รับเกียรติจาก นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เดินทางมาเป็นประธานในพิธีเปิด โดยมี นางทรงลักษณ์ วรภัย และ นายชัชวาลย์ เบญจสิริวงศ์ รองผู้ว่าราชการจังหวัดอุบลราชธานี นางสาวกิตติ์ธัญญา วาจาดี ประธานคณะกรรมการพัฒนาสตรีอำเภอวารินชำราบ นางพิทยา ไชยสงคราม นายกเทศมนตรีนครอุบลราชธานี หัวหน้าส่วนราชการ นายอำเภอ และประธานคณะกรรมการพัฒนาสตรีจังหวัดอุบลราชธานี ประธานคณะกรรมการพัฒนาสตรีอำเภอ ทั้ง 25 อำเภอ เข้าร่วมงานจำนวนมาก ที่หอประชุมประชาวาริน อำเภอวารินชำราบ จังหวัดอุบลราชธานี
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า สำหรับการจัดงาน “เสน่ห์วาริน ถิ่นผ้าไทย” ในครั้งนี้ ได้รับการสนับสนุนจากกระทรวงการท่องเที่ยวและกีฬา โดย การท่องเที่ยวแห่งประเทศไทย (ททท.) ร่วมกับทางจังหวัดอุบลราชธานี เพื่อเป็นการเปิดพื้นที่ในการส่งเสริมการสวมใส่ผ้าไทย ผ้าพื้นเมือง และสนับสนุนกลุ่มสตรีที่ทอผ้าในพื้นที่อำเภอวารินชำราบ และอำเภอต่าง ๆ ในจังหวัดอุบลราชธานี ด้วยเป้าหมายหลักในการมุ่งสร้างรายได้ให้กับเศรษฐกิจชุมชน สร้างงาน สร้างอาชีพ สร้างรายได้ให้กับชาวบ้านซึ่งเป็นผู้ที่มีฝีมือทางด้านหัตถศิลป์ ผลิตผ้าไทยที่มีความงดงามสะท้อนความเป็นอัตลักษณ์เครื่องแต่งกายของคนอุบล สามารถนำฝีมือของตนเองออกมานำเสนอให้ผู้เข้าร่วมงานได้ชื่นชมและซื้อสินค้าต่าง ๆ อีกทั้ง เพื่อเป็นการเชิดชูเกียรติสตรีในอำเภอวารินชำราบ ที่อุทิศตน เสียสละ ทำประโยชน์ ทำงานเพื่อส่วนรวมจนสามารถเป็นแบบอย่างที่ดีได้อีกด้วย
“โดยกิจกรรมภายในงาน ประกอบด้วย พิธีมอบใบประกาศเกียรติคุณแก่สตรีดีเด่นของอำเภอวารินชำราบและสตรีทุกอำเภอที่ได้รับการคัดเลือก การจัดนิทรรศการผ้าไทย โดย ท็อปเท็น อุบล ดีไซน์เนอร์ การเดินแบบผ้าไทย “เสน่ห์วาริน ถิ่นผ้าไทย” โดยนางแบบมืออาชีพ นอกจากนี้ ยังมีมินิคอนเสิร์ต จากศิลปินรับเชิญ เต๋า ภูศิลป์ และ ก้านตอง ทุ่งเงิน มาทำการแสดงให้ผู้เข้าร่วมงานได้รับชม” นายศุภศิษย์ กล่าวเพิ่มเติม
นายศุภศิษย์ กล่าวต่อไปว่า ในการจัดงานครั้งนี้ ถือเป็นหนึ่งในแนวทางการดำเนินงานสำคัญของจังหวัดอุบลราชธานี ที่ได้นำแนวนโยบายของกระทรวงมหาดไทยในการน้อมนำพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในทุกพื้นที่หันมาสวมใส่ผ้าไทย ผ้าถิ่น ในทุกวันและทุกโอกาส อันจะเป็นการส่งเสริมให้ผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนสามารถพึ่งพาตนเองได้ ตามหลักปรัชญาของเศรษฐกิจพอเพียง
“การสวมใส่ผ้าไทยและการใช้ผลิตภัณฑ์ในประเทศถือเป็นการสนับสนุนเศรษฐกิจฐานรากและสร้างโอกาสในการพึ่งพาตนเองอย่างยั่งยืน ซึ่งตนเชื่อมั่นว่าผู้ผลิตและผู้ประกอบการจะได้รับประโยชน์สูงสุดจากกิจกรรมนี้และสามารถสร้างรายได้อย่างต่อเนื่องในอนาคต ทั้งนี้ ขอขอบคุณองค์กรภาคีเครือข่ายทุกภาคส่วนที่ได้ร่วมกิจกรรมดี ๆ ในครั้งนี้ แสดงถึงพลังของพวกเราชาวจังหวัดอุบลราชธานีที่มุ่งมั่นแน่วแน่ ช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน” นายศุภศิษย์ กอเจริญยศ ผู้ว่าราชการจังหวัดอุบลราชธานี

ที่มา : https://www.thaigov.go.th/news/contents/details/88304