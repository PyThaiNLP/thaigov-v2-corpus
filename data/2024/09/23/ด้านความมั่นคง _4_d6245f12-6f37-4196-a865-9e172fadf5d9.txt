รัฐบาลไทย-ข่าวทำเนียบรัฐบาล-ผู้ว่าฯ เชียงราย ระดมทุกภาคส่วน เร่งทำความสะอาด Big Cleaning ทั่วทั้งเมือง ย้ำ ต้องจบภารกิจฟื้นฟูตัวเมืองเชียงราย ภายใน 29 ก.ย. นี้ ก่อนยกสรรพกำลังทั้งหมดไปฟื้นฟู อ.แม่สาย


วันจันทร์ที่ 23 กันยายน 2567
23/09/2567
พิมพ์
ผู้ว่าฯ เชียงราย ระดมทุกภาคส่วน เร่งทำความสะอาด Big Cleaning ทั่วทั้งเมือง ย้ำ ต้องจบภารกิจฟื้นฟูตัวเมืองเชียงราย ภายใน 29 ก.ย. นี้ ก่อนยกสรรพกำลังทั้งหมดไปฟื้นฟู อ.แม่สาย
ผู้ว่าฯ เชียงราย ระดมทุกภาคส่วน เร่งทำความสะอาด Big Cleaning ทั่วทั้งเมือง ย้ำ ต้องจบภารกิจฟื้นฟูตัวเมืองเชียงราย ภายใน 29 ก.ย. นี้ ก่อนยกสรรพกำลังทั้งหมดไปฟื้นฟู อ.แม่สาย ให้เสร็จสิ้นโดยเร็ว
วันนี้ (23 ก.ย. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า จังหวัดเชียงราย ได้มีการประชุมติดตามผลการดำเนินงานฟื้นฟูและการให้ความช่วยเหลือประชาชน เพื่อติดตามแผนการดำเนินงานการฟื้นฟูเหตุอุทกภัยของจังหวัดเชียงราย ณ ศูนย์บัญชาการเหตุการณ์ป้องกันและแก้ไขปัญหาอุทกภัยและดินถล่มจังหวัดเชียงราย โดยตนได้เป็นประธานการประชุม นำภาคีเครือข่ายทุกภาคส่วนร่วมประชุมร่วมวางแผน แก้ไขปัญหา และอุปสรรคเพื่อให้การปฏิบัติงานเป็นไปอย่างมีประสิทธิภาพ โดยมี นายประเสริฐ จิตต์พลีชีพ ว่าที่ร้อยตรี ศราวุธ จันทวงศ์ รองผู้ว่าราชการจังหวัด ปลัดจังหวัดเชียงราย ท้องถิ่นจังหวัด หัวหน้าส่วนราชการ อาทิ มทบ.37 กอ.รมน. ตร.ภูธรจังหวัด นายอำเภอเมือง ปลัด อบจ. ปลัดเทศบาลนครเชียงราย ผอ.ศูนย์ ปภ เขต 15 ผู้แทน สสจ.เชียงราย โยธาธิการจังหวัด โครงการชลประทาน ทสจ. ผจก.ไฟฟ้า ผจก.ประปา แขวง ทล 1 แขวง ทช ประชาสัมพันธ์จังหวัด และเจ้าหน้าที่ผู้เกี่ยวข้องทุกภาคส่วน เข้าร่วมประชุม
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า ในการประชุมครั้งนี้ ได้นำเสนอประเด็นปัญหาและอุปสรรคในการดำเนินงานฟื้นฟูฯ Big Cleaning มาหารือเพื่อหาแนวทางแก้ไข พร้อมทั้งวางแนวทางการทำงานร่วมกันให้เกิดประสิทธิภาพมากที่สุด ซึ่งการดำเนินงานในวันต่อไปยังคงเน้นการแบ่งพื้นที่เป็น 4 โซนการทำงาน กำหนดพื้นที่ดำเนินการ อำเภอเมืองเชียงราย แบ่งออกเป็น 2 พื้นที่ ในและนอกเขตเทศบาลนครเชียงราย จำนวนทั้งสิ้น 8 โซน กำหนด D-Day ทำความสะอาดเขตพื้นที่เทศบาลนครเชียงราย ในวันอาทิตย์ที่ 29 กันยายน 2567 กำหนดพื้นที่ดำเนินการ อ.แม่สาย แบ่งเป็น 4 โซน อ.เมืองเชียงราย แบ่งออกเป็น 4 โซน ทั้งในและนอกเขตเทศบาลนครเชียงราย ได้แก่ ชุมชนป่าแดง ชุมชนวังดิน ชุมชนแควหวาย และชุมชนฝั่งหมิ่น ทำความสะอาดพื้นที่สาธารณะ สำหรับการล้างทำความสะอาดบ้านเรือนประชาชนมุ่งเน้นช่วยเหลือประชาชนกลุ่มเปราะบางที่ไม่สามารถช่วยเหลือตนเอง ทำความสะอาดบ้านเรือนด้วยตนเองไม่ได้ เป็นลำดับแรก เช่น ผู้สูงอายุ บุคคลทุพพลภาพ ผู้พิการ ที่อยู่เพียงลำพัง ผู้มีภาวะร่างกายอ่อนแอ มีปัญหาทางด้านสุขภาพ และผู้ยากไร้ เป็นต้น ส่วนนอกเขตเทศบาลนครเชียงราย 4 โซน ได้แก่ ต.ดอยฮาง ต.แม่ยาว ต.ริมกก และ ต.บ้านดู่ ในพื้นที่อำเภอเมืองเชียงราย
"สำหรับการลงพื้นที่ช่วยเหลือประชาชนทำความสะอาดมาแล้วก่อนหน้านี้ พบว่าในบางโซนได้ดำเนินงานเป็นไปตามเป้าหมายที่วางไว้ และในบางโซนยังเกิดปัญหาความล่าช้าเนื่องจากการขาดแคลนเครื่องจักร และการจัดเก็บสิ่งของ หรือขยะของประชาชน มีปริมาณเพิ่มมากขึ้น ซึ่งบางส่วนประชาชนยังนำออกจากตัวบริเวณบ้านมาไม่หมด และสิ่งสำคัญคือปัญหาดินโคลนซึ่งพบว่ามีดินโคลนที่อุดอยู่ในท่อ ทำให้ท่ออุดตัน ซึ่งจะก่อให้เกิดการระบายของนำและสิ่งปฏิกูลลงสู่ท่อระบายขนาดใหญ่ได้ล่าช้า เนื่องจากบางจุดยังมีดินโคลนเข้าไปอุดตัน จำเป็นต้องมีการเร่งระบายทุกช่องทาง ส่วนนอกเขตเทศบาลนครเชียงราย 4 โซน ได้แก่ ต.ดอยฮาง ต.แม่ยาว ต.ริมกก และ ต.บ้านดู่" นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงต้น
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่อไปอีกว่า เรื่องแนวทางเรื่องการฟื้นฟู และการช่วยเหลือประชาชนว่า ให้ทุกภาคส่วนดำเนินการต่อไปจนกว่าจะจบภารกิจ และให้ทางเทศบาลนครเชียงรายดำเนินการต่อตามภารกิจ พร้อมทั้งการดูแลสุขภาพประชาชน โดยสั่งการให้สำนักงานสาธารณสุขจังหวัดเชียงราย จัดทีมแพทย์เคลื่อนที่เชิงรุกเข้าหาชุมชน ให้เข้าถึงชาวบ้านที่ต้องการความช่วยเหลือเป็นการด่วน อีกทั้งได้แนะแนวทางการขยายจุด Fix It Center ของอาชีวศึกษา ในการเปิดจุดบริการซ่อมเครื่องใช้ไฟฟ้า และรถจักรยานยนต์ ให้แก่ผู้ประสบภัยน้ำท่วมในพื้นที่ต่างๆ ให้ทั่วถึง เพื่อเป็นการบรรเทาความเดือดร้อนของพี่น้องประชาชนในเบื้องต้นด้วย
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวเพิ่มเติมว่า ในส่วนเรื่องการบริหารจัดการขยะจากผลอุทกภัยจังหวัดเชียงราย ทางสำนักงานสิ่งแวดล้อมและควบคุมมลพิษที่ 1 (เชียงใหม่) สำนักงานทรัพยากรธรรมชาติและสิ่งแวดล้อมจังหวัดเชียงราย ได้ร่วมกับกรมควบคุมมลพิษ กระทรวงสาธารณสุข เร่งสำรวจหาพื้นที่ขุดหลุมบ่อขยะใหม่เพื่อรองรับขยะหลังน้ำลดทั้งของ อ.เมืองเชียงราย และ อ.แม่สาย ที่ไม่ส่งผลกระทบต่อสภาพแวดล้อมและสะดวกต่อการขนย้าย โดยให้ดำเนินการประชาสัมพันธ์ข้อมูลข่าวสารด้านการบริการสาธารณูปโภคขั้นพื้นฐาน ทั้งไฟฟ้าและประปา ให้ประชาชนรับทราบถึงสถานการณ์ มาตรการและช่องทางการให้ความช่วยเหลือ และแนวทางปฏิบัติ เพื่อให้การดำเนินการทำความสะอาดพื้นที่สาธารณะและการกำจัดขยะที่ประชาชนนำมากองไว้ริมถนนในเขตเทศบาลนครเชียงราย ให้มีประสิทธิภาพมากยิ่งขึ้น โดยมีการมอบหมายให้ตำรวจจราจรจัดทำแผนจราจรและเพิ่มกำลังพลในการจัดระเบียบจราจรขณะปฏิบัติการทำความสะอาด โดยเฉพาะอย่างยิ่งชุดปฏิบัติการที่ดำเนินการในเวลากลางคืน ให้ดูแลความปลอดภัยทรัพย์สินของพี่น้องประชาชน และอำนวยความสะดวกให้เป็นพิเศษด้วย

ที่มา : https://www.thaigov.go.th/news/contents/details/88302