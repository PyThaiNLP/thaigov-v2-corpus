รัฐบาลไทย-ข่าวทำเนียบรัฐบาล-พม. จัดงานวันเยาวชนแห่งชาติ ปี 2567 ยกย่องเชิดชูเด็กและเยาวชนดีเด่นแห่งชาติ พร้อมกลุ่มบุคคล - องค์กรต้นแบบ


วันจันทร์ที่ 23 กันยายน 2567
พม. จัดงานวันเยาวชนแห่งชาติ ปี 2567 ยกย่องเชิดชูเด็กและเยาวชนดีเด่นแห่งชาติ พร้อมกลุ่มบุคคล - องค์กรต้นแบบ
พม. จัดงานวันเยาวชนแห่งชาติ ปี 2567 ยกย่องเชิดชูเด็กและเยาวชนดีเด่นแห่งชาติ พร้อมกลุ่มบุคคล - องค์กรต้นแบบ
วันที่ 20 กันยายน 2567 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ นายอำพน กิตติอำพน องคมนตรี เป็นผู้แทนพระองค์ไปเปิดงานวันเยาวชนแห่งชาติประจำปี 2567 ภายใต้คำขวัญ “ร่วมแรงแข็งขัน ช่วยกันพัฒนา ใฝ่หาสันติ” พร้อมมอบเกียรติบัตรและโล่เกียรติยศแก่เด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน และองค์กรที่ทำคุณประโยชน์ต่อเด็กและเยาวชน ประจำปี 2567 โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน พร้อมมอบหนังสือวันเยาวชนแห่งชาติ พุทธศักราช 2567 แด่ผู้แทนพระองค์ และนางอภิญญา ชมภูมาศ อธิบดีกรมกิจการเด็กและเยาวชน เบิกผู้ได้รับเกียรติบัตรและโล่เกียรติยศ ณ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ
นายวราวุธ กล่าวว่า  เมื่อวันที่ 18 มิถุนายน 2528 คณะรัฐมนตรีมีมติ กำหนดให้วันที่ 20 กันยายนของทุกปี เป็น “วันเยาวชนแห่งชาติ” โดยพิจารณาความเหมาะสมที่สำคัญ คือ เป็นวันคล้ายวันพระบรมราชสมภพของพระบาทสมเด็จพระจุลจอมเกล้าเจ้าอยู่หัว และพระบาทสมเด็จพระปรเมนทรมหาอานันทมหิดล พระอัฐมรามาธิบดินทร ประกอบกับองค์การสหประชาชาติ ประกาศให้มีวันเยาวชนสากลตั้งแต่ปี 2528 เป็นต้นมา ซึ่งการกำหนดให้มีวันเยาวชนแห่งชาตินั้น มีวัตถุประสงค์เพื่อให้เยาวชนมีความกระตือรือร้นที่จะพัฒนาตนเอง มีความคิดริเริ่มสร้างสรรค์ อีกทั้งเป็นการกระตุ้นให้ทุกภาคส่วนของสังคมได้ตระหนักถึงความสำคัญของเยาวชนและมีส่วนร่วมในการส่งเสริมและสนับสนุนการจัดกิจกรรมเพื่อพัฒนาเยาวชน
นายวราวุธ กล่าวเติมเติมว่า สำหรับงานวันเยาวชนแห่งชาติประจำปี 2567 มีการจัดกิจกรรมสำคัญ ดังนี้ 1) การสรรหาและยกย่องเชิดชูเด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน และองค์กรที่ทำคุณประโยชน์ต่อเด็กและเยาวชน ประจำปี 2567 จำนวนรวม 123 ราย 2) การจัดกิจกรรมค่ายรวมพลคนทำดี ปีที่ 9 “Youth for Climate Project” เมื่อวันที่ 14 - 15 มิถุนายน 2567 ณ โรงแรมรอยัล ซิตี้ กรุงเทพฯ และกิจกรรมจิตอาสาเฉลิมพระเกียรติ 72 พรรษา ณ สถานสงเคราะห์เด็กหญิงบ้านราชวิถี กรุงเทพฯ  โดยมีกลุ่มเป้าหมาย ประกอบด้วย เด็กและเยาวชนดีเด่นแห่งชาติ ผู้นำนักเรียน นักศึกษา ที่กำลังศึกษาอยู่ในสถาบันการศึกษา เด็กและเยาวชนทั่วไป ชมรมเด็กและเยาวชนดีเด่นแห่งชาติ และผู้ทำคุณประโยชน์ต่อเด็กและเยาวชน สภาเด็กและเยาวชนในเขตกรุงเทพฯ รวมทั้งสิ้นจำนวน 70 คน  3) การจัดกิจกรรมเนื่องในวันเยาวชนแห่งชาติ ประจำปี 2567 ใน 76 จังหวัด ภายใต้หัวข้อ “พลังเยาวชนไทย ร้อยดวงใจจิตอาสา เฉลิมพระเกียรติ 72 พรรษา” และ 4) การเชิญชวนให้เด็กและเยาวชนเล็งเห็นความสำคัญของวันเยาวชนแห่งชาติ โดยสภาเด็กและเยาวชนจังหวัดทั้ง 77 จังหวัด เป็นผู้ประสานงานจัดกิจกรรมที่เป็นประโยชน์ต่อชุมชน สังคม และประเทศชาติ ระหว่างวันที่ 1 กันยายน - 31 ธันวาคม 2567 กิจกรรมเฉลิมพระเกียรติพระบาทสมเด็จพระเจ้าอยู่หัว “72 พรรษา ธรรมราชา มหาวชิราลงกรณ์” เนื่องในโอกาสพระราชพิธีมหามงคลเฉลิมพระชนมพรรษา 6 รอบ 72 พรรษา เมื่อวันที่ 28 กรกฎาคม 2567 ภายใต้โครงการ “พม.ร้อยดวงใจ จิตอาสาเพื่อประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”  กิจกรรมสภาเด็กและเยาวชนจิตอาสาพัฒนาท้องถิ่น
สำหรับการมอบโล่เกียรติยศและเกียรติบัตรแก่เด็กและเยาวชนดีเด่นแห่งชาติ กลุ่มเด็กและเยาวชนดีเด่นแห่งชาติ ผู้ทำคุณประโยชน์ต่อเด็กและเยาวชน และองค์กรที่ทำคุณประโยชน์ต่อเด็กและเยาวชน ประจำปี 2567 จำนวนรวม 123 ราย แบ่งเป็น 4 ประเภท ได้แก่ 1) ประเภทเด็กและเยาวชนดีเด่นแห่งชาติ 2) กลุ่มเด็กและเยาวชนดีเด่นแห่งชาติ 3) บุคคลผู้ทำคุณประโยชน์ต่อเด็กและเยาวชน และ 4) องค์กรที่ทำคุณประโยชน์ต่อเด็กและเยาวชน  และแบ่งเป็น 5 ด้าน ได้แก่ 1) ด้านการพัฒนาสังคม  2) ด้านการศึกษา กีฬา นันทนาการ เทคโนโลยี นวัตกรรม และอาชีพ  3) ด้านศาสนา ศิลปวัฒนธรรม 4) ด้านทรัพยากรธรรมชาติ และสิ่งแวดล้อม และ 5) ด้านสื่อสารมวลชน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียวรวมใจ #พม #ดย #วันเยาวชนแห่งชาติ #เยาวชน

ที่มา : https://www.thaigov.go.th/news/contents/details/88295