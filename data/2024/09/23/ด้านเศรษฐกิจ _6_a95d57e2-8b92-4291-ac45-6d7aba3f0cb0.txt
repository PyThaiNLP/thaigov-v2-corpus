รัฐบาลไทย-ข่าวทำเนียบรัฐบาล-กระทรวงคมนาคมจัดพิธีมอบรางวัล “คนต้นแบบคมนาคม” ประจำปี 2567


วันจันทร์ที่ 23 กันยายน 2567
กระทรวงคมนาคมจัดพิธีมอบรางวัล “คนต้นแบบคมนาคม” ประจำปี 2567
....
นายชยธรรม์ พรหมศร ปลัดกระทรวงคมนาคม เป็นประธานในพิธียกย่องเชิดชูเกียรติและมอบรางวัล แก่บุคลากรหน่วยงานสังกัดกระทรวงคมนาคม “คนต้นแบบคมนาคม” ประจำปี 2567 ภายใต้โครงการยกระดับด้านการป้องกันปราบปรามการทุจริต และด้านการส่งเสริมคุณธรรมจริยธรรมของกระทรวงฯ ประจำปีงบประมาณ 2567 จำนวน 18 คน โดยมีผู้บริหาร บุคลากรส่วนราชการและรัฐวิสาหกิจในสังกัดกระทรวงฯ เข้าร่วมพิธีฯ ในวันที่ 23 กันยายน 2567 ณ หอประชุมราชรถสโมสร อาคารราชรถสโมสร กระทรวงคมนาคม
นายชยธรรม์ พรหมศร กล่าวว่า ขอแสดงความยินดีกับผู้ที่ได้รับรางวัล “คนต้นแบบคมนาคม” ประจำปี 2567 ทั้ง 18 คน ที่ยึดมั่นเป็นต้นแบบของการปฏิบัติงานด้วยความซื่อสัตย์ สุจริต เป็นกำลังสำคัญของกระทรวงฯ และประเทศชาติที่จะร่วมสร้างสังคมคนดีมีความเข้มแข็ง ยั่งยืน รวมทั้งเป็นแรงบันดาลใจให้กับบุคลากรอื่นในหน่วยงาน โดยรางวัล “คนต้นแบบคมนาคม” เป็นรางวัลที่มีกระบวนการคัดเลือกที่มีมาตรฐาน ซึ่งกระทรวงฯ ได้มอบให้กับบุคลากรในสังกัดมาอย่างต่อเนื่องเป็นปีที่ 9 ขอให้ผู้ที่ได้รับรางวัลในวันนี้มีความภาคภูมิใจที่ได้รับการคัดเลือก และมีขวัญกำลังใจที่จะยึดมั่นรักษาความดี ปฏิบัติราชการด้วยความซื่อสัตย์ สุจริตต่อไป
สำหรับพิธีมอบรางวัล “คนต้นแบบคมนาคม” มีวัตถุประสงค์เพื่อยกย่องเชิดชูเกียรติ ผู้ประพฤติปฏิบัติตนชอบด้วยความซื่อสัตย์สุจริต สร้างขวัญกำลังใจ และเป็นแรงบันดาลใจให้บุคลากรมีความเชื่อมั่นในการทำความดี ยึดมั่นในคุณธรรมและจริยธรรม โดยมีคณะกรรมการคัดเลือก กำหนดหลักเกณฑ์และวิธีการคัดเลือกให้แต่ละหน่วยงานในสังกัดกระทรวงฯ ดำเนินการคัดเลือกผู้ประพฤติดี มีความซื่อสัตย์ สุจริต จำนวน 1 คน และที่ผ่านมามีผู้ได้รับรางวัลคนต้นแบบคมนาคมแล้วทั้งสิ้น 118 คน

ที่มา : https://www.thaigov.go.th/news/contents/details/88300