รัฐบาลไทย-ข่าวทำเนียบรัฐบาล-กรมการจัดหางาน ลุยต่อเนื่อง “เจอ จับ ปรับ ผลักดัน” 106 วัน ตรวจสอบแรงงานข้ามชาติกว่า 2.5 แสนราย ดำเนินคดีกว่า 1.8 พันคน


วันจันทร์ที่ 23 กันยายน 2567
23/09/2567
พิมพ์
กรมการจัดหางาน ลุยต่อเนื่อง “เจอ จับ ปรับ ผลักดัน” 106 วัน ตรวจสอบแรงงานข้ามชาติกว่า 2.5 แสนราย ดำเนินคดีกว่า 1.8 พันคน
กรมการจัดหางาน แจงผลปฏิบัติการ “เจอ จับ ปรับ ผลักดัน” 106 วัน ตรวจสอบสถานประกอบการกว่า 18,815 แห่ง ดำเนินคดี 718 แห่ง ตรวจสอบแรงงานข้ามชาติ 256,213 คน ดำเนินคดี 1,830 คน
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน รับข้อสั่งการของนายพิพัฒน์ รัชกิจประการ รัฐมนตรีว่าการกระทรวงแรงงาน ที่ให้ความสำคัญกับการบริหารจัดการแรงงานข้ามชาติอย่างเป็นระบบ เพื่อให้นายจ้าง/สถานประกอบการมีแรงงานเพียงพอในการขับเคลื่อนกิจการ และไม่กระทบต่อการมีงานทำของคนไทย รวมทั้งแรงงานข้ามชาติสามารถเข้าสู่ระบบการจ้างงานอย่างถูกต้องตามกฎหมายได้รับการคุ้มครองตามสิทธิที่พึงมี โดยส่งชุดปฏิบัติการพิเศษ ประกอบด้วย เจ้าหน้าที่ของกรมการจัดหางาน ร่วมกับสำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายในราชอาณาจักร กำลังพลจากทุกจังหวัดทั่วประเทศ ลงพื้นที่ตรวจสอบการทำงานของแรงงานข้ามชาติอย่างเข้มงวดเป็นระยะเวลา 120 วัน ล่าสุด ได้รายงานผลการดำเนินการระหว่างวันที่ 5 มิถุนายน - 19 กันยายน 2567 รวม 106 วัน ตรวจสอบสถานประกอบการที่จ้างแรงงานข้ามชาติทั่วประเทศแล้ว 18,815 แห่ง ดำเนินคดี 718 แห่ง และตรวจสอบคนต่างชาติ จำนวน 256,213 คน แยกเป็นสัญชาติเมียนมา 193,430 คน กัมพูชา 39,736 คน ลาว 15,281 คน เวียดนาม 162 คน และสัญชาติอื่น ๆ 7,604 คน มีการดำเนินคดีทั้งสิ้น 1,830 คน แยกเป็นสัญชาติเมียนมา 1,149 คน กัมพูชา 259 คน ลาว 257 คน เวียดนาม 31 คน และสัญชาติอื่น ๆ 134 คน
นายสมชาย กล่าวต่อว่า เจ้าหน้าที่ชุดปฏิบัติการดังกล่าว จะตรวจสอบ จับกุม และดำเนินคดีนายจ้าง/สถานประกอบการ และแรงงานต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และแรงงานต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง สำหรับคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
ทั้งนี้ หากพบเห็นการจ้างแรงงานต่างชาติผิดกฎหมาย หรือพบเห็นคนต่างชาติทำงานนอกเหนือสิทธิที่ทำได้ขอความร่วมมือทุกท่านแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/88286