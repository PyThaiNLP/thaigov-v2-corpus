รัฐบาลไทย-ข่าวทำเนียบรัฐบาล-สลากดิจิทัลขาย 26 ล้านฉบับ หลังตัวแทนสั่งเพิ่มระหว่างงวดเต็มจำนวน มุ่งลดปัญหาจำหน่ายเกินราคา


วันอังคารที่ 10 กันยายน 2567
10/09/2567
พิมพ์
สลากดิจิทัลขาย 26 ล้านฉบับ หลังตัวแทนสั่งเพิ่มระหว่างงวดเต็มจำนวน มุ่งลดปัญหาจำหน่ายเกินราคา
สำนักงานสลากกินแบ่งรัฐบาล (GLO) ได้กำหนดแนวทางการเพิ่มสลากดิจิทัลระหว่างงวดอีกจำนวน 2 ล้านฉบับ ตั้งแต่งวดวันที่ 16 กันยายน 2567 เป็นต้นไป เพื่อให้ประชาชนสามารถซื้อสลากในราคาไม่เกิน 80 บาทได้อย่างทั่วถึงมากขึ้น
จากกรณีที่สำนักงานสลากกินแบ่งรัฐบาล (GLO) ได้กำหนดแนวทางการเพิ่มสลากดิจิทัลระหว่างงวดอีกจำนวน 2 ล้านฉบับ ตั้งแต่งวดวันที่ 16 กันยายน 2567 เป็นต้นไป เพื่อให้ประชาชนสามารถซื้อสลากในราคาไม่เกิน 80 บาทได้อย่างทั่วถึงมากขึ้น และเป็นการเพิ่มทางเลือกให้กับตัวแทนจำหน่ายที่มีความสามารถ สามารถสั่งซื้อไปจำหน่ายเพิ่มเติมในช่วงกลางงวดได้มากขึ้นอีกคนละ 1-5 เล่ม หรือ 100-500 ฉบับต่องวด
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล เปิดเผยว่า ในการเปิดให้ตัวแทนจำหน่ายสลากดิจิทัลได้มีโอกาสสั่งซื้อสลากระหว่างงวด ตั้งแต่งวดวันที่ 16 กันยายน 2567 ซึ่งเป็นงวดแรกที่เปิดให้มีการสั่งซื้อผ่านแอปพลิเคชันเป๋าตังเมื่อวันที่ 6 กันยายนที่ผ่านมา ได้รับความสนใจเป็นอย่างมาก โดยมีตัวแทนจำหน่ายเข้ามาซื้อจองเต็มจำนวนที่กำหนดไม่เกิน 20,000 เล่ม หรือ 2 ล้านฉบับอย่างรวดเร็ว ภายในระยะเวลาเพียง 22 วินาทีก็ครบจำนวนทั้งหมด
ทั้งนี้ ในช่วงที่เปิดให้สั่งซื้อจนเมื่อปิดระบบแล้ว พบว่ามียอดสั่งซื้อมากกว่า 70,000 เล่ม หรือ 7 ล้านฉบับสูงกว่าเป้าหมายที่กำหนด และในจำนวนนี้ยังพบว่าตัวแทนจำหน่ายส่วนใหญ่มีการสั่งซื้อครบทั้ง 5 เล่ม ถึง 3,786 ราย ส่วนที่เหลือมีการซื้อเฉลี่ยระหว่าง 1-4 เล่มในระดับที่ใกล้เคียงกัน โดยสำนักงานสลากฯ ได้จัดสรรให้ผู้สั่งซื้อแบบมาก่อนได้ก่อนให้ครบทั้งหมดและเริ่มขายตั้งแต่บัดนี้ เป็นต้นไป
“จากการสั่งซื้อสลากดิจิทัลระหว่างงวดเพิ่มขึ้น 2 ล้านฉบับ ทำให้สลากดิจิทัลในงวดวันที่ 16 กันยายน 2567 มีจำนวนรวมอยู่ที่ 26 ล้านฉบับ เพิ่มขึ้นจากงวดก่อนหน้าที่ 24 ล้านฉบับ ส่งผลให้ผู้ที่ต้องการซื้อสลากมีโอกาสในการซื้อสลากดิจิทัล ในราคาไม่เกินฉบับละ 80 บาทง่าย ๆ ด้วยตัวเอง ผ่านแอปพลิเคชันเป๋าตัง ได้เพิ่มขึ้น โดยที่ไม่ต้องมีค่าใช้จ่าย หรือค่าบริการใด ๆ เพิ่มเติม”
พันโท หนุน กล่าวว่า การเปิดให้ตัวแทนจำหน่ายสั่งซื้อสลากดิจิทัลระหว่างงวดมีเป้าหมายให้การซื้อขายสลากสะท้อนกับภาวะตลาดที่แท้จริง โดยหากงวดไหนขายดี สลากหมดไว ผู้ขายก็สามารถสั่งซื้อสลากไปขายเพิ่มได้ แต่หากงวดไหนขายไม่ดี ก็ไม่จำเป็นต้องสั่งเพิ่ม ก็จะมีสลากดิจิทัลขายเท่าเดิมไม่ต่ำกว่า 24 ล้านฉบับต่องวด และขอย้ำเตือนให้ตัวแทนที่ต้องการจะจำหน่ายสลากเพิ่มเติม ควรพิจารณาความสามารถในการจำหน่ายสลากของตนเองอย่างรอบคอบ เนื่องจากมีความเสี่ยงที่จะขายไม่หมดได้
ขณะเดียวกัน สำนักงานสลากฯ ยังได้จัดทำแผงสลากดิจิทัลเพื่อให้ตัวแทนจำหน่าย ได้มีช่องทางการจำหน่ายสลากเป็นของตัวเอง ผ่านเว็บไซต์จำหน่ายสลาก ภายใต้ชื่อ www.glolotteryshop.com เพื่อสนับสนุนให้สามารถเปิดร้านค้าสลากและทำการตลาดได้ด้วยตัวเอง ช่วยเพิ่มโอกาสจำหน่ายสลากดิจิทัลของตัวเองได้หมดรวดเร็วยิ่งขึ้น

ที่มา : https://www.thaigov.go.th/news/contents/details/87848