รัฐบาลไทย-ข่าวทำเนียบรัฐบาล-ปลัดดีอี ร่วมประชุม The 4th Inter – Regional Conference on Cyber/ICT Security ณ สาธารณรัฐออสเตรีย


วันอังคารที่ 10 กันยายน 2567
ปลัดดีอี ร่วมประชุม The 4th Inter – Regional Conference on Cyber/ICT Security ณ สาธารณรัฐออสเตรีย
ปลัดดีอี ร่วมประชุม The 4th Inter – Regional Conference on Cyber/ICT Security ณ สาธารณรัฐออสเตรีย
เมื่อวันที่ 9 กันยายน 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เข้าร่วมการประชุม The 4th Inter – Regional Conference on Cyber/ICT Security จัดโดยกระทรวงการต่างประเทศแห่งสาธารณรัฐเกาหลี ร่วมกับองค์การว่าด้วยความมั่นคงและความร่วมมือในยุโรป (Organization for Security and Co-operation in Europe – OSCE) และสาธารณรัฐมาซิโดเนีย ในฐานะประธานประเทศหุ้นส่วนเพื่อความร่วมมือฝ่ายเอเชียขององค์การว่าด้วย
ความมั่นคงและความร่วมมือในยุโรป (Chair of the Asian Partners for Co-operation Group) ณ ศูนย์การประชุม Hofburg กรุงเวียนนา สาธารณรัฐออสเตรีย
การประชุมดังกล่าว มีวัตถุประสงค์เพื่อเสริมสร้างความร่วมมือ แลกเปลี่ยนข้อมูล และหารือเกี่ยวกับแนวทางการดำเนินกิจกรรมร่วมกัน ที่ช่วยสร้างความมั่นคงปลอดภัยไซเบอร์สำหรับสมาชิก OSCE และภูมิภาคเอเชีย โดยเฉพาะมาตรการเสริมสร้างความไว้เนื้อเชื่อใจด้านความมั่นคงปลอดภัยไซเบอร์ (cyber/ICT security Confidence-Building Measures: CBMs)
ในการนี้ ปลัดกระทรวงดีอี ได้เข้าร่วมเป็นวิทยากร ภายใต้หัวข้อ Good practices on cyber/ICT security capacity-building activities: how can regions learn from each other โดยมี นาย Dong-yeol Rhee เอกอัครราชทูตกิจการความมั่นคงปลอดภัยไซเบอร์ระหว่างประเทศ กระทรวงการต่างประเทศสาธารณรัฐเกาหลี (Ambassador for International Cyber Affairs of the Republic of Korea) ทำหน้าที่ผู้ดำเนินรายการ ร่วมด้วยผู้เชี่ยวชาญด้านความมั่นคงปลอดภัยไซเบอร์ จากโปแลนด์ ฝรั่งเศส คาซัคสถาน มองโกเลีย สาธารณรัฐเกาหลี เซอร์เบีย และสหรัฐอเมริกา
ปลัดกระทรวงดีอี ได้หยิบยกการดำเนินการของไทยและอาเซียน ศูนย์ความร่วมมืออาเซียน-ญี่ปุ่น เพื่อพัฒนาบุคลากรความมั่นคงปลอดภัยไซเบอร์ (ASEAN-Japan Cybersecurity Capacity Building Centre: AJCCBC) มาตั้งแต่ปี 2561 โดยได้พัฒนาบุคลากรด้านความมั่นคงปลอดภัยไซเบอร์ของประเทศสมาชิกอาเซียนอย่างต่อเนื่อง  เพื่อเพิ่มศักยภาพในการป้องกันอันตรายภัยคุกคามทางไซเบอร์ ซึ่งเป็นการยกระดับทักษะกำลังคนด้านความมั่นคงปลอดภัยไซเบอร์ให้มีความพร้อมรับมือกับภัยคุกคามทางออนไลน์ที่เกิดขึ้นอย่างต่อเนื่อง
นอกจากนี้ ยังได้เน้นย้ำถึงการจัดตั้งคณะทำงานอาเซียนด้านการป้องกันปัญหาการหลอกลวงผ่านสื่อออนไลน์ ( ASEAN Working Group on Anti – Online Scams (WG – AS)) ซึ่งศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวง ดีอี ได้ทำหน้าที่ประธานการประชุมคณะทำงานฯ โดยยกระดับการบูรณาการการดำเนินงานด้านการป้องกันปัญหาการหลอกลวงผ่านสื่อออนไลน์ของอาเซียน ซึ่งได้ตระหนักถึงการสร้างความตระหนักรู้ มาตรการป้องกัน และการหยุดยั้ง เพื่อบรรเทาความเสียหายแก่ประชาชน รวมถึงเน้นย้ำความร่วมมือระหว่างประเทศในการแก้ไขปัญหาอาชญากรรมออนไลน์ โดยเฉพาะการหลอกลวงออนไลน์ ซึ่งเป็นปัญหาระดับโลก ที่ต้องสร้างกลไกความร่วมมือร่วมกัน
----------------------------------

ที่มา : https://www.thaigov.go.th/news/contents/details/87841