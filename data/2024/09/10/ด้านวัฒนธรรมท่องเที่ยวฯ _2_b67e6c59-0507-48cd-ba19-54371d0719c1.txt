รัฐบาลไทย-ข่าวทำเนียบรัฐบาล-วธ. เชิญร่วมงาน ไทยฟุ้ง ปรุงไทย (Thai Taste Thai Fest 2024) “เลิศล้ำภูมิปัญญา เลอค่ารสชาติไทย” เปิดโลกมรดกภูมิปัญญาทางวัฒนธรรมแห่งปี ชิมฟรี สุดยอดอาหารถิ่นทั่วไทย รสชาติ..ที่หายไป 


วันอังคารที่ 10 กันยายน 2567
วธ. เชิญร่วมงาน ไทยฟุ้ง ปรุงไทย (Thai Taste Thai Fest 2024) “เลิศล้ำภูมิปัญญา เลอค่ารสชาติไทย” เปิดโลกมรดกภูมิปัญญาทางวัฒนธรรมแห่งปี ชิมฟรี สุดยอดอาหารถิ่นทั่วไทย รสชาติ..ที่หายไป
วธ. เชิญร่วมงาน ไทยฟุ้ง ปรุงไทย (Thai Taste Thai Fest 2024) “เลิศล้ำภูมิปัญญา เลอค่ารสชาติไทย” เปิดโลกมรดกภูมิปัญญาทางวัฒนธรรมแห่งปี ชิมฟรี สุดยอดอาหารถิ่นทั่วไทย รสชาติ..ที่หายไป 20-22 ก.ย. 2567 ณ ชั้น 1 ศูนย์การค้า พาราไดซ์ พาร์ค
วธ. เชิญร่วมงาน ไทยฟุ้ง ปรุงไทย (Thai Taste Thai Fest 2024) “เลิศล้ำภูมิปัญญา เลอค่ารสชาติไทย” เปิดโลกมรดกภูมิปัญญาทางวัฒนธรรมแห่งปี ชิมฟรี สุดยอดอาหารถิ่นทั่วไทย รสชาติ..ที่หายไป เต็มอิ่มกับคอนเสิร์ตลูกกรุง-ลูกทุ่ง นำโดยศิลปินแห่งชาติ สุดา ชื่นบาน วินัย พันธุรักษ์ ชัยชนะ บุญนะโชติ น้าโย่ง เชิญยิ้ม พร้อมศิลปินยอดนิยม ทศพล หิมพานต์ ศิรินทรา นิยากร รุ่ง สุริยา แซ็ค ชุมแพ จอมขวัญ กัลยา
(9 กันยายน 2567 เวลา 14.00 น.) กรมส่งเสริมวัฒนธรรม จัดแถลงข่าวการจัดงาน “ไทยฟุ้ง ปรุงไทย” (Thai Taste Thai Fest 2024) โดยมี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานการแถลงข่าว  นางยุพา ทวีวัฒนกิจบวร ปลัดกระทรวงวัฒนธรรม  นายประสพ เรียงเงิน อธิบดีกรมส่งเสริมวัฒนธรรม นายพนมบุตร จันทรโชติ อธิบดีกรมศิลปากร นายชัยพล สุขเอี่ยม อธิบดีกรมศาสนา พร้อมผู้บริหาร ร่วมด้วยองค์กรภาคีและเครือข่ายวัฒนธรรม ร่วมงาน ณ หอประชุมเล็ก ศูนย์วัฒนธรรมแห่งประเทศไทย
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า รัฐบาลได้ดำเนินนโยบายมุ่งขับเคลื่อนซอฟต์พาวเวอร์ โดยเฉพาะในด้านวัฒนธรรม ซึ่งประเทศไทย มีมรดกภูมิปัญญาทางวัฒนธรรมอันทรงคุณค่าในหลากหลายด้าน ทุนทางวัฒนธรรม ถือเป็น ซอฟต์พาวเวอร์ ที่สามารถนำไปสร้างสรรค์ ต่อยอด พัฒนา ยกระดับให้เป็นพลังในการพัฒนาประเทศ มีส่วนในการขับเคลื่อนเศรษฐกิจและสังคมให้เกิดความมั่นคง ทั้งยังสร้างชื่อเสียงให้กับประเทศไทย ให้ได้รับการยอมรับในเวทีนานาชาติ
นางสาวสุดาวรรณ กล่าวอีกว่า การจัดงาน ไทยฟุ้ง ปรุงไทย (Thai Taste Thai Fest 2024) ในแนวคิด
“เลิศล้ำภูมิปัญญา เลอค่ารสชาติไทย” ครั้งนี้ เป็นความร่วมมือระหว่างกรมส่งเสริมวัฒนธรรม สมาคมนักเพลงลูกทุ่งแห่งประเทศไทย และศูนย์การค้าพาราไดซ์ พาร์ค ศรีนครินทร์ จัดขึ้นเพื่อเสริมสร้างบทบาทและความภาคภูมิใจให้กับบุคคล ชุมชน องค์กร หน่วยงานรวมถึงกลุ่มผู้ปฏิบัติผู้สืบทอดมรดกภูมิปัญญาทางวัฒนธรรม และยังเป็นการส่งเสริมให้เกิดการอนุรักษ์  สืบสาน ฟื้นฟู มรดกภูมิปัญญาทางวัฒนธรรมของท้องถิ่นและของชาติ ตามเจตจำนงแห่งพระราชบัญญัติส่งเสริมและรักษามรดกภูมิปัญญาทางวัฒนธรรม พ.ศ. 2559 และเป็นส่วนหนึ่งของภารกิจในฐานะรัฐภาคีตามอนุสัญญาว่าด้วยการสงวนรักษามรดกวัฒนธรรมที่จับต้องไม่ได้ขององค์การการศึกษา วิทยาศาสตร์ และวัฒนธรรมแห่งสหประชาชาติ (UNESCO) ค.ศ. 2003  ภายในงานมีกิจกรรมที่น่าสนใจ ดังนี้
1.การมอบเกียรติบัตรให้กับชุมชนที่ได้รับการประกาศขึ้นบัญชีมรดกภูมิปัญญาทางวัฒนธรรม พ.ศ. 2566
2.การประชุมวิชาการ “วิจัยวัฒนธรรม ครั้งที่ 14”  โดยมีการเสวนาวิชาการในหัวข้อ “ซอฟต์พาวเวอร์ในมิติพหุวัฒนธรรม”
3.การยกย่องเชิดชูเกียรติและมอบโล่รางวัลให้ บุคคล กลุ่มบุคคล ชุมชน องค์กร หรือหน่วยงานที่ทำคุณประโยชน์ในการส่งเสริมและรักษามรดกภูมิปัญญาทางวัฒนธรรม ประจำปี พ.ศ. 2567
4.การมอบเกียรติบัตรให้วัฒนธรรมจังหวัดและผู้สาธิตอาหาร 1 จังหวัด 1 เมนู เชิดชูอาหารถิ่น “รสชาติ...ที่หายไป The Lost Taste ประจำปี 2567  ทั้ง 76 จังหวัดและกรุงเทพมหานคร
5.ชมการสาธิต มรดกภูมิปัญญาที่ได้รับการขึ้นบัญชีมรดกภูมิปัญญาทางวัฒนธรรมของชาติ  อาทิ  การปักชุดไทย  การแกะสลักผลตูมกา  การสานปลาตะเพียนใบลาน  การทอผ้าและการเขียนเทียนบนผ้าม้ง การลงถมบนเครื่องประดับ
6.ชมนิทรรศการและการสาธิตมรดกภูมิปัญญาทางวัฒนธรรม พุทธศักราช 2566  และ ชมนิทรรศการรายการตัวแทนมรดกวัฒนธรรมของประเทศไทย ได้แก่ ต้มยำกุ้ง และ มรดกวัฒนธรรมร่วมเคบายา ที่เข้าสู่วาระการพิจารณาเพื่อประกาศขึ้นทะเบียนของยูเนสโกในปลายปี 2567 นี้
และพลาดไม่ได้กับ ซุ้มสาธิต “1 จังหวัด 1 เมนู เชิดชูอาหารถิ่น” จาก 76 จังหวัดและกรุงเทพมหานคร ตามโครงการส่งเสริมและพัฒนายกระดับอาหารถิ่นสู่มรดกทางวัฒนธรรมและอัตลักษณ์ความเป็นไทย (Thailand Best Local Food รสชาติ…ที่หายไป The Lost Taste) ประจำปี 2567 ที่เปิดให้ชม ชิมฟรี ภายในงานอีกด้วย
นอกจากนี้ ยังมีความบันเทิงหลากหลาย มาสร้างบรรยากาศสีสันให้กับงาน เช่น แซ็ค ชุมแพ มาขับร้องเพลงลูกทุ่ง  การแสดงพื้นบ้าน 4 ภูมิภาค  คอนเสิร์ตลูกทุ่งโดยศิลปินแห่งชาติและศิลปินยอดนิยม อาทิ  ชัยชนะ บุญนะโชติ  ทศพล หิมพานต์  ศิรินทรา นิยากร  กุ้ง สุธิราช วงศ์เทวัญ  รุ่ง สุริยา  การแสดงหนังตะลุง  หมอลำอีสาน  ลิเก  คอนเสิร์ตเพลงลูกกรุง นำโดย สุดา ชื่นบาน  วง สาว สาว สาว  วินัย พันธุรักษ์  โตโต้ The Golden Song  จอมขวัญ กัลยา ทั้งยังมีคอสเพลย์เยอร์ แนวศิลปวัฒนธรรมไทย ภายใต้ชื่อ “4 COS คอสเพลย์ 4 ภาค ไทยแลนด์” มาแสดงในงานนี้  และการแสดงเพลงพื้นบ้านชุดพิเศษ โดย น้าโย่ง เชิญยิ้ม ศิลปินแห่งชาติ ปีล่าสุด
โอกาสนี้ กระทรวงวัฒนธรรม ขอเชิญชวนพี่น้องประชาชน มาเที่ยวชมงาน และร่วมภาคภูมิใจในมรดกภูมิปัญญาอันทรงคุณค่าของชาติ ระหว่างวันที่ 20 ถึง 22 กันยายน 2567 เวลา 10.30 – 20.00 น. ณ ชั้น 1 ศูนย์การค้า พาราไดซ์ พาร์ค ถนนศรีนครินทร์ กรุงเทพมหานคร และสามารถติดตามข่าวสารทางวัฒนธรรมได้ทาง www.culture.go.th และ แฟนเพจกรมส่งเสริมวัฒนธรรม www.facebook.com/DCP.culture

ที่มา : https://www.thaigov.go.th/news/contents/details/87844