รัฐบาลไทย-ข่าวทำเนียบรัฐบาล-“วราวุธ” ชู “พม. ยกกำลัง2” เน้นทำงานเชิงรุก ย้ำ  ขรก.กระทรวง ใส่รองเท้าผ้าใบ วิ่งทำงานไปด้วยกัน


วันอังคารที่ 10 กันยายน 2567
“วราวุธ” ชู “พม. ยกกำลัง2” เน้นทำงานเชิงรุก ย้ำ  ขรก.กระทรวง ใส่รองเท้าผ้าใบ วิ่งทำงานไปด้วยกัน
“วราวุธ” ชู “พม. ยกกำลัง2” เน้นทำงานเชิงรุก ย้ำ  ขรก.กระทรวง ใส่รองเท้าผ้าใบ วิ่งทำงานไปด้วยกัน
วันที่ 10 กันยายน 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมร่วมกับนายอนุกูล ปีดแก้ว ปลัดกระทรวง พม. และคณะผู้บริหารระดับสูงของกระทรวง พม. ว่า ในฐานะที่ได้รับพระมหากรุณาที่คุณโปรดเกล้าฯ ให้ดำรงตำแหน่งรัฐมนตรีว่าการกระทรวงการพัฒนาสังคมและความมั่นคงของมนุษย์อีกสมัยหนึ่งนั้น วันนี้จึงได้ประชุมร่วมกับคณะผู้บริหารกระทรวง พม. เพื่อพูดคุยทำความเข้าใจกันนอกรอบถึงแนวทางการทำงานของกระทรวง พม. ในปีต่อจากนี้ไป
นายวราวุธ กล่าวว่า ครั้งนี้เป็นครั้งที่สองที่ตนได้มีโอกาสมาเป็นรัฐมนตรีว่าการกระทรวง พม.  ซึ่งครั้งแรกที่มาถึงได้ให้นโยบาย พม.หนึ่งเดียว แต่ในครั้งนี้เป็นครั้งที่สอง ปีที่สอง จึงได้มีนโยบาย คือ “พม. ยกกำลัง 2“ ทำงานหนักขึ้นอีกเท่าตัว และในเมื่อวันนี้ตนใส่รองเท้าผ้าใบมาแล้ว ได้บอกกับเพื่อนๆ ข้าราชการ พม. ว่าอย่าพึ่งเปลี่ยนรองเท้ากลับไปใส่รองเท้าหนัง ให้ใส่รองเท้าผ้าใบต่อ แล้ววิ่งทำงานกับตนไปก่อน เพราะว่ามิติเริ่มการดูแลพี่น้องกลุ่มเปราะบาง การดำเนินการภายใต้วิสัยทัศน์ นโยบาย 5X5 ฝ่าวิกฤตประชากร โดยเฉพาะอย่างยิ่งการดูแลพี่น้องกลุ่มผู้สูงอายุ คนพิการ เด็กเล็ก สตรี หรือผู้ที่ต้องการความช่วยเหลือเป็นพิเศษนั้น มิติต่างๆ เหล่านี้ยังต้องได้รับการดำเนินงานอย่างต่อเนื่อง ซึ่งมิติของกระทรวง พม. จากนี้ไป เราจะไม่ใช่กระทรวงที่ตั้งรับในการทำงานสังคมสงเคราะห์ แต่เราจะมองตัวเราเองว่าเป็นหนึ่งในกระทรวงสำคัญที่จะช่วยพัฒนาเศรษฐกิจไทย เพราะแรงงานส่วนหนึ่งที่จะสามารถเป็นผลผลิตให้กับประเทศได้อยู่ที่กระทรวง พม. คือพี่น้องกลุ่มผู้สูงอายุและกลุ่มคนพิการที่ทุกคนรอที่จะได้รับโอกาสเป็นส่วนหนึ่งของการพัฒนาสังคมไทย และประเทศไทยไปข้างหน้า ดังนั้น บทบาทของกระทรวง พม. ในวันนี้  คือ "พม. ยกกำลัง 2" เราจะมาทำงานเชิงรุกกันต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พมยกกำลังสอง

ที่มา : https://www.thaigov.go.th/news/contents/details/87856