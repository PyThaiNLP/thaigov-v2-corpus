รัฐบาลไทย-ข่าวทำเนียบรัฐบาล-พม. รับมอบสิ่งของ - เงินบริจาค จากมูลนิธิพุทธภูมิธรรม ส่งต่อความช่วยเหลือแก่เด็ก - เยาวชน - ผู้ประสบภัยน้ำท่วม


วันอังคารที่ 10 กันยายน 2567
พม. รับมอบสิ่งของ - เงินบริจาค จากมูลนิธิพุทธภูมิธรรม ส่งต่อความช่วยเหลือแก่เด็ก - เยาวชน - ผู้ประสบภัยน้ำท่วม
พม. รับมอบสิ่งของ - เงินบริจาค จากมูลนิธิพุทธภูมิธรรม ส่งต่อความช่วยเหลือแก่เด็ก - เยาวชน - ผู้ประสบภัยน้ำท่วม
วันที่ 10 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีรับมอบสิ่งของและเงินบริจาค รวมมูลค่าทั้งสิ้น 626,400 บาท  จากมูลนิธิพุทธภูมิธรรม นำโดยนายวิจักษณ์ สองจันทร์  ประธานมูลนิธิพุทธภูมิธรรม เพื่อมอบให้กรมกิจการเด็กและเยาวชน(ดย.) กระทรวงการพัฒนาสังคมและความมั่นคงของมนุษย์ (พม.) นำไปช่วยเหลือผู้ประสบอุทกภัยและผู้ประสบปัญหาทางสังคม และกลุ่มเป้าหมายของกระทรวง พม. ซึ่งเป็นเด็ก และเยาวชน โดยมีนางอภิญญา ชมภูมาศ อธิบดีกรมกิจการเด็กและเยาวชน และคณะผู้บริหารกระทรวง พม. เข้าร่วมณ บริเวณโถง ชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายอนุกูล กล่าวว่า มูลนิธิพุทธภูมิธรรมมีความร่วมมือกับกระทรวง พม. มาอย่างต่อเนื่อง และครั้งนี้ทางมูลนิธิพุทธภูมิธรรม ได้เข้ามาสนับสนุนช่วยเหลือในสถานการณ์ทางสังคม ที่มีพี่น้องประชาชนที่อยู่ในความดูแลของกระทรวง พม. ได้รับผลกระทบภัยน้ำท่วม หรือภัยพิบัติต่างๆ ในนามกระทรวง พม. ตนขอขอบคุณมูลนิธิพุทธภูมิธรรมที่เข้ามาช่วยรับผิดชอบสังคมร่วมกัน  และขอชื่นชมมูลนิธิพุทธภูมิธรรม ซึ่งมีเป้าหมายหนึ่งในการช่วยเหลือเพื่อนมนุษย์ และผู้เดือดร้อน เป็นภาคีเครือข่ายสำคัญในการขับเคลื่อนกิจกรรมและโครงการด้านเด็กและเยาวชน โดยกระทรวง พม. ได้ให้ความสำคัญในการมุ่งเน้นให้เด็กและเยาวชนมีส่วนร่วมและเติบโตเป็นประชากรที่มีคุณภาพ โดยดำเนินงานร่วมกับภาคีเครือข่ายทุกภาคส่วน ทั้งหน่วยงานภาครัฐ ภาคเอกชน มูลนิธิ สมาคมต่าง ๆ เพื่อให้ทุกภาคส่วนได้มีส่วนร่วมในการส่งต่อโอกาสให้เด็กและเยาวชน สร้างสังคมแห่งการแบ่งปัน ทั้งนี้ สำหรับสิ่งของและเงินบริจาคในครั้งนี้ เราจะนำไปแจกจ่ายช่วยเหลือกลุ่มเป้าหมายที่กระทรวง พม. รับผิดชอบ ให้ตรงตามวัตถุประสงค์ของมูลนิธิพุทธภูมิธรรมอย่างแน่นอน
นายอนุกูล กล่าวว่า สำหรับการให้ความช่วยเหลือประชาชนกลุ่มเป้าหมายที่ได้รับผลกระทบจากภัยน้ำท่วมนั้น กระทรวง พม. ได้ช่วยเหลือเยียวยาหลังจากที่น้ำลดลงในพื้นที่ภาคเหนือ และได้เตรียมวางแผนสำรวจพื้นที่เพื่อเตรียมความพร้อมช่วยเหลือแก้ไขปัญหาเฉพาะหน้า และการช่วยเหลือกลุ่มเป้าหมายต่างๆ โดยส่งเจ้าหน้าที่นักจิตวิทยาและนักสังคมสงเคราะห์ลงไปในพื้นที่ ส่วนทางผู้บริหารกระทรวง พม. จะได้มีการวางแผนฟื้นฟูช่วยเหลือหลังจากน้ำลดเพื่อให้กลับมาใช้ชีวิตอย่างปกติ ทั้งนี้ หากประชาชนได้รับผลกระทบจากภัยน้ำท่วม หรือประสบปัญหาทางสังคม  สามารถโทรขอความช่วยเหลือได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 ตลอด 24 ชั่วโมง
นายวิจักษณ์ กล่าวเพิ่มเติมว่า วันนี้มูลนิธิพุทธภูมิธรรมได้มาสนับสนุนภารกิจของกระทรวง พม. ในการช่วยสังคมในมิติของการช่วยเหลือผู้ประสบภัยน้ำท่วมและช่วยเหลือในเรื่องของทุนการศึกษาเด็กและเยาวชนที่มีคุณธรรม จริยธรรม โดยวันนี้สิ่งที่เราทำไม่ใช่เพียงแต่มอบเงินเท่านั้น แต่สิ่งที่สำคัญคือการมอบขวัญกำลังใจและความปรารถนาดีให้กับกระทรวง พม. ซึ่งมูลนิธิพุทธภูมิธรรม มีความตั้งใจที่จะร่วมกับกระทรวง พม. ในการช่วยเหลือมิติอื่นๆต่อไป และในโอกาสนี้ขอเชิญชวน ภาครัฐ ภาคเอกชน ภาคประชาชน และภาคประชาสังคม และพี่น้องประชาชนคนไทยทุกคน ร่วมส่งเสริมสนับสนุนภารกิจของกระทรวง พม. อย่างเต็มกำลัง เพื่อให้กระทรวง พม. ได้มีพลังใจและตอบแทนสู่พี่น้องประชาชนคนไทยให้มีความสุขต่อไป
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #รับมอบสิ่งของบริจาค #มูลนิธิพุทธภูมิธรรม

ที่มา : https://www.thaigov.go.th/news/contents/details/87855