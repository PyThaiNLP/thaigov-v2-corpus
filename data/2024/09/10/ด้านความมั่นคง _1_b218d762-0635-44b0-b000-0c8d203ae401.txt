รัฐบาลไทย-ข่าวทำเนียบรัฐบาล-กรมการจัดหางาน แถลงกรณี สาวพม่า โพสต์คลิปชวนทำ ‘บัตรต่างด้าวปลอม’ แบบผิดกฎหมาย


วันจันทร์ที่ 9 กันยายน 2567
09/09/2567
พิมพ์
กรมการจัดหางาน แถลงกรณี สาวพม่า โพสต์คลิปชวนทำ ‘บัตรต่างด้าวปลอม’ แบบผิดกฎหมาย
กรมการจัดหางาน ชี้แจงประเด็น แรงงานข้ามชาติเชิญชวนทำบัตรต่างด้าวปลอม ตรวจสอบพบกระทำผิด ดำเนินคดีตามกฎหมายไม่มีข้อยกเว้น
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีมีสื่อออนไลน์โพสต์ข้อความเกี่ยวกับการทำผิดของแรงงานข้ามชาติกลุ่มหนึ่ง ที่มีการโพสต์คลิปวิดีโอ เชิญชวนทำเอกสารปลอม หรือบัตรกลุ่มแรงงานต่างด้าว หรือทำบัตรชมพู อย่างโจ่งแจ้งไม่เกรงกลัวเจ้าหน้าที่ โดยหญิงสาวในคลิปได้กล่าวถึงขั้นตอนการทำบัตรปลอม และเชิญชวนให้ทำบัตรต่างด้าวปลอมเป็นภาษาเมียนมา ในประเด็นนี้กรมการจัดหางานได้ตรวจสอบข้อมูลแล้วพบว่าคลิปดังกล่าวเป็นการเชิญชวนคนต่างด้าวทำบัตรชมพู ซึ่งหากเป็นบัตรที่ถูกต้องจะออกโดยกรมการปกครอง กระทรวงมหาดไทย จากการตรวจสอบทราบตัวบุคคลต่างด้าวรายดังกล่าวแล้ว ซึ่งจะได้ประสานข้อมูลกับหน่วยงานเจ้าของบัตรเพื่อทราบและดำเนินการในส่วนที่เกี่ยวข้อง เพื่อแก้ไขปัญหามิให้มีการปลอมแปลงต่อไป ซึ่งการโพสต์เชิญชวนทำบัตรปลอมของแรงงานต่างด้าวรายดังกล่าวเข้าข่ายกระทำความผิด “นำเข้าสู่ระบบคอมพิวเตอร์ซึ่งข้อมูล คอมพิวเตอร์ปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ผู้อื่นหรือประชาชน” ตามมาตรา 14 แห่งพระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 ซึ่งมีโทษจำคุกไม่เกิน 5 ปี หรือปรับไม่เกิน 100,000 บาทหรือทั้งจำทั้งปรับ จึงได้มอบหมายเจ้าหน้าที่ประสานหน่วยงานที่เกี่ยวข้องดำเนินคดีตามกฎหมายเพื่อแก้ไขปัญหามิให้มีการปลอมแปลงต่อไป และกรมการจัดหางานยังใช้มาตรการลงพื้นที่สุ่มตรวจโดยไม่แจ้งล่วงหน้าและตรวจสอบตามที่ได้รับแจ้งเบาะแสร้องทุกข์จากประชาชน
นายสมชาย กล่าวเพิ่มเติมว่า ในกระบวนการพิจารณาออกใบอนุญาตทำงานให้แก่คนต่างด้าว ของกรมการจัดหางานมีการตรวจสอบข้อมูลกับประเทศต้นทาง อาทิ รายชื่อ หนังสือเดินทาง รูปถ่ายของคนต่างด้าว ซึ่งผ่านการรับรองจากสถานทูตประเทศต้นทางนั้นๆ เป็นกระบวนการที่มีความรัดกุม กรณีมีข้อสงสัยว่าบัตรอนุญาตทำงานของกรมการจัดหางานเป็นบัตรจริงหรือไม่ ยังสามารถตรวจสอบได้ทันที ผ่าน QR CODE ในบัตร ว่ามีข้อมูลตรงตามที่ระบุไว้หรือไม่ ทำให้ยากต่อการปลอมแปลง อย่างไรก็ตามหากตรวจสอบพบการปลอมแปลงจริง กรมการจัดหางานจะดำเนินคดีตามกฎหมายกับผู้ปลอมแปลงและผู้ที่เกี่ยวข้องอย่างถึงที่สุด พร้อมสืบหาข้อเท็จจริงว่าเป็นการปลอมแปลงในลักษณะใด เพื่อแก้ไขปัญหามิให้มีการปลอมแปลงต่อไป
ทั้งนี้ หากท่านใดพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย แจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-354-1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วน 1694 กรมการจัดหางาน

ที่มา : https://www.thaigov.go.th/news/contents/details/87840