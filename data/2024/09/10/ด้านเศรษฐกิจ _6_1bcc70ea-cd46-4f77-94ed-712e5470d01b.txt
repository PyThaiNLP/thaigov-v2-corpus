รัฐบาลไทย-ข่าวทำเนียบรัฐบาล-กระทรวงคมนาคมร่วมลงนามบันทึกข้อตกลงว่าด้วยความร่วมมือในการสนับสนุนและส่งเสริม   การออกกำลังกาย และการเล่นกีฬาแก่บุคลากรภาครัฐ เอกชน และประชาชน 


วันอังคารที่ 10 กันยายน 2567
กระทรวงคมนาคมร่วมลงนามบันทึกข้อตกลงว่าด้วยความร่วมมือในการสนับสนุนและส่งเสริม   การออกกำลังกาย และการเล่นกีฬาแก่บุคลากรภาครัฐ เอกชน และประชาชน
....
นายชยธรรม์ พรหมศร ปลัดกระทรวงคมนาคม มอบหมายให้นายทรงยศินทร์ ชนปทาธิป ผู้ช่วยปลัดกระทรวงคมนาคม ร่วมลงนามบันทึกข้อตกลงความร่วมมือในการสนับสนุนและส่งเสริมการออกกำลังกาย และการเล่นกีฬาแก่บุคลากรภาครัฐ ภาคเอกชน และประชาชน ผ่านแพลตฟอร์มเชื่อมโยงและบูรณาการข้อมูลสถิติการออกกำลังกายและการเล่นกีฬาของประชาชน Calories Credit Challenge (CCC) โดยมี นายอารัญ บุญชัย ปลัดกระทรวงการท่องเที่ยวและกีฬา เป็นประธาน และมีผู้แทนหน่วยงานภาครัฐ ภาคเอกชน และสถาบันการศึกษา รวม 50 หน่วยงาน ร่วมลงนามบันทึกข้อตกลง เมื่อวันที่ 9 กันยายน 2567 ณ ศูนย์นิทรรศการและการประชุมไบเทค บางนา กรุงเทพฯ
โครงการพัฒนาแพลตฟอร์ม CCC โดยกระทรวงการท่องเที่ยวและกีฬา (กก.) ได้นำเทคโนโลยีมาใช้ในการสร้างแรงจูงใจและกระตุ้นการออกกำลังกายและการเข้าร่วมกิจกรรมกีฬาของประชาชน พร้อมทั้ง   มีนโยบายที่จะพัฒนาให้ CCC เป็นแพลตฟอร์มกลางของประเทศที่บูรณาการและเชื่อมโยงกับทุกแพลตฟอร์มของหน่วยงานทั้งภาครัฐและเอกชน และเชิญชวนหน่วยงานเครือข่ายทั้งด้านท่องเที่ยวและกีฬา โดยเฉพาะอย่างยิ่งภาคเอกชนร่วมสนับสนุนกิจกรรมการส่งเสริมการออกกำลังกาย
สำหรับแพลตฟอร์ม CCC เปิดตัวครั้งแรกเมื่อปี 2565 ซึ่ง กก. ได้จัดกิจกรรมนำร่องการใช้งานแพลตฟอร์มโดยมุ่งเน้นบุคลากรของ กก. และหน่วยงานภาคีเครือข่ายของภาครัฐและภาคเอกชนที่มีความพร้อมในการนำแพลตฟอร์มไปใช้ในส่งเสริมการออกกำลังกายให้บุคลากรของหน่วยงาน เช่น กองทัพอากาศ รวมถึงได้พัฒนาแพลตฟอร์มที่มีขีดความสามารถในการเก็บรวบรวมข้อมูลการออกกำลังกาย และสามารถเชื่อมโยงและบูรณาการข้อมูลของหน่วยงานได้อย่างมีประสิทธิภาพ ปัจจุบันแพลตฟอร์ม CCC เชื่อมโยงกับแพลตฟอร์มของภาคเอกชนทั้งสิ้น 10 ราย และจัดกิจกรรมสร้างการรับรู้และประชาสัมพันธ์เชิญชวนให้บุคลากรของหน่วยงานทั้งภาครัฐ เอกชน และประชาชนทั่วไป ภายใต้แคมเปญทุกแคลมีคุณค่า ชวนคนไทยรวมทีมฟิต 20 กระทรวง และ 77 จังหวัดทั่วประเทศ และกิจกรรมการออกกำลังกายสะสมแคลอรีและเครดิต ภายใต้โครงการเดิน วิ่ง ปั่น ป้องกันอัมพาต ครั้งที่ 10 เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีเป้าหมายภาพรวมทุกกิจกรรมให้ประชาชนคนไทยเข้าถึงแพลตฟอร์ม CCC ไม่น้อยกว่า 10 ล้านคน
ผู้สนใจเข้าร่วมกิจกรรมฯ สามารถดูรายละเอียดเพิ่มเติมได้ที่ Facebook : Calories Credit Challenge หรือแอปพลิเคชัน Calories Credit Challenge

ที่มา : https://www.thaigov.go.th/news/contents/details/87853