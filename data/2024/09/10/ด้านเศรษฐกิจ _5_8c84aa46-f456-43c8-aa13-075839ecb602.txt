รัฐบาลไทย-ข่าวทำเนียบรัฐบาล-กรมทางหลวง ก่อสร้างขยาย ทล. 2378 สายอำเภอจอมพระ - บ้านไทรงาม ตอน 1 จังหวัดสุรินทร์       แล้วเสร็จ เพิ่มประสิทธิภาพการขนส่ง ขยายการเชื่อมโยงทางหลวงสู่การคมนาคมระดับภูมิภาค 


วันอังคารที่ 10 กันยายน 2567
กรมทางหลวง ก่อสร้างขยาย ทล. 2378 สายอำเภอจอมพระ - บ้านไทรงาม ตอน 1 จังหวัดสุรินทร์       แล้วเสร็จ เพิ่มประสิทธิภาพการขนส่ง ขยายการเชื่อมโยงทางหลวงสู่การคมนาคมระดับภูมิภาค
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 ได้ดำเนินโครงการปรับปรุง ทล.2378 สายอำเภอจอมพระ - บ้านไทรงาม ตอน 1 จังหวัดสุรินทร์ ระหว่าง กม. ที่ 1+000 - 4+810 6+240 - 15+596 และ 16+436 - 22+500 ระยะทางประมาณ 19.230 กิโลเมตร แล้วเสร็จ เป็นทางหลวงที่มีความสำคัญในการเชื่อมโยงโครงข่ายโลจิสติกส์ในภูมิภาคตะวันออกเฉียงเหนือให้มีความสะดวก รวดเร็ว ปลอดภัย เนื่องจากเส้นทางสายนี้เป็นส่วนหนึ่งของแนวเส้นทาง ทล.2378 สายอำเภอจอมพระ - อำเภอสตึก เป็นสายหลักในการเดินทางระหว่างท่าอากาศยานบุรีรัมย์ อำเภอสตึก กับอำเภอเมือง จังหวัดสุรินทร์ เชื่อมโยงระบบคมนาคมทางบกกับทางอากาศให้เกิดความสะดวกกับผู้ใช้เส้นทาง จากเดิมเป็นทางหลวงขนาด 2 ช่องจราจร และถนนบางช่วงเป็นคอขวดทำให้เกิดปัญหาการจราจรโดยเฉพาะช่วงสะพานข้ามแม่น้ำชี (สะพานบุรีรินทร์) ที่ถนนกว้างเพียง 7 เมตร และมีอายุการใช้งานมากกว่า 30 ปี มีความทรุดโทรม ทล. จึงได้ดำเนินการก่อสร้างเป็นทางหลวงมาตรฐานทางชั้นพิเศษขนาด 4 ช่องจราจร (ไป - กลับ ข้างละ 2 ช่องจราจร) ผิวจราจรเป็นแอสฟัสท์คอนกรีต และผิวคอนกรีต ช่องจราจรละ 3.50 เมตร ไหล่ทางด้านนอกกว้างข้างละ 2.50 เมตร แบ่งทิศทางการจราจรด้วยเกาะกลางแบบยกขอบ และเกาะกลางแบบแบริเออร์ รวมงานติดตั้งไฟฟ้าแสงสว่าง และไฟกะพริบบนทางหลวง งบประมาณ 883,711,730 บาท เพื่อขับเคลื่อนระบบเศรษฐกิจระหว่างภูมิภาคให้มีประสิทธิภาพมากยิ่งขึ้น ช่วยเพิ่มศักยภาพความสามารถในการรองรับปริมาณจราจรให้เกิดความสะดวก รวดเร็ว และความปลอดภัยมากยิ่งขึ้น รวมทั้งการพัฒนาเศรษฐกิจ สังคม และคุณภาพชีวิตของชุมชนในภูมิภาคให้เกิดการพัฒนาอย่างยั่งยืน

ที่มา : https://www.thaigov.go.th/news/contents/details/87849