รัฐบาลไทย-ข่าวทำเนียบรัฐบาล-ฝ่ายปกครองจังหวัดตาก สนธิกำลังฝ่ายความมั่นคง จับกุมผู้ต้องหาลักลอบขนยาไอซ์ - ยาเค กว่า 40 กระสอบ มูลค่ารวมกว่า 545 ล้านบาท ลักลอบบรรทุกรถกระบะขนผัก รวบตัวคาจุดตรวจบ้านห้วยยะอุ


วันอังคารที่ 10 กันยายน 2567
10/09/2567
พิมพ์
ฝ่ายปกครองจังหวัดตาก สนธิกำลังฝ่ายความมั่นคง จับกุมผู้ต้องหาลักลอบขนยาไอซ์ - ยาเค กว่า 40 กระสอบ มูลค่ารวมกว่า 545 ล้านบาท ลักลอบบรรทุกรถกระบะขนผัก รวบตัวคาจุดตรวจบ้านห้วยยะอุ
ฝ่ายปกครองจังหวัดตาก สนธิกำลังฝ่ายความมั่นคง จับกุมผู้ต้องหาลักลอบขนยาไอซ์ - ยาเค กว่า 40 กระสอบ มูลค่ารวมกว่า 545 ล้านบาท ลักลอบบรรทุกรถกระบะขนผัก รวบตัวคาจุดตรวจบ้านห้วยยะอุ อ.แม่สอด จ.ตาก ผู้ว่าฯ ตาก สั่งการทุกภาคส่วนที่เกี่ยวข้องเดินหน้าขยายผล
ฝ่ายปกครองจังหวัดตาก สนธิกำลังฝ่ายความมั่นคง จับกุมผู้ต้องหาลักลอบขนยาไอซ์ - ยาเค กว่า 40 กระสอบ มูลค่ารวมกว่า 545 ล้านบาท ลักลอบบรรทุกรถกระบะขนผัก รวบตัวคาจุดตรวจบ้านห้วยยะอุ อ.แม่สอด จ.ตาก ด้านผู้ว่าฯ ตาก สั่งการทุกภาคส่วนที่เกี่ยวข้องเดินหน้าขยายผลหาเส้นทางผู้ค้ารายใหญ่ พร้อมดำเนินคดีตามกฎหมายอย่างเด็ดขาด
เมื่อวันที่ 9 ก.ย. 67 นายสมชัย กิจเจริญรุ่งโรจน์ ผู้ว่าราชการจังหวัดตาก เปิดเผยว่า เมื่อเวลา 13.00 น. ที่จุดตรวจบ้านห้วยยะอุ อ.แม่สอด จ.ตาก ตนได้สั่งการให้ฝ่ายปกครองจังหวัดตาก และอำเภอแม่สอด สนธิกำลังร่วมกับทหารกองกำลังนเรศวร และเจ้าหน้าที่ตำรวจประจำจุดตรวจบ้านห้วยยะอุ ร่วมกันตรวจค้นรถยนต์กระบะขนผัก ยี่ห้ออีซูซุ สีเทา ก่อนตรวจพบยาไอซ์ จำนวน 30 กระสอบ น้ำหนักประมาณ 750 กิโลกรัม และเคตามีน 18 กระสอบ น้ำหนักประมาณ 549 กิโลกรัม ซุกซ่อนอยู่ภายในรถยนต์ รวมมูลค่ายาเสพติดทั้ง 2 ประเภท คิดเป็นจำนวนเงิน 545 ล้านบาท
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า การปฏิบัติการในครั้งนี้เป็นการบูรณาการร่วมกันของเจ้าหน้าที่ฝ่ายปกครองและฝ่ายความมั่นคง ในการตั้งจุดตรวจจุดสกัด ณ บริเวณจุดผ่านแดน เพื่อป้องกันและปราบปรามยาเสพติดอย่างเข้มงวด โดยเจ้าหน้าที่สามารถจับกุมตัวผู้ต้องหาชาย ซึ่งเป็นคนขับรถ เบื้องต้นผู้ต้องหาให้การรับสารภาพว่า รับยาเสพติดดังกล่าวมาจากพื้นที่ อ.พบพระ จ.ตาก เพื่อนำไปส่งที่ จ.กำแพงเพชร โดยได้รับค่าจ้างขนครั้งละ 100,000 บาท ทั้งนี้เจ้าหน้าที่จึงได้นำตัวผู้ต้องหา ไปชี้จุดรับยาเสพติดในพื้นที่ อ.พบพระ เพื่อสอบสวนและขยายผลไปยังเครือข่ายที่ร่วมขบวนการต่อไป
"หลังจากการตรวจค้นและจับกุมในวันนี้ ตนได้ลงพื้นที่ขอบคุณ และให้กำลังใจเจ้าหน้าที่ผู้ปฏิบัติงาน ในการตรวจนับของกลาง และทำแผนเพื่อขยายผล โดยมี นายอำเภอแม่สอด พร้อมด้วยเจ้าหน้าที่ฝ่ายปกครอง หัวหน้าส่วนราชการ ทั้งฝ่ายปกครอง ทหาร ตำรวจ ร่วมลงพื้นที่ด้วย ทั้งนี้ ได้สั่งการให้ทุกหน่วยงานที่เกี่ยวข้อง ดำเนินการเร่งขยายผลเพื่อหาเส้นทางของยาเสพติด เพื่อนำตัวผู้ค้า ทั้งรายใหญ่และรายย่อย มาดำเนินการคดีตามกฎหมายอย่างเด็ดขาด พร้อมบูรณาการดพเนินการจัดระเบียบสังคม เข้มงวด กวดขัน ในการค้นหา Re X-ray ยาเสพติดในทุกพื้นที่ต่อเนื่อง เพื่อป้องกันและปราบปรามยาเสพติด ตัดวงจรยาเสพติดที่เดินทางผ่านมาจากทุกช่องทางเข้าสู่ประเทศไทยทุกช่องทาง" นายสมชัยฯ กล่าวเพิ่ม
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวในช่วงท้ายว่า จังหวัดตาก ดำเนินตามแนวทางการป้องกันและแก้ไขปัญหายาเสพติดในระยะเร่งด่วน 3 เดือน (ก.ค. - ก.ย.67) ของกระทรวงมหาดไทย เพื่อกวาดล้างยาเสพติดและสิ่งผิดกฎหมาย โดยบูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือ พบเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง

ที่มา : https://www.thaigov.go.th/news/contents/details/87850