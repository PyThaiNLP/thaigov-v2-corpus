รัฐบาลไทย-ข่าวทำเนียบรัฐบาล-"วราวุธ" เชิญชมบูธ พม. ชูนโยบาย 5 x 5 ฝ่าวิกฤตประชากร ในงาน Sustainability Expo 2024 วันนี้ - 6 ต.ค.นี้


วันศุกร์ที่ 27 กันยายน 2567
"วราวุธ" เชิญชมบูธ พม. ชูนโยบาย 5 x 5 ฝ่าวิกฤตประชากร ในงาน Sustainability Expo 2024 วันนี้ - 6 ต.ค.นี้
"วราวุธ" เชิญชมบูธ พม. ชูนโยบาย 5 x 5 ฝ่าวิกฤตประชากร ในงาน Sustainability Expo 2024 วันนี้ - 6 ต.ค.นี้
วันที่ 27 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ร่วมในพิธีเปิดงาน Sustainability Expo 2024 (SX 2024) มหกรรมด้านการพัฒนาที่ยั่งยืน ครั้งที่ 5 ภายใต้แนวคิด พอเพียง ยั่งยืน เพื่อโลก (Sufficiency for Sustainability) โดยมี ดร.สุเมธ ตันติเวชกุล กรรมการและเลขาธิการมูลนิธิชัยพัฒนา เป็นประธานในพิธีเปิดพร้อมกล่าวปาฐกถาพิเศษ ซึ่งงานดังกล่าวจัดขึ้นระหว่างวันที่ 27 ก.ย. - 6 ต.ค. 67 ณ SX Grand Plenary Hall ศูนย์การประชุมแห่งชาติสิริกิติ์
สำหรับงาน Sustainability Expo 2024 (SX 2024) นับเป็นมหกรรมด้านความยั่งยืนที่ใหญ่ที่สุดในภูมิภาคอาเซียน  จัดโดย องค์กรธุรกิจต้นแบบด้านความยั่งยืน ได้แก่ บริษัท ไทยเบฟเวอเรจ จำกัด (มหาชน)  บริษัท เฟรเซอร์ส พร็อพเพอร์ตี้ (ประเทศไทย) จำกัด (มหาชน)  บริษัท ปตท. จำกัด (มหาชน) เอสซีจี  บริษัท ไทยยูเนี่ยน กรุ๊ป จำกัด (มหาชน) และเครือข่าย TSCN (Thailand Supply Chain Network ) รวมทั้งภาคีเครือข่ายด้านการพัฒนาที่ยั่งยืนในทุกมิติ ทั้งภาครัฐ ภาคธุรกิจเอกชนชั้นนำ ภาคประชาสังคมทั้งองค์กรภายในและต่างประเทศ รวมถึงสถานทูต ต่างๆ เข้าร่วม กว่า 270 แห่ง
ทั้งนี้ ภายในงานมีกิจกรรมและนวัตกรรมที่น่าสนใจมากมาย อาทิ 1) โซน SEP INSPIRATION พบกับองค์กรต้นแบบด้านความยั่งยืนที่น้อมนำหลักปรัชญาของเศรษฐกิจพอพียงมาประยุกต์ใช้จนประสบความสำเร็จ 2) โซน Better Me เตรียมพร้อมในทุกก้าวของชีวิต…สู่การสร้างวิถีที่ยั่งยืน  พบกับ Mr. Muse หุ่นยนต์โรโบเทสเปียน ฮิวมานอยด์อัจฉริยะ เทรนด์อาหารแห่งยุคเพื่อสูงวัยอย่างมีคุณภาพ และ 3) โซน Better Living พบกับองค์กรชั้นนำที่ดำเนินการเพื่อลดผลกระทบต่อสิ่งแวดล้อมตั้งแต่การลดการปล่อยการปล่อยก๊าซเรือนกระจกไปจนถึงเทคโนโลยีดักจับและกักเก็บคาร์บอน
นายวราวุธ กล่าวว่า ในงานนี้กระทรวง พม. ได้เข้าร่วมจัดบูธนิทรรศการนำเสนอสถานการณ์วิกฤตประชากรในปัจจุบัน ที่มีอัตราการเกิดลดลงสู่ระดับต่ำมาก ประชากรวัยเด็กและวัยทำงานมีจำนวนและสัดส่วนลดลงมาก และประชากรผู้สูงอายุเพิ่มมากขึ้นอย่างต่อเนื่อง ส่งผลให้สังคมไทยเป็นสังคมสูงวัยแบบสุดยอด (Super Aged Society) รวดเร็วยิ่งขึ้น อีกทั้งนำเสนอนโยบาย 5 × 5 ฝ่าวิกฤตประชากร เพื่อแก้ปัญหาวิกฤตประชากรทุกช่วงวัย ด้วยการขับเคลื่อนโครงการสำคัญ อาทิ โครงการเงินอุดหนุนเพื่อการเลี้ยงดูเด็กแรกเกิด โครงการดูแลผู้สูงอายุแบบองค์รวม โครงการชุมชนนิคมน่าอยู่ โครงการวัยทำงานสร้างตัว สร้างครอบครัวเข้มแข็ง และโครงการจัดหากายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัวฯ นอกจากนี้ ได้จำลองทางลาดสำหรับรถวีลแชร์ เพื่อให้ผู้ร่วมงานได้ทดลองและสัมผัสถึงความรู้สึกของคนพิการ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #SustainabilityExpo2024 #SX2024 #มหกรรมด้านการพัฒนาที่ยั่งยืน

ที่มา : https://www.thaigov.go.th/news/contents/details/88505