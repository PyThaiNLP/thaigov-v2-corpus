รัฐบาลไทย-ข่าวทำเนียบรัฐบาล-สธ.จัดกิจกรรมเนื่องในวันพระราชทานธงชาติไทย 28 กันยายน ประจำปี 2567


วันเสาร์ที่ 28 กันยายน 2567
สธ.จัดกิจกรรมเนื่องในวันพระราชทานธงชาติไทย 28 กันยายน ประจำปี 2567
ปลัดกระทรวงสาธารณสุข นำคณะผู้บริหาร ข้าราชการและเจ้าหน้าที่ ยืนตรงเคารพธงชาติและร้องเพลงชาติไทย เนื่องในวันพระราชทานธงชาติไทย (Thai National Flag Day) 28 กันยายน ประจำปี 2567
วันนี้ (28 กันยายน 2567) เวลา 08.00 น. ที่บริเวณเสาธง หน้าตึกสำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข นำคณะผู้บริหาร ข้าราชการและเจ้าหน้าที่ ยืนตรงเคารพธงชาติและร้องเพลงชาติไทย เนื่องในวันพระราชทานธงชาติไทย (Thai National Flag Day) ซึ่งตรงกับวันที่ 28 กันยายน ของทุกปี เพื่อแสดงออกถึงความภาคภูมิใจในความเป็นชาติและน้อมรำลึกถึงพระบาทสมเด็จพระมงกุฎเกล้าเจ้าอยู่หัวที่ทรงพระกรุณาโปรดเกล้าฯ พระราชทานธงไตรรงค์เป็นธงชาติไทย เมื่อวันที่ 28 กันยายน พ.ศ. 2460 โดยปีนี้ นับเป็นวันครบรอบ 107 ปีของการพระราชทานธงชาติไทย ซึ่งประเทศไทยถือเป็นประเทศที่ 54 ของโลก ที่มีวันธงชาติ
สำหรับ "ธงไตรรงค์" หรือ "ธงชาติไทย" ถือเป็นสัญลักษณ์อันสูงสุดของชาติ โดยแถบ "สีแดง" หมายถึง ชาติ คือประชาชน "สีขาว" หมายถึง ศาสนา และ "สีน้ำเงิน" หมายถึง พระมหากษัตริย์  เป็นสิ่งเตือนใจให้อนุชนได้รำลึกถึงการเสียสละเลือดเนื้อของบรรพบุรุษ เพื่อรักษาไว้ซึ่งแผ่นดิน และร้อยดวงใจคนทั้งชาติให้เป็นหนึ่ง หล่อหลอมความรักสามัคคี สร้างเสริมความภูมิใจในความเป็นชาติ
******************************************** 28 กันยายน 2567

ที่มา : https://www.thaigov.go.th/news/contents/details/88511