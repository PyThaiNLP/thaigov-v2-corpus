รัฐบาลไทย-ข่าวทำเนียบรัฐบาล-กระทรวงเกษตรฯ จัดสัมมนา 


วันเสาร์ที่ 28 กันยายน 2567
กระทรวงเกษตรฯ จัดสัมมนา
กระทรวงเกษตรฯ จัดสัมมนา "ทิศทางอนาคตทุเรียนไทยทำอย่างไรให้ยั่งยืน" เปิดเวทีรับข้อเสนอจากเกษตรกร เพื่อส่งเสริมและพัฒนาทุเรียนไทยเติบโตอย่างยั่งยืน
นายอิทธิ ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิดสัมมนา "ทิศทางอนาคตทุเรียนไทยทำอย่างไรให้ยั่งยืน" โดยมี ผู้บริหารสังกัดกระทรวงเกษตรและสหกรณ์ คณะกรรมาธิการการเกษตรและสหกรณ์  เกษตรกร และหน่วยงานที่เกี่ยวข้อง เข้าร่วม ณ ห้องประชุมวัดหนองบัว ตำบลวังกระแจะ อำเภอเมืองตราด จังหวัดตราด เพื่อส่งเสริมให้เกษตรกรในพื้นที่ภาคตะวันออกร่วมกันเสนอแนวทางกำหนดทิศทางอนาคตทุเรียนไทย และวางแผนการบริหารจัดการผลไม้ไทยให้เติบโตอย่างยั่งยืน
“ในนามตัวแทนของกระทรวงเกษตรและสหกรณ์ พร้อมนำข้อเสนอจากตัวแทนเกษตรกร ได้แก่ 1) การผลักดันให้เกษตรกรและกลุ่มเกษตรกรขึ้นทะเบียน GAP 2) การแก้ไขปัญหาทุเรียนสวมสิทธิ์ 3) การบริหารจัดการทุเรียนให้มีคุณภาพรองรับการส่งออก 4) การให้องค์ความรู้เกษตรกรผู้ปลูกทุเรียน 5) การลดต้นทุนการผลิต และประเด็นอื่น ๆ ไปนำเรียนรัฐมนตรีว่าการกระทรวงเกษตรและสหกรณ์ เพื่อนำแนวทางไปปรับใช้ให้อนาคตการส่งออกทุเรียนไทยเป็นอันดับหนึ่ง และช่วยให้เกษตรกรไทยมีรายได้อย่างยั่งยืน โดยหวังว่าเวทีพบปะพูดคุยระหว่างเกษตรกร ผู้บริหารสังกัดกระทรวงเกษตรฯ รวมถึงหน่วยงานที่เกี่ยวข้องลักษณะนี้ จะมีการจัดขึ้นต่อไปในอนาคต เพื่อให้เกิดการแก้ไขปัญหาเกษตรกรรมในพื้นที่ร่วมกันอย่างมีประสิทธิภาพ" นายอิทธิ กล่าว
โอกาสนี้ รัฐมนตรีช่วยว่าการกระทรวงเกษตรและสหกรณ์ ได้มอบโฉนดเพื่อการเกษตรให้กับเกษตรกร จำนวน 47 ราย รวมถึงมอบปัจจัยการผลิตปรับปรุงดิน เมล็ดพันธุ์พืชผักสวนครัว และปัจจัยการผลิตทางการเกษตร อย่างละ 400 ชุด ให้กับเกษตรกรในพื้นที่ด้วย

ที่มา : https://www.thaigov.go.th/news/contents/details/88524