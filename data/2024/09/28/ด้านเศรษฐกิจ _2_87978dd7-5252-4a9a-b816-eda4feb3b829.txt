รัฐบาลไทย-ข่าวทำเนียบรัฐบาล-​“เอกนัฏ” เร่งช่วยโรงงานน้ำท่วม ตามข้อเป็นห่วงนายกฯ มอบ กรอ. เร่งรวบรวมข้อมูลโรงงานที่ได้รับความเสียหาย


วันเสาร์ที่ 28 กันยายน 2567
28/09/2567
พิมพ์
​“เอกนัฏ” เร่งช่วยโรงงานน้ำท่วม ตามข้อเป็นห่วงนายกฯ มอบ กรอ. เร่งรวบรวมข้อมูลโรงงานที่ได้รับความเสียหาย
​“เอกนัฏ” เร่งช่วยโรงงานน้ำท่วม ตามข้อเป็นห่วงนายกฯ มอบ กรอ. เร่งรวบรวมข้อมูลโรงงานที่ได้รับความเสียหาย
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ดำเนินการตามข้อห่วงใยนายกรัฐมนตรี นางสาวแพทองธาร ชินวัตร ให้ทุกภาคส่วนเร่งแก้ไขสถานการณ์วิกฤตน้ำท่วม ทำงานร่วมกันอย่างมีประสิทธิภาพพร้อมเร่งเยียวยาความเสียหาย หลังสถานการณ์น้ำดีขึ้น โดยมอบหมายกรมโรงงานอุตสาหกรรม (กรอ.) ช่วยเหลือฟื้นฟูผู้ประกอบกิจการโรงงานในพื้นที่น้ำท่วม เพื่อให้สามารถประกอบกิจการต่อไปได้ รวมทั้งดำเนินการรวบรวมข้อมูลและตรวจสอบข้อเท็จจริงที่เกี่ยวข้องประกอบการให้ความช่วยเหลือเยียวยาความเสียหายตามหลักเกณฑ์ที่กฎหมายกำหนด
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า จากสถานการณ์น้ำท่วมที่เกิดขึ้นในหลายพื้นที่ จากฝนตกหนัก น้ำท่วมฉับพลัน น้ำป่าไหลหลาก เป็นภัยธรรมชาติที่ไม่อาจป้องกันหรือไม่อาจคาดหมายได้ ทำให้ได้รับความเสียหายแก่บุคคลหรือทรัพย์สินอันเป็นผลกระทบจำนวนมาก อีกทั้งยังส่งผลต่อผู้ประกอบกิจการโรงงานตามกฎหมายว่าด้วยโรงงานอีกด้วย จึงเร่งดำเนินการตามข้อห่วงใยของนางสาวแพทองธาร ชินวัตร นายกรัฐมนตรี ที่ให้เร่งเยียวยาความเสียหายผู้ประสบภัย มอบหมายให้กรมโรงงานอุตสาหกรรม ดำเนินการให้ความช่วยเหลือผู้ประกอบกิจการโรงงานที่ได้รับความเสียหายจากน้ำท่วม โดยแจ้งความเสียหายที่ได้รับ เพื่อรวบรวมข้อมูลและตรวจสอบข้อเท็จจริงที่เกี่ยวข้องประกอบการให้ความช่วยเหลือเยียวยาความเสียหายตามหลักเกณฑ์ที่กฎหมายกำหนดต่อไป
นายจุลพงษ์ ทวีศรี อธิบดีกรมโรงงานอุตสาหกรรม ขานรับข้อสั่งการเร่งด่วนจาก นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ดำเนินการช่วยเหลือผู้ประกอบกิจการโรงงาน โดยจัดทำประกาศกรมโรงงานอุตสาหกรรม เรื่อง การช่วยเหลือผู้ประกอบกิจการโรงงาน กรณีโรงงานได้รับความเสียหายจากภัยธรรมชาติน้ำท่วม พ.ศ. 2567  นับตั้งแต่เดือนพฤษภาคม 2567 สามารถแจ้งข้อมูล ตามแบบแจ้งข้อมูลเกี่ยวกับโรงงานและความเสียหายที่โรงงานได้รับจากภัยธรรมชาติน้ำท่วม พ.ศ. 2567 กรณีโรงงานอยู่ในกรุงเทพฯ แจ้งได้ที่กรมโรงงานอุตสาหกรรม และโรงงานในต่างจังหวัดแจ้งได้ที่สำนักงานอุตสาหกรรมจังหวัดทั่วประเทศ ภายในวันที่ 31 ตุลาคม 2567 พร้อมทั้งแนบสำเนา ร.ง.2 หรือ ร.ง.4 และแนบภาพถ่ายความเสียหาย(ถ้ามี) กรอ.จะได้รวบรวมข้อมูลความเสียหายและตรวจสอบข้อเท็จจริง เพื่อให้ความช่วยเหลือตามหลักเกณฑ์ที่กฎหมายกำหนด ในกฎกระทรวงยกเว้นค่าธรรมเนียมรายปีและค่าธรรมเนียมต่ออายุใบอนุญาตประกอบกิจการโรงงาน ซึ่งได้รับความเสียหายจากภัยธรรมชาติ พ.ศ. 2547

ที่มา : https://www.thaigov.go.th/news/contents/details/88513