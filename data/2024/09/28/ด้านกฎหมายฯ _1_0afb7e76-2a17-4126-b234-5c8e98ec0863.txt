รัฐบาลไทย-ข่าวทำเนียบรัฐบาล-กระทรวงยุติธรรม ประชุมติดตามความคืบหน้าการจัดตั้งหน่วยบริการในระบบต้องโทษ


วันศุกร์ที่ 27 กันยายน 2567
27/09/2567
พิมพ์
กระทรวงยุติธรรม ประชุมติดตามความคืบหน้าการจัดตั้งหน่วยบริการในระบบต้องโทษ
กระทรวงยุติธรรม ประชุมติดตามความคืบหน้าการจัดตั้งหน่วยบริการในระบบต้องโทษ
ในวันศุกร์ที่ ๒๗ กันยายน ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม มอบนโยบายการดำเนินงานเกี่ยวกับพระราชบัญญัติให้ใช้ประมวลกฎหมายยาเสพติด พ.ศ. ๒๕๖๔ ในการประชุมติดตามความคืบหน้าการจัดตั้งหน่วยบริการในระบบต้องโทษ​ โดยมี นางจิรภา สินธุนาวา รองปลัดกระทรวงยุติธรรม เป็นประธานการประชุมฯ​ พร้อมด้วยผู้แทนจากกรมราชทัณฑ์ ผู้แทนจากกรมพินิจและคุ้มครองเด็กและเยาวชน ผู้เเทนจากรมคุมประพฤติ ผู้แทนสํานักงานคณะกรรมการป้องกันและปราบปรามยาเสพติดผู้แทนจากสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี และเจ้าหน้าที่ที่เกี่ยวข้อง เข้าร่วมประชุมฯ ณ ห้องประชุม ๑๐-๐๖ ชั้น ๑๐ อาคารกระทรวงยุติธรรม
โดยที่ประชุมได้รับทราบความคืบหน้าการเร่งรัดการขึ้นทะเบียนสถานฟื้นฟูสมรรถภาพผู้ติดยาเสพติดในระบบต้องโทษของกรมราชทัณฑ์ที่อนุมัติผ่านการจัดตั้งแล้ว จำนวน ๘๙ แห่ง และกรมพินิจและคุ้มครองเด็กและเยาวชนที่อนุมัติผ่านการจัดตั้งแล้ว จำนวน ๔๐ แห่ง พร้อมทั้ง​ทราบความคืบหน้าการปรับหลักสูตรของกรมพินิจและคุ้มครองเด็กและเยาวชนและกรมราชทัณฑ์ รวมทั้งทราบความคืบหน้าการหารือแนวทางการจัดสรรงบประมาณหน่วยบริการในระบบต้องโทษ
นอกจากนี้ ที่ประชุมได้ร่วมกันหารือเพื่อพิจารณาความพร้อมของเรือนจำ สถานพินิจและคุ้มครองเด็กและเยาวชน และศูนย์ฝึกและอบรมฯ ในการขึ้นทะเบียนสถานฟื้นฟูสมรรถภาพผู้ติดยาเสพติด และการจัดตั้งศูนย์ฟื้นฟูสมรรถภาพทางสังคมแห่งพระราชบัญญัติให้ใช้ประมวลกฎหมายยาเสพติด พ.ศ. ๒๕๖๔ ในหน่วยงานสังกัดกรมพินิจและคุ้มครองเด็กและเยาวชน และกรมราชทัณฑ์
ทั้งนี้ การจัดตั้งหน่วยบริการในระบบต้องโทษ และหลักสูตรการบำบัดเป็นการเตรียมความพร้อมผู้ต้องขังยาเสพติดในการปรับสภาพจิต สร้างแรงจูงใจในการเข้าสู่การฟื้นฟูสมรรถภาพได้อย่างมีคุณภาพ เพื่อมอบโอกาสให้ผู้ที่เข้าสู่สถานฟื้นฟูสมรรถภาพผู้ติดยาเสพติด ได้รับการบำบัด ฟื้นฟู ได้รับการศึกษา พัฒนาทักษะวิชาชีพ เพื่อเปลี่ยนแปลงพฤติกรรมให้สามารถพัฒนาตนเองให้มีวุฒิภาวะและมีคุณค่าผ่านการมีส่วนร่วมช่วยเหลือจากทุกภาค​ส่วน​ของกระทรวง​ยุติธรรม​

ที่มา : https://www.thaigov.go.th/news/contents/details/88502