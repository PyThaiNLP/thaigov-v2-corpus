รัฐบาลไทย-ข่าวทำเนียบรัฐบาล-​ปลัด ทส. ร่วมคณะนายกฯ ลงพื้นที่ จ. เชียงราย ประชุมส่วนราชการบูรณาการช่วยเหลือ เยียวยา ฟื้นฟู ผู้ประสบภัยพื้นที่ภาคเหนือ


วันศุกร์ที่ 27 กันยายน 2567
​ปลัด ทส. ร่วมคณะนายกฯ ลงพื้นที่ จ. เชียงราย ประชุมส่วนราชการบูรณาการช่วยเหลือ เยียวยา ฟื้นฟู ผู้ประสบภัยพื้นที่ภาคเหนือ
​ปลัด ทส. ร่วมคณะนายกฯ ลงพื้นที่ จ. เชียงราย ประชุมส่วนราชการบูรณาการช่วยเหลือ เยียวยา ฟื้นฟู ผู้ประสบภัยพื้นที่ภาคเหนือ
ปลัด ทส. ร่วมคณะนายกฯ ลงพื้นที่ จ. เชียงราย ประชุมส่วนราชการบูรณาการช่วยเหลือ เยียวยา ฟื้นฟู ผู้ประสบภัยพื้นที่ภาคเหนือ
วันที่ 27 กันยายน 2567 เวลา 16.30 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) พร้อมด้วยผู้บริหารและหัวหน้าส่วนราชการภายใต้สังกัด ทส. ในพื้นที่ จ.เชียงราย เข้าร่วมการประชุมบูรณาการแผนฟื้นฟูและเยียวยาผู้ได้รับผลกระทบ หลังจากเหตุการณ์อุทกภัยในพื้นที่ จ.เชียงราย และพื้นที่ที่ได้รับผลกระทบอุทกภัยในพื้นที่จังหวัดภาคเหนือ โดยมีนางสาวแพทองธาร ชินวัตร นายกรัฐมนตรี เป็นประธานการประชุมฯ ณ ห้องประชุมท่าอากาศยานแม่ฟ้าหลวง จ.เชียงราย
โดยนายกรัฐมนตรี ได้ขอบคุณทุกภาคส่วนที่ช่วยกันช่วยเหลือพี่น้องประชาชนในช่วงที่ผ่านมา พร้อมขอให้ทุกหน่วยงานยังคงเร่งเข้าช่วยเหลือพี่น้องประชาชนอย่างต่อเนื่องเร่งด่วน ในเรื่องการฟื้นฟูเยียวยา สาธารณสุข การแก้ปัญหาดินโคลนที่ติดค้างอยู่ในบ้านเรือนของประชาชน โดยให้ระดมสรรพกำลังจากทุกภาคส่วนและแบ่งขอบเขตโซนความรับผิดชอบในการทำงานให้ชัดเจน อีกทั้งให้จัดตั้ง ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ปฎิบัติการส่วนหน้า เพื่อเป็นศูนย์สั่งการและประสานงานกับผู้เกี่ยวข้องทั้งหมด โดยให้กระทรวงมหาดไทยรับผิดชอบ และให้มีการประชุมติดตามผลการดำเนินงาน และปัญหา อุปสรรค จากหัวหน้าหน่วยที่รับผิดชอบในแต่ละโซนทุกวัน เพื่อรายงานไปยัง ศปช.
สำหรับในส่วนที่เกี่ยวข้องกับ ทส. นายกรัฐมนตรี ได้สั่งการเรื่องการบริหารจัดการขยะ และโคลน ให้ผ่อนผันเรื่องการเข้าใช้ประโยชน์พื้นที่ป่าสงวนแห่งชาติ พื้นที่ป่าอนุรักษ์ และที่ราชพัสดุที่ส่วนราชการต่าง ๆ ใช้อยู่ เช่น พื้นที่ของกองทัพ โดยให้ ทส. นำเสนอประเด็นดังกล่าวต่อคณะรัฐมนตรี นอกจากนี้ ในเรื่องระบบเตือนภัย ให้ส่วนราชการที่รับผิดชอบในพื้นที่เสี่ยงภัยน้ำท่วมเร่งรัดดำเนินการทั้งประเทศให้แล้วเสร็จก่อนฤดูฝนปีหน้า เพื่อแก้ไขปัญหาในระยะยาว รวมทั้งได้มอบหมายให้ทุกส่วนราชการทั้งหมดที่เกี่ยวข้อง วางแผนการแก้ไข ปัญหาระยะกลาง และระยะยาว เช่น การขุดลอกแม่น้ำไม่ให้ตื้นเขิน การขยายสะพานหรือท่อระบายน้ำเพื่อไม่ให้เป็นอุปสรรคต่อการระบายน้ำ การป้องกัน การพังทลายของตลิ่ง และการจัดทำระบบเตือนภัย โดยให้สรุปผลเสนอต่อคณะรัฐมนตรีเพื่อพิจารณาต่อไปโดยด่วน

ที่มา : https://www.thaigov.go.th/news/contents/details/88509