รัฐบาลไทย-ข่าวทำเนียบรัฐบาล-​นายกฯ ลุยโคลนยันค่ำ อำนวยการฟื้นบ้านธนารักษ์ หลังจมนาน 17 วัน สั่งการเร่งระดมเครื่องมือช่วยเหลือเต็มกำลัง ขอให้จบในต้นเดือน


วันศุกร์ที่ 27 กันยายน 2567
27/09/2567
พิมพ์
​นายกฯ ลุยโคลนยันค่ำ อำนวยการฟื้นบ้านธนารักษ์ หลังจมนาน 17 วัน สั่งการเร่งระดมเครื่องมือช่วยเหลือเต็มกำลัง ขอให้จบในต้นเดือน
​นายกฯ ลุยโคลนยันค่ำ อำนวยการฟื้นบ้านธนารักษ์ หลังจมนาน 17 วัน สั่งการเร่งระดมเครื่องมือช่วยเหลือเต็มกำลัง ขอให้จบในต้นเดือน
วันนี้ (27 กันยายน 2567) เวลา 18.00 น. ณ โครงการบ้านธนารักษ์ กองทัพบก อ.เมืองเชียงราย จ.เชียงราย นางสาวแพทองธาร ชินวัตร นายกรัฐมนตรีลงพื้นที่ติดตามและเร่งรัดการฟื้นฟูพื้นที่ที่ได้รับความเสียหายจากสถานการณ์อุทกภัย
นายจิรายุ ห่วงทรัพย์ ที่ปรึกษานายกรัฐมนตรี เปิดเผยว่า นายกรัฐมนตรีได้พูดคุยทักทายให้กำลังใจชาวบ้านโครงการบ้านธนารักษ์ กองทัพบก โดยให้ความมั่นใจว่ารัฐบาลจะไม่ทอดทิ้ง เดินหน้าเร่งฟื้นฟูให้ประชาชนกลับมาใช้ชีวิตตามปกติ ส่วนเอกสารยื่นขอรับเงินเยียวยา ขอชาวบ้านอย่าได้เป็นกังวล หากเอกสารหาย ให้ผู้นำหมู่บ้านรับรองก็สามารถนำมายื่นขอรับเงินเยียวยาได้
จากนั้น นายกรัฐมนตรีพร้อมคณะลงพื้นที่สำรวจความบ้านเรือนประชาชนที่ได้เสียหายจากดินโคลนรุกล้ำที่อยู่อาศัย ในโครงการบ้านธนารักษ์ กองทัพบก โดยผู้ประสบภัยได้ชื่นชมที่วันนี้ นายกรัฐมนตรีได้จัดตั้ง ศปช. ส่วนหน้า จึงอยากให้มีการประสานงานระหว่าง  ศปช. ส่วนหน้า และ ศปช. ชุมชน ซึ่งผู้แทนที่พักอาศัย แจ้งว่าตั้งแต่ 10 กันยายน ถึงวันนี้  17 วันแล้ว ที่ประสบภัยน้ำท่วม ดินโคลนถล่ม  ซึ่งไม่ใช่เหตุการณ์ปกติเป็นภัยพิบัติที่ไม่เกิดขึ้นก่อน ซึ่งมีเครื่องมืออุปกรณ์แต่ไม่เพียงพอ  ตรงจุดที่นายกรัฐมนตรีมาสำรวจ เป็นจุดที่ตลิ่งเริ่มพังจึงอยากเสนอให้มีระบบการแจ้งเตือนภัย (warning system) ในพื้นที่ใกล้กับตลิ่งริมน้ำ และชุมชนที่มีความเสี่ยง โดยมีการจัดประเภทพื้นที่ (classify) ให้ชัดเจน
โดยนายกรัฐมนตรีได้ลงพื้นที่และรับทราบความต้องการของผู้ประสบภัย  โดยมอบหมายและสั่งการหน่วยงานที่เกี่ยวข้องถอดบทเรียนเหตุการณ์ เพื่อกำหนดเป็นแนวทางป้องกันอุทกภัย วาตภัย  ต่อไป  ทั้งนี้ ตลอดที่ขบวนรถนายกรัฐมนตรีเคลื่อนผ่าน จะพบเห็นหน่วยทหารได้ออกมาให้ความช่วยเหลือ ช่วยเก็บกวาดโคลนให้กับผู้ที่อยู่อาศัยตลอดเส้นทาง

ที่มา : https://www.thaigov.go.th/news/contents/details/88510