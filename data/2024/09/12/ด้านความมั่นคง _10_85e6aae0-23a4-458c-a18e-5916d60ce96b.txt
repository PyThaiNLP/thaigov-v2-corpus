รัฐบาลไทย-ข่าวทำเนียบรัฐบาล-ฝ่ายปกครอง อ.ม่พริก สนธิกำลังเจ้าหน้าที่ตำรวจ เข้าตรวจยึดรถยนต์ต้องสงสัยในพื้นที่ พบยาบ้าเกือบ 2 ล้านเม็ด ผู้ว่าฯ เผยขณะนี้เจ้าหน้าที่อยู่ระหว่างขยายผลเพื่อนำผู้กระทำผิดดำเนินคดี


วันพฤหัสบดีที่ 12 กันยายน 2567
12/09/2567
พิมพ์
ฝ่ายปกครอง อ.ม่พริก สนธิกำลังเจ้าหน้าที่ตำรวจ เข้าตรวจยึดรถยนต์ต้องสงสัยในพื้นที่ พบยาบ้าเกือบ 2 ล้านเม็ด ผู้ว่าฯ เผยขณะนี้เจ้าหน้าที่อยู่ระหว่างขยายผลเพื่อนำผู้กระทำผิดดำเนินคดี
ฝ่ายปกครองอำเภอแม่พริก สนธิกำลังเจ้าหน้าที่ตำรวจ เข้าตรวจยึดรถยนต์ต้องสงสัยในพื้นที่ พบยาบ้าเกือบ 2 ล้านเม็ด ด้านผู้ว่าฯ เผยขณะนี้เจ้าหน้าที่อยู่ระหว่างขยายผลเพื่อนำตัวผู้กระทำผิดมาดำเนินคดีตามกฎหมาย
วันนี้ (12 ก.ย. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า ตนได้สั่งการให้ทุกพื้นที่ดำเนินนโยบายป้องกันและแก้ไขปัญหายาเสพติดอย่างต่อเนื่อง โดยวานนี้ตนได้รับรายงานจาก นายกองตรี ปิยะวุฒิ พิทักษ์บริบาล นายอำเภอแม่พริก /ผู้อำนวยการศูนย์ปฏิบัติการป้องกันและปราบปรามยาเสพอำเภอแม่พริก (ศป.ปส.อ.แม่พริก) พร้อมด้วยปลัดอำเภอ ผู้ใหญ่บ้าน เจ้าหน้าที่ฝ่ายปกครอง และสมาชิก อส.อ.แม่พริกที่ 11 ได้สนธิกำลังร่วมกับเจ้าหน้าที่ตำรวจ สภ.แม่พริก ออกตรวจสอบพื้นที่ต้องสงสัย ที่บ้านแม่เชียงรายบน โดยพบรถยนต์ SUV ซุกซ่อนยาบ้า ประมาณ 2 ล้านเม็ด ไม่มีผู้ขับขี่ ซึ่งได้นำของกลางทั้งหมด ส่งสถานีตำรวจภูธรอำเภอแม่พริก เพื่อดำเนินการตรวจสอบสิ่งผิดกฎหมายและขยายผลติดตามผู้กระทำความผิดต่อไป
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า การปฏิบัติการในครั้งนี้ เป็นการกวดขันจับกุมปราบปรามการกระทำผิดเกี่ยวกับยาเสพติดและความผิดทางอาญา ตามนโยบายเร่งด่วนของรัฐบาลและตามนโยบายของกระทรวงมหาดไทย ในระยะเร่งด่วน 3 เดือน (เดือนกรกฎาคม - กันยายน 2567) โดยได้ร่วมกันเข้าตรวจสอบบริเวณจุดที่พบรถต้องสงสัย ณ บ้านแม่เชียงรายบน หมู่ 8 ตำบลพระบาทวังตวง อำเภอแม่พริก จังหวัดลำปาง ซึ่งจากการเข้าตรวจสอบพบว่าเป็นรถยนต์บรรทุกส่วนบุคคล ยี่ห้อฟอร์ด (FORD) รุ่น เอเวอเรสต์ (Everest) สีขาวพร้อมของกลางยาเสพติดให้โทษประเภท 1 (เมทแอมเฟตามีนไฮโดรคลอไรด์ หรือ ยาบ้า) ชนิดเม็ดกลม-แบน สีส้ม ประทับอักษร WY อีกด้านหนึ่งเรียบ จำนวน 10 กระสอบ ประมาณ 1.5 – 2 ล้านเม็ด
“ขณะนี้เจ้าหน้าที่ได้นำของกลางทั้งหมด ส่งพนักงานสอบสวน สภ.แม่พริก ซึ่งอยู่ระหว่างการตรวจนับจำนวน และทดสอบสารเสพติดโดยศูนย์พิสูจน์หลักฐาน 5 จังหวัดลำปาง ทั้งนี้ ได้กำชับให้เจ้าหน้าที่ฝ่ายความมั่นคงเร่งสืบสวนเพื่อนำตัวผู้กระทำความผิดมาดำเนินคดีตามกฎหมายต่อไป พร้อมขยายผลเครือข่ายของคดีนี้ให้เร็วที่สุด” นายชัชวาลย์ กล่าว
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า จังหวัดลำปางได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และกำชับให้เจ้าหน้าที่ฝ่ายปกครอง บูรณาการร่วมกับหน่วยงานอื่น ๆ ที่เกี่ยวข้อง Re X-ray ค้นหาเบาะแสการกระทำผิด และสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ทั้งนี้ หากพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87935