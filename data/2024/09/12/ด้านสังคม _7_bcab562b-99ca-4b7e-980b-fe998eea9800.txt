รัฐบาลไทย-ข่าวทำเนียบรัฐบาล-พม. ยกระดับทักษะดิจิทัลให้บุคลากร เชื่อมโยงข้อมูล ช่วยผู้ประสบปัญหาให้ครอบคลุม


วันพฤหัสบดีที่ 12 กันยายน 2567
พม. ยกระดับทักษะดิจิทัลให้บุคลากร เชื่อมโยงข้อมูล ช่วยผู้ประสบปัญหาให้ครอบคลุม
พม. ยกระดับทักษะดิจิทัลให้บุคลากร เชื่อมโยงข้อมูล ช่วยผู้ประสบปัญหาให้ครอบคลุม
วันที่ 12 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวง พม. โดยศูนย์เทคโนโลยีสารสนเทศและการสื่อสาร ได้จัดประชุมเชิงปฏิบัติการเพื่อเสริมสร้างสมรรถนะและทักษะด้านดิจิทัล สำหรับการเชื่อมโยงข้อมูลระบบการขอรับความช่วยเหลือผู้ประสบปัญหาทางสังคมกระทรวง พม. ระหว่างวันที่ 11 - 13 กันยายน 2567 ให้กับหัวหน้าและเจ้าหน้าที่หน่วยงานด้านยุทธศาสตร์และเทคโนโลยีสารสนเทศ เนื่องด้วยกระทรวง พม. มีความมุ่งมั่นที่จะยกระดับเทคโนโลยีดิจิทัล เพื่อให้บริการประชาชนที่ทันสมัยและครอบคลุม บูรณาการฐานข้อมูลผู้ได้รับสวัสดิการ ผู้ได้รับการช่วยเหลือคุ้มครองสวัสดิภาพของหน่วยงาน ภายใต้สังกัดให้เป็นเอกภาพ และพัฒนาการเก็บข้อมูลให้ครอบคลุมถึงประชาชนทุกคนรายครัวเรือน เพื่อประโยชน์ในการวิเคราะห์ข้อมูลสำหรับการตัดสินใจทางนโยบาย และการวางแผนทางสังคม โดยเฉพาะ โครงการที่สำคัญ คือ โครงการบูรณาการฐานข้อมูลขนาดใหญ่ (Big Data) เพื่อบริหารสวัสดิการสังคม ซึ่งมีการขับเคลื่อนงาน โดยเพิ่มสมรรถนะและพัฒนาองค์กรด้วยเทคโนโลยีดิจิทัลทุกหน่วยงานปฏิบัติงานด้วยข้อมูลและเครื่องมือที่อำนวยความสะดวก มีการรักษาความปลอดภัยของข้อมูล ซึ่งเป็นข้อมูลกลุ่มเป้าหมายที่มีความอ่อนไหวและเปราะบาง ภายใต้แผนปฏิบัติการดิจิทัลของกระทรวงการพัฒนาสังคมและความมั่นคงของมนุษย์ พ.ศ. 2566 - 2570 เพื่อยกระดับเทคโนโลยีดิจิทัลอย่างมีธรรมาภิบาล
นายอนุกูล กล่าวต่อไปว่า กระทรวง พม. โดยศูนย์เทคโนโลยีสารสนเทศและการสื่อสาร ได้กำหนดแผนในการเชื่อมโยงและบูรณาการข้อมูลภายในหน่วยงานสังกัดกระทรวงฯ ผ่านระบบต่าง ๆ เช่น พม. Smart การแจ้งเตือนสิทธิ์สวัสดิการ ระบบสมุดพกครอบครัวอิเล็กทรอนิกส์ MSO-Logbook เพื่อยกระดับการเข้าถึงบริการของประชาชน เพื่อให้เกิดความเป็นเอกภาพ สามารถเชื่อมโยงและใช้ประโยชน์จากข้อมูล โดยมุ่งสร้างบุคลากรเพื่อรองรับการปรับเปลี่ยนองค์กรสู่องค์กรดิจิทัล ทั้งนี้ จึงได้จัดการประชุมเชิงปฏิบัติการเพื่อเสริมสร้างสมรรถนะและทักษะด้านดิจิทัลฯในวันนี้ โดยมีวัตถุประสงค์เพื่อสร้างความรู้ และทักษะด้านดิจิทัลของผู้ปฏิบัติงานให้มีความพร้อมในการบริหารงานภาครัฐสมัยใหม่ และเพื่อสร้างความเข้าใจในแนวทางเชื่อมโยงและการพัฒนาระบบการขอรับความช่วยเหลือผู้ประสบปัญหาทางสังคม ผ่านระบบ พม.สมาร์ท รวมถึงสร้างความร่วมมือ แลกเปลี่ยนความคิดเห็น ประสบการณ์ ปัญหาอุปสรรคระหว่างหน่วยงาน เพื่อนำไปปรับปรุงและพัฒนางาน
นายอนุกูล กล่าวเพิ่มเติมว่า การจะปรับตัวเข้าสู่การเป็นรัฐบาลดิจิทัล ต้องเริ่มจากการพัฒนาบริการอิเล็กทรอนิกส์ (e-Service) เพื่ออำนวยความสะดวกให้ประชาชนสามารถเข้าถึงบริการภาครัฐ บนพื้นฐานการเชื่อมโยงและแลกเปลี่ยนข้อมูลระหว่างหน่วยงาน รวมทั้งพัฒนาบุคลากรให้มีทักษะดิจิทัลที่จำเป็น และพัฒนาหน่วยงานสู่การเป็นองค์กรดิจิทัล ทั้งนี้ ขอให้ผู้เข้าร่วมประชุมฯครั้งนี้ มีทัศนคติที่ดีในเรื่องของการทำงานด้านข้อมูล เป็นแรงขับเคลื่อนที่สำคัญในการทำงานเชิงบูรณาการร่วมกัน และนำความรู้ที่ได้จากการประชุมครั้งนี้ไปถ่ายทอดในการทำงานด้านข้อมูลด้วยดิจิทัลให้มีประสิทธิภาพ และเกิดประโยชน์สูงสุดกับประชาชนกลุ่มเป้าหมายต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #รัฐบาลดิจิทัล

ที่มา : https://www.thaigov.go.th/news/contents/details/87938