รัฐบาลไทย-ข่าวทำเนียบรัฐบาล-ปลัดเกษตรฯ ชู “พลังเกษตรกร”ผลักดันศักยภาพเกษตรกรรุ่นใหม่สร้างความยั่งยืนให้ภาคเกษตรไทยในอนาคต


วันพฤหัสบดีที่ 12 กันยายน 2567
ปลัดเกษตรฯ ชู “พลังเกษตรกร”ผลักดันศักยภาพเกษตรกรรุ่นใหม่สร้างความยั่งยืนให้ภาคเกษตรไทยในอนาคต
ปลัดเกษตรฯ ชู “พลังเกษตรกร”ผลักดันศักยภาพเกษตรกรรุ่นใหม่สร้างความยั่งยืนให้ภาคเกษตรไทยในอนาคต
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการงานสานพลังคนเกษตร พร้อมปาฐกถาพิเศษ “พลังเกษตรกรสร้างสรรค์อนาคตด้านการเกษตรไทย”และเยี่ยมชมนิทรรศการแสดงผลงานของต้นแบบ Smart Farmer และ Young Smart Farmer โดยมีนางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร เจ้าหน้าที่ที่เกี่ยวข้อง และเครือข่ายเกษตรกรเข้าร่วมงาน ณ ห้องปรินซ์ แกรนด์ บอลรูมชั้น 11 ทาวเวอร์ A โรงแรมปรินซ์พาเลซ กรุงเทพมหานคร ว่า การจัดงานฯ ดังกล่าว มีวัตถุประสงค์เพื่อส่งเสริมการพัฒนาศักยภาพของ Smart Farmer และ Young Smart Farmer ด้วยกระบวนการแลกเปลี่ยนเรียนรู้ การเชื่อมโยงเครือข่าย ตลอดจน การสร้างโอกาสในการสนับสนุนจากหน่วยงานภาคี นำไปสู่การพัฒนาการเกษตรไทยอย่างสร้างสรรค์ในอนาคต เสริมสร้างความเข้มแข็ง สร้างแรงจูงใจ และกระตุ้นจิตสำนึกในการสานพลังของเครือข่าย Smart Farmer และ Young Smart Farmer ให้เกิดการบูรณาการและมีความสามารถในการขับเคลื่อนการดำเนินงานในระดับพื้นที่ได้อย่างมีส่วนร่วม สนับสนุนการแสดงศักยภาพของ Smart Farmer และ Young Smart Farmer ด้วยการเผยแพร่ประชาสัมพันธ์ และสร้างการรับรู้เกี่ยวกับผลงานและบทบาทของ Smart Farmer และ Young Smart Farmer โดยมีเป้าหมายเครือข่ายเกษตรกรที่เข้าร่วมงาน จำนวน 945 คน
นอกจากนี้ ปลัดเกษตรฯ ได้ปาฐกถาพิเศษในหัวข้อ “พลังเกษตรกรสร้างสรรค์อนาคตด้านการเกษตรไทย”โดยเน้นย้ำถึงความสำคัญของ “พลังเกษตรกร”ที่มีส่วนช่วยในการผลักดันเป้าหมายการพัฒนาภาคการเกษตรไทย ให้มีความเข้มแข็ง และสร้างความมั่นคงทางอาหารให้กับครัวเรือนเกษตรกรและชุมชน โดยการยกระดับศักยภาพของเกษตรกรรายย่อยให้เป็นผู้ประกอบการธุรกิจ ด้วยการพัฒนาให้เป็นเกษตรกรปราดเปรื่อง (Smart Farmer) และสร้างคนรุ่นใหม่เข้าสู่การเกษตรยุคใหม่ โดยการผลิต พัฒนา และยกระดับเกษตรกรรุ่นใหม่ให้เป็น Young Smart Farmer ด้วยการเสริมองค์ความรู้ด้านการบริหารจัดการ และสร้างทักษะด้านนวัตกรรมเกษตร การประยุกต์ใช้เทคโนโลยีเครื่องมือ/เครื่องจักรกลทางการเกษตร ตลอดจนปลูกฝังแนวคิดในการพัฒนาตนเองควบคู่ไปกับการขับเคลื่อนชุมชนเป็นอีกหนึ่งระดับสำคัญของการพัฒนาเกษตรกรที่ให้ความสำคัญกับการพัฒนา Smart Farmer และ Young Smart Farmer และเชื่อมั่นว่าความสามารถในการทำการเกษตรด้วยเทคโนโลยี และนวัตกรรมของพลังเกษตรกรทั้ง Smart Farmer และ Young Smart Farmer จะทำให้เกิดการปรับเปลี่ยนจาก “ทำมากได้น้อย” เป็น “ทำน้อยได้มาก”ปรับเปลี่ยนการเกษตรแบบดั้งเดิมไปสู่การเกษตรสมัยใหม่เน้นการบริหารจัดการเทคโนโลยี (Smart Farming) และการเกษตรแม่นยำสูง (Precision Farming) ซึ่งจะเป็นคำตอบสำคัญสู่ก้าวต่อไปของภาคการเกษตรไทย
“พลังเกษตรกร สร้างสรรค์อนาคตด้านการเกษตรไทย ตั้งเป้าพัฒนาศักยภาพของ Smart Farmer และ Young Smart Farmer จึงเป็นหน้าที่ของภาครัฐ ที่จะส่งเสริมให้ความรู้ความสามารถด้านวิชาการเกษตรทั้งระบบเพื่อความยั่งยืนในการประกอบอาชีพเกษตร การพึ่งพาตนเอง การสร้างเครือข่ายเกษตรกร และเพิ่มขีดความสามารถในการแข่งขันของสินค้าเกษตร ด้วยการนำเทคโนโลยีและนวัตกรรมที่ทันสมัยมาประยุกต์ใช้ นำไปสู่การพัฒนาอย่างยั่งยืนในภาคการเกษตรและความมั่นคงของประเทศไทยในอนาคต” ปลัดเกษตรฯ กล่าว

ที่มา : https://www.thaigov.go.th/news/contents/details/87925