รัฐบาลไทย-ข่าวทำเนียบรัฐบาล-ฝ่ายปกครองเมืองอุบลราชธานี บุกจับกุมร้านลักลอบจำหน่ายบุหรี่ไฟฟ้าในพื้นที่ พร้อมตรวจยึดของกลางกว่า 800 ชิ้น ด้านผู้ว่าฯ เน้นย้ำ บุหรี่ไฟฟ้าส่งผลร้ายต่อสุขภาพและเป็นสิ่งผิดกฎหมาย


วันพฤหัสบดีที่ 12 กันยายน 2567
12/09/2567
พิมพ์
ฝ่ายปกครองเมืองอุบลราชธานี บุกจับกุมร้านลักลอบจำหน่ายบุหรี่ไฟฟ้าในพื้นที่ พร้อมตรวจยึดของกลางกว่า 800 ชิ้น ด้านผู้ว่าฯ เน้นย้ำ บุหรี่ไฟฟ้าส่งผลร้ายต่อสุขภาพและเป็นสิ่งผิดกฎหมาย
ฝ่ายปกครองเมืองอุบลราชธานี บุกจับกุมร้านลักลอบจำหน่ายบุหรี่ไฟฟ้าในพื้นที่ พร้อมตรวจยึดของกลางกว่า 800 ชิ้น ด้านผู้ว่าฯ เน้นย้ำ บุหรี่ไฟฟ้าส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (12 ก.ย. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานีได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยล่าสุดตนได้รับรายงานจาก นายสมมาฏฐ์ โพธิ ปลัดจังหวัดอุบลราชธานี ถึงการเข้าตรวจสอบและจับกุมร้านลักลอบจำหน่ายบุหรี่ไฟฟ้าของเจ้าหน้าที่ฝ่ายปกครองอำเภอเมืองอุบลราชธานี โดยสามารถตรวจยึดของกลางอุปกรณ์บุหรี่ไฟฟ้ากว่า รวม 38 รายการ จำนวน 808 ชิ้น ทั้งนี้ ได้นำตัวผู้กระทำผิดพร้อมของกลางทั้งหมด ส่งพนักงานสอบสวน สภ.เมืองอุบลราชธานี เพื่อดำเนินคดีตามกฎหมายเป็นที่เรียบร้อยแล้ว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนื้สืบเนื่องมาจากว่าตนได้รับร้องเรียนจากพลเมืองดีว่ามีร้านลักลอบจำหน่ายบุหรี่ไฟฟ้าให้กับเด็ก เยาวชน และประชาชนในพื้นที่ ซึ่งจากการเข้าตรวจสอบของเจ้าหน้าที่ฝ่ายปกครอง พบว่ามีร้านลักลอบจำหน่ายบุหรี่ไฟฟ้าจริงตามที่ได้รับร้องเรียน คือร้าน “Cuty Vapeshop” ถนนชยางกูร ตำบลในเมือง อำเภอเมืองอุบลราชธานี จังหวัดอุบลราชธานี เจ้าหน้าที่ได้แสดงตัวเป็นเจ้าพนักงาน ตรวจสอบภายในร้าน พบตู้โชว์มีวางสินค้าและอุปกรณ์การสูบ วางที่ตู้กระจกจำนวนหนึ่ง เจ้าหน้าที่จึงขอตรวจยึดของกลางเป็นบุหรี่ไฟฟ้าและน้ำยาสำหรับเติมบุหรี่ไฟฟ้า รวม 38 รายการ จำนวน 808 ชิ้น
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่ออีกว่า หลังจากตรวจสอบและตรวจยึดของกลางเสร็จสิ้นแล้ว เจ้าหน้าที่จึงได้แจ้งข้อกล่าวหากับผู้กระทำผิดจำนวน 2 ข้อ ดังนี้ 1.เป็นความผิดฐาน ช่วยซ่อนเร้น ช่วยจำหน่าย ช่วยพาไปเอาเสีย รับจำนำ หรือรับไว้ประการใด ซึ่งของอันตนพึงรู้ว่าเป็นของอันเนื่องด้วยความผิดตามมาตรา 242 ตามมาตรา 246 วรรค 1 แห่ง พระราชบัญญัติศุลกากร พ.ศ.2560 ประกอบข้อ 4 แห่งกระทรวงพาณิชย์ เรื่องกำหนดให้บารากู่และบารากู่บุหรี่ไฟฟ้าหรือบุหรี่ไฟฟ้าเป็นสินค้าต้องห้ามในการนำเข้ามาราชอาณาจักร พ.ศ. 2557 และ 2.ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการการคุ้มครองผู้บริโภค ที่ 9/2558 เรื่องห้ามขายห้ามให้บริการสินค้า "บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า" ต้องระหว่างโทษจับคุกไม่เกิน3ปี หรือปรับไม่เกินหกหมื่นบาท หรือทั้งจำทั้งปรับ ทั้งนี้ ได้นำตัวผู้ต้องหาพร้อมของกลางส่งพนักงานสอบสวน สภ.เมืองอุบลราชธานี เพื่อดำเนินคดีตามกฎหมายต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ปัญหาบุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดอุบลราชธานีได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง

ที่มา : https://www.thaigov.go.th/news/contents/details/87934