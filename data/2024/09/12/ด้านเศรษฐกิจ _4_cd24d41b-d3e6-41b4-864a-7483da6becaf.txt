รัฐบาลไทย-ข่าวทำเนียบรัฐบาล-"สุริยะ" สั่งการ "กีรติ“ กอญ.ทอท. ลงพื้นที่สนามบินเชียงรายโดยด่วน เร่งช่วยเหลือผู้โดยสารภายในสนามบินออกจากพื้นที่ หลังเกิดน้ำท่วมทางเข้า-ออกสนามบินฯ


วันพฤหัสบดีที่ 12 กันยายน 2567
"สุริยะ" สั่งการ "กีรติ“ กอญ.ทอท. ลงพื้นที่สนามบินเชียงรายโดยด่วน เร่งช่วยเหลือผู้โดยสารภายในสนามบินออกจากพื้นที่ หลังเกิดน้ำท่วมทางเข้า-ออกสนามบินฯ
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า จากสถานการณ์อุทกภัย (น้ำท่วม) และน้ำป่าไหลหลากในพื้นที่จังหวัดเชียงราย ส่งผลให้ถนนหลายเส้นทางไม่สามารถสัญจรได้ และเมื่อช่วงเช้าของวันนี้ (12 กันยายน 2567) ได้รับรายงานจากบริษัท ท่าอากาศยานไทย จำกัด (มหาชน) หรือ ทอท. ว่า ขณะนี้ มีเหตุน้ำท่วมบริเวณทางเข้าท่าอากาศยานแม่ฟ้าหลวง เชียงราย (สนามบินเชียงราย) แล้ว ทำให้เจ้าหน้าที่ของสายการบิน และประชาชนไม่สามารถเข้า-ออกสนามบินได้ อีกทั้งยังมีผู้โดยสารที่รอการเดินทางติดอยู่ภายในสนามบินอยู่ด้วย
ทั้งนี้ ได้สั่งการให้นายกีรติ กิจมานะวัฒน์ กรรมการผู้อำนวยการใหญ่ ทอท. เร่งลงพื้นที่สนามบินเชียงรายโดยด่วน เพื่ออำนวยความสะดวกในการให้บริการต่อผู้โดยสาร อีกทั้งตรวจสอบและแก้ไขสถานการณ์ รวมถึงจัดกำลังเจ้าหน้าที่เพื่อเข้าช่วยเหลือผู้โดยสารที่อยู่ภายในสนามบินออกจากพื้นที่ พร้อมทั้งเตรียมอาหารว่าง และน้ำดื่มไว้คอยให้บริการอย่างเต็มที่ อย่างไรก็ตาม ล่าสุด ทอท. รายงานยืนยันว่า ขณะนี้ น้ำยังไม่ท่วมรันเวย์ และอาคารผู้โดยสาร เครื่องบินของทุกสายการบินยังคงขึ้น-ลงได้ตามปกติ
นายสุริยะ กล่าวต่อว่า เบื้องต้นจะใช้สนามบินเชียงรายตั้งเป็นฐานบัญชาการ พร้อมทั้งให้เจ้าหน้าที่ทุกหน่วยงานที่เกี่ยวข้องเข้ามาอำนวยความสะดวก เพื่อความปลอดภัยของประชนชน รวมถึงได้สั่งการให้เตรียมความพร้อมรับมือและบริหารจัดการน้ำภายในสนามบิน โดยการขุดลอกระบบระบายน้ำแบบเปิด ซึ่งเป็นคูระบายน้ำโดยรอบพื้นที่สนามบิน และจัดเตรียมเครื่องสูบน้ำด้านทิศเหนือที่ใช้บริหารจัดการน้ำภายในสนามบินให้อยู่ในสภาพพร้อมใช้งานตลอดเวลา ทั้งนี้ ทอท. อยู่ระหว่างเร่งดำเนินการแก้ไขปัญหาโดยเร็วที่สุด และขอแนะนำให้ประชาชนงดการเดินทางไปยังสนามบินเชียงราย จนกว่าสถานการณ์จะคลี่คลาย

ที่มา : https://www.thaigov.go.th/news/contents/details/87921