รัฐบาลไทย-ข่าวทำเนียบรัฐบาล-นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เปิดการสัมมนาถ่ายทอดเทคโนโลยีระบบเครือข่าย “MOT Moving Forward to Autonomous Transport”  


วันพฤหัสบดีที่ 12 กันยายน 2567
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เปิดการสัมมนาถ่ายทอดเทคโนโลยีระบบเครือข่าย “MOT Moving Forward to Autonomous Transport”
....
วันนี้ (12 กันยายน 2567) นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นประธานเปิดการสัมมนาถ่ายทอดเทคโนโลยีระบบเครือข่าย “MOT Moving Forward to Autonomous Transport” โดยมีผู้บริหาร และบุคลากรในสังกัดกระทรวงคมนาคม ทั้งส่วนกลางและส่วนภูมิภาค เข้าร่วม   การสัมมนากว่า 120 คน ณ โรงแรมเรเนซองส์ ราชประสงค์ กรุงเทพฯ
นายชาครีย์ บำรุงวงศ์ กล่าวว่า กระทรวงคมนาคมมีภารกิจในการพัฒนาโครงสร้างพื้นฐานและสิ่งอำนวยความสะดวกด้านคมนาคมขนส่ง ซึ่งเป็นรากฐานสำคัญของพัฒนาประเทศในมิติต่าง ๆ และเป็นส่วนสำคัญในการส่งเสริมให้เกิดมูลค่าเพิ่มทางเศรษฐกิจของประเทศ การนำเทคโนโลยีดิจิทัลมาหลอมรวมกับการพัฒนาโครงสร้างพื้นฐานและสิ่งอำนวยความสะดวกด้านคมนาคมขนส่ง จึงมีความสำคัญและมีความจำเป็นอย่างยิ่งในยุคปัจจุบัน เพื่อพลิกโฉมการพัฒนาด้านคมนาคมขนส่งให้สามารถยกระดับและเพิ่มคุณภาพการให้บริการแก่ประชาชน โดยกระทรวงคมนาคมและหน่วยงานในสังกัดได้ร่วมกันจัดทำแผนพัฒนาคมนาคมดิจิทัล 2027 ขึ้น เพื่อยกระดับคมนาคมของไทยสู่ระบบดิจิทัล และก้าวสู่ยุคคมนาคมขนส่งแบบอัตโนมัติต่อไป ดังนั้น จึงเน้นการนำเทคโนโลยีระบบเครือข่ายที่ทันสมัยมาประยุกต์ใช้ให้เกิดประสิทธิภาพสูงสุด รวมทั้งการสร้างนวัตกรรมโครงสร้างพื้นฐาน สิ่งอำนวยความสะดวก และบริการด้านคมนาคมขนส่ง ซึ่งแผนพัฒนาคมนาคมดิจิทัลฯ เป็นส่วนสำคัญในการทำให้เกิดการพัฒนาด้านคมนาคมขนส่งที่ Smart ยิ่งขึ้นต่อไป
การสัมมนาฯ ครั้งนี้มีวัตถุประสงค์เพื่อถ่ายทอดนโยบายและเทคโนโลยีระบบเครือข่ายที่ทันสมัย นำเสนอทิศทางการพัฒนาเทคโนโลยีระบบเครือข่าย ความมั่นคงปลอดภัยทางไซเบอร์ (Cyber Security) และแนวโน้มการพัฒนา Autonomous Transport ทั้งในและต่างประเทศ รวมถึงรับฟังข้อเสนอแนะ ปัญหา อุปสรรค ความต้องการ ความคาดหวังต่อการดำเนินงานด้านดิจิทัล การใช้งานระบบเครือข่ายสารสนเทศคมนาคม (MOTNET) และสร้างการมีส่วนร่วมในการพัฒนา Autonomous Transport โดยมีการบรรยายในหัวข้อต่าง ๆ ดังนี้ 1) Autonomous Transport 2025 : Thailand & The World 2) Intelligence Network for Autonomous Transport 3) Autonomous Transport Infrastructure & Cyber Security รวมทั้งแลกเปลี่ยนความคิดเห็น ความคาดหวัง ความต้องการใช้งานระบบเครือข่ายและการดำเนินงานด้านดิจิทัลของกระทรวงคมนาคมอีกด้วย

ที่มา : https://www.thaigov.go.th/news/contents/details/87936