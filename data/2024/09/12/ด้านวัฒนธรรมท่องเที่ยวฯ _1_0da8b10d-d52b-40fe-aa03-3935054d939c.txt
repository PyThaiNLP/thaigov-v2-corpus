รัฐบาลไทย-ข่าวทำเนียบรัฐบาล-วธ.จับมือกระทรวงดิจิทัลเพื่อเศรษฐกิจและสังคมขับเคลื่อนนโยบายรัฐบาลดิจิทัล ชูใช้ระบบ e-Office ภายใต้คลาวด์กลางภาครัฐ 


วันพฤหัสบดีที่ 12 กันยายน 2567
วธ.จับมือกระทรวงดิจิทัลเพื่อเศรษฐกิจและสังคมขับเคลื่อนนโยบายรัฐบาลดิจิทัล ชูใช้ระบบ e-Office ภายใต้คลาวด์กลางภาครัฐ
วธ.จับมือกระทรวงดิจิทัลเพื่อเศรษฐกิจและสังคมขับเคลื่อนนโยบายรัฐบาลดิจิทัล ชูใช้ระบบ e-Office ภายใต้คลาวด์กลางภาครัฐ บริหารจัดการข้อมูลพร้อมพัฒนาระบบงานสารบรรณ จัดเก็บ แชร์ไฟล์ คลังข้อมูลและครุภัณฑ์ เชื่อมโยงกระบวนงานภายในของหน่วยงาน
วธ.จับมือกระทรวงดิจิทัลเพื่อเศรษฐกิจและสังคมขับเคลื่อนนโยบายรัฐบาลดิจิทัล  ชูใช้ระบบ e-Office  ภายใต้คลาวด์กลางภาครัฐ บริหารจัดการข้อมูลพร้อมพัฒนาระบบงานสารบรรณ จัดเก็บ แชร์ไฟล์ คลังข้อมูลและครุภัณฑ์  เชื่อมโยงกระบวนงานภายในของหน่วยงานวธ.บนแพลตฟอร์มเดียว  บริการประชาชนได้รวดเร็ว โปร่งใส  มีประสิทธิภาพและทันสมัยยิ่งขึ้น
วันที่ 11 กันยายน 2567  ดร.ยุพา ทวีวัฒนะกิจบวร ปลัดกระทรวงวัฒนธรรมและศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม เป็นประธานในพิธีและลงนามบันทึกข้อตกลงความร่วมมือในการใช้งานระบบ e-Office ภายใต้งานบริการคลาวด์กลางภาครัฐ(GDCC) เพื่อขับเคลื่อนนโยบายรัฐบาลดิจิทัลระหว่างกระทรวงวัฒนธรรมและกระทรวงดิจิทัลเพื่อเศรษฐกิจและสังคม โดยมีผู้บริหารกระทรวงวัฒนธรรมเป็นสักขีพยานการลงนามบันทึกข้อตกลงความร่วมมือฯ  และมีผู้บริหาร ข้าราชการและเจ้าหน้าที่กระทรวงวัฒนธรรมและกระทรวงดิจิทัลเพื่อเศรษฐกิจและสังคม เข้าร่วม ณ ห้องโถงชั้น 1 อาคารวัฒนธรรมวิศิษฏ์ กระทรวงวัฒนธรรม
ดร.ยุพา ทวีวัฒนะกิจบวร ปลัดกระทรวงวัฒนธรรม กล่าวว่า รัฐบาลได้ให้ความสำคัญในการเปลี่ยนแปลงการทำงานของภาครัฐให้มีความทันสมัย สะดวกและรวดเร็ว อีกทั้งยังมีนโยบาย “Go Cloud First”ที่เป็นหัวใจสำคัญของการขับเคลื่อนรัฐบาลดิจิทัล ซึ่งมุ่งเน้นใช้ระบบคลาวด์กลางภาครัฐ(GDCC) เป็นโครงสร้างพื้นฐานหลักในการบริหารจัดการข้อมูลและได้พัฒนาระบบงานต่างๆเพื่อให้สามารถบูรณาการการทำงานภายในหน่วยงานพร้อมทั้งเชื่อมโยงกระบวนงานภายในของหน่วยงานบนแพลตฟอร์มเดียว อันเป็นการสนับสนุนนโยบายของรัฐบาลในการเปลี่ยนแปลงสู่รัฐบาลดิจิทัลอย่างมีประสิทธิภาพมากยิ่งขึ้น
ปลัดกระทรวงวัฒนธรรม กล่าวอีกว่า การลงนามบันทึกข้อตกลงความร่วมมือฯระหว่างกระทรวงวัฒนธรรมกับกระทรวงดิจิทัลเพื่อเศรษฐกิจและสังคม จึงเป็นการแสดงเจตนารมณ์ร่วมกันในการตระหนักถึงความจำเป็นในการพัฒนาระบบบริหารจัดการภายในองค์กรด้วยเทคโนโลยีดิจิทัล รวมทั้งเป็นการส่งเสริมการใช้งานระบบ e-Office ภายใต้งานบริการคลาวด์กลางภาครัฐ (GDCC) ซึ่งเป็นการขับเคลื่อนนโยบายรัฐบาลดิจิทัลได้อย่างเป็นรูปธรรมโดยกระทรวงวัฒนธรรม(วธ.)มีความพร้อมด้านบุคลากรที่มีความสามารถในการปรับตัวและรับมือกับการเปลี่ยนแปลงทางดิจิทัลได้อย่างมีประสิทธิภาพ จึงเป็นหน่วยงานนำร่องในการใช้งานในระยะแรก  ซึ่งกระทรวงวัฒนธรรมได้รับสนับสนุนจากกระทรวงดิจิทัลเพื่อเศรษฐกิจและสังคมในการจัดหาแพลตฟอร์มและสนับสนุนเทคโนโลยีที่จำเป็นสำหรับการใช้งานระบบ e-Office  ได้แก่  ระบบทะเบียนงานสารบรรณ ระบบร่าง ทาน ตรวจเอกสารและลงนามดิจิทัล ระบบบริหารการประชุม ระบบจัดเก็บ แชร์ไฟล์และคลังข้อมูล ระบบจองประชุมและจองรถและระบบจัดการครุภัณฑ์
“การลงนามบันทึกข้อตกลงความร่วมมือระหว่างกระทรวงวัฒนธรรมกับกระทรวงดิจิทัลเพื่อเศรษฐกิจและสังคมในครั้งนี้เป็นก้าวสำคัญในการขับเคลื่อนนโยบายรัฐบาลดิจิทัลและเป็นตัวอย่างที่ดีในการประยุกต์ใช้เทคโนโลยีดิจิทัลในการพัฒนาการทำงานของหน่วยงานภาครัฐ  ทำให้มีการเชื่อมโยงกระบวนงานภายในของหน่วยงานต่างๆของวธ.บนแพลตฟอร์มเดียว เพื่อเพิ่มประสิทธิภาพในการบริหารจัดการข้อมูลและการทำงานร่วมกันและส่งเสริมความรวดเร็วและความโปร่งใสในการจัดการงานสารบรรณและเอกสารผ่านระบบดิจิทัล สนับสนุนการใช้เทคโนโลยีในการร่าง ตรวจ ทานและลงนามเอกสารดิจิทัลเพื่อเพิ่มความสะดวกและความแม่นยำในการทำงาน รวมทั้งเพิ่มประสิทธิภาพในการบริหารจัดการทรัพยากรภายในองค์กร เช่น การจัดการประชุม การจองทรัพยากรและการบริหารครุภัณฑ์  ช่วยเสริมสร้างความโปร่งใสในการบริหารจัดการงานต่างๆและนำไปสู่การบริการประชาชนที่มีประสิทธิภาพและทันสมัยยิ่งขึ้น” ดร.ยุพา กล่าว
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม กล่าวว่า นโยบายรัฐบาลดิจิทัลต้องการให้หน่วยงานราชการไร้กระดาษ ดังนั้น กระทรวงดิจิทัลเพื่อเศรษฐกิจและสังคมจึงได้ดำเนินการส่งเสริมการใช้งานระบบ e-Office ภายใต้งานบริการคลาวด์กลางภาครัฐ(GDCC)ขึ้น  ซึ่งจะเปลี่ยนการทำงานของระบบราชการเป็นการทำงานด้านระบบอิเล็กทรอนิกส์ล้วน ไม่มีกระดาษเข้ามาเกี่ยวข้องตั้งแต่ต้นจนจบ จะลดขั้นตอนต่างๆและต้นทุนการใช้กระดาษ และระบบนี้ได้ใช้ในกระทรวงดิจิทัลเพื่อเศรษฐกิจและสังคมมา 2 ปีแล้ว จึงมีการปรับปรุงและพัฒนาระบบมาโดยตลอดและมั่นใจว่าหน่วยงานอื่นๆนำไปใช้ได้ ซึ่งกระทรวงวัฒนธรรมเป็นกระทรวงแรกๆที่ใช้ระบบดิจิทัลในงานราชการ และกระทรวงดิจิทัลเพื่อเศรษฐกิจและสังคมตั้งเป้าหมายปีนี้จะมีข้าราชการและบุคลากรของวธ.และหน่วยงานราชการต่างๆใช้ระบบดิจิทัลประมาณ 100,000 คน  ทำให้ระบบราชการมีการทำงานที่รวดเร็วและแม่นยำมากยิ่งขึ้น  ซึ่งในส่วนของวธ.ทั้งสำนักงานปลัดกระทรวงวัฒนธรรมและสำนักงานวัฒนธรรมจังหวัดคาดว่าใช้เวลาอบรมและเริ่มใช้งานระบบดิจิทัลรวมเวลาประมาณ 2 เดือนก็สามารถใช้งานระบบ e-Office ได้อย่างเต็มที่

ที่มา : https://www.thaigov.go.th/news/contents/details/87912