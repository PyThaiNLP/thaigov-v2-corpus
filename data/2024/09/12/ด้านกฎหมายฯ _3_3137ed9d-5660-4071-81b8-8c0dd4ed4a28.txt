รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงกิจการรัฐธรรมนูญและกฎหมายแห่งสหสาธารณรัฐแทนซาเนีย และคณะ


วันพฤหัสบดีที่ 12 กันยายน 2567
12/09/2567
พิมพ์
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงกิจการรัฐธรรมนูญและกฎหมายแห่งสหสาธารณรัฐแทนซาเนีย และคณะ
รัฐมนตรีว่าการกระทรวงยุติธรรม ให้การต้อนรับรัฐมนตรีว่าการกระทรวงกิจการรัฐธรรมนูญและกฎหมายแห่งสหสาธารณรัฐแทนซาเนีย และคณะ เพื่อหารือเกี่ยวกับความร่วมมือด้านกฎหมายและกระบวนการยุติธรรม
ในวันพุธที่ ๑๑ กันยายน ๒๕๖๗ เวลา ๑๓.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย ร้อยตำรวจเอก ปิยะ รักสกุล รองอธิบดีกรมสอบสวนคดีพิเศษ และนางสาวมัชฌิมธร คัมภิรานนท์ รักษาการผู้อำนวยการสถาบันอนุญาโตตุลาการ ได้ให้การต้อนรับ Hon. Prof. Palamagamba John Aidan Mwaluko Kabudi รัฐมนตรีว่าการกระทรวงกิจการรัฐธรรมนูญและกฎหมายแห่งสหสาธารณรัฐแทนซาเนีย และคณะ ณ ห้องรับรองประจำกระทรวงยุติธรรม ชั้น ๑๑ อาคารกระทรวงยุติธรรม
โดยทั้งสองฝ่ายได้หารือเกี่ยวกับความร่วมมือด้านกฎหมายและกระบวนการยุติธรรม โดยเฉพาะกฎหมายคุ้มครองการลงทุน โดยฝ่ายแทนซาเนียชื่นชมบทบาทประเทศไทยในการเป็นเจ้าภาพจัดการประชุมประจำปีขององค์การที่ปรึกษากฎหมายแห่งเอเชียและแอฟริกา สมัยที่ ๖๒ (The 62nd Annual Session of Asian-African Legal Consultative Organization: AALCO) ที่จัดขึ้นระหว่างวันที่ ๘ - ๑๓ กันยายน ๒๕๖๗ ณ โรงแรมแบงค็อก แมริออท มาร์คีส์ ควีนส์ปาร์ค กรุงเทพฯ พร้อมทั้งแสดงความประสงค์ที่จะแลกเปลี่ยนเรียนรู้ในประเด็นการต่อต้านอาชญากรรมทางไซเบอร์ (Cybercrime) การลักลอบขนยาเสพติด การค้ามนุษย์ อาชญากรรมข้ามชาติ และการปฏิบัติต่อผู้ต้องขังหญิง และโดยที่แทนซาเนียอยู่ระหว่างจัดตั้งศูนย์อนุญาโตตุลาการ จึงประสงค์ขอเข้าศึกษาดูงานกับสถาบันอนุญาโตตุลาการ (Thailand Arbitration Center: THAC) ซึ่งรัฐมนตรีฯ ยินดีและเห็นว่าการแลกเปลี่ยนความเชี่ยวชาญและประสบการณ์ในระดับเจ้าหน้าที่จะส่งเสริมความสัมพันธ์ระหว่างสองฝ่ายให้มีความแน่นแฟ้นยิ่งขึ้น

ที่มา : https://www.thaigov.go.th/news/contents/details/87911