รัฐบาลไทย-ข่าวทำเนียบรัฐบาล-บขส. เผยตัวเลขการใช้สิทธิลดหย่อนค่าโดยสารปีงบประมาณ 2567 กว่า 3.6 แสนคน ช่วยแบ่งเบาภาระค่าใช้จ่ายประชาชนเดินทางด้วยระบบขนส่งสาธารณะกว่า 56 ล้านบาท


วันพฤหัสบดีที่ 12 กันยายน 2567
บขส. เผยตัวเลขการใช้สิทธิลดหย่อนค่าโดยสารปีงบประมาณ 2567 กว่า 3.6 แสนคน ช่วยแบ่งเบาภาระค่าใช้จ่ายประชาชนเดินทางด้วยระบบขนส่งสาธารณะกว่า 56 ล้านบาท
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามนโยบายคมนาคม เพื่อความอุดมสุขของประชาชน โดยต้องการให้คนไทย อยู่ดี กินดี เข้าถึงบริการระบบขนส่งสาธารณะที่สะดวก ปลอดภัย และราคาเป็นธรรม บขส. ในฐานะหน่วยงานรัฐวิสาหกิจในสังกัดกระทรวงคมนาคม ได้ดำเนินงานด้านความรับผิดชอบของสังคม (CSR) อย่างต่อเนื่อง รวมทั้งต้องการดูแลประชาชนให้ได้รับสิทธิ์อันพึงมีอย่างทั่วถึง จึงให้สิทธิลดหย่อนค่าโดยสารกับกลุ่มผู้โดยสาร เช่น กลุ่มผู้พิการ ได้รับสิทธิลดหย่อน 50% ผู้สูงอายุ ได้รับสิทธิลดหย่อน 50% และพระภิกษุ สามเณร ได้รับสิทธิลดหย่อน 50% เป็นต้น ซึ่งเป็นไปตามเงื่อนไขที่กรมการขนส่งทางบก (ขบ.) กำหนด เพื่อช่วยแบ่งเบาภาระค่าใช้จ่ายในการเดินทางและตอบแทนสังคม โดยสิทธิลดหย่อนค่าโดยสารดังกล่าวผู้โดยสารที่ได้รับสิทธิจะได้ส่วนลดค่าโดยสาร (ไม่รวมค่าธรรมเนียม) โดยสามารถใช้สิทธิได้ที่หน้าช่องจำหน่ายตั๋วโดยสารของ บขส. ทั่วประเทศเท่านั้น
สำหรับจำนวนผู้ใช้สิทธิส่วนลดในปีงบประมาณ 2567 (1 ตุลาคม 2566 - 31 สิงหาคม 2567) ระยะเวลา 11 เดือน มีผู้โดยสารที่ใช้สิทธิลดหย่อนฯ กว่า 360,000 คน ซึ่ง บขส. ได้ช่วยเหลือคิดเป็นส่วนลดค่าโดยสารกว่า 56,000,000 บาท ทั้งนี้ บขส. ได้ให้ความสำคัญกับผู้โดยสารและคำนึงถึงความพึงพอใจของผู้ใช้บริการ จึงได้พัฒนาด้านการให้บริการอย่างต่อเนื่อง รวมทั้งจัดกิจกรรมส่งเสริมการตลาดให้กับผู้โดยสาร เช่น สมาชิก บขส. Card การมอบส่วนลดค่าโดยสาร และการสะสมคะแนน เป็นต้น
ทั้งนี้ ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. อาทิ ช่องทางออนไลน์ Facebook Page : บขส. Line : @บขส.99 เว็บไซต์ บขส. Application E - ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติมได้ที่เบอร์โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/87920