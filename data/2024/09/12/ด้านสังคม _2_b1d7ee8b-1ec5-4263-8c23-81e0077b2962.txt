รัฐบาลไทย-ข่าวทำเนียบรัฐบาล-"วราวุธ" เผย พม. เพิ่มพื้นที่ให้พักพิงชั่วคราวอีก  การเคหะฯ เปิดพื้นที่โครงการบ้านเอื้ออาทรเชียงราย 3 แห่ง รับได้ 150 คน


วันพฤหัสบดีที่ 12 กันยายน 2567
"วราวุธ" เผย พม. เพิ่มพื้นที่ให้พักพิงชั่วคราวอีก  การเคหะฯ เปิดพื้นที่โครงการบ้านเอื้ออาทรเชียงราย 3 แห่ง รับได้ 150 คน
"วราวุธ" เผย พม. เพิ่มพื้นที่ให้พักพิงชั่วคราวอีก  การเคหะฯ เปิดพื้นที่โครงการบ้านเอื้ออาทรเชียงราย 3 แห่ง รับได้ 150 คน
เมื่อวันที่ 11 กันยายน 2567 เวลา 19.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ได้มีการประสานงานเพิ่มที่พักพิงชั่วคราวในหน่วยงานของกระทรวง เพื่อรองรับการช่วยเหลือพี่น้องผู้ประสบอุทกภัยในพื้นที่จังหวัดเชียงราย โดยตนได้รับรายงานจากการเคหะแห่งชาติ (กคช.) ระบุว่าโครงการบ้านเอื้ออาทรเชียงราย จำนวน 3 แห่ง ได้เปิดพื้นที่ให้เป็นศูนย์พักพิงชั่วคราว สามารถรองรับผู้ประสบภัยได้จำนวนรวม 150 คน ประกอบด้วย 1. โครงการบ้านเอื้ออาทรเชียงราย (ริมกก) ต.ริมกก อ.เมืองจังหวัดเชียงราย รองรับได้ 50 คน 2. โครงการบ้านเอื้ออาทรเชียงราย (แม่สาย 1 ) ต.โป่งผา อ.แม่สาย รองรับได้ 50 คน และ 3. โครงการบ้านเอื้ออาทรเชียงราย (แม่สาย 2) ต.โป่งผา อ.แม่สาย รองรับได้ 50 คน ดังนั้น เมื่อรวมกับที่พักพิงชั่วคราวในหน่วยงานของกระทรวง พม. อีก 4 แห่ง ได้แก่ ศูนย์พัฒนาราษฎรบนพื้นที่สูง บ้านพักเด็กและครอบครัว ศูนย์เรียนรู้การพัฒนาสตรีและครอบครัว และศูนย์คุ้มครองคนไร้ที่พึ่ง ทำให้กระทรวง พม. สามารถรองรับพี่น้องผู้ประสบภัยได้เป็นจำนวนรวม 310 คน ขอย้ำว่า ที่พักพิงชั่วคราวทั้งหมดของกระทรวง พม. เราพร้อมให้ความช่วยเหลือพี่น้องผู้ประสบภัย สามารถเข้ามาใช้พื้นที่ได้ตลอด และหากประสบปัญหาความเดือดร้อนเร่งด่วน โทรมาที่สายด่วน พม. 1300 ของศูนย์เร่งรัดจัดการสวัสดิภาพประชาชน (ศรส.) ได้ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เชียงราย #น้ำท่วม #พม.

ที่มา : https://www.thaigov.go.th/news/contents/details/87917