รัฐบาลไทย-ข่าวทำเนียบรัฐบาล-​นายกรัฐมนตรีแถลงนโยบายต่อรัฐสภา เดินหน้าแก้ปัญหายาเสพติดและอาชญากรรมออนไลน์แบบไร้รอยต่อ เสริมสร้างสันติภาพและสันติสุขในพื้นที่จังหวัดชายแดนภาคใต้ เน้นสร้างความปลอดภัยของ ปชช. 


วันพฤหัสบดีที่ 12 กันยายน 2567
12/09/2567
พิมพ์
​นายกรัฐมนตรีแถลงนโยบายต่อรัฐสภา เดินหน้าแก้ปัญหายาเสพติดและอาชญากรรมออนไลน์แบบไร้รอยต่อ เสริมสร้างสันติภาพและสันติสุขในพื้นที่จังหวัดชายแดนภาคใต้ เน้นสร้างความปลอดภัยของ ปชช.
​นายกรัฐมนตรีแถลงนโยบายต่อรัฐสภา เดินหน้าแก้ปัญหายาเสพติดและอาชญากรรมออนไลน์แบบไร้รอยต่อ เสริมสร้างสันติภาพและสันติสุขในพื้นที่จังหวัดชายแดนภาคใต้ เน้นสร้างความปลอดภัยของ ปชช. และความมั่นคงของชาติ
วันนี้ (12 กันยายน 2567) เวลา 09.39 น. ณ อาคารรัฐสภา ถนนสามเสน เขตดุสิต กรุงเทพฯ นางสาวแพทองธาร ชินวัตร นายกรัฐมนตรี แถลงนโยบายรัฐบาลต่อรัฐสภา ตามมาตรา 162 ของรัฐธรรมนูญแห่งราชอาณาจักรไทย ระบุรัฐบาลจะเร่งเดินหน้าแก้ปัญหายาเสพติดและอาชญากรรมออนไลน์แบบไร้รอยต่อ เสริมสร้างสันติภาพและสันติสุขในพื้นที่จังหวัดชายแดนภาคใต้ที่ประชาชนมีส่วนร่วมอย่างยั่งยืน
นายกรัฐมนตรี แถลงถึงปัญหาที่กระทบต่อสังคมและสร้างความสูญเสียอย่างมหาศาล คือ ปัญหายาเสพติดและ ปัญหาอาชญากรรมและอาชญากรรมออนไลน์ว่า “..รัฐบาลจะแก้ปัญหายาเสพติดอย่างเด็ดขาดและครบวงจร เริ่มตั้งแต่การตัดต้นตอการผลิตและจำหน่ายด้วยการร่วมมือกับประเทศเพื่อนบ้าน การสกัดกั้น ควบคุมการลักลอบนำเข้าและตัดเส้นทางการลำเลียงยาเสพติด การปราบปรามและการยึดทรัพย์ผู้ค้าอย่างเด็ดขาด การค้นหาผู้เสพในชุมชนเพื่อเข้าสู้กระบวนการรักษา ตลอดจนการบำบัดรักษาผู้ติดยาเสพติด การฝึกอาชีพ การศึกษา และการฟื้นฟูสภาพทางสังคม รวมทั้งมีระบบติดตามดูแลช่วยเหลือ เพื่อไม่ให้กลับเข้าสู่วงจรยาเสพติดอีก เพื่อคืนคนคุณภาพกลับสู่สังคม..”
รัฐบาลจะเร่งแก้ปัญหาอาชญากรรม อาชญากรรมออนไลน์/มิจฉาชีพ และอาชญากรรมข้ามชาติเพื่อป้องกันผลประโยชน์ของประชาชน โดยการเพิ่มศักยภาพและประสิทธิภาพในการป้องกันและปราบปรามแก๊งคอลเซ็นเตอร์ และรับมือกับอาชญากรรมออนไลน์อย่างรวดเร็ว ช่วยเหลือเหยื่อของมิจฉาชีพอย่างทันท่วงที โดยผนึกกำลังกับประเทศเพื่อนบ้านและสร้างกลไกการร่วมรับผิดชอบของบริษัทผู้ประกอบกิจการโทรคมนาคมและธนาคารพาณิชย์
ในการแถลงต่อรัฐสภา นายกรัฐมนตรียังระบุถึงการสร้างสันติภาพและสันติสุขในพื้นที่ชายแดนใต้ว่า รัฐบาลมุ่งเน้นจะเร่งรัดจัดทำรัฐธรรมนูญฉบับประชาชนให้เป็นประชาธิปไตยมากขึ้น โดยการยึดโยงกับประชาชนและหลักการของประชาธิปไตย สอดคล้องกับสิทธิมนุษยชนสากล เคารพพหุวัฒนธรรม เพื่อเป็นบันไดสู่การพัฒนาประชาธิปไตยของประเทศไทยให้มีความเข้มแข็งและยั่งยืน โดยมีเสถียรภาพทางการเมืองเป็นปัจจัยเร่งที่สำคัญ รวมถึงการสร้างสันติภาพและสันติสุขในพื้นที่จังหวัดชายแดนภาคใต้ที่ประชาชนมีส่วนร่วมอย่างยั่งยืนด้วย
ทั้งนี้ ในคำแถลงนโยบายของนางสาวแพทองธาร ชินวัตร นายกรัฐมนตรี ระบุถึงความมั่นคงความปลอดภัยของสังคมถูกคุมคามจากการแพร่ระบาดของยาเสพติด ที่บั่นทอนคุณภาพชีวิต เศรษฐกิจ และความมั่นคงของประเทศ โดยในช่วงไตรมาสที่ 2 ของปี 2567 พบว่ามีคดีอาญาที่เกี่ยวข้องกับยาเสพติดเพิ่มขึ้นร้อยละ 29.9 เมื่อเทียบกับช่วงเวลาเดียวกันในปี 2566 และมีจำนวนผู้ติดยาเสพติดที่เพิ่มขึ้นสูงขึ้นถึง 1.9 ล้านคน นอกจากนี้อาชญากรรมออนไลน์และการพนันออนไลน์ยังเพิ่มขึ้นอย่างเนื่อง โดยมีสถิติการรับแจ้งความกว่า 5 แสนเรื่อง มีมูลค่าความเสียหายที่เกิดขึ้นมากกว่า 6 หมื่นล้านบาทด้วย
กลุ่มประชาสัมพันธ์และเผยแพร่   สำนักโฆษก

ที่มา : https://www.thaigov.go.th/news/contents/details/87913