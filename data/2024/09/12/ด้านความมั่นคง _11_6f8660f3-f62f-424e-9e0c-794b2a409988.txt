รัฐบาลไทย-ข่าวทำเนียบรัฐบาล-“อนุทิน” ติดตาม ปภ. ระดมเครื่องจักร กำลังเข้าช่วยเหลือประชาชนใน อ.แม่สาย ชี้กรณีเจ้าหน้าที่ไม่นำเครื่อง KA-32 ขึ้นบินในสภาพฝนฟ้าคะนองเป็นการปฏิบัติตามมาตรฐานความปลอดภัย


วันพฤหัสบดีที่ 12 กันยายน 2567
12/09/2567
พิมพ์
“อนุทิน” ติดตาม ปภ. ระดมเครื่องจักร กำลังเข้าช่วยเหลือประชาชนใน อ.แม่สาย ชี้กรณีเจ้าหน้าที่ไม่นำเครื่อง KA-32 ขึ้นบินในสภาพฝนฟ้าคะนองเป็นการปฏิบัติตามมาตรฐานความปลอดภัย
โฆษกกระทรวงมหาดไทย เผย “อนุทิน” ติดตาม ปภ. ระดมเครื่องจักร กำลังเข้าช่วยเหลือประชาชนใน อ.แม่สาย ชี้กรณีเจ้าหน้าที่ไม่นำเครื่อง KA-32 ขึ้นบินในสภาพฝนฟ้าคะนองเป็นการปฏิบัติตามมาตรฐานความปลอดภัย
วันที่ 12 ก.ย. 67 น.ส.ไตรศุลี ไตรสรณกุล โฆษกกระทรวงมหาดไทย กล่าวว่า หลังจากได้ประชุมมอบนโยบายแก่เจ้าหน้าที่ในพื้นที่อุทกภัย จ.เชียงราย และเชียงใหม่ เมื่อวานนี้ (11ก.ย. 67) แล้ว นายอนุทิน ชาญวีรกูล รองนายกรัฐมนตรี และ รมว.มหาดไทย ยังได้ติดตามผลการเข้าช่วยเหลือประชาชนผู้ประสบภัยอย่างใกล้ชิด ซึ่งจากรายงานของกรมป้องกันและบรรเทาสาธารณภัย (ปภ.) ทราบว่าขณะนี้ในจังหวัดเชียงรายสถานการณ์น้ำท่วมยังคงขยายวงกว้างมากขึ้น
“ท่าน มท.1 ได้ประสานกับท่าน อธิบดี ปภ. อย่างใกล้ชิด เพื่อการตัดสินใจสนับสนุนการช่วยเหลือที่เป็นไปอย่างมีประสิทธิภาพ ซึ่งตั้งแต่เกิดเหตุ ทางศูนย์ป้องกันและบรรเทาสาธารภัย เขต 15 เชียงราย ได้ส่งทีมทั้งกำลังคน เครื่องจักรกลสาธารณภัย เข้าร่วมปฏิบัติภารกิจ เช่น รถไฟฟ้าส่องสว่างขนาด 200 KVA รถผลิตน้ำดื่ม รถขนย้ายผู้ประสบภัย รถกู้ภัยเคลื่อนที่เร็ว รถลากเรือเคลื่อนที่เร็ว รถบรรทุกเล็ก เรือท้องแบนพร้อมเครื่องยนต์ เรือท้องแบน อุปกรณ์กู้ภัยทางน้ำ และเสื้อชูชีพ และได้ประสานไปยังศูนย์ฯ อื่นๆ เพื่อนำเครื่องจักรและเจ้าหน้าที่เข้าสนับสนุนด้วย” น.ส.ไตรศุลี กล่าว
น.ส.ไตรศุลี กล่าวถึงกรณี ที่ในสื่อโซเชียลมีเดียได้มีข้อวิจารณ์ เกี่ยวกับเฮลิคอปเตอร์ป้องกันและบรรเทาสาธารณภัย KA-32 ไม่ถูกนำขึ้นบินในช่วงฝนฟ้าคะนองนั้น เป็นกรณีที่ ปภ. ได้ประเมินและปฏิบัติตามมาตรฐานความปลอดภัยของการปฏิบัติงาน และเมื่ออากาศเอื้ออำนวยแล้วก็ได้รีบนำเฮลิคอปเตอร์เข้าสนับสนุนการช่วยเหลือประชาชนทันที
โดยล่าสุดในวันนี้ หลังจากประเมินสภาพอากาศว่ามีความปลอดภัยแล้ว ปภ. ได้ร่วมกับกองทัพบก (ทบ.) นำเฮลิคอปเตอร์ฯ KA-32 พร้อมด้วยเจ้าหน้าที่กู้ภัยประจำ ฮ.ปภ.32 "The Guardian Team" ออกปฏิบัติการให้ความช่วยเหลือผู้สูงอายุที่ติดอยู่ในบ้านชั้นเดียว ต.แม่สาย อ.แม่สาย จ.เชียงราย จำนวน 3 ราย และเป็นผู้ป่วยติดเตียง 1 ราย รวมถึงปฏิบัติภารกิจลำเลียงอาหารและน้ำดื่ม เพื่อส่งให้กับครู – นักเรียน จำนวน 140 ชีวิต ณ โรงเรียนสามัคคีพัฒนา บ้านม้งเก้าหลัง อ.แม่ฟ้าหลวง ซึ่งเป็นพื้นที่ที่สาธารณูปโภคถูกตัดขาด ทั้งน้ำ ไฟฟ้า และสัญญาณโทรศัพท์ เนื่องจากดินสไลด์ปิดทับถนน และเสาไฟฟ้าหัก

ที่มา : https://www.thaigov.go.th/news/contents/details/87941