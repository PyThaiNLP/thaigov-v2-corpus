รัฐบาลไทย-ข่าวทำเนียบรัฐบาล-นายกรัฐมนตรียืนยันเดินหน้าต่อนโยบายดิจิทัลวอลเล็ต เชื่อมั่นช่วยบรรเทาภาระค่าใช้จ่ายและเพิ่มโอกาสในการประกอบอาชีพของประชาชน


วันพฤหัสบดีที่ 12 กันยายน 2567
12/09/2567
พิมพ์
นายกรัฐมนตรียืนยันเดินหน้าต่อนโยบายดิจิทัลวอลเล็ต เชื่อมั่นช่วยบรรเทาภาระค่าใช้จ่ายและเพิ่มโอกาสในการประกอบอาชีพของประชาชน
นายกรัฐมนตรียืนยันเดินหน้าต่อนโยบายดิจิทัลวอลเล็ต เชื่อมั่นช่วยบรรเทาภาระค่าใช้จ่ายและเพิ่มโอกาสในการประกอบอาชีพของประชาชน
วันนี้ (12 กันยายน 2567) เวลา  09.59 น.  ณ อาคารรัฐสภา ถนนสามเสน เขตดุสิต กรุงเทพฯ นางสาวแพทองธาร ชินวัตร นายกรัฐมนตรี เผยว่ารัฐบาลเร่งผลักดันมาตรการกระตุ้นเศรษฐกิจระยะสั้น โดยเฉพาะนโยบายดิจิทัลวอลเล็ต (Digital Wallet) ซึ่งเป็นนโยบายที่ประชาชนและสังคมให้ความสนใจ ในฐานะนายกรัฐมนตรีขอให้ความเชื่อมั่นว่านโยบายดังกล่าวจะเกิดประโยชน์กับประชาชนอย่างแท้จริง โดยเฉพาะประชาชนกลุ่มเปราะบาง ซึ่งเป็นกลุ่มแรกที่จะได้รับเงินดังกล่าว คาดว่าจะช่วยบรรเทาภาระค่าใช้จ่าย รวมทั้งเพิ่มโอกาสในการประกอบอาชีพได้ และยังเป็นการวางรากฐานเศรษฐกิจดิจิทัลควบคู่ไปในคราวเดียวกัน
นายกรัฐมนตรี กล่าวเพิ่มว่าการดำเนินนโยบายดิจิทัลวอลเล็ต (Digital Wallet) รวมทั้งนโยบายต่าง ๆ อาทิ การพัฒนาศูนย์ข้อมูลภาครัฐ การเพิ่มโอกาสในการเข้าถึงแหล่งทุนเพื่อการพัฒนาหมู่บ้านและชุมชนและการประกอบอาชีพนั้น รัฐบาลให้ความสำคัญและคำนึงถึงการรักษาเสถียรภาพทางเศรษฐกิจของประเทศ ทั้งนี้ จะดำเนินนโยบายการคลัง โดยบริหารค่าใช้จ่ายในการพัฒนาประเทศให้เป็นไปอย่างมีประสิทธิภาพและเหมาะสม เกิดประโยชน์สูงสุด ภายใต้กรอบวินัยการเงินการคลังของประเทศอย่างเคร่งครัด

ที่มา : https://www.thaigov.go.th/news/contents/details/87915