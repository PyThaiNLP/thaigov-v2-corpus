รัฐบาลไทย-ข่าวทำเนียบรัฐบาล-“อนุทิน” นั่งหัวโต๊ะประชุมติดตามการช่วยเหลือประชาชนประสบอุทกภัย 2จังหวัดภาคเหนือ เชียงราย-เชียงใหม่ ย้ำสถานการณ์น้ำรุนแรง เร่งเข้าช่วยเหลือรวดเร็ว ใช้ทุกกลไกเฝ้าระวังเหตุ แจ้งเตือน


วันพุธที่ 11 กันยายน 2567
11/09/2567
พิมพ์
“อนุทิน” นั่งหัวโต๊ะประชุมติดตามการช่วยเหลือประชาชนประสบอุทกภัย 2จังหวัดภาคเหนือ เชียงราย-เชียงใหม่ ย้ำสถานการณ์น้ำรุนแรง เร่งเข้าช่วยเหลือรวดเร็ว ใช้ทุกกลไกเฝ้าระวังเหตุ แจ้งเตือน
“อนุทิน” นั่งหัวโต๊ะประชุมติดตามการช่วยเหลือประชาชนประสบอุทกภัย 2 จังหวัดภาคเหนือ เชียงราย-เชียงใหม่ ย้ำสถานการณ์น้ำรุนแรง เร่งเข้าช่วยเหลือรวดเร็ว ใช้ทุกกลไกเฝ้าระวังเหตุ แจ้งเตือนประชาชนทุกช่องทางอย่างครอบคลุมพร้อมรับมือ
วันนี้ (11 ก.ย. 67) เวลา 15.30 น. นายอนุทิน ชาญวีรกูล รองนายกรัฐมนตรีและ รมว.มหาดไทย ในฐานะผู้บัญชาการป้องกันและบรรเทาสาธารณภัยแห่งชาติ (บกปภ.ช.) เป็นประธานในการประชุมติดตามสถานการณ์อุทกภัยและการให้ความช่วยเหลือประชาชนผู้ประสบภัยในพื้นที่ จ.เชียงใหม่ และ จ.เชียงราย ซึ่งเป็นการประชุมร่วมกันระหว่าง บกปภ.ช. ส่วนกลาง กับผู้บริหารส่วนงานใน 2 จังหวัด ผ่านระบบประชุมทางไกล (Video Conference) ณ ห้องประชุมกองบัญชาการป้องกันและบรรเทาสาธารณภัยแห่งชาติ ชั้น 5 กรมป้องกันและบรรเทาสาธารณภัย
นายอนุทิน กล่าวเน้นย้ำว่า ด้วยสถานการณ์น้ำที่รุนแรงขอให้ทุกหน่วยที่เกี่ยวข้องเข้าช่วยเหลืออย่างรวดเร็วทั่วถึง ทั้งในด้านการดำรงชีพ การดูแลความปลอดภัยชีวิตทรัพย์สิน สภาพจิตใจผู้ได้รับผลกระทบ เร่งระบายน้ำออกจากพื้นที่ เพื่อให้ประชาชนกลับมาใช้ดำเนินชีวิตได้ปกติโดยเร็ว โดยในช่วงนี้เน้นการใช้กลไกท้องถิ่นและท้องที่ กำนัน ผู้ใหญ่บ้าน ผู้นำชุมชน อาสาสมัครต่าง ๆ ติดตามแนวโน้มสถานการณ์ ปัจจัยเสี่ยงต่าง ๆ ที่อาจะส่งผลให้เกิดสถานการณ์อุทุกภัย พร้อมสร้างระบบแจ้งเตือนประชาชนในทุกช่องทางให้ครอบคลุมพื้นที่ เพื่อให้สามารถเตรียมพร้อมรับกับสถานการณ์อุทกภัยที่อาจเกิดขึ้น
“ขอฝากผู้ว่าราชการจังหวัดเชียงราย ให้นำความขอบคุณไปยังผู้ประกอบการโรงแรมเอกชนซึ่งเปิดพื้นที่ให้ความช่วยเหลือผู้ประสบภัย โดยท่านปลัดกระทรวงมหาดไทยได้แจ้งให้ทราบเรื่องนี้ ถือเป็นข่าวที่น่ายินดีท่ามกลางข่าวร้าย ที่ท่านได้มีน้ำใจช่วยเหลือผู้ประสบภัยถือ เป็นการทำให้สถานการณ์ที่ดูมีความรุนแรงมีขวัญกำลังใจมากขึ้น ฝากท่านผู้ว่าฯ นำความขอบคุณ ไปแจ้งผู้ประกอบการด้วย” นายอนุทิน กล่าว
นายอนุทิน กล่าวว่า สำหรับเรื่องความปลอดภัยจากไฟฟ้าขอให้ทางผู้จัดการการไฟฟ้าส่วนภูมิภาคในพื้นที่ประสบภัยเร่งตรวจสอบจุดเสี่ยงจากกระแสไฟฟ้ารั่ว รวมทั้งป้ายโฆษณาขนาดใหญ่ ต้นไม้ใหญ่ที่อยู่ใกล้กับเสาไฟฟ้า หากพบว่ามีความเสี่ยงที่จะเป็นอันตรายขอให้ดำเนินการตัดกระแสไฟทันทีและให้จัดเจ้าหน้าที่ฝ่ายปกครองผู้นำชุมชนอาสาสมัครป้องกันภัยพลเรือนร่วมกันตรวจตราเฝ้าระวังพื้นที่เสี่ยงและพื้นที่น้ำท่วมขังโดยเฉพาะอย่างยิ่งในเขตชุมชนในเขตที่มีผู้สูงอายุและสถานศึกษา
ขอให้ท่านรายงานสถานการณ์ผลกระทบและการให้ความช่วยเหลือเข้ามาอย่างต่อเนื่อง ซึ่งในวันพรุ่งนี้ (12 ก.ย. 67) เวลา 14.00 น. นายกรัฐมนตรี น.ส.แพทองธาร ชินวัตร ได้เรียกประชุมหน่วยงานที่เกี่ยวข้องซึ่งก็มีกระทรวงมหาดไทยอยู่ด้วยเพื่อติดตามการช่วยเหลือพี่น้องประชาชน ส่วนตัวจะได้นำข้อมูลจากพื้นที่นำเรียนนายกรัฐมนตรีต่อไป ด้วยคาดว่าจะต้องขอการสนับสนุนจากท่านนายกรัฐมนตรีในหลายเรื่องโดยเฉพาะในเรื่องของงบประมาณที่เป็นงบกลางที่จะต้องให้ไปดำเนินการเยียวยาในพื้นที่เกิดเหตุอุทกภัยในครั้งนี้ให้รวดเร็วที่สุด
ทั้งนี้ นายอนุทิน ได้กล่าวให้กำลังใจแก่เจ้าหน้าที่ผู้ปฏิบัติงานในพื้นที่ พร้อมย้ำว่าในเรื่องของทรัพยากรต่างๆ หากต้องการความช่วยเหลือเพิ่มเติมก็ขอให้แจ้งเข้ามา โดย ปภ. พร้อมจะให้การเคลื่อนย้ายเครื่องมือ เครื่องจักร เครื่องอำนวยความสะดวกต่างๆเข้าไปเสริมสนับสนุนในจังหวัดที่เกิดอุทกภัยเร็วที่สุด พร้อมกำชับให้และฝากดูแลเรื่องของผู้เสียชีวิตและครอบครัวให้เป็นอย่างดี
“ขอบคุณทุกท่านที่ได้ช่วยกันทุ่มเท เพื่อให้ให้เกิดความคลี่คลายของสถานการณ์ ผมขอแสดงความชื่นชม และเป็นกำลังใจของให้ท่านปลอดภัยจากการประกอบภารกิจ” นายอนุทิน กล่าว

ที่มา : https://www.thaigov.go.th/news/contents/details/87906