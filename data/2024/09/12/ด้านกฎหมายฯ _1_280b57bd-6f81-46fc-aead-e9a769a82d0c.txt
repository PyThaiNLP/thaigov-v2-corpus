รัฐบาลไทย-ข่าวทำเนียบรัฐบาล-เลขาธิการที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (HCCH) เข้าหารือรัฐมนตรีว่าการกระทรวงยุติธรรม ในโอกาสมาเยือนประเทศไทย 


วันพฤหัสบดีที่ 12 กันยายน 2567
12/09/2567
พิมพ์
เลขาธิการที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (HCCH) เข้าหารือรัฐมนตรีว่าการกระทรวงยุติธรรม ในโอกาสมาเยือนประเทศไทย
เลขาธิการที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (HCCH) เข้าหารือรัฐมนตรีว่าการกระทรวงยุติธรรม ในโอกาสมาเยือนประเทศไทย
เมื่อวันอังคารที่ ๑๐ กันยายน ๒๕๖๗ เวลา ๑๓.๐๐ - ๑๔.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ให้การต้อนรับ ดร.คริสต็อฟ เบอร์นาสโคนี (Dr. Christophe Bernasconi) เลขาธิการที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล (Hague Conference on Private International Law: HCCH) โดยมีประเด็นหารือที่สำคัญ ดังนี้
รัฐมนตรีว่าการกระทรวงยุติธรรมได้กล่าวถึงพัฒนาการด้านกฎหมายของไทย โดยเฉพาะการปรับปรุงกฎหมายภายในให้สอดคล้องกับมาตรฐานสากล และการพัฒนาหลักนิติธรรม (Rule of Law) อันรวมถึงกฎหมายระหว่างประเทศ แผนกคดีบุคคล (Private International Law: PIL) ซึ่งเป็นพันธกิจหลักของ HCCH  โดย HCCH เป็นองค์กรหลักที่เป็นศูนย์กลางความร่วมมือกฎหมายระหว่างประเทศในด้านกฎหมายเอกชน เพื่อช่วยอำนวยความสะดวกแก่ประชาชนในการดำเนินนิติสัมพันธ์ระหว่างประเทศ ในการนี้ จะเป็นส่วนสำคัญที่สอดคล้องกับโครงการปรับปรุงและทบทวนประมวลกฎหมายแพ่งและพาณิชย์ เนื่องในโอกาสครบรอบ ๑๐๐ ปี ซึ่งดำเนินการโดยกระทรวงยุติธรรม เพื่อให้กฎหมายดังกล่าวมีมาตรฐานสากลด้วย
รัฐมนตรีว่าการกระทรวงยุติธรรมในฐานะประธานคณะกรรมการระดับชาติเพื่อขับเคลื่อนการดำเนินการ ภายหลังประเทศไทยเข้าเป็นสมาชิกที่ประชุมกรุงเฮกว่าด้วยกฎหมายระหว่างประเทศ แผนกคดีบุคคล ได้ย้ำความสำคัญของไทยในการผลักดันการเข้าเป็นภาคีอนุสัญญาของ HCCH โดยเฉพาะอนุสัญญาว่าด้วยการยกเลิกข้อกำหนดของการนิติกรณ์สำหรับเอกสารมหาชนจากต่างประเทศ (Convention Abolishing the Requirement of Legalization for Foreign Public Document) หรือ Apostille Convention ซึ่งจะช่วยลดภาระด้านขั้นตอนและระยะเวลาของประชาชนในการรับรองเอกสารที่จะต้องดำเนินธุรกรรมระหว่างประเทศ ซึ่งจะเป็นประโยชน์อย่างยิ่งกับคนไทยที่มีถิ่นพำนักในต่างประเทศ ในการนำเอกสารทางทะเบียน การศึกษา การประกอบธุรกิจ เอกสารทางวิชาชีพ และเอกสารอื่น ๆ ไปทำธุรกรรรมต่าง ๆ ให้เกิดความสะดวก รวดเร็ว และไม่เลือกปฏิบัติ ซึ่งคาดว่าจะเป็นผลสำเร็จในระยะเวลาอันใกล้นี้
นอกจากนี้ คณะกรรมการระดับชาติฯ ยังได้ผลักดันแนวทางการปรับปรุงพระราชบัญญัติว่าด้วยการขัดกันแห่งกฎหมาย พ.ศ. ๒๔๘๑ ให้สอดคล้องกับสถานการณ์ปัจจุบัน และการเปลี่ยนแปลงของสภาพเศรษฐกิจและสังคม รวมถึงการตั้งคณะทำงานเพื่อศึกษาและสนับสนุนประเด็นที่เกี่ยวข้องกับโทเคนดิจิทัล และการทำธุรกรรมในสินทรัพย์ดิจิทัล
ปัจจุบัน HCCH มีอนุสัญญาจำนวน ๓๗ ฉบับ และ ๒ พิธีสาร ซึ่งครอบคลุมการดำเนินการทางกฎหมายระหว่างประเทศทั้ง ๓ ด้าน ได้แก่ ด้านความคุ้มครองครอบครัวและเด็ก ด้านความร่วมมือการดำเนินคดีข้ามชาติ และด้านพาณิชย์และการเงิน โดยไทยได้เข้าเป็นภาคีแล้ว จำนวน ๒ ฉบับ ได้แก่ อนุสัญญาว่าด้วยลักษณะทางแพ่งในการลักพาตัวเด็กข้ามชาติ Child Abduction Convention และอนุสัญญาว่าด้วยการคุ้มครองเด็กและความร่วมมือเรื่องการรับบุตรบุญธรรมระหว่างประเทศ The protection of children and co-operation in the respect of country adoption Convention
ในโอกาสนี้ เลขาธิการ HCCH ได้ให้ข้อแนะนำแก่ไทยในการเข้าเป็นภาคีอนุสัญญาที่สำคัญของ HCCH ในอนาคต นอกจาก Apostile Convention อันได้แก่ อนุสัญญาว่าด้วยการส่งเอกสารทางการศาลระหว่างประเทศในคดีแพ่งและพาณิชย์Service Convention อนุสัญญาว่าด้วยการส่งพยานหลักฐานทางแพ่งและพาณิชย์ในต่างประเทศ Evidence Convention อนุสัญญาว่าด้วยการค้ำจุนบุตรและสถานะครอบครัว Child Support Convention อนุสัญญาว่าด้วยข้อตกลงในการเลือกศาล Choice of Court Convention และ อนุสัญญาว่าด้วยการยอมรับคำพิพากษาของศาลต่างประเทศ Judgment Convention ซึ่งอนุสัญญาดังกล่าวล้วนมีความสำคัญต่อการคุ้มครองสิทธิของประชาชน ตลอดจนการพัฒนากฎหมายระหว่างประเทศของไทยให้เกิดความมั่นคงและยั่งยืน

ที่มา : https://www.thaigov.go.th/news/contents/details/87909