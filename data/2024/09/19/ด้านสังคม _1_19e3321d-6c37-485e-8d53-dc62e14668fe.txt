รัฐบาลไทย-ข่าวทำเนียบรัฐบาล-พม. รับ 13 รางวัลเลิศรัฐ ปี 2567 ขับเคลื่อนองค์กรพัฒนาคุณภาพชีวิตทุกกลุ่มเป้าหมาย


วันพุธที่ 18 กันยายน 2567
พม. รับ 13 รางวัลเลิศรัฐ ปี 2567 ขับเคลื่อนองค์กรพัฒนาคุณภาพชีวิตทุกกลุ่มเป้าหมาย
พม. รับ 13 รางวัลเลิศรัฐ ปี 2567 ขับเคลื่อนองค์กรพัฒนาคุณภาพชีวิตทุกกลุ่มเป้าหมาย
วันที่ 18 กันยายน 2567 เวลา 14.00 น. ที่ห้องรอยัล จูบิลี่ บอลรูม อาคารชาเลนเจอร์ อิมแพคเมืองทองธานี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมรับรางวัลเลิศรัฐ ประจำปี 2567 จากสำนักงานคณะกรรมการพัฒนาระบบราชการ (ก.พ.ร.) ซึ่งหน่วยงานสังกัดกระทรวง พม. ได้รับรางวัลเลิศรัฐรวม 13 รางวัล โดยมี นายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานเปิดงาน และนายไมตรี อินทุสูต กรรมการพัฒนาระบบราชการ เป็นผู้มอบรางวัล ทั้งนี้ รางวัลเลิศรัฐเป็นรางวัลแห่งเกียรติยศที่ ก.พ.ร. มอบให้หน่วยงานภาครัฐเพื่อเป็นการยกย่องเชิดชูหน่วยงานที่ได้มุ่งมั่นปฏิบัติราชการจนประสบความสำเร็จมีความเป็นเลิศแห่งหน่วยงานภาครัฐทั้งปวง
นายอนุกูล กล่าวว่า สำนักงาน ก.พ.ร. ได้กำหนดพิธีมอบรางวัลเลิศรัฐอย่างต่อเนื่องเป็นประจำทุกปี เพื่อมอบรางวัลให้กับหน่วยงานที่มีผลการดำเนินการที่เป็นเลิศทั้งในด้านการเพิ่มประสิทธิภาพการให้บริการภาครัฐ การพัฒนาคุณภาพการบริหารจัดการภายใน และการเปิดระบบราชการให้ภาคส่วนอื่นเข้ามามีส่วนร่วม สำหรับพิธีมอบรางวัลเลิศรัฐ ประจำปี 2567 กระทรวงการพัฒนาสังคมและความมั่นคงของมนุษย์ (พม.) สามารถคว้ารางวัลเลิศรัฐรวม 13 รางวัล จากผลงานที่ผ่านเกณฑ์การประเมิน นับเป็นรางวัลแห่งความมุ่งมั่นตั้งใจของกระทรวง พม. เพื่อเป็นหน่วยงานที่มีผลการดำเนินการที่เป็นเลิศในการยกระดับพัฒนาคุณภาพชีวิตที่ดีสำหรับประชาชนทุกกลุ่มเป้าหมาย โดยเฉพาะกลุ่มเปราะบาง ทั้งนี้ หน่วยงานสังกัดกระทรวง พม. ได้รับรางวัลเลิศรัฐ ประจำปี 2567 จำนวน 13 รางวัล ดังนี้
1) สำนักงานปลัดกระทรวง พม. (สป.พม.) ได้รับรางวัลเลิศรัฐ 8 รางวัล ประกอบด้วย 1.1) สาขาคุณภาพการบริหารจัดการภาครัฐ จำนวน 2 รางวัล ได้แก่  หมวด 1 ด้านการนำองค์การและความรับผิดชอบต่อสังคม และ 4.0 ระดับก้าวหน้า Advance 1.2) สาขาการบริหารราชการแบบมีส่วนร่วม ระดับดี จำนวน 2 รางวัล ได้แก่ ประเภทสัมฤทธิผลประชาชนมีส่วนร่วม  “พม Next Step คนเมืองร้อยเอ็ดใจเกินร้อย” และ “มะเกลือเก่าโมเดล ครอบครัวสุขสันต์ดูแลกันทุกช่วงวัย” และ 1.3) สาขาบริการภาครัฐ ระดับดี จำนวน 4 รางวัล แบ่งออกเป็น 1. ประเภทนวัตกรรมการบริการ จำนวน 2 รางวัล ได้แก่ “TAK-D คนพิการจบครบที่เดียว” และ “USDS บัตรพิเศษเพื่อคนพิเศษ” 2. ประเภทขยายผลมาตรฐานการบริการ ได้แก่ ระบบการตรวจสอบภายใน “Audit Pro Smart: APS กระทรวง พม.” และ 3. ประเภทบริการตอบโจทย์ตรงใจ ได้แก่ “ทับกวาง Smart Care”
2) กรมพัฒนาสังคมและสวัสดิการ (พส.) ได้รับรางวัลเลิศรัฐ 3 รางวัล ประกอบด้วย 2.1) สาขาคุณภาพการบริหารจัดการภาครัฐ จำนวน 1 รางวัล  หมวด 1 ด้านการนำองค์การเเละความรับผิดชอบต่อสังคม 2.2) สาขาการบริหารราชการเเบบมีส่วนร่วม ระดับดีเด่น ประเภทเลื่องลือขยายผล จำนวน 1 รางวัล ได้แก่ ผลงาน Community base welfare การขับเคลื่อนระบบสวัสดิการสังคมบนพื้นที่สูงด้วยองค์กรชุมชน 2.3) สาขาบริการภาครัฐ ระดับดี จำนวน 1 รางวัล ประเภทขับเคลื่อนเห็นผล ได้แก่ ผลงาน โรงรับจำนำเพื่อสังคม (Social Pawnshop) ของสำนักงานธนานุเคราะห์
3) กรมกิจการเด็กและเยาวชน (ดย.) ได้รับรางวัลเลิศรัฐ สาขาการบริหารราชการเเบบมีส่วนร่วม ระดับดี ประเภทเลื่องลือขยายผล ได้แก่ ผลงาน “Sakon Strong คุ้มครองเด็กละเบ๋อ”
4) กรมกิจการสตรีและสถาบันครอบครัว (สค.) ได้รับรางวัลเลิศรัฐ สาขาการบริหารราชการแบบมีส่วนร่วม ระดับดี ประเภทเปิดใจใกล้ชิดประชาชน ได้แก่ ผลงาน ความร่วมมือระหว่างหน่วยงานในการยกระดับคุณภาพชีวิตครอบครัวเลี้ยงเดี่ยว
.
#ข่าวพม #พม #ศรส #esshelpme #สายด่วน1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กพร #รางวัลเลิศรัฐ #2567

ที่มา : https://www.thaigov.go.th/news/contents/details/88155