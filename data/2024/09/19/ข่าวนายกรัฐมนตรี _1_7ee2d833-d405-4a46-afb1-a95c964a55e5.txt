รัฐบาลไทย-ข่าวทำเนียบรัฐบาล-นายกรัฐมนตรีชื่นชมเยาวชนไทยผลิตผลงานสร้างสรรค์กระตุ้นเตือนเยาวชนไทยห่างไกลยาเสพติด  ย้ำงานใหญ่ทำคนเดียวไม่ได้ ทุกคนต้องร่วมมือกันให้ประเทศห่างไกลยาเสพติดทุกมิติ


วันพฤหัสบดีที่ 19 กันยายน 2567
19/09/2567
พิมพ์
นายกรัฐมนตรีชื่นชมเยาวชนไทยผลิตผลงานสร้างสรรค์กระตุ้นเตือนเยาวชนไทยห่างไกลยาเสพติด  ย้ำงานใหญ่ทำคนเดียวไม่ได้ ทุกคนต้องร่วมมือกันให้ประเทศห่างไกลยาเสพติดทุกมิติ
นายกรัฐมนตรีชื่นชมเยาวชนไทยผลิตผลงานสร้างสรรค์กระตุ้นเตือนเยาวชนไทยห่างไกลยาเสพติด  ย้ำงานใหญ่ทำคนเดียวไม่ได้ ทุกคนต้องร่วมมือกันให้ประเทศห่างไกลยาเสพติดทุกมิติ
วันนี้ 19 กันยายน 2567  เวลา 11.00 น. ณ ตึกสันติไมตรี (หลังนอก) ทำเนียบรัฐบาล  นางสาวแพทองธาร ชินวัตร นายกรัฐมนตรี เป็นประธานมอบรางวัลแก่ผู้ชนะเลิศการประกวดโครงการสื่อสาร สร้างสรรค์ รู้เท่าทันยาบ้า (BE SMART SAY NO TO DRUGS) ระดับประเทศ   ภายใต้หัวข้อ "How to say no to YABA ?"  โดยมีพันตำรวจเอก ทวี สอดส่อง รัฐมนตรีว่าการกระทรวงยุติธรรม   พล.ต.ท.ภาณุรัตน์  หลักบุญ เลขาธิการคณะกรรมการป้องกันและปราบปรามยาเสพติด   นายธีร์ ภวังคนันท์ รองเลขาธิการคณะกรรมการการศึกษาขั้นพื้นฐาน ผู้แทนสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime: UNODC)  เจ้าหน้าที่ประสานงานด้านยาเสพติดประจำประเทศไทย คณะกรรมการผู้ตัดสิน  คณะผู้บริหาร ครูอาจารย์และเยาวชน  ร่วมงานในวันนี้
โอกาสนี้ นายกรัฐมนตรีมอบรางวัลชนะการประกวดระดับประเทศ ในโครงการสื่อสาร สร้างสรรค์ รู้เท่าทันยาบ้า  (BE SMART SAY NO TO DRUGS) อาทิ 1) รางวัลชนะเลิศ ระดับมัธยมศึกษาตอนต้น ได้แก่ ทีม  NONONO โรงเรียนสรรพวิทยาคม อำเภอแม่สอด จังหวัดตาก 2) รางวัลชนะเลิศ ระดับมัธยมศึกษาตอนปลาย  ได้แก่  ทีม เฮลโหล  โรงเรียนเบญจลักษ์พิทยา จังหวัดศรีสะเกษ
นายกรัฐมนตรีแสดงความชื่นชมเด็กและเยาวชนที่เข้าร่วมโครงการสื่อสร้างสรรค์ รู้เท่าทันยาบ้า Be mart Say No To Drugs  และส่งผลงานเข้าประกวดและได้รับรางวัลครั้งนี้ ทุกคนล้วนมีความคิดสร้างสรรค์ สร้างผลงานที่น่าสนใจดึงดูดให้หลายคนตระหนักถึงอันตรายจากยาเสพติด  เพื่อเชิญชวนให้เยาวชนทุกคนห่างไกลจากยาเสพติด อีกทั้งผลงานของเด็กเยาวชนทุกคน ยังทำให้เกิดความรู้สึกภาคภูมิใจในตัวเองที่มีส่วนทำให้คนได้เห็นว่ายาเสพติดเป็นสิ่งไม่ดีและห่างไกลจากยาเสพติด โดยย้ำรัฐบาลนี้ให้ความสำคัญกับการแก้ปัญหายาเสพติดอย่างจริงจัง เพราะปัญหายาเสพติดเป็นปัญหาใหญ่และเป็นปัญหาที่เรื้อรังมายาวนาน  ส่งผลให้ประชาชนได้รับความเดือดร้อนและสูญเสียมากมาย ทั้ง เสียเพื่อน เสียคนที่รัก ครอบครัว เสียทรัพย์สิน และบางคนถึงขั้นเสียชีวิต ซึ่งเชื่อว่าทุกคนรู้ซึ้งถึงอันตรายและปัญหาจากยาเสพติดเป็นอย่างดี
นายกรัฐมนตรีขอบคุณทุกหน่วยงานที่เกี่ยวข้อง รวมทั้ง influencer ครูอาจารย์ทุกคน และประชาชน ที่ร่วมกันขับเคลื่อนและดำเนินโครงการสื่อสร้างสรรค์ รู้เท่าทันยาบ้า Be mart Say No To Drugs ซึ่งเป็นโครงการที่ดี ทั้งขอให้ เด็กและเยาวชนทุกคนมั่นใจว่า รัฐบาลนี้มุ่งเน้นการแก้ไขปัญหายาเสพติดอย่างจริงจัง โดยใช้ทุกสรรพกำลังทุกมาตรการ ป้องกันปราบปรามสกัดกั้น การลักลอบนำเข้ายาเสพติด และเน้นย้ำในการบำบัดรักษาฟื้นฟู ตลอดจนบังคับใช้กฎหมายอย่างเด็ดขาด รวมทั้งจะติดตามการดำเนินงานต่างๆอย่างใกล้ชิดเพื่อให้เกิดประโยชน์กับประชาชนอย่างแท้จริง
นายกรัฐมนตรี กล่าวถึงการประชุมคณะกรรมการป้องกันและปราบปรามยาเสพติด (ป.ป.ส.) เมื่อวานนี้ (18 ก.ย. 67) ได้รับความร่วมมือจากทุกฝ่ายที่ร่วมกันแก้ไขปัญหาของยาเสพติดอย่างเต็มที่  เชื่อว่า เด็กและเยาวชนในที่นี้ไม่มีทางไปยุ่งกับยาเสพติดอย่างแน่นอน   เพราะทุกคนทราบถึงผลเสีย  ขอให้เยาวชนยึดหลักว่า ยาเสพติดทำให้เสียสุขภาพ  มากกว่าเสียเงินทอง  ซึ่งกระทบทั้งตนเอง  ครอบครัว สังคมประเทศ  เพราะฉะนั้นขอให้เยาวชนทุกคนตั้งใจคงความคิดค่านิยมที่ดีๆ และช่วยเผยแพร่ให้เพื่อนๆของเราได้มีความเชื่อและความคิดที่ดีด้วย
“เราต้องช่วยกันอย่างที่เคยพูดไปในทุกสนาม  งานใหญ่ไม่สามารถทำคนเดียว ปัญหายาเสพติดคือ งานใหญ่  พร้อมทั้ง ขอความร่วมมือจากเยาวชนทุกคนต้องช่วยกันทำให้ประเทศของเราสังคมของเราปลอดภัยจากยาเสพติด” นายกรัฐมนตรีกล่าว
อนึ่ง กิจกรรมฯ ดังกล่าว จัดโดย สำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) ภายใต้แนวคิด “How to say no to Yaba?” เพื่อสนับสนุนให้เด็กและเยาวชนเข้ามามีส่วนร่วมในกิจกรรมเชิงสร้างสรรค์ผ่านสื่อโซเชียลมีเดีย โดยการใช้เวลาว่างให้เกิดประโยชน์ ตระหนักเห็นคุณค่าในตนเองและห่างไกลจากยาบ้า ซึ่งเป็นปัญหายาเสพติดของประเทศไทย โดยจัดประกวดคลิปสั้นผ่านแพลตฟอร์มติ๊กต็อก (TikTok)  กลุ่มเป้าหมายได้แก่ เด็กและเยาวชนที่กำลังศึกษาอยู่ในระดับมัธยมศึกษา อาชีวศึกษา หรือเทียบเท่า อายุระหว่าง 13 – 19 ปี ร่วมส่งคลิปวิดีโอสั้นผ่านแพลตฟอร์มติ๊กต็อก (TikTok) ภายใต้หัวข้อ "How to say no to Yaba ? รวมจำนวน 5,895 ทีม จาก 77 จังหวัด/กรุงเทพมหานคร ซึ่งการประกวดแบ่งเป็น 2 ประเภท ได้แก่ ประเภทระดับมัธยมศึกษาตอนต้นหรือเทียบเท่า และประเภทระดับมัธยมปลายอาชีวศึกษาหรือเทียบเท่า โดยจัดประกวดใน 3 ระดับ ได้แก่ ระดับอำเภอ ระดับจังหวัด และระดับประเทศ ทั้งนี้ ผู้ที่ผ่านการคัดเลือกในรอบอำเภอจะได้เรียนรู้การสร้างสรรค์คอนเทนต์และการทำคลิปวิดีโอให้น่าสนใจจากเหล่าอินฟลูเอนเซอร์ชื่อดัง เช่น พ่อมดติ๊กต็อก โค้ดดี้ เสือร้องไห้ และหนุ่ย แบไต๋ vud อีกด้วย
********
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/88183