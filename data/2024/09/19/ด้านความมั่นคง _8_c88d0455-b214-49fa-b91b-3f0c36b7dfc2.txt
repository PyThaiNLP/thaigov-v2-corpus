รัฐบาลไทย-ข่าวทำเนียบรัฐบาล-สมเด็จพระมหาธีราจารย์ - พ่อเมืองอุบลฯ รวมพลัง 


วันพฤหัสบดีที่ 19 กันยายน 2567
19/09/2567
พิมพ์
สมเด็จพระมหาธีราจารย์ - พ่อเมืองอุบลฯ รวมพลัง
สมเด็จพระมหาธีราจารย์ - พ่อเมืองอุบลฯ รวมพลัง "บวร" หลอมรวมน้ำใจคนไทยช่วยเหลือผู้ประสบภัยน้ำท่วม ในพื้นที่ภาคเหนือ จัดส่งสิ่งของ ข้าวสารอาหารแห้ง และเครื่องนุ่งห่ม และปัจจัยเพื่อช่วยเหลือผู้ประสบภัยในพื้นที่จังหวัดเชียงราย
เมื่อวันที่ 18 ก.ย. 2567 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้มีความตั้งใจ รวมพลัง "บวร" หลอมรวมน้ำใจคนไทยช่วยเหลือผู้ประสบภัยน้ำท่วม ในพื้นที่ภาคเหนือ "รวมน้ำใจไทอุบล สู่คนเชียงราย" ผ่านการรวบรวมรับบริจาคสิ่งของ อาหาร และเครื่องนุ่งห่ม เพื่อนำไปแจกจ่ายให้แก่ผู้ประสบภัยน้ำท่วม ในพื้นที่จังหวัดเชียงรายที่ได้รับผลกระทบอย่างหนักหน่วงในขณะนี้
นายศุภศิษย์ กล่าวว่า สำหรับโครงการ "รวมน้ำใจไทอุบล สู่คนเชียงราย" ในครั้งนี้ ได้ก่อตั้งขึ้นด้วยความเมตตาของพระเดชพระคุณเจ้าประคุณสมเด็จพระมหาธีราจารย์ เจ้าคณะใหญ่หนเหนือกรรมการมหาเถระสมาคม เจ้าอาวาสวัดพระเชตุพนวิมลมังคลาราม ราชวรมหาวิหาร เป็นประธานในการรับมอบ และเมตตามอบธรรม นำพร แก่ผู้บริจาคทุกท่าน การรวมพลัง บวร ครั้งนี้มีพระพิพัฒน์วชิโรภาส เจ้าอาวาสวัดป่ามหาธีราจารย์ ที่ปรึกษาปลัดกระทรวงมหาดไทย คณะสงฆ์จังหวัดอุบลราชธานี ร่วมกับผู้ว่าราชการจังหวัดอุบลราชธานี และภาคีเครือข่ายทุกภาคส่วน เปิดรับบริจาครวบรวมสิ่งของจำเป็น ปัจจัย 4 ผ่านกิจกรรมถนนสายวัฒนธรรม เพื่อช่วยเหลือผู้ประสบภัยในพื้นที่จังหวัดเชียงราย ที่ต้องประสบกับเหตุน้ำท่วมฉับพลัน และน้ำป่าไหลหลาก จนทำให้พี่น้องประชาชนและบ้านเรือนได้รับความเสียหายเป็นวงกว้าง
"จังหวัดอุบลราชธานี จึงขอเป็นส่วนหนึ่ง ในการช่วยเหลือ เกื้อกูล และให้กำลังใจผู้ที่ได้รับผลกระทบเพื่อฝ่าฟันก้าวข้ามภัยน้ำท่วมไปพร้อมกัน โดยขณะนี้ขบวนรถที่ได้ลำเลียงนำสิ่งของจาก “ศูนย์รับบริจาคเงินและสิ่งของเพื่อช่วยเหลือผู้ประสบอุทกภัย” เดินทางไปถึงในพื้นที่จังหวัดเชียงราย และกำลังดำเนินการแบ่งปันแจกจ่ายให้แก่พี่น้องชาวบ้านเป็นการเร่งด่วน โดยเจ้าอาวาสวัดพุทธอุทยานดอยอินทรีย์ และภาคีเครือข่าย จังหวัดเชียงราย เพื่อให้ชาวจังหวัดเชียงรายผ่านพ้นวิกฤตในครั้งนี้ไป" นายศุภศิษย์ กล่าวเพิ่มเติม
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า วิกฤตน้ำท่วมในจังหวัดเชียงราย และพื้นที่ภาคเหนือตอนบนในครั้งนี้ สร้างผลกระทบที่ใหญ่หลวงต่อพี่น้องประชาชนในพื้นที่ต้องแบกรับความทุกข์ใจ และความลำบากในการใช้ชีวิต เพราะนอกจากจะต้องคอยรับมือ และเอาชีวิตรอดจากปัญหาน้ำท่วมแล้ว ยังต้องแบกรับภาระในการกู้คืนสภาพบ้านเรือนที่อยู่อาศัยที่ถูกฝังอยู่ในดินโคลนภายหลังจากน้ำลดอีกจำนวนมาก ด้วยเหตุนี้ การให้ความช่วยเหลือและส่งกำลังใจจึงเป็นสิ่งที่จำเป็น ซึ่งจังหวัดอุบลราชธานีได้ดำเนินการมาอยู่แล้ว และจะดำเนินการต่อไป เพื่อช่วยเหลือชาวจังหวัดเชียงรายและพื้นที่ภาคเหนือจนกว่าสถานการณ์จะกลับเข้าสู่ภาวะปกติ ในการนี้ ตนจึงขอเชิญชวนพี่น้องประชาชนชาวจังหวัดอุบลราชธานี และพี่น้องประชาชนคนไทยผู้ที่มีความตั้งใจอยากทำดี ร่วมบริจาคสิ่งของ ไม่ว่าจะเป็นข้าวสารอาหารแห้ง น้ำดื่มสะอาด หรือทุนทรัพย์ เพื่อช่วยเหลือผู้ประสบอุทกภัยจังหวัดเชียงราย โดยสามารถบริจาคได้ ผ่านการติดต่อมาหน่วยงานราชการ หรือ ผ่านศูนย์รับบริจาคเงินและสิ่งของเพื่อช่วยเหลือผู้ประสบอุทกภัย จังหวัดอุบลราชธานี ทั้งนี้ เพื่อร่วมกัน รวมน้ำใจ ช่วยชาวเชียงราย และฝ่าฟันอุทกภัยไปพร้อมกัน

ที่มา : https://www.thaigov.go.th/news/contents/details/88168