รัฐบาลไทย-ข่าวทำเนียบรัฐบาล-“สุริยะ” จับมือ “ทล. - เดอะ เรส วิลเลจ” ลงนามสัญญาร่วมลงทุนพัฒนาและบริหารจัดการโครงการศูนย์บริการทางหลวงศรีราชาบนมอเตอร์เวย์ M7 สายกรุงเทพฯ - บ้านฉาง ช่วงชลบุรี - พัทยา 


วันพฤหัสบดีที่ 19 กันยายน 2567
“สุริยะ” จับมือ “ทล. - เดอะ เรส วิลเลจ” ลงนามสัญญาร่วมลงทุนพัฒนาและบริหารจัดการโครงการศูนย์บริการทางหลวงศรีราชาบนมอเตอร์เวย์ M7 สายกรุงเทพฯ - บ้านฉาง ช่วงชลบุรี - พัทยา
....
วันนี้ (19 กันยายน 2567) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เป็นประธานและสักขีพยานในพิธีลงนามสัญญาการให้เอกชนร่วมลงทุนในการพัฒนา และบริหารจัดการโครงการศูนย์บริการทางหลวงศรีราชาบนทางหลวงพิเศษระหว่างเมืองหมายเลข 7 สายกรุงเทพมหานคร - บ้านฉาง ช่วงชลบุรี - พัทยา ระหว่างกรมทางหลวง (ทล.) และบริษัท เดอะ เรส วิลเลจ จำกัด ณ โรงแรม Waldorf Astoria Bangkok
นายสุริยะ กล่าวว่า ความร่วมมือครั้งนี้ถือเป็นก้าวสำคัญในการยกระดับมาตรฐานที่พักริมทางสู่ระดับสากล โดยร่วมมือกับภาคเอกชนที่มีศักยภาพ เพื่อร่วมกันพัฒนาโครงสร้างพื้นฐานของประเทศ ตามนโยบาย “คมนาคมเพื่อโอกาสประเทศไทย” ที่มุ่งเน้นการสร้างโอกาสและการเข้าถึงระบบคมนาคมขนส่งที่มีคุณภาพให้กับประชาชน พร้อมกระตุ้นเศรษฐกิจ เกิดการจ้างงาน ส่งเสริมการท่องเที่ยวและอุตสาหกรรมในภูมิภาค อีกทั้งเป็นการเติมเต็มประสบการณ์การเดินทาง เพิ่มความสุขและความปลอดภัยแก่ผู้ใช้ทาง
สำหรับการลงนามสัญญาร่วมลงทุนระหว่าง ทล. กับบริษัท เดอะ เรส วิลเลจ จำกัด เป็นการผนึกกำลังของบริษัทชั้นนำของประเทศ ประกอบด้วย บริษัท ปตท.บริหารธุรกิจค้าปลีก จำกัด ในเครือของบริษัท ปตท.น้ำมันและการค้าปลีก จำกัด (มหาชน) และบริษัท เจริญโภคภัณฑ์วิศวกรรม จำกัด สัญญามีระยะเวลาดำเนินงาน 32 ปี แบ่งเป็น ระยะที่ 1 การออกแบบและก่อสร้าง ระยะเวลา 2 ปี โดยเอกชนมีหน้าที่จัดหาแหล่งเงินทุน รวมทั้งออกแบบและก่อสร้างพัฒนาที่พักริมทาง และจัดให้มีบริการและสิ่งอำนวยความสะดวกต่าง ๆ ภายในพื้นที่โครงการตามข้อกำหนด และระยะที่ 2 การดำเนินงานและบำรุงรักษา ระยะเวลา 30 ปี เมื่อโครงการเปิดให้บริการ เอกชนมีหน้าที่บริหารจัดการ ดูแล และบำรุงรักษาที่พักริมทาง ตลอดจนอำนวยความสะดวกและบริการต่าง ๆ ที่เป็นประโยชน์ต่อผู้เดินทาง โดยจะต้องรักษาระดับการให้บริการให้เป็นไปตามเงื่อนไขที่ KPI กำหนด
ด้านนายสราวุธ ทรงศิวิไล อธิบดีกรมทางหลวง กล่าวเพิ่มเติมว่า โครงการศูนย์บริการทางหลวงศรีราชา เป็นที่พักริมทางขนาดใหญ่ ตั้งอยู่บริเวณ กม. ที่ 93+500 ระหว่างทางแยกต่างระดับบางพระ (คีรี) และทางแยกต่างระดับหนองขาม อำเภอศรีราชา จังหวัดชลบุรี แบ่งพื้นที่บริการเป็น 2 ฝั่ง ทิศทางฝั่งขาออกกรุงเทพฯ พื้นที่ประมาณ 62 ไร่ ทิศทางฝั่งขาเข้ากรุงเทพฯ พื้นที่ประมาณ 59 ไร่ ปัจจุบันมีปริมาณจราจรผ่านพื้นที่โครงการมากกว่า 100,000 คันต่อวัน โครงการนี้นับเป็นที่พักริมทางแห่งแรกของประเทศไทยที่ดำเนินการในรูปแบบ PPP โดยเปิดโอกาสให้เอกชนเข้ามามีบทบาทในการพัฒนาโครงสร้างพื้นฐานของภาครัฐ นำความเชี่ยวชาญและประสบการณ์มาบริหารจัดการ และดูแลรักษาสิ่งอำนวยความสะดวกของที่พักริมทางอย่างมีประสิทธิภาพ ซึ่งภายหลังจากลงนามสัญญาวันนี้ ทล. จะเร่งรัดเอกชนให้เริ่มออกแบบเพื่อดำเนินการก่อสร้างโครงการภายในปี 2567 คาดว่าจะสามารถเปิดให้บริการสิ่งอำนวยความสะดวกบางส่วน เช่น ลานจอดรถ ห้องสุขา และพื้นที่พักผ่อนในปี 2568 และเปิดบริการเต็มรูปแบบในปี 2569 ต่อไป
“ผมเชื่อว่าโครงการนี้จะช่วยเสริมสร้างเศรษฐกิจ การท่องเที่ยว และส่งเสริมความยั่งยืนด้านคมนาคมให้แก่ประเทศไทย นับเป็นอีกก้าวสำคัญในการพัฒนาโครงสร้างพื้นฐานของประเทศให้มีความทันสมัย สะดวกสบาย และปลอดภัย ตามนโยบายของรับบาลและกระทรวงคมนาคม ที่มุ่งเน้นการทำงานอย่างโปร่งใส ตรวจสอบได้ และคำนึงถึงประโยชน์ของพี่น้องประชาชน และประเทศชาติเป็นสำคัญ” นายสุริยะ กล่าว
ทั้งนี้ พิธีลงนามสัญญาฯ ในวันนี้ ได้รับเกียรติจากนางมนพร เจริญศรี รัฐมนตรีช่วยว่าการกระทรวงคมนาคม นายสรวุฒิ เนื่องจำนงค์ เลขานุการรัฐมนตรีว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายมนตรี เดชาสกุลสม รองปลัดกระทรวงคมนาคม นางสาวรัชนีพร ธิติทรัพย์ ผู้ตรวจราชการกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายอภิรัฐ ไชยวงศ์น้อย อธิบดีกรมทางหลวงชนบท นายกฤชนนท์ อัยยปัญญา โฆษกกระทรวงคมนาคม ผู้บริหารและผู้แทนบริษัท เดอะ เรส วิลเลจ จำกัด บริษัท ปตท. บริหารธุรกิจค้าปลีก จำกัด บริษัท เจริญโภคภัณฑ์วิศวกรรม จำกัด ร่วมพิธีด้วย

ที่มา : https://www.thaigov.go.th/news/contents/details/88206