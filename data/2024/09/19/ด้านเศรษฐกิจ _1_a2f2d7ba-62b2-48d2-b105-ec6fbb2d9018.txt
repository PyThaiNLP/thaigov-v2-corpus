รัฐบาลไทย-ข่าวทำเนียบรัฐบาล-บขส. เชิญชวนจองตั๋วปีใหม่ 2568 ล่วงหน้า 25 - 28 ธันวาคมนี้ เส้นทางเหนือ - อีสาน ตั้งแต่เวลา 18.00 น. เป็นต้นไป 


วันพฤหัสบดีที่ 19 กันยายน 2567
บขส. เชิญชวนจองตั๋วปีใหม่ 2568 ล่วงหน้า 25 - 28 ธันวาคมนี้ เส้นทางเหนือ - อีสาน ตั้งแต่เวลา 18.00 น. เป็นต้นไป
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในช่วงเทศกาลปีใหม่ 2568 ที่จะถึงนี้ บขส. คาดการณ์ว่าจะมีประชาชนเดินทางกลับภูมิลำเนาและท่องเที่ยวจำนวนมาก ดังนั้น เพื่อวางแผนการเดินทางล่วงหน้าและเป็นการบริหารจัดการรถโดยสารและเที่ยววิ่งเป็นไปด้วยความเรียบร้อย มีรถโดยสารเพียงพอและสอดคล้องกับความต้องการในการเดินทาง บขส. จึงเชิญชวนให้ประชาชนที่มีความต้องการเดินทางในช่วงเวลาดังกล่าว จองตั๋ว บขส. เดินทางล่วงหน้า เที่ยวขาไประหว่างวันที่ 25 - 28 ธันวาคมนี้
บขส. ได้ขอใช้พื้นที่สถานีกลางกรุงเทพอภิวัฒน์เป็นพื้นที่ออกรถ เฉพาะรถโดยสาร บขส. เพื่อให้ผู้โดยสารที่จองตั๋วโดยสารล่วงหน้าเดินทางวันที่ 25 - 28 ธันวาคม 2567 ตั้งแต่เที่ยวเวลา 18.00 น. เป็นต้นไป ในเส้นทางภาคเหนือและภาคตะวันออกเฉียงเหนือทุกมาตรฐานให้ไปขึ้นรถที่สถานีกลางกรุงเทพอภิวัฒน์ ทั้งนี้ ขอแนะนำให้ผู้โดยสารตรวจสอบข้อมูลการเดินทาง เช่น เส้นทาง วัน - เวลารถออก และจุดขึ้นรถ ก่อนออกเดินทาง เพื่อความสะดวก รวดเร็ว สำหรับผู้โดยสารที่ไม่ได้จองตั๋วโดยสารล่วงหน้า สามารถติดต่อซื้อตั๋วโดยสารและขึ้นรถโดยสารที่สถานีขนส่งผู้โดยสารกรุงเทพฯ (จตุจักร) หรือหมอชิต 2
ส่วนการเดินทางไปยังสถานีกลางกรุงเทพอภิวัฒน์ ผู้โดยสารสามารถเลือกการเดินทางเชื่อมต่อด้วยรถไฟฟ้าสายสีน้ำเงิน สายสีแดง รถเมล์ขององค์การขนส่งมวลชนกรุงเทพ และรถแท็กซี่ ได้อย่างสะดวก รวดเร็ว ไร้รอยต่อ และลดความแออัดภายในสถานีขนส่งหมอชิต 2 ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม
ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. อาทิ ช่องทางออนไลน์ Facebook Page : บขส. Line : @บขส.99 เว็บไซต์ บขส. Application E - ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติมได้ที่โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/88165