รัฐบาลไทย-ข่าวทำเนียบรัฐบาล-“ดร.เฉลิมชัย” ให้กำลังใจเจ้าหน้าที่กรมป่าไม้ ในโอกาสครบรอบ 128 ปี ขอให้สืบต่อการทำงาน ยึดมั่นในอุดมการณ์ พร้อมวางพวงมาลาสดุดีวีรชนป่าไม้ 


วันพุธที่ 18 กันยายน 2567
“ดร.เฉลิมชัย” ให้กำลังใจเจ้าหน้าที่กรมป่าไม้ ในโอกาสครบรอบ 128 ปี ขอให้สืบต่อการทำงาน ยึดมั่นในอุดมการณ์ พร้อมวางพวงมาลาสดุดีวีรชนป่าไม้
“ดร.เฉลิมชัย” ให้กำลังใจเจ้าหน้าที่กรมป่าไม้ ในโอกาสครบรอบ 128 ปี ขอให้สืบต่อการทำงาน ยึดมั่นในอุดมการณ์ พร้อมวางพวงมาลาสดุดีวีรชนป่าไม้
“ดร.เฉลิมชัย” ให้กำลังใจเจ้าหน้าที่กรมป่าไม้ ในโอกาสครบรอบ 128 ปี ขอให้สืบต่อการทำงาน ยึดมั่นในอุดมการณ์ พร้อมวางพวงมาลาสดุดีวีรชนป่าไม้
วันนี้ (18 กันยายน 2567 ) เวลา 10.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเนื่องในโอกาสครบรอบวันสถาปนากรมป่าไม้ 128 ปี ภายใต้แนวคิด “รักษ์ป่า รักษาสรรพชีวิต” ซึ่งตรงกับวันที่ 18 กันยายนของทุกปี เพื่อน้อมรำลึกถึงพระมหากรุณาธิคุณของพระบาทสมเด็จพระปรมินทรมหาจุฬาลงกรณพระจุลจอมเกล้าเจ้าอยู่หัว ที่ทรงเล็งเห็นความสำคัญของทรัพยากรป่าไม้ และทรงพระกรุณาโปรดเกล้าฯ จัดตั้งกรมป่าไม้ขึ้นเมื่อวันที่ 18 กันยายน ร.ศ. 115 (พ.ศ. 2439) โดยได้เข้าสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ณ บริเวณด้านหน้ากรมป่าไม้ และทำพิธีเปิดแพรคลุมป้ายวีรชนป่าไม้ พร้อมวางพวงมาลาสดุดี รำลึกถึงผู้เสียสละชีวิตและทำคุณประโยชน์ด้านทรัพยากรป่าไม้ ณ ลานอนุสาวรีย์วีรชนป่าไม้ ด้านหน้ากรมอุทยานแห่งชาติ สัตว์ป่า และพันธุ์พืช
นอกจากนี้ ยังได้เป็นประธานในพิธีมอบเครื่องหมายเชิดชูเกียรติ รักษ์ป่า รักแผ่นดิน ให้แก่ ร้อยตำรวจเอก อรรถกวี ขุนพินิจ ประธานกรรมการ บริษัท ยูเนี่ยนเคมีคอล แอนด์ อีควิปเม้นท์ จำกัด ผู้ทำคุณประโยชน์ด้านการอนุรักษ์ทรัพยากรป่าไม้และช่วยเหลือสนับสนุนงานราชการป่าไม้จนเกิดประโยชน์ต่อสังคมส่วนรวม มอบโล่รางวัลและเข็มเชิดชูเกียรติแก่ผู้ช่วยเหลือราชการกรมป่าไม้ และโล่รางวัลประกาศเกียรติคุณเกษตรกรดีเด่น สาขาอาชีพปลูกสวนป่า ประจำปี พ.ศ. 2567 จำนวน 4 ราย พร้อมทั้งมอบโล่รางวัลให้แก่ข้าราชการระดับสูงของกรมป่าไม้ที่จะเกษียณอายุราชการ ประจำปี พ.ศ. 2567 และรางวัลข้าราชการพลเรือนดีเด่น ประจำปี พ.ศ. 2566 ของกรมป่าไม้ รวมทั้งยังได้มอบเงินช่วยเหลือจำนวน 100,000 บาท ให้แก่ครอบครัวของนายพลวัฒน์ ชนะบุญ นักวิชาการป่าไม้ปฏิบัติการ ที่เสียชีวิตจากการปฏิบัติหน้าที่ และมอบชุดปฏิบัติการป้องกันรักษาป่าและควบคุมไฟป่าให้แก่เจ้าหน้าที่ผู้ปฏิบัติงานในพื้นที่เพื่อเป็นขวัญกำลังใจ โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ผู้บริหารระดับสูง ข้าราชการ และเจ้าหน้าที่ในสังกัดกระทรวงฯ ร่วมเป็นสักขีพยาน ณ ห้องประชุม 1 อาคารเทียมคมกฤส กรมป่าไม้ กรุงเทพฯ
ดร.เฉลิมชัย ได้กล่าวให้กำลังใจแก่เจ้าหน้าที่กรมป่าไม้ว่า การทำงานของกรมป่าไม้เป็นการทำงานที่ต้องมีความเสียสละเป็นพื้นฐาน ขอให้ทุกคนรักษาและยึดมั่นในหลักการทำงาน ยึดมั่นในอุดมการณ์ที่สืบต่อกันมา ความตั้งใจหนึ่งในการเข้ามาทำงานที่กระทรวงทรัพยากรฯ คือ การสร้างขวัญกำลังใจและสวัสดิการให้กับข้าราชการและพนักงานทุกคน โดยเฉพาะเพื่อนพี่น้องที่ต้องเสี่ยงภัยอันตราย และพร้อมที่จะยืนเคียงข้างในการแก้ไขปัญหาต่าง ๆ กระทรวงทรัพยากรฯ ถือเป็นหัวใจสำคัญในการพาประเทศก้าวเดินไปข้างหน้า หากเรารักษาและพากันเดินต่อไปได้ อนาคตเศรษฐกิจของประเทศก็จะเดินไปได้ และเป็นความภาคภูมิใจของพี่น้องกระทรวงทรัพยากรฯ และผมขอแสดงความเสียใจต่อการปฏิบัติหน้าที่ของเจ้าหน้าที่ที่ส่งผลให้เกิดความสูญเสียต่อครอบครัว สิ่งนี้จะนำมาแก้ไขเพื่อรักษาการสูญเสียให้เหลือน้อยที่สุดต่อไป ซึ่งเราต้องช่วยกัน

ที่มา : https://www.thaigov.go.th/news/contents/details/88154