รัฐบาลไทย-ข่าวทำเนียบรัฐบาล-เอาจริงกำจัดกากพิษ “เอกนัฏ” เดินเครื่อง “อุตสาหกรรมรวมใจ” บรรเทาปัญหาสารเคมีรั่วไหล เพิ่มโทษกฎหมาย เยียวยาประชาชนเต็มรูปแบบ


วันพฤหัสบดีที่ 19 กันยายน 2567
19/09/2567
พิมพ์
เอาจริงกำจัดกากพิษ “เอกนัฏ” เดินเครื่อง “อุตสาหกรรมรวมใจ” บรรเทาปัญหาสารเคมีรั่วไหล เพิ่มโทษกฎหมาย เยียวยาประชาชนเต็มรูปแบบ
เอาจริงกำจัดกากพิษ “เอกนัฏ” เดินเครื่อง “อุตสาหกรรมรวมใจ” บรรเทาปัญหาสารเคมีรั่วไหล เพิ่มโทษกฎหมาย เยียวยาประชาชนเต็มรูปแบบ
18 กันยายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วย นายณัฐพล รังสิตพล ปลัดกระทรวงอุตสาหกรรม และ นายจุลพงษ์ ทวีศรี อธิบดีกรมโรงงานอุตสาหกรรม ขอบคุณผู้ประกอบการและผู้ที่เกี่ยวข้องในการบรรเทาสารเคมีรั่วไหลที่จังหวัดพระนครศรีอยุธยาและระยอง ผ่านกิจกรรม “อุตสาหกรรมรวมใจ” พร้อมเดินหน้าแก้ไขกฎหมายให้ผู้กระทำผิดต้องรับผิดชอบ โดยมีนายเอกภัทร วังสุวรรณ นายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม นายเดชา จาตุธนานันท์ นายศุภกิจ บุญศิริ นายเอกนิติ รมยานนท์ นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม และคณะผู้บริหารกรมโรงงานอุตสาหกรรม กระทรวงอุตสาหกรรม ร่วมด้วย
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม กล่าวว่า ปัญหาการลักลอบทิ้งกากของเสียอุตสาหกรรมและการจัดการกากพิษที่ไม่ถูกต้อง นำไปสู่การรั่วไหลแพร่กระจายของสารมลพิษปนเปื้อนในหลายพื้นที่ ก่อให้เกิดความเสียหายและส่งผลกระทบต่อคุณภาพสิ่งแวดล้อมและสุขภาพอนามัยของประชาชน ตนจึงได้สั่งการให้เร่งปฏิรูปอุตสาหกรรม ด้านการจัดการกาก สารพิษ ให้กระทรวงอุตสาหกรรมเดินหน้าแก้ไขกฎหมายเพิ่มโทษ เพื่อให้เกิดความเกรงกลัวในการกระทำผิด ให้ผู้ลักลอบทิ้งเป็นผู้รับผิดชอบต่อความเสียหายที่เกิดขึ้น ส่งเสริมให้อุตสาหกรรมเติบโตอย่างยั่งยืน อีกทั้งให้กำลังใจเจ้าหน้าที่ในการทำงาน อย่าได้เกรงกลัวต่ออิทธิพล หรือผู้มีอำนาจใด ๆ พร้อมกันนี้ ได้ชื่นชมภาคอุตสาหกรรมที่ให้ความร่วมมือกับกระทรวงอุตสาหกรรมในการแก้ไขปัญหาสารเคมีรั่วไหลและสถานการณ์ฉุกเฉิน ลดผลกระทบต่อชุมชนและสิ่งแวดล้อม
“ผมจะต่อสู้กับปัญหาขยะพิษที่ทำร้ายชีวิตประชาชน ไม่อ่อนข้อให้ผลประโยชน์ ไม่เกรงกลัวต่ออิทธิพล เดินหน้า เร่งคืนนํ้าที่สะอาด และอากาศที่บริสุทธิ์ให้คนไทย” รัฐมนตรีฯ เอกนัฏ กล่าว
นายณัฐพล รังสิตพล ปลัดกระทรวงอุตสาหกรรม กล่าวเพิ่มเติมว่า กระทรวงอุตสาหกรรมได้ดำเนินการ
ตามนโยบายรัฐมนตรีว่าการกระทรวงอุตสาหกรรมในการแก้ไขปัญหาดังกล่าว โดยวันนี้ (18 กันยายน 2567) กรมโรงงานอุตสาหกรรม ได้จัดกิจกรรม “อุตสาหกรรมรวมใจ บรรเทาปัญหาสารเคมีรั่วไหล” เพื่อขอบคุณและมอบใบประกาศเกียรติคุณให้ผู้ประกอบการกว่า 58 ราย ที่มีความปรารถนาดีในการสนับสนุนวัสดุอุปกรณ์ต่างๆ ในการระงับเหตุและบรรเทาปัญหาสารเคมีรั่วไหล อาทิ หน้ากากป้องกันสารเคมีและอุปกรณ์ป้องกันส่วนบุคคล หินและทรายเพื่อป้องกันการแพร่กระจายของสารเคมี หินปูนและสารเคมีเพื่อระงับการเกิดปฏิกิริยา ภาชนะกอบกู้ของเสียและสารพิษ การเบี่ยงทางน้ำหลากไม่ให้เกิดการปนเปื้อนสารเคมี การสนับสนุนผู้เชี่ยวชาญ แรงงาน และเครื่องจักรต่างๆ รวมถึงการตรวจเวรยามเพื่อป้องกันการเกิดเหตุซ้ำ นอกจากนี้ เพื่อให้เกิดการจัดการกากพิษที่อาจแพร่กระจายได้อย่างมีประสิทธิภาพและเป็นการแก้ไขปัญหาอย่างยั่งยืน พร้อมเร่งดำเนินการปรับปรุงกฎหมาย เพื่อติดอาวุธให้กับเจ้าหน้าที่ในการปฏิบัติงานให้เกิดประสิทธิภาพ สามารถกำกับดูแลผู้ประกอบการและประชาชนต่อไป
“ขอเชิญชวนผู้ประกอบการที่มีความปรารถนาดี มีน้ำใจ ผนึกกำลังผ่าน “โครงการอุตสาหกรรมรวมใจ” โดยให้การสนับสนุนวัสดุ อุปกรณ์ กำลังคน เครื่องจักร หรือการให้ความช่วยเหลือต่าง ๆ เพื่อร่วมด้วยช่วยกันเป็นหนึ่งกำลังในการย้ำว่าภาคอุตสาหกรรมสามารถอยู่คู่กับของประชาชนและสังคมได้อย่างยั่งยืน” ปลัดฯ ณัฐพล กล่าวทิ้งท้าย

ที่มา : https://www.thaigov.go.th/news/contents/details/88175