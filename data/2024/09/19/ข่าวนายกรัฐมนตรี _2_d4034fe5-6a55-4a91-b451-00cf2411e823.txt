รัฐบาลไทย-ข่าวทำเนียบรัฐบาล-นายกรัฐมนตรี ตรวจขั้นตอนการปฏิบัติและความพร้อมของการจัดขบวนพยุหยาตราทางชลมารค ในการซ้อมเป็นรูปขบวนเรือในแม่น้ำเจ้าพระยา ครั้งที่ 7 


วันพฤหัสบดีที่ 19 กันยายน 2567
19/09/2567
พิมพ์
นายกรัฐมนตรี ตรวจขั้นตอนการปฏิบัติและความพร้อมของการจัดขบวนพยุหยาตราทางชลมารค ในการซ้อมเป็นรูปขบวนเรือในแม่น้ำเจ้าพระยา ครั้งที่ 7
นายกรัฐมนตรี ตรวจขั้นตอนการปฏิบัติและความพร้อมของการจัดขบวนพยุหยาตราทางชลมารค ในการซ้อมเป็นรูปขบวนเรือในแม่น้ำเจ้าพระยา ครั้งที่ 7 ณ โรงเรือพระราชพิธี ท่าวาสุกรี และวัดอรุณราชวรารามราชวรวิหาร
วันนี้ (19 กันยายน  2567) เวลา 14.45 น. ณ โรงเรือพระราชพิธี ท่าวาสุกรี กรุงเทพมหานคร นางสาวแพทองธาร ชินวัตร นายกรัฐมนตรี ตรวจขั้นตอนการปฏิบัติและความพร้อมของการจัดขบวนพยุหยาตราทางชลมารค ในการพระราชพิธีเสด็จพระราชดำเนินถวายผ้าพระกฐิน ณ วัดอรุณราชวรารามราชวรวิหาร โดยมี พลเรือเอก อะดุง พันธุ์เอี่ยม ผู้บัญชาการทหารเรือ พลเรือโท วิจิตร ตันประภา รองเสนาธิการทหารเรือ/ประธานคณะกรรมการจัดเตรียมความพร้อมขบวนเรือพระราชพิธีร่วมให้การต้อนรับ พร้อมจัดให้มีการบรรยายสรุปขั้นตอนและการเตรียมความพร้อมของขบวนพยุหยาตราทางชลมารค รวมถึงการดำเนินการของหน่วยต่าง ๆ ที่เกี่ยวข้อง จากนั้นนายกรัฐมนตรีได้นั่งรถยนต์ส่วนตัวเดินทางจากท่าวาสุกรีไปยังวัดอรุณราชวรารามราชวรมหาวิหาร เพื่อรับชมขั้นตอนการปฏิบัติในการรับเสด็จพระราชดำเนินฯ และการซ้อมเป็นรูปขบวนเรือในแม่น้ำเจ้าพระยา ครั้งที่ 7
ทั้งนี้ กองทัพเรือ ได้จัดการฝึกย่อยเป็นรูปขบวนเรือในแม่น้ำเจ้าพระยา จำนวน 10 ครั้ง ดังนี้ วันที่ 1 ,8 ,15 ,22 สิงหาคม วันที่ 3 ,12 ,19 ,26 กันยายน วันที่ 3 และ 10 ตุลาคม โดยในครั้งนี้เป็นการซ้อมย่อยครั้งที่ 7 และการซ้อมใหญ่ จำนวน 2 ครั้ง ในวันที่ 15 และ 22 ตุลาคม ซึ่งพระราชพิธีกำหนดจัดขึ้นในวันที่ 27 ตุลาคม 2567 เพื่อเป็นการเตรียมความพร้อมของกำลังพลฝีพายและทุกภาคส่วน รวมถึงเพื่อให้การจัดงานในครั้งนี้เป็นไปด้วยความเรียบร้อย สง่างาม และสมพระเกียรติ ซึ่งตลอดระยะเวลาที่ผ่านมา นับตั้งแต่ได้มีการเริ่มฝึกซ้อมเป็นรูปขบวนเรือในแม่น้ำเจ้าพระยา กองทัพเรือได้เปิดให้ประชาชนเข้าชมการซ้อมพายเรืออย่างใกล้ชิดที่บริเวณสะพาน พระราม 8 พื้นที่อู่ทหารเรือธนบุรีกรมอู่ทหารเรือ และอาคารราชนาวิกสภา โดยมีประชาชนทั้งชาวไทยและต่างชาติให้ความสนใจการซ้อมฯ รวมถึงเข้าเยี่ยมชมเรือพระราชพิธีเป็นจำนวนมาก ซึ่งถือว่าเป็นการแสดงถึงการถวายความจงรักภักดีต่อสถาบัน และส่งเสริมการท่องเที่ยวของประเทศ
นายกรัฐมนตรีชื่นชมและเป็นกำลังใจให้กำลังพลฝีพาย ซึ่งกำลังพลฝีพายมีความสำคัญอย่างยิ่ง เป็นการร่วมแสดงความจงรักภักดีแด่พระบาทสมเด็จพระเจ้าอยู่หัว ขอให้กำลังพลทุกคนภาคภูมิใจและตั้งใจปฏิบัติหน้าที่ที่ได้รับมอบหมาย เพื่อให้การจัดพระราชพิธีเสด็จพระราชดำเนินถวายผ้าพระกฐินด้วยขบวนพยุหยาตราทางชลมารคเป็นไปได้อย่างสมพระเกียรติสูงสุด

ที่มา : https://www.thaigov.go.th/news/contents/details/88202