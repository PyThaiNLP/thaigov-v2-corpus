รัฐบาลไทย-ข่าวทำเนียบรัฐบาล-นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิด “งานเปิดตัวระบบการลงทะเบียนและฐานข้อมูลกิจการสภาเด็กและเยาวชนขององค์กรปกครองส่วนท้องถิ่น”


วันพฤหัสบดีที่ 19 กันยายน 2567
19/09/2567
พิมพ์
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิด “งานเปิดตัวระบบการลงทะเบียนและฐานข้อมูลกิจการสภาเด็กและเยาวชนขององค์กรปกครองส่วนท้องถิ่น”
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิด “งานเปิดตัวระบบการลงทะเบียนและฐานข้อมูลกิจการสภาเด็กและเยาวชนขององค์กรปกครองส่วนท้องถิ่น”
เมื่อวันที่ 18 ก.ย. 2567 นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิด “งานเปิดตัวระบบการลงทะเบียนและฐานข้อมูลกิจการสภาเด็กและเยาวชนขององค์กรปกครองส่วนท้องถิ่น” โดยมี คุณคยองซอน คิม ผู้อำนวยการองค์การยูนิเซฟ ประเทศไทย นายราชันย์ ซุ้นหั้ว รองปลัดกระทรวงมหาดไทย นายสุรพล เจริญภูมิ รองอธิบดีกรมส่งเสริมการปกครองท้องถิ่น ผู้บริหารองค์กรปกครองส่วนท้องถิ่น ข้าราชการ พนักงานส่วนท้องถิ่น ผู้แทนภาคีเครือข่าย เข้าร่วม
ตามที่ นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ได้กำหนดนโยบายสำคัญ 10 ประเด็น ที่หน่วยงานในสังกัดกระทรวงมหาดไทยต้องถือปฏิบัติ โดยประเด็นที่ 6 การบริการประชาชนแบบ One Stop Service คือ การมุ่งหน้าสู่ระบบรัฐบาลดิจิทัล มุ่งเน้นให้กระทรวงมหาดไทย นำเทคโนโลยีดิจิทัลที่ทันสมัย มาใช้ในการปฏิบัติราชการและให้บริการประชาชน กรมส่งเสริมการปกครองท้องถิ่นจึงได้จัดทำระบบการลงทะเบียนและฐานข้อมูลกิจการสภาเด็กและเยาวชน ขององค์กรปกครองส่วนท้องถิ่นขึ้น จากการสนับสนุนงบประมาณขององค์การยูนิเซฟ ประเทศไทย ซึ่งเป็นการนำเทคโนโลยีดิจิทัลมาใช้ในการพัฒนาการปฏิบัติงานและอำนวยความสะดวก โดยองค์กรปกครองส่วนท้องถิ่น และกรมส่งเสริมการปกครองท้องถิ่น สามารถนำฐานข้อมูลจากระบบดังกล่าว ใช้ในการบริหารจัดการข้อมูลสภาเด็กและเยาวชนขององค์กรปกครองส่วนท้องถิ่นให้มีความถูกต้องและรวดเร็ว รวมถึงใช้ในวางแผนและกำหนดนโยบาย ในการพัฒนาการมีส่วนร่วมของเด็กและเยาวชน ในท้องถิ่นให้มีประสิทธิภาพมากยิ่งขึ้น
“วันนี้ จึงถือเป็นจุดเริ่มต้นที่ดี ที่กระทรวงมหาดไทย องค์การยูนิเซฟ ประเทศไทยองค์กรปกครองส่วนท้องถิ่นและภาคีเครือข่าย จะได้ร่วมมือกันในการพัฒนาเด็กและเยาวชนของประเทศ ดังคำกล่าวที่ว่า “เด็กวันนี้คือผู้ใหญ่ในวันหน้า” ซึ่งเป็นคำกล่าวที่เป็นข้อเท็จจริง และถือว่ามีความหมายแฝง ให้เกิดความตระหนักถึงความสำคัญ ของเด็กและเยาวชน ซึ่งการส่งเสริมและการพัฒนาเด็กและเยาวชน จึงถือว่าเป็นสิ่งที่มีความสำคัญเป็นอย่างมาก” นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย กล่าว
สำหรับเป้าหมายในการส่งเสริมการมีส่วนร่วมของสภาเด็กและเยาวชนของกระทรวงมหาดไทย คือ การส่งเสริมและสนับสนุนให้เด็กและเยาวชนในท้องถิ่น ได้รับการพัฒนาอย่างสมดุล ครบทุกด้าน ทั้งด้านร่างกาย จิตใจ อารมณ์ และสังคม รวมทั้งมีส่วนร่วมในการพัฒนาท้องถิ่น โดยการเสนอนโยบาย โครงการ หรือกิจกรรม เพื่อพัฒนาเด็กและเยาวชน หรือแก้ไขปัญหาในพื้นที่ เพื่อให้องค์กรปกครองส่วนท้องถิ่นมีโครงการและกิจกรรมที่ตอบสนอง และตรงความต้องการของเด็กและเยาวชนต่อไป

ที่มา : https://www.thaigov.go.th/news/contents/details/88170