รัฐบาลไทย-ข่าวทำเนียบรัฐบาล-รองนายกฯ ประเสริฐ -สกมช. ร่วมแถลงผล Cyber Security ไทย ขึ้นอันดับ 7 ของโลก เร่งเดินหน้ายกระดับความปลอดภัยไซเบอร์ต่อเนื่อง


วันพฤหัสบดีที่ 19 กันยายน 2567
รองนายกฯ ประเสริฐ -สกมช. ร่วมแถลงผล Cyber Security ไทย ขึ้นอันดับ 7 ของโลก เร่งเดินหน้ายกระดับความปลอดภัยไซเบอร์ต่อเนื่อง
รองนายกฯ ประเสริฐ -สกมช. ร่วมแถลงผล Cyber Security ไทย ขึ้นอันดับ 7 ของโลก เร่งเดินหน้ายกระดับความปลอดภัยไซเบอร์ต่อเนื่อง
วันที่ 19 กันยายน 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย พล.อ.ต.อมร ชมเชย เลขาธิการสำนักงานคณะกรรมการรักษาความมั่นคงปลอดภัยไซเบอร์แห่งชาติ (สกมช.) ร่วมแถลงผลความสำเร็จ การพัฒนาด้านความมั่นคงปลอดภัยไซเบอร์ของประเทศไทย พร้อมแลกเปลี่ยนความคิดเห็น และเผยการวางแผนการดำเนินงานที่ผ่านมา และในอนาคต เพื่อรักษาและพัฒนาความมั่นคงปลอดภัยไซเบอร์ซึ่งเป็นปัจจัยสำคัญในการขับเคลื่อนเศรษฐกิจดิจิทัลและการพัฒนาประเทศ  โดยมี นายวัลลภ รุจิรากร เลขานุการรมน.รมว.กระทรวงดีอี และผู้ที่เกี่ยวข้องเข้าร่วม ณ เซ็นทารา ไลฟ์ ศูนย์ราชการ และคอนเวนชันเซ็นเตอร์ แจ้งวัฒนะ กรุงเทพฯ
ทั้งนี้ผลการจัดอันดับ Global Cybersecurity Index: GCI ประจำปี 2024 โดย International Telecommunication Union (ITU) พบว่า ประเทศไทยมีการพัฒนาด้านการรักษาความมั่นคงปลอดภัยไซเบอร์ แบบก้าวกระโดดสู่อันดับที่ 7 ของโลกในปี 2024 จากอันดับที่ 44 เมื่อปี 2020 ซึ่งเป็นผลสำรวจจาก 194 ประเทศทั่วโลก โดยสะท้อนให้เห็นถึงความมุ่งมั่นของประเทศไทยในการพัฒนาและเสริมสร้างมาตรการความปลอดภัยไซเบอร์ในหลายๆ ด้าน จากความร่วมมือร่วมใจของหน่วยงานต่างๆ จากทุกภาคส่วน ตลอดจนพันธมิตรทั้งในประเทศและต่างประเทศ
อย่างไรก็ตามประเทศไทยพร้อมเดินหน้าพัฒนายกระดับความมั่นคงปลอดภัยไซเบอร์ เพื่อเพิ่มขีดความสามารถด้านดิจิทัลในการรับมือภัยคุกคามทางไซเบอร์ต่อไป
--------------------------------------------------------------

ที่มา : https://www.thaigov.go.th/news/contents/details/88176