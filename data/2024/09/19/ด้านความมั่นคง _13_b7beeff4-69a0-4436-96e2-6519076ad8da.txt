รัฐบาลไทย-ข่าวทำเนียบรัฐบาล-มท.1 มอบโล่รางวัล “อำเภอสวยงาม”ประจำปี 67 ยินดีกับ 17 อำเภอต้นแบบการให้บริการบนหลักการ 


วันพฤหัสบดีที่ 19 กันยายน 2567
19/09/2567
พิมพ์
มท.1 มอบโล่รางวัล “อำเภอสวยงาม”ประจำปี 67 ยินดีกับ 17 อำเภอต้นแบบการให้บริการบนหลักการ
มท.1 มอบโล่รางวัล “อำเภอสวยงาม”ประจำปี 67 ยินดีกับ 17 อำเภอต้นแบบการให้บริการบนหลักการ "ความยั่งยืน" เน้นย้ำขอให้นำความสามารถไปปฏิบัติงานเต็มที่ ยึดถือประโยชน์ของพี่น้องประชาชนเป็นสำคัญ
วันนี้ (19 ก.ย. 67) ณ ห้องวิภาวดีบอลรูม C ชั้น L โรงแรมเซ็นทารา แกรนด์ แอท เซ็นทรัลพลาซา ลาดพร้าว นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีมอบรางวัล “อำเภอสวยงาม” ตามโครงการอำเภอสวยงาม ประจำปีงบประมาณ พ.ศ. 2567 ให้แก่ 17 อำเภอ ที่ได้สุดยอดของอำเภอสวยงาม โดยมี นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย คุณธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย สมาชิกกิตติมศักดิ์สมาคมแม่บ้านมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายอรรษิษฐ์ สัมพันรัตน์ อธิบดีกรมการปกครอง ผู้บริหารระดับสูงกระทรวงมหาดไทย ผู้ว่าราชการจังหวัด รองผู้ว่าราชการจังหวัด นายอำเภอ คณะอุปนายกสมาคมแม่บ้านมหาดไทย คณะที่ปรึกษานายกสมาคมแม่บ้านมหาดไทย ที่ปรึกษาปลัดกระทรวงมหาดไทย ประธานแม่บ้านมหาดไทยและภาคีเครือข่าย ร่วมพิธี
นายอนุทิน กล่าวแสดงความยินดีกับอำเภอที่ได้รับรางวัล พร้อมชื่นชมผลการขับเคลื่อนงานภายใต้การนำของนายอำเภอที่ได้รวมพลังจากทุกภาคีเครือข่ายในการขับเคลื่อนนโยบายของสมาคมแม่บ้านมหาดไทย ในการสนับสนุนภารกิจ "บำบัดทุกข์ บำรุงสุข" ของกระทรวงมหาดไทย ให้บริการนของอำเภอให้มีความสะอาด เรียบร้อย สวยงาม เสริมสร้างภาพลักษณ์ที่ดีให้กับบุคลากร เพิ่มคุณค่าทางจิตใจ ส่งเสริมให้ประชาชนมีสุขภาพจิตที่ดี ขณะเดียวกันได้สร้างมาตรฐาน ค่านิยม เพื่อสิ่งแวดล้อมที่ดีในชุมชน และนำไปสู่การมีคุณภาพชีวิตที่ดีในระยะยาว
"ขอขอบคุณ สมาคมแม่บ้านมหาดไทย โดยเฉพาะ ดร.วันดี กุญชรยาคง จุลเจริญ นายกสมาคมแม่บ้านมหาดไทย และทุกท่านที่ได้เป็นกำลังสำคัญในการปฏิบัติหน้าที่ การลงพื้นที่สำรวจประเมินทุกอำเภอตามโครงการด้วยความทุ่มเท ไม่เช่นนั้นภารกิจต่าง ๆ ตามโครงการคงไม่สำเร็จดังที่เราได้มาร่วมกันแสดงความยินดีในวันนี้ และขอขอบคุณทุกส่วนของกระทรวงมหาดไทย สมาคมแม่บ้านมหาดไทย และกรมการปกครองที่ได้ดำเนินงานโครงการจนบรรลุผลสำเร็จและขอแสดงความชื่นชมยินดีกับทุกอำเภอที่ได้รับการคัดเลือกให้เข้ารับรางวัลในครั้งนี้" นายอนุทิน กล่าว
นายอนุทิน กล่าวว่า ขอให้ทุกอำเภอที่ได้รับรางวัลนำความสามารถไปใช้ในการปฏิบัติงานอย่างเต็มที่ โดยยึดถือประโยชน์ของพี่น้องประชาชนเป็นที่ตั้ง และยึดถือในการสนับสนุนภารกิจที่สำคัญของกระทรวงมหาดไทย และสมาคมแม่บ้านมหาดไทย ซึ่งอำเภอที่ได้รับรางวัลจะเป็นต้นแบบ ในการขับเคลื่อนความยั่งยืน ด้านการทำงานเพื่อบริการพี่น้องประชาชน ด้วยการใช้หลักการของ SDGs ที่เป็นหลักพื้นฐานแห่งความยั่งยืน ขององค์การสหประชาชาติต่อไป
ด้าน ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทย ร่วมกับกรมการปกครอง ได้จัดการประกวดอำเภอสวยงาม เพื่อเป็นการส่งเสริมและสนับสนุนให้การขับเคลื่อนนโยบายสำคัญของกระทรวงมหาดไทย ในการ "บำบัดทุกข์ บำรุงสุข" ของพี่น้องประชาชน อีกทั้ง ยกระดับการให้บริการของอำเภอให้มีความสะอาด เรียบร้อยและสวยงาม ส่งเสริมภาพลักษณ์ที่ดีผ่านกลไกของนายอำเภอ สร้างความร่วมแรงร่วมใจกับภาคีเครือข่าย เพื่อร่วมกันทำสิ่งที่ดีร่วมกันสร้างการเปลี่ยนแปลงในพื้นที่เพื่อการพัฒนาอย่างยั่งยืนทำให้อำเภอเกิดความสวยสดงดงามเป็นอำเภอในดวงใจของพี่น้องประชาชน
"สำหรับการประกวดโครงการอำเภอสวยงามครั้งนี้ ได้คัดเลือกจาก 878 อำเภอ ทั่วประเทศ จนเหลือ 17 อำเภอ ที่ได้สุดยอดของอำเภอสวยงาม โดยมีรางวัลดังนี้ 1) รางวัลชนะเลิศ เงินรางวัล 500,000 บาท ได้แก่ อำเภอเวียงสา จังหวัดน่าน 2) รางวัลรองชนะเลิศ อันดับ 1 เงินรางวัล 150,000 บาท จำนวน 2 รางวัล ได้แก่ อำเภอดอนพุด จังหวัดสระบุรี และอำเภอหนองฮี จังหวัดร้อยเอ็ด 3) รางวัลรองชนะเลิศ อันดัน 2 เงินรางวัล 50,000 บาท จำนวน 4 รางวัล ได้แก่ อำเภอกะทู้ จังหวัดภูเก็ต อำเภอด่านช้าง จังหวัดสุพรรณบุรี อำเภอเรณูนคร จังหวัดนครพนม อำเภอดงหลวง จังหวัดมุกดาหาร และ 4) รางวัลชมเชย เงินรางวัล 30,000 บาท จำนวน 10 รางวัล ได้แก่ อำเภอแม่อาย จังหวัดเชียงใหม่ อำเภอหนองบุญมาก จังหวัดนครราชสีมา อำเภอสันกำแพง จังหวัดเชียงใหม่ อำเภอหางดง จังหวัดเชียงใหม่ อำเภอแม่ใจ จังหวัดพะเยา อำเภอเนินมะปราง จังหวัดพิษณุโลก อำเภอคง จังหวัดนครราชสีมา อำเภอคำเขื่อนแก้ว จังหวัดยโสธร อำเภอพนม จังหวัดสุราษฎร์ธานี อำเภอหนองแซง จังหวัดสระบุรี" ดร.วันดี กล่าวเพิ่มเติม

ที่มา : https://www.thaigov.go.th/news/contents/details/88180