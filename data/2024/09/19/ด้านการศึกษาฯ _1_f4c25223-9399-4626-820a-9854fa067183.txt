รัฐบาลไทย-ข่าวทำเนียบรัฐบาล-ผลการประชุมประสานภารกิจ 32/2567


วันพฤหัสบดีที่ 19 กันยายน 2567
ผลการประชุมประสานภารกิจ 32/2567
พลตำรวจเอก เพิ่มพูน ชิดชอบ รมว.ศธ. เปิดเผยภายหลังการประชุมประสานภารกิจกระทรวงศึกษาธิการ ครั้งที่ 32/2567 เมื่อวันพุธที่ 18 กันยายน 2567 ณ ห้องประชุมราชวัลลภ และออนไลน์ผ่านระบบ Zoom meeting
รมว.ศธ.กล่าวว่า สถานการณ์น้ำท่วม ซึ่งมีผลกระทบในกว่า 30 จังหวัด มีครัวเรือนได้รับผลกระทบ 139,803 ครัวเรือน เสียชีวิต 45 ราย บาดเจ็บ 24 ราย ซึ่งในส่วนนี้มีสถานศึกษาและหน่วยงานในสังกัด ศธ. ที่ได้รับผลกระทบ รวม 544 แห่ง ได้แก่ สป. จำนวน 1 แห่งในจังหวัดเชียงราย สช. จำนวน 6 แห่งใน 3 จังหวัด สกร. จำนวน 36 แห่งใน 16 จังหวัด สพฐ. จำนวน 456 แห่งใน 28 จังหวัด และ สอศ. จำนวน 45 แห่งใน 20 จังหวัด
“ผมได้สั่งการให้ทุกหน่วยงานจัดระบบรายงานสถานการณ์น้ำท่วมในสถานศึกษาและหน่วยงานของ ศธ. โดยเฉพาะในพื้นที่ติดหรือใกล้แม่น้ำที่มีความเสี่ยงที่ต้องเฝ้าระวัง ทั้งในการเตรียมพร้อมก่อนเกิดเหตุ การเยียวยาและรับมือกับผลกระทบน้ำท่วม ตลอดจนการป้องกันในอนาคต เป็นวิธีที่ดีที่สุดเพื่อลดความเสียหายให้ได้มากที่สุด และมอบ สอศ. ออกหน่วยบริการ ศูนย์ Fix it Center เพื่อช่วยเหลือประชาชนในพื้นที่ ทั้งการประกอบอาหาร ระบบไฟฟ้า ตลอดจนช่วยซ่อมสร้างหลังน้ำลดด้วย
ทั้งนี้ ยังได้มอบทุกองค์กรหลักเร่งรวบรวมข้อมูลเพื่อเสนอของบกลางช่วยเหลือหน่วยงานและสถานศึกษาโดยเร็ว ณ ขณะนี้จากการรายงานความเสียหายเบื้องต้น คาดว่าอาจต้องใช้งบประมาณช่วยเหลือเยียวยากว่า 200 ล้านบาท
นอกจากนี้ ในที่ประชุมได้รับทราบความก้าวหน้าการขับเคลื่อนเพื่อยกระดับคุณภาพการศึกษา PISA ของ สพฐ. และ สสวท. ซึ่งได้สรุปวิเคราะห์ผลสอบ PISA 2022 พร้อมแนวทางการแก้ไขแบบองค์รวม ทั้งในส่วนของนักเรียน ครู และผู้บริหาร โดยย้ำการดำเนินงานให้ครอบคลุมกลุ่มเป้าหมายสถานศึกษาทุกสังกัดให้ได้ 100% ทั้งในมิติของโรงเรียนและนักเรียน และเน้นย้ำช่วยดูเด็กที่ไม่ผ่าน ช่วยให้ผ่าน ขออย่าทิ้งเด็กกลุ่มนี้ ส่วนการใช้จ่ายงบประมาณในภาพรวมของปี 67 ถือว่าดำเนินการได้รวดเร็ว เป็นที่น่าพอใจ” รมว.ศธ.กล่าว

ที่มา : https://www.thaigov.go.th/news/contents/details/88178