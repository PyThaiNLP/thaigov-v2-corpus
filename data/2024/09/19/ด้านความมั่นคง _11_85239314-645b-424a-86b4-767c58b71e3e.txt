รัฐบาลไทย-ข่าวทำเนียบรัฐบาล-กสร. ผู้แทนไทย เจ้าภาพจัดประชุม ASEAN – BCA Meeting ครั้งที่ 10 พร้อมส่งต่อให้เวียดนาม สานแนวร่วมภาคธุรกิจป้องกันและควบคุม HIV/AIDS ในปีถัดไป


วันพฤหัสบดีที่ 19 กันยายน 2567
19/09/2567
พิมพ์
กสร. ผู้แทนไทย เจ้าภาพจัดประชุม ASEAN – BCA Meeting ครั้งที่ 10 พร้อมส่งต่อให้เวียดนาม สานแนวร่วมภาคธุรกิจป้องกันและควบคุม HIV/AIDS ในปีถัดไป
กสร. ผู้แทนไทย เจ้าภาพจัดประชุม ASEAN – BCA Meeting ครั้งที่ 10 พร้อมส่งต่อให้เวียดนาม สานแนวร่วมภาคธุรกิจป้องกันและควบคุม HIV/AIDS ในปีถัดไป
กรมสวัสดิการและคุ้มครองแรงงาน ผู้แทนประเทศไทย เจ้าภาพจัดประชุม ASEAN – BCA Meeting ครั้งที่ 10 ตั้งเป้าไม่มีการติดเชื้อเอชไอวีรายใหม่ ไม่มีการเลือกปฏิบัติหรือตีตรา และยุติการเสียชีวิตจากโรคเอดส์ ให้เป็นศูนย์ ผ่านความร่วมมือ ร่วมใจ ในภาคธุรกิจจากประเทศสมาชิกอาเซียน เพื่ออนาคตและคุณภาพชีวิตที่ดี พร้อมมอบรางวัลสถานประกอบกิจการที่มีความโดดเด่นในการป้องกันและควบคุมเอชไอวี/เอดส์ในสถานที่ทำงาน ครั้งที่ 5
นางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวว่า กระทรวงแรงงาน โดยกรมสวัสดิการและคุ้มครองแรงงาน ในฐานะตัวแทนประเทศไทยเป็นเจ้าภาพจัดประชุมแนวร่วมภาคธุรกิจอาเซียนว่าด้วยการป้องกันควบคุมเอชไอวี/เอดส์ ครั้งที่ 10 (10th ASEAN-BCA Meeting) ร่วมกับสมาคมแนวร่วมภาคธุรกิจไทยต้านภัยเอดส์ ซึ่งจัดขึ้นในวันที่ 19 กันยายน 2567 ผ่านระบบออนไลน์ ถือเป็นความร่วมมือระหว่างภาครัฐและภาคเอกชน 10 ประเทศอาเซียน เพื่อยกระดับความเป็นหุ้นส่วนยุทธศาสตร์ของอาเซียน พร้อมเร่งรัดการดำเนินงานป้องกันและแก้ไขปัญหาเอดส์ ให้บรรลุเป้าหมายที่เป็นศูนย์ (getting to zero) โดยให้ความสำคัญกับบทบาทของภาคธุรกิจในการเป็นหุ้นส่วนและมีส่วนร่วมที่มีความหมายระหว่างพันธมิตรไตรภาคีในประเทศสมาชิกอาเซียน ในการป้องกันและควบคุมเอชไอวีและเอดส์ในสถานที่ทำงานให้มากขึ้น อันจะสามารถนำพาไปสู่ความสำเร็จที่ได้ตั้งเป้าหมายไว้ และร่วมกันสร้างอนาคต ตลอดจนคุณภาพชีวิตที่ดียิ่งขึ้นได้  ทั้งนี้ ภายในงานมีการส่งมอบหน้าที่การเป็นผู้ประสานแนวร่วมภาคธุรกิจอาเซียนว่าด้วยการป้องกันควบคุมเอชไอวี/เอดส์ พ.ศ. 2568 – 2570 ให้แก่ประเทศสาธารณรัฐสังคมนิยมเวียดนาม
อธิบดี โสภา กล่าวเพิ่มเติมว่า นอกจากนี้ ในวันศุกร์ที่ 20 กันยายน 2567 จะมีการมอบรางวัลสถานประกอบกิจการที่มีความโดดเด่นในการป้องกันและควบคุมเอชไอวี/เอดส์ในสถานที่ทำงาน ครั้งที่ 5 (5 thASEAN Red Ribbon for Outstanding Workplace Award : ARROW) ซึ่งเป็นรางวัลที่สมาชิกแนวร่วมภาคธุรกิจอาเซียนว่าด้วยการป้องกันและควบคุมเอชไอวี/เอดส์ (ASEAN Business Coalition HIV - AIDS) กำหนดขึ้น เพื่อส่งเสริมการมีส่วนร่วมมากขึ้นของสมาคม/องค์กรนายจ้างในประเทศสมาชิกอาเซียนในการป้องกันและควบคุมเอชไอวี/เอดส์ในสถานที่ทำงาน และส่งเสริม การมีส่วนร่วมในการป้องกันและควบคุมเอชไอวี/เอดส์ในสถานที่ทำงานไว้ในวาระทางธุรกิจของแต่ละประเทศ โดยในปีนี้ สถานประกอบกิจการของไทยที่ได้รับรางวัล คือ บริษัท อินโดรามา โพลีเอสเตอร์ อินดัสตรี้ส์ จํากัด (มหาชน) อันจะเป็นสถานประกอบกิจการต้นแบบในการป้องกันและควบคุมเอชไอวี/เอดส์ในสถานที่ทำงานให้กับสถานประกอบกิจการอื่นๆ ต่อไป

ที่มา : https://www.thaigov.go.th/news/contents/details/88173