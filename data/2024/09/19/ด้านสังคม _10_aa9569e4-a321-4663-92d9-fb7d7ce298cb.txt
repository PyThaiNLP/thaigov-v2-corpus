รัฐบาลไทย-ข่าวทำเนียบรัฐบาล-“วราวุธ” นำทีม พม. ปลูกป่าเฉลิมพระเกียรติ หนุน MOU ร่วม สพภ. เพิ่มประสิทธิภาพเชิงนิเวศน์เศรษฐกิจ ขยาย พื้นที่สีเขียว สร้างรายได้ให้ชุมชน


วันพฤหัสบดีที่ 19 กันยายน 2567
“วราวุธ” นำทีม พม. ปลูกป่าเฉลิมพระเกียรติ หนุน MOU ร่วม สพภ. เพิ่มประสิทธิภาพเชิงนิเวศน์เศรษฐกิจ ขยาย พื้นที่สีเขียว สร้างรายได้ให้ชุมชน
“วราวุธ” นำทีม พม. ปลูกป่าเฉลิมพระเกียรติ หนุน MOU ร่วม สพภ. เพิ่มประสิทธิภาพเชิงนิเวศน์เศรษฐกิจ ขยาย พื้นที่สีเขียว สร้างรายได้ให้ชุมชน
วันที่ 19 กันยายน 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่องค์การบริหารส่วนตำบลป่าสะแก อำเภอเดิมบางนางบวช จังหวัดสุพรรณบุรี เป็นประธานเปิดกิจกรรมจิตอาสาบำเพ็ญประโยชน์ “ปลูกป่าเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567”  โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ กล่าวรายงาน ซึ่งจัดโดย สำนักงานธนานุเคราะห์ (สธค.) กรมพัฒนาสังคมและสวัสดิการ (พส.)  จากนั้น เป็นประธานและสักขีพยานในพิธีลงนามบันทึกข้อตกลงความร่วมมือ (MOU) “โครงการเพิ่มประสิทธิภาพเชิงนิเวศน์เศรษฐกิจ (Eco-Efficiency)” ระหว่างสำนักงานธนานุเคราะห์ (สธค.) กับ สำนักงานพัฒนาเศรษฐกิจจากฐานชีวภาพ (องค์การมหาชน) หรือ สพภ. โดยมีนายประสงค์ พันธ์ลิมา ผู้อำนวยการ สธค. และนางสุวรรณา เตียรถ์สุวรรณ ผู้อำนวยการ สพภ. ร่วมลงนาม
นายวราวุธ กล่าวว่า ด้วยสำนึกในพระมหากรุณาธิคุณที่พระบาทสมเด็จพระเจ้าอยู่หัว ทรงพระกรุณาพระราชทานโครงการจิตอาสา 904 วปร. ตามแนวพระราชดำริ "เราทำความดี ด้วยหัวใจ" เพื่อมุ่งหวังให้พสกนิกรทุกหมู่เหล่า ปรองดอง สามัคคี ร่วมมือร่วมใจ ประกอบกิจกรรมสาธารณะเพื่อประโยชน์สุขของชุมชนส่วนรวม โดยไม่หวังสิ่งตอบแทน และให้มีความรัก ความผูกพันต่อสถาบันหลักของชาติ อันได้แก่ สถาบันชาติ สถาบันศาสนา และสถาบันพระมหากษัตริย์ วันนี้ กระทรวงการพัฒนาสังคมและความมั่นคงของมนุษย์ (พม.)  โดยสำนักงานธนานุเคราะห์ (สธค.) เล็งเห็นถึงความสำคัญของโครงการจิตอาสาพระราชทาน ตามแนวพระราชดำริของพระบาทสมเด็จพระเจ้าอยู่หัว รวมทั้งเป็นการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จึงได้จัดกิจกรรมจิตอาสาบำเพ็ญประโยชน์ “ปลูกป่าเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” เป็นกิจกรรมที่มุ่งเน้นให้บุคลากร เกิดความตระหนักรู้ถึงบทบาทหน้าที่ของการเป็นจิตอาสาเพื่อประชาชน รวมทั้งเป็นการเพิ่มพื้นที่สีเขียวนอกเขตอนุรักษ์
นายวราวุธ กล่าวเพิ่มเติมว่า โอกาสนี้ กระทรวง พม. โดยสำนักงานธนานุเคราะห์ (สธค.) ร่วมกับ สำนักงานพัฒนาเศรษฐกิจจากฐานชีวภาพ (องค์การมหาชน) หรือ สพภ. ได้จัดพิธีลงนามบันทึกข้อตกลงความร่วมมือ (MOU) “โครงการเพิ่มประสิทธิภาพเชิงนิเวศน์เศรษฐกิจ (Eco-Efficiency)” ถือเป็นนิมิตรหมายอันดีที่ทั้ง 2 หน่วยงาน บูรณาการความร่วมมือกันเพื่อเสริมสร้างจิตสำนึกด้านสิ่งแวดล้อม การดำเนินธุรกิจที่ไม่กระทบต่อสิ่งแวดล้อม การสนับสนุนการพัฒนาชุมชนเชิงนิเวศ การส่งเสริมการทำอาชีพที่เป็นมิตรกับสิ่งแวดล้อม และการพัฒนาองค์ความรู้ เชิงอนุรักษ์ในพื้นที่สีเขียวนอกเขตอนุรักษ์ เพื่อขับเคลื่อนเศรษฐกิจชุมชนผ่านคุณค่าจากบริการระบบนิเวศ (Ecosystem Services) และสร้างเศรษฐกิจเข้มแข็งของชุมชนอย่างยั่งยืน
ทั้งนี้ สพภ. จะเข้ามาเสริมสร้างขีดความสามารถ (Capacity Building) ให้เครือข่ายชุมชนผ่านการสนับสนุนทุนในการประกอบอาชีพ การถ่ายทอดความรู้ สร้างวิทยากร การเพิ่มช่องทางสนับสนุนการจำหน่ายผลิตภัณฑ์หรือบริการ การสนับสนุนการว่าจ้างประชาชนให้มีรายได้ในพื้นที่ดูแล และจะได้ประโยชน์จากการปลูกต้นไม้กลับคืนมา ที่สำคัญทาง สธค. จะให้ความรู้กับพี่น้องประชาชนเกี่ยวกับเรื่องการออม  ทำให้เวลาสูงอายุขึ้นจะได้ไม่ลำบาก ดังนั้นวันนี้ทั้งสองหน่วยงาน ได้ลงนาม MOU ซึ่งต้องบอกว่าเป็นความร่วมมือที่แก้ไขปัญหาที่เกิดขึ้นในปัจจุบัน ยกตัวอย่างเช่น สถานการณ์น้ำท่วมที่เกิดขึ้นในภาคเหนือของประเทศไทย และภาคอีสานตอนบน ซึ่งจากการที่มีน้ำไหลลงมามากมาย สะท้อนให้เห็นภาพว่าการเพิ่มพื้นที่สีเขียว เป็นการให้พี่น้องประชาชนได้เข้าใจถึงหลักการของ BCG Model มีความสำคัญเช่นไร การเพิ่มพื้นที่สีเขียวในตำบลป่าสะแกในจังหวัดสุพรรณบุรีเอง และที่สำคัญได้มีการออมให้พี่น้องประชาชน นับเป็นประโยชน์จากการทำโครงการนี้ทั้งทางตรงและทางอ้อม ในนามของกระทรวง พม. ต้องขอเป็นกำลังใจให้กับองค์การบริหารส่วนตำบลป่าสะแก จังหวัดสุพรรณบุรี และพี่น้องประชาชน และหวังเป็นอย่างยิ่งว่าจะได้เห็นการต่อยอดและความสำเร็จกลับออกมาในรูปแบบของความอยู่ดีของพี่น้องประชาชนในพื้นที่
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #พม #สุพรรณบุรี #สำนักงานธนานุเคราะห์ #สธค #โรงรับจำนำของรัฐ  #สำนักงานพัฒนาเศรษฐกิจจากฐานชีวภาพ

ที่มา : https://www.thaigov.go.th/news/contents/details/88201