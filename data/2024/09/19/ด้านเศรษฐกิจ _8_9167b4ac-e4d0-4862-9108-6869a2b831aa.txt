รัฐบาลไทย-ข่าวทำเนียบรัฐบาล-สรรพสามิตคว้ารางวัลเลิศรัฐ “ระดับสูงสุด การบริหารจัดการภาครัฐพัฒนาจนเกิดผล” พร้อมอีก 2 รางวัลจากการใช้นวัตกรรมเทคโนโลยีและยกระดับการให้บริการด้านภาษี


วันพฤหัสบดีที่ 19 กันยายน 2567
19/09/2567
พิมพ์
สรรพสามิตคว้ารางวัลเลิศรัฐ “ระดับสูงสุด การบริหารจัดการภาครัฐพัฒนาจนเกิดผล” พร้อมอีก 2 รางวัลจากการใช้นวัตกรรมเทคโนโลยีและยกระดับการให้บริการด้านภาษี
กรมสรรพสามิตรับมอบรางวัลเลิศรัฐ สาขารางวัลคุณภาพการบริหารจัดการภาครัฐ 4.0 (PMQA 4.0) ระดับพัฒนาจนเกิดผล (significant) ซึ่งเป็นระดับสูงสุด จากสำนักงานคณะกรรมการพัฒนาระบบราชการ
ดร.เอกนิติ นิติทัณฑ์ประภาศ อธิบดีกรมสรรพสามิต เปิดเผยว่า สำนักงานคณะกรรมการพัฒนาระบบราชการ (สำนักงาน ก.พ.ร.) มอบรางวัลเลิศรัฐ สาขารางวัลคุณภาพการบริหารจัดการภาครัฐ 4.0 (PMQA 4.0) ระดับพัฒนาจนเกิดผล (significant) ซึ่งเป็นระดับสูงสุด โดยกรมสรรพสามิตได้ยกระดับการให้บริการด้วยการพัฒนาระบบการดำเนินงานในทุกมิติ ด้วยการนำนวัตกรรมเทคโนโลยีมาเพิ่มประสิทธิภาพกระบวนการทำงาน การรับฟังผู้เสียภาษีและหน่วยงานที่เกี่ยวข้อง เพื่อนำไปปรับกลยุทธ์การทำงานในด้านต่าง ๆ โดยให้ความสำคัญและยึดถือผู้รับบริการและผู้มีส่วนได้ส่วนเสียเป็นศูนย์กลางการวิเคราะห์ผลการดำเนินงานต่าง ๆ ที่ผ่านมาขององค์กร เพื่อพัฒนาและปรับปรุงให้มีประสิทธิภาพดีขึ้นอย่างต่อเนื่อง รวมถึงการเร่งพัฒนาประสิทธิภาพของบุคลากรในทุกมิติ ด้วยการเพิ่มทักษะสมัยใหม่และเป็นประโยชน์ต่อแนวคิดและการทำงาน ส่งผลให้กรมสรรพสามิตสามารถพัฒนาคุณภาพการบริหารจัดการภาครัฐ จนเห็นเป็นที่ประจักษ์ ทำให้ได้รับรางวัล คุณภาพการบริหารจัดการภาครัฐ 4.0 (PMQA 4.0) ระดับพัฒนาจนเกิดผล (significant) ซึ่งเป็นระดับสูงสุดในครั้งนี้
นอกจากนี้ กรมสรรพสามิตยังได้รับรางวัลจากการนำนวัตกรรมเทคโนโลยี มาพัฒนากระบวนการทำงานเพื่อเพิ่มประสิทธิภาพการให้บริการแก่ผู้เสียภาษี เพื่อให้เกิดความสะดวก รวดเร็ว ได้มาตรฐานสากล ตามยุทธศาสตร์ของกรม โดยได้รับอีก 2 รางวัลเลิศรัฐ ประกอบด้วย
1. รางวัลบริการภาครัฐ ระดับดี ผลงาน ระบบการให้บริการข้อมูลข่าวสารผู้เสียภาษีรายตัว(Tax Payer Account)
2. รางวัลบริการภาครัฐ ระดับดี ผลงาน ยื่นแล้วปลูก ของศูนย์เทคโนโลยีสารสนเทศ ซึ่งเป็นนวัตกรรมยื่นขอเพาะปลูกยาสูบทางอิเล็คทรอนิกส์
การที่กรมสรรพสามิตได้รับมอบรางวัลเลิศรัฐทั้ง 3 รางวัลนั้น มาจากความร่วมมือร่วมใจของเจ้าหน้าที่สรรพสามิตที่ได้มุ่งมั่น ทุ่มเท ในการยกระดับการดำเนินงานและการให้บริการในทุกมิติ สอดคล้องกับยุทธศาสตร์ของกรมในการ“ขับเคลื่อนเศรษฐกิจด้วยภาษีสรรพสามิต มุ่งเน้นสิ่งแวดล้อม สังคม และธรรมาภิบาล (ESG)  สร้างมาตรฐานสากล  เดินหน้าประเทศไทยสู่ความยั่งยืน”

ที่มา : https://www.thaigov.go.th/news/contents/details/88191