รัฐบาลไทย-ข่าวทำเนียบรัฐบาล-SME D Bank ปลื้ม ‘ฟิทช์ เรทติ้งส์” คงอันดับเครดิตสูงสุดในประเทศ ระดับ AAA(tha) สะท้อนสถานะมั่นคง มีบทบาทสำคัญช่วยกระตุ้นเศรษฐกิจ สร้างโอกาสให้เอสเอ็มอีไทย 


วันพฤหัสบดีที่ 19 กันยายน 2567
19/09/2567
พิมพ์
SME D Bank ปลื้ม ‘ฟิทช์ เรทติ้งส์” คงอันดับเครดิตสูงสุดในประเทศ ระดับ AAA(tha) สะท้อนสถานะมั่นคง มีบทบาทสำคัญช่วยกระตุ้นเศรษฐกิจ สร้างโอกาสให้เอสเอ็มอีไทย
บริษัท ฟิทช์ เรทติ้งส์ (ประเทศไทย) จำกัด ประกาศผลการจัดเครดิตของ SME D Bank ประจำปี 2567 โดยคงอันดับภายในประเทศระยะยาวอยู่ที่ “AAA(tha)” แนวโน้มอันดับเครดิตมีเสถียรภาพ และคงอันดับเครดิตระยะสั้นที่ “F1+(tha)”
SME D Bank สุดปลื้ม ฟิทช์ เรทติ้งส์ (ประเทศไทย) คงอันดับเครดิตระยะยาว ประจำปี 2567 ระดับ “AAA(tha)” และอันดับเครดิตระยะสั้น “F1+(tha)” สูงสุดภายในประเทศ ต่อเนื่องเป็นปีที่ 12 สะท้อนสถานะมั่นคง มีเสถียรภาพ และเป็นเครื่องมือสำคัญของรัฐบาลในการกระตุ้นเศรษฐกิจ สร้างโอกาสให้เอสเอ็มอีไทย เข้าถึงบริการ “เติมทุนคู่พัฒนา” สร้างเศรษฐกิจ สังคม และสิ่งแวดล้อมไทยเติบโตเข้มแข็งยั่งยืน
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า บริษัท ฟิทช์ เรทติ้งส์ (ประเทศไทย) จำกัด ประกาศผลการจัดเครดิตของ SME D Bank ประจำปี 2567 โดยคงอันดับภายในประเทศระยะยาวอยู่ที่ “AAA(tha)” แนวโน้มอันดับเครดิตมีเสถียรภาพ และคงอันดับเครดิตระยะสั้นที่ “F1+(tha)” ซึ่งเป็นผลประเมินอันดับสูงที่สุดสำหรับอันดับเครดิตภายในประเทศ ต่อเนื่องเป็นปีที่ 12 (ปี 2556-2567) เนื่องจากฟิทช์ฯ มีมุมมองต่อ SME D Bank ว่า มีสถานะเข้มแข็งมั่นคง เพราะเป็นธนาคารของรัฐ ก่อตั้งภายใต้พระราชบัญญัติเฉพาะเพื่อสนับสนุนนโยบายรัฐบาล โดยกระทรวงการคลังเป็นผู้ถือหุ้นถึง 99.4% อีกทั้ง มีบทบาทสำคัญที่จะช่วยขับเคลื่อนนโยบายรัฐ ในการกระตุ้นเศรษฐกิจ โดยเฉพาะในช่วงภาวะเศรษฐกิจชะลอตัว ผ่านการสนับสนุนสร้างโอกาสให้แก่เอสเอ็มอีไทยเข้าถึงแหล่งทุนคู่การพัฒนาเสริมศักยภาพธุรกิจ อีกทั้ง ยังเดินหน้าภารกิจให้ความช่วยเหลือเอสเอ็มอีที่ได้รับผลกระทบจากสถานการณ์ต่างๆ อย่างต่อเนื่อง ไม่ว่าจะวิกฤตโควิด-19 หรือภัยธรรมชาติทั้งทางตรงและทางอ้อม นอกจากนั้น ผลการดำเนินงานที่ผ่านมามีเสถียรภาพ และมีความเป็นไปได้สูงที่ SME D Bank จะได้รับการสนับสนุนจากรัฐบาลในกรณีที่มีความจำเป็น
นายพิชิต กล่าวเสริมว่า การทำงานที่ผ่านมา SME D Bank ยึดมั่นแนวทางสนับสนุน ด้วยการ “เติมทุนคู่พัฒนา” ผ่านผลิตภัณฑ์สินเชื่อที่ตอบโจทย์ความต้องการของเอสเอ็มอีไทย และสอดคล้องกับการสร้างความยั่งยืนให้แก่ระบบเศรษฐกิจ สังคม และสิ่งแวดล้อมของไทย เช่น สินเชื่อ SME Green Productivity ส่งเสริมเปลี่ยนผ่านสู่ธุรกิจสีเขียว ควบคู่กับมอบบริการด้านงานพัฒนา ขณะนี้ธนาคารมีแพลตฟอร์ม “DX by SME D Bank” ช่วยพัฒนาธุรกิจครบวงจร สร้างความเข้มแข็งให้เอสเอ็มอี ก้าวสู่การเติบโตอย่างเข้มแข็งและยั่งยืน

ที่มา : https://www.thaigov.go.th/news/contents/details/88184