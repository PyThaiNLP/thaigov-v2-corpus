รัฐบาลไทย-ข่าวทำเนียบรัฐบาล-ธอส. สนับสนุนคนไทยลงทุนผ่านกองทุนรวมวายุภักษ์ หนึ่ง เพิ่มทางเลือกในการออม รับผลตอบแทนสูง 3.0% – 9.0% ต่อปี


วันพฤหัสบดีที่ 19 กันยายน 2567
19/09/2567
พิมพ์
ธอส. สนับสนุนคนไทยลงทุนผ่านกองทุนรวมวายุภักษ์ หนึ่ง เพิ่มทางเลือกในการออม รับผลตอบแทนสูง 3.0% – 9.0% ต่อปี
ธอส. พร้อมส่งเสริมคนไทยออมเงิน ตามนโยบายการออมของกระทรวงการคลัง โดยลงทุนผ่านกองทุนรวมวายุภักษ์ หนึ่ง พื่อลงทุนในหุ้นที่มีคะแนน ESG Rating สูง สอดคล้องนโยบายการเป็นธนาคารเพื่อความยั่งยืนของ ธอส. รับผลตอบแทนการลงทุนสูง 3.0% – 9.0% ต่อปี
ธนาคารอาคารสงเคราะห์ (ธอส.) พร้อมส่งเสริมคนไทยออมเงิน ตามนโยบายการออมของกระทรวงการคลัง โดยลงทุนผ่านกองทุนรวมวายุภักษ์ หนึ่ง เพื่อลงทุนในหุ้นที่มีคะแนน ESG Rating สูง สอดคล้องนโยบายการเป็นธนาคารเพื่อความยั่งยืนของ ธอส. รับผลตอบแทนการลงทุนสูง 3.0% – 9.0% ต่อปี โดยเปิดจองซื้อผ่าน 2 ช่องทาง คือ จองซื้อผ่านช่องทางสาขาของธนาคารกรุงไทยทั่วประเทศ และจองซื้อออนไลน์ผ่าน Money Connect บนแอปพลิเคชัน Krungthai NEXT ตั้งแต่วันนี้ ถึงวันที่ 20 กันยายน 2567 เวลา 16.00 น.
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันกิจ “ทำให้คนไทยมีบ้าน” โดยตลอดระยะเวลากว่า 71 ปี ได้สนับสนุนให้คนไทยได้มีที่อยู่อาศัยเป็นของตนเองมาแล้วมากกว่า 4.4 ล้านครอบครัว ขณะเดียวกัน ธอส. ยังพร้อมดำเนินการตามนโยบายรัฐบาลและกระทรวงการคลังในการส่งเสริมการออมให้กับคนไทย เพื่อเพิ่มความมั่นคงทางการเงินให้สูงขึ้น ดังนั้น ธอส. จึงพร้อมสนับสนุนคนไทยลงทุนผ่านกองทุนวายุภักษ์ หนึ่ง ตามที่กระทรวงการคลัง มีนโยบายเปิดขายหน่วยลงทุนของกองทุนรวมวายุภักษ์ หนึ่ง ซึ่งเสนอขายหน่วยลงทุนประเภท ก. แก่ผู้ลงทุนรายย่อยราคาหน่วยละ 10 บาท เริ่มต้นที่ 1,000 หน่วย หรือ เท่ากับ 10,000 บาท รวมมูลค่ากองทุนประมาณ 100,000 – 150,000 ล้านบาท โดยธนาคารกรุงไทย ได้รับแต่งตั้งเป็นหนึ่งในผู้สนับสนุนการขายหน่วยลงทุนของกองทุนรวมวายุภักษ์ หนึ่ง และหน่วยลงทุนประเภท ก. โดยเปิดให้ลูกค้าประชาชนจองซื้อผ่าน 2 ช่องทาง คือ จองซื้อผ่านช่องทางสาขาของธนาคารกรุงไทยทั่วประเทศ และจองซื้อออนไลน์ผ่าน Money Connect บนแอปพลิเคชัน Krungthai NEXT ตั้งแต่วันนี้ถึงวันที่ 20 กันยายน 2567 เวลา 16.00 น.
กองทุนรวมวายุภักษ์ หนึ่ง ถือเป็นทางเลือกในการออมให้กับบุคคลธรรมดาสัญชาติไทย ที่มีถิ่นที่อยู่ในประเทศไทยและมีอายุไม่น้อยกว่า 20 ปีบริบูรณ์ หรือนิติบุคคลที่จัดตั้งขึ้นตามกฎหมายไทย หรือกองทุนส่วนบุคคลของผู้ลงทุนรายย่อย และกลุ่มที่ 2 ผู้ลงทุนสถาบันและนิติบุคคลเฉพาะกลุ่ม โดยกองทุน ฯ มีนโยบายลงทุน 3 ประเภท คือ หลักทรัพย์สภาพคล่อง  หลักทรัพย์ที่ไม่ได้จดทะเบียนในตลาดหลักทรัพย์ และหลักทรัพย์จดทะเบียนในตลาดหลักทรัพย์ในไทยและต่างประเทศ ที่เน้นลงทุนในกิจการที่มีความยั่งยืนในการดำเนินธุรกิจ อาทิ หุ้นในกลุ่ม SET100 ที่มีคะแนน ESG Rating สูง ซึ่งสอดคล้องกับนโยบายการเป็นธนาคารเพื่อความยั่งยืนของ ธอส. ขณะที่การจ่ายเงินปันผลจะจ่ายอย่างน้อยปีละ 2 ครั้ง แต่ไม่น้อยกว่าอัตราขั้นต่ำที่กำหนดไว้ร้อยละ 3 ต่อปี และไม่เกินอัตราขั้นสูงที่กำหนดไว้ร้อยละ 9 ต่อปี กำหนดเป็นอัตราคงที่ตลอด 10 ปี
ทั้งนี้ ผู้ลงทุนควรทำความเข้าใจลักษณะสินค้า เงื่อนไข ผลตอบแทน และความเสี่ยงก่อนตัดสินใจลงทุน โดยกองทุนวายุภักษ์ หนึ่ง มีนโยบายป้องกันความเสี่ยงอัตราแลกเปลี่ยนตามดุลยพินิจบริษัทจัดการ ผู้ลงทุนอาจจะขาดทุนจากอัตราแลกเปลี่ยน หรือ ได้รับเงินคืนต่ำกว่าเงินลงทุนเริ่มแรกได้ และกองทุนฯ นี้ ไม่ใช่กองทุนรวมมีประกันเงินลงทุนและผลตอบแทน โดยผู้ที่สนใจสามารถดาวน์โหลดหนังสือชี้ชวนเพื่อศึกษารายละเอียดก่อนทำการจองซื้อหน่วยลงทุนจากเว็บไซต์ สำนักงานคณะกรรมการกำกับหลักทรัพย์และตลาดหลักทรัพย์ www.sec.or.th หรือเว็บไซต์บริษัทจัดการที่ www.ktam.co.th และ www.mfcfund.com

ที่มา : https://www.thaigov.go.th/news/contents/details/88197