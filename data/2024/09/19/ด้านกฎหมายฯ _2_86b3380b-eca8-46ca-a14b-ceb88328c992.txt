รัฐบาลไทย-ข่าวทำเนียบรัฐบาล-กระทรวงยุติธรรมขับเคลื่อนนโยบายนายกรัฐมนตรี เน้นย้ำเยาวชนไทยต้องห่างไกลยาเสพติด สนับสนุนกิจกรรมสื่อสารเชิงสร้างสรรค์ ผ่านโครงการ “สื่อสาร สร้างสรรค์ รู้เท่าทันยาบ้า"


วันพฤหัสบดีที่ 19 กันยายน 2567
19/09/2567
พิมพ์
กระทรวงยุติธรรมขับเคลื่อนนโยบายนายกรัฐมนตรี เน้นย้ำเยาวชนไทยต้องห่างไกลยาเสพติด สนับสนุนกิจกรรมสื่อสารเชิงสร้างสรรค์ ผ่านโครงการ “สื่อสาร สร้างสรรค์ รู้เท่าทันยาบ้า"
กระทรวงยุติธรรมขับเคลื่อนนโยบายนายกรัฐมนตรี เน้นย้ำเยาวชนไทยต้องห่างไกลยาเสพติด สนับสนุนกิจกรรมสื่อสารเชิงสร้างสรรค์ ผ่านโครงการ “สื่อสาร สร้างสรรค์ รู้เท่าทันยาบ้า" (BE SMART SAY NO TO DRUGS)
ในวันพฤหัสบดีที่ ๑๙ กันยายน ๒๕๖๗ เวลา ๑๑.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมพิธีมอบรางวัลแก่ทีมผู้ชนะระดับประเทศในโครงการ “สื่อสาร สร้างสรรค์ รู้เท่าทันยาบ้า (BE SMART SAY NO TO DRUGS)” โดยมีนางสาวแพทองธาร ชินวัตร นายกรัฐมนตรี เป็นประธานในพิธีมอบรางวัลการประกวดคลิปสั้น ภายใต้หัวข้อ "How to say no to YABA ?" เพื่อมุ่งเน้นให้เยาวชนไทยร่วมสื่อสารเชิงสร้างสรรค์ป้องกันปัญหายาเสพติดในกลุ่มเพื่อนเยาวชนผ่านสื่อโซเชียลมีเดีย ณ ตึกสันติไมตรี (หลังนอก) ทำเนียบรัฐบาล
โดยภายหลังจากการประชุมคณะกรรมการป้องกันและปราบปรามยาเสพติด (คณะกรรมการ ป.ป.ส.) เมื่อวันที่ ๑๘กันยายน ๒๕๖๗ ถือเป็นการ Kick off ที่นายกรัฐมนตรีมีข้อสั่งการในการแก้ไขปัญหายาเสพติด พร้อมทั้งเน้นย้ำถึงยาเสพติดว่าเป็นปัญหาสำคัญที่สร้างความเสียหายแก่ประเทศชาติ รัฐบาลจึงได้กำหนดให้เป็นวาระแห่งชาติ และเป็นหนึ่ง ใน ๑๐ นโยบายเร่งด่วนของรัฐบาล พร้อมให้ความสำคัญกับเด็กและเยาวชนซึ่งเป็นวัยที่มีพลังสร้างสรรค์ ให้มาร่วมเป็นกลไกสำคัญในการป้องกันและร่วมสร้างสังคมให้ปลอดภัยจากปัญหายาเสพติด
สำหรับการประกวดในครั้งนี้ ได้รับความสนใจจากเยาวชนทั่วประเทศที่กำลังศึกษาอยู่ในระดับมัธยมศึกษา อาชีวศึกษา หรือเทียบเท่าที่มีอายุระหว่าง ๑๓-๑๙ ปี ร่วมส่งคลิปวิดีโอสั้นผ่านแพลตฟอร์มติ๊กต็อก (TikTok) ภายใต้หัวข้อ "How to say no to Yaba ?" รวมจำนวน ๕,๘๙๕ ทีม จาก ๗๗ จังหวัด/กรุงเทพมหานคร ซึ่งการประกวดแบ่งเป็น ๒ ประเภท ได้แก่ ประเภทระดับมัธยมศึกษาตอนต้นหรือเทียบเท่า และประเภทระดับมัธยมปลายอาชีวศึกษาหรือเทียบเท่า โดยจัดประกวดใน ๓ ระดับ ได้แก่ ระดับอำเภอ ระดับจังหวัด และระดับประเทศ ทั้งนี้ ผู้ที่ผ่านการคัดเลือกในรอบอำเภอจะได้เรียนรู้การสร้างสรรค์คอนเทนต์และการทำคลิปวิดีโอให้น่าสนใจจากอินฟลูเอนเซอร์ชื่อดัง เช่น พ่อมดติ๊กต๊อก โค้ดดี้ เสือร้องไห้ และหนุ่ย แบไต๋
ในการนี้ นางสาวแพทองธาร ชินวัตร นายกรัฐมนตรี กล่าวว่า รัฐบาลให้ความสำคัญในการป้องกันปัญหายาเสพติด โดยมุ่งเน้นให้เด็กและเยาวชนห่างไกลจากยาเสพติด ด้วยการส่งเสริมกิจกรรมเชิงสร้างสรรค์บนแพลตฟอร์มออนไลน์ที่สอดคล้องกับความสนใจของเยาวชนในปัจจุบัน ซึ่งโครงการสื่อสาร สร้างสรรค์ รู้เท่าทันยาบ้า (BE SMART SAY NO TO DRUGS) เป็นโครงการที่เป็นประโยชน์ต่อเด็กและเยาวชน ในการให้ความรู้ความเข้าใจให้เด็กและเยาวชนรู้เท่าทัน ตระหนักถึงโทษพิษภัยและไม่เข้าไปยุ่งเกี่ยวกับยาเสพติด นับเป็นการป้องกันที่ต้นทาง เนื่องจากเด็กและเยาวชนหากได้รับการพัฒนาทักษะชีวิตที่ถูกต้องเหมาะสมกับช่วงวัย เขาเหล่านั้นจะเป็นพลังที่สำคัญเพื่อร่วมป้องกันปัญหายาเสพติดให้กับประเทศชาติ

ที่มา : https://www.thaigov.go.th/news/contents/details/88188