รัฐบาลไทย-ข่าวทำเนียบรัฐบาล-'อนุทิน' ประกาศความสำเร็จมหาดไทยตามเป้าหมาย SDGs ย้ำความพร้อมจับมือทุกเครือข่ายทั้งในและต่างประเทศขับเคลื่อนความยั่งยืนเชิงพื้นที่ต่อเนื่อง


วันพฤหัสบดีที่ 19 กันยายน 2567
19/09/2567
พิมพ์
'อนุทิน' ประกาศความสำเร็จมหาดไทยตามเป้าหมาย SDGs ย้ำความพร้อมจับมือทุกเครือข่ายทั้งในและต่างประเทศขับเคลื่อนความยั่งยืนเชิงพื้นที่ต่อเนื่อง
'อนุทิน' ประกาศความสำเร็จมหาดไทยตามเป้าหมาย SDGs ย้ำความพร้อมจับมือทุกเครือข่ายทั้งในและต่างประเทศขับเคลื่อนความยั่งยืนเชิงพื้นที่ต่อเนื่อง
วันนี้ (19 ก.ย. 67) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย เป็นประธานในการประกาศความสำเร็จการพัฒนาที่ยั่งยืนของกระทรวงมหาดไทย (MOI's Success on Sustainable Development Goals) โดยมี น.ส.ธนนนท์ นิรามิษ ภริยารองนายกรัฐมนตร และรัฐมนตรีว่าการกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายสมเจตน์ ลิมปะพันธุ์ น.ส.ไตรศุลี ไตรสรณกุล โฆษกกระทรวงมหาดไทย เอกอัครราชทูตประเทศญี่ปุ่น ประจำประเทศไทย ผู้แทน สถานเอกอัครราชทูตในประเทศไทย ผู้แทนองค์การสหประชาชาติประจำประเทศไทย ผู้แทนองค์กรระหว่างประเทศ รองปลัดกระทรวงมหาดไทย ที่ปรึกษาปลัดกระทรวงมหาดไทย อธิบดี หัวหน้าหน่วยงานรัฐวิสาหกิจ และ ผู้บริหาร ในสังกัดกระทรวงมหาดไทย ผู้ว่าราชการจังหวัด แขกผู้มีเกียรติ และสื่อมวลชน จำนวนวกว่า 500 คน เข้าร่วมในพิธี โดยมีนายสุทธิพงษ์ จุลเจริญ ปลัดกระทรวงมหาดไทย เป็นผู้กล่าวรายงานวัตถุประสงค์การจัดกิจกรรม
นายอนุทิน กล่าวว่า กระทรวงมหาดไทยได้ให้ความสำคัญกับการขับเคลื่อน SDGs ทั้ง 17 เป้าหมาย ขององค์การสหประชาชาติ ซึ่งทุกเป้าหมายสอดคล้องกับภารกิจบำบัดทุกข์ บำรุงสุขของกระทรวงมหาดไทย โดยกระทรวงได้ทำงานร่วมภาคีเครือข่ายทุกภาคส่วนต่างๆ มุ่งให้สังคมไทยมีการเติบโต ที่ทันโลก ทันสมัย และทันท่วงที อย่างมั่นคง และยั่งยืน ทั้งด้านการพัฒนาคุณภาพชีวิต การเสริมสร้างรายได้ ด้วยการน้อมนำแนวพระราชดำริ มาประยุกต์ใช้ ไม่ว่าจะเป็นการจัดหาน้ำดื่มสะอาด เพื่อลดค่าใช้จ่ายให้กับพี่น้องประชาชน การส่งเสริมการใช้พลังงานสะอาด การส่งเสริมเศรษฐกิจฐานราก การป้องกันและแก้ไขปัญหาฝุ่นละอองขนาดเล็ก PM 2.5 เพื่อสร้างอากาศที่สะอาด การขับเคลื่อนหมู่บ้านยั่งยืน (Sustainable Village) การบริหารจัดการขยะ การจัดทำถังขยะเปียกลดโลกร้อนและธนาคารขยะ (Reclyclable Waste Bank) การเสริมสร้างความมั่นคงทางอาหาร และการสวมใส่ผ้าไทย
ทั้งนี้ กระทรวงมหาดไทยได้ทำงานประสานงาน ร่วมกับองค์กรต่าง ๆ ทั้งในและต่างประเทศ อาทิ องค์การสหประชาชาติ (UN) และองค์กรระหว่างประเทศ เพื่อสนับสนุนการทำงานเชิงพื้นที่ให้ท่านผู้ว่าราชการจังหวัดขับเคลื่อนการพัฒนาที่ยั่งยืน ซึ่งการจัดงานวันนี้เป็นการเสนอผลการทำงานที่เป็นรูปธรรม ผ่านการนำเสนอผลงานที่เป็นเลิศ (Best Practice) เพื่อให้เป็นต้นแบบของการทำงานขยายผลต่อยอดในระดับพื้นที่ มีการจัดเสวนาแลกเปลี่ยนองค์ความรู้ที่เกิดประโยชน์สร้างแรงบันดาลใจและขอให้นำสิ่งดี ๆ มาปรับใช้กับองค์กร
"กระทรวงมหาดไทยพร้อมให้การสนับสนุนทุกภาคีเครือข่าย เพื่อเป้าหมายการพัฒนาที่ยั่งยืนในระดับพื้นที่ นำโดยผู้ว่าราชการจังหวัด ที่ได้มาร่วมประกาศเจตนารมณ์ "76 จังหวัด 76 คำมั่นสัญญา" เพื่อการขับเคลื่อนระดับพื้นที่ให้เกิดผลอย่างเป็นรูปธรรมต่อไป" นายอนุทิน กล่าว
ด้าน นายสุทธิพงษ์ ปลัดกระทรวงมหาดไทย กล่าวว่า ขอขอบคุณท่านรองนายกรัฐมนตรีและรัฐมนตรีว่าการกระทรวงมหาดไทย รัฐมนตรีช่วยว่าการกระทรวงมหาดไทย และท่านผู้มีเกียรติทุกท่าน ที่ได้กรุณาสละเวลามาร่วมการให้เกียรติในพิธีการประกาศความสำเร็จการพัฒนาที่ยั่งยืนของกระทรวงมหาดไทยในวันนี้ กระทรวงมหาดไทยในฐานะหน่วยงานภาครัฐที่ทำงานขับเคลื่อนการพัฒนาเชิงพื้นที่เพื่อ บำบัดทุกข์ บำรุงสุข ให้กับพี่น้องประชาชน ผ่านกลไกดำเนินการที่ครอบคลุมทั้งในส่วนกลาง ส่วนภูมิภาคและส่วนท้องถิ่น โดยได้ดำเนินโครงการต่าง ๆ ที่สนับสนุนการขับเคลื่อนเป้าหมายการพัฒนาที่ยั่งยืน (SDGs) ทั้ง 17 เป้าหมาย ขององค์การสหประชาชาติ ตั้งแต่ระดับหมู่บ้าน ชุมชน อำเภอ ผ่านการประสานความร่วมมือกับ 7 ภาคีเครือข่ายในพื้นที่ ทั้งภาคราชการ ภาคศาสนา ภาควิชาการ ภาคเอกชน ภาคประชาชน ภาคประชาสังคม และภาคสื่อสารมวล โดยมีผู้ว่าราชการจังหวัดเป็นผู้นำในการขับเคลื่อนภารกิจ ในฐานะ นายกรัฐมนตรีประจำพื้นที่ สอดคล้องกับ การประกาศเจตนารมณ์ระหว่างกระทรวงมหาดไทย และสหประชาชาติประจำประเทศไทย เมื่อวันที่ 6 มิถุนายน 2565 ซึ่งถือเป็นการแสดงเจตจำนงในการส่งเสริมความร่วมมือขับเคลื่อนเป้าหมายการ SDGs อย่างเป็นรูปธรรม ด้วยแนวคิด "Change for Good 76 จังหวัด 76 คำมั่นสัญญา" เพื่อการพัฒนา เพื่อความเท่าเทียม เพื่อความยั่งยืน เพื่อคนไทยกว่า 69 ล้านคน ร่วมกับสหประชาชาติ
"ที่ผ่านมากระทรวงมหาดไทยได้รับ ความกรุณาจากท่านผู้บริหารขององค์การสหประชาชาติประจำประเทศไทย อาทิคุณกีตาร์ ซับบระวาล อดีตผู้ประสานงาน UN ประจำประเทศไทย และทีมงานของท่าน ในการให้ความสำคัญที่จะให้ความ กำลังใจสร้างแรงบันดาลใจ ให้กับผู้นำในทุกระดับ ซึ่งได้เดินทางไปเยี่ยมการดำเนินงานในทุกภูมิภาคของประเทศไทย ปัจจุบันท่านได้ย้ายไปประจำอยู่ที่ประเทศอินโดนีเซียแล้ว แต่อย่างไรก็ตาม ทางองค์การสหประชาชาติ ประจำประเทศไทย ยังคงยืนหยัดที่จะเป็น หุ้นส่วน (Partner) ที่ดี ในการขับเคลื่อนผลักดัน ให้เกิดการพัฒนาที่ยั่งยืนในประเทศไทย"
สำหรับการประกาศความสำเร็จการพัฒนาที่ยั่งยืนของกระทรวงมหาดไทยในวันนี้ จัดขึ้นโดยมีวัตถุประสงค์ เพื่อที่จะนำเสนอและเผยแพร่ ผลการขับเคลื่อนเป้าหมายการพัฒนาที่ยั่งยืน ที่ประสบความสำเร็จหรือ Best Practice เพื่อนำไปปรับใช้บริบทของแต่ละองค์กรในพื้นที่ เพื่อหารือแลกเปลี่ยนเรียนรู้การขับเคลื่อนเป้าหมายการพัฒนาที่ยั่งยืน เพื่อเป็นเวทีที่ประกาศความสำเร็จได้กำหนดแนวทางการขับเคลื่อนการพัฒนาที่ยั่งยืน ที่เป็นรูปธรรม และเกิดประสิทธิภาพในระยะต่อไป โดยเฉพาะอย่างยิ่งการสร้างความร่วมมือกับทั้งภาคีเครือข่ายในและต่างประเทศเพื่อนำไปสู่การขับเคลื่อนเป้าหมายการพัฒนาที่ยั่งยืนที่เกิดความสำเร็จที่มีประสิทธิภาพที่มากขึ้นต่อไป

ที่มา : https://www.thaigov.go.th/news/contents/details/88181