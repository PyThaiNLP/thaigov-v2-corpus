รัฐบาลไทย-ข่าวทำเนียบรัฐบาล-ดีอี -อุตุฯ เปิดศูนย์ติดตามและเฝ้าระวังสถานการณ์พายุฯ พร้อมแจ้งเตือน ปชช. 24 ชม.


วันพฤหัสบดีที่ 19 กันยายน 2567
ดีอี -อุตุฯ เปิดศูนย์ติดตามและเฝ้าระวังสถานการณ์พายุฯ พร้อมแจ้งเตือน ปชช. 24 ชม.
ดีอี -อุตุฯ เปิดศูนย์ติดตามและเฝ้าระวังสถานการณ์พายุฯ พร้อมแจ้งเตือน ปชช. 24 ชม.
19 กันยายน 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานในการเปิดศูนย์ติดตามและเฝ้าระวังสถานการณ์พายุดีเปรสชัน กรมอุตุนิยมวิทยา โดยมี น.ส.กรรวี สิทธิชีวภาค อธิบดีกรมอุตุนิยมวิทยา ผู้บริหารและผู้ที่เกี่ยวข้องเข้าร่วมงาน
ทั้งนี้กระทรวงดีอี โดยกรมอุตุนิยมวิทยาได้จัดตั้งศูนย์ติดตามและเฝ้าระวังสถานการณ์พายุดีเปรสชัน เพื่อติดตามและเฝ้าระวังพายุดีเปรสชันที่มีผลกระทบต่อประเทศไทย ตลอด 24 ชั่วโมง โดยดำเนินการประสานงานและประเมินสถานการณ์ข้อมูลจากส่วนกลางและ 5 ศูนย์อุตุนิยมวิทยาประจำภาคต่างๆ ร่วมกับหน่วยงานที่เกี่ยวข้อง เพื่อเพิ่มความสามารถในการแจ้งเตือนประชาชนได้อย่างทันท่วงที ลดผลกระทบและความเสียหายจากพายุ อุทกภัย ที่อาจเกิดขึ้นกับประชาชน
ในส่วนการดำเนินการเบื้องต้น จะมีเฝ้าระวัง และติดตามความเคลื่อนไหวของพายุโซนร้อนซูลิก ซึ่งกำลังคาดว่าจะเคลื่อนตัวขึ้นฝั่งบริเวณประเทศเวียดนามตอนกลางในช่วงวันที่ 19-20 กันยายน 2567 นี้ หลังจากนั้นจะอ่อนกำลังลงตามลำดับ โดยจะมีผลกระทบต่อประเทศไทยทำให้มีฝนตกหนักถึงหนักมากกับมีลมแรงในภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ ดังนั้นจึงขอแจ้งเตือนให้ประชาชนในพื้นที่ดังกล่าวระมัดระวังอันตรายที่อาจเกิดขึ้นจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลัน และน้ำป่าไหลหลาก โดยเฉพาะพื้นที่ลาดเชิงเขา ใกล้ทางน้ำไหลผ่าน และพื้นที่ลุ่มได้
-------------------------------------------------------------------------

ที่มา : https://www.thaigov.go.th/news/contents/details/88187