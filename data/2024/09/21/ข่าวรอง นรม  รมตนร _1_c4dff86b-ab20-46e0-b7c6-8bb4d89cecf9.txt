รัฐบาลไทย-ข่าวทำเนียบรัฐบาล-รองนายกฯ-รมต  นับสิบขานรับนโยบายนายกฯอิ้งค์ บินด่วนลงพื้นที่ประสบภัยด้วยเอง


วันเสาร์ที่ 21 กันยายน 2567
21/09/2567
พิมพ์
รองนายกฯ-รมต  นับสิบขานรับนโยบายนายกฯอิ้งค์ บินด่วนลงพื้นที่ประสบภัยด้วยเอง
รองนายกฯ-รมต  นับสิบขานรับนโยบายนายกฯอิ้งค์ บินด่วนลงพื้นที่ประสบภัยด้วยเอง ขอให้อำนวยการแก้ไขปัญหาให้จบเร็วพร้อมทั้งเร่งฟื้นฟูและหาแนวทางป้องกัน นำมาเสนอใน ครม.
21 กันยายน 2567   นายจิรายุ ห่วงทรัพย์ ที่ปรึกษาของนายกรัฐมนตรีเปิดเผยว่า วันนี้ นางสาวแพทองธาร ชินวัตร นายกรัฐมนตรีได้มอบหมายให้คณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) และศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ส่วนหน้าในพื้นที่ที่มีคณะรัฐมนตรีหลายท่านเป็นกรรมการ โดยขอให้รัฐมนตรีที่เกี่ยวข้องกับสถานการณ์วาตภัยและอุทกภัยในหลายพื้นที่ของภาคเหนือภาคอีสานกระจายกำลังการลงพื้นที่อำนวยการสั่งการด้วยตัวเองในวันนี้ แม้จะเป็นวันหยุดราชการ แต่ความเดือดร้อนของพี่น้องประชาชนจะต้องมาก่อนสิ่งอื่นใด
โดยนายกรัฐมนตรีได้ขอให้รัฐมนตรีแบ่งออกเป็นอย่างน้อย 2 สายในการบินไปอำนวยการด้วยตนเองในแต่ละภาค เช่นภาคเหนือ ภาคอีสาน และภาคใต้ โดยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วยนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ลงพื้นที่ปฏิบัติภารกิจอำนวยการสั่งการให้นำปัญหาที่พบเร่งแก้ไขทันทีที่อำเภอแม่อาย เชียงใหม่และที่อำเภอแม่สาย เชียงราย
ขณะที่นางสาวนฤมล ภิญโญสินวัฒน์รัฐมนตรีว่าการกระทรวงเกษตรและสหกรณ์ นายอิทธิ ศิริลัทธยากร นาย อัครา พรหมเผ่า รัฐมนตรีช่วยว่าการกระทรวงเกษตรและสหกรณ์ แบ่งงานกันลงพื้นที่บ้านถ้ำผาจม เชียงราย โดยกรมชลประทานวางระบบคันกั้นน้ำพร้อมทั้งบิ๊กแบ๊คเพื่อป้องกันเหตุการณ์ซ้ำซ้อน
ขณะที่นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม
นำท่อมาซ่อมระบบส่งนํ้าภูเขาให้ 19หมู่บ้าน ต.เทอดไทย อ.แม่ฟ้าหลวง เนื่องจากท่อส่งน้ำพังเสียหาย
ด้านนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงกลาโหม พร้อมด้วยพลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม ได้สั่งการให้กองบัญชาการกองทัพไทย ตรึงกำลังและช่วยเคลียร์พื้นที่ เและเตรียมกำลังพล และอุปกรณ์เพื่อรับมือกับพายุลูกใหม่ ทั้งในภาคเหนือและภาคอีสาน และส่วนอื่นๆของประเทศตั้งแต่ช่วงเช้าที่ผ่านมา
นอกจากนื้ ยังได้มอบหมายนายพิพัฒน์  รัชกิจประการ รัฐมนตรีว่าการกระทรวงแรงงาน ติดตามดูแลผู้ประกอบการและพี่น้องแรงงานในพื้นที่ที่ได้รับผลกระทบจากน้ำท่วมด้วย
ขณะที่นายสมศักดิ์ เทพสุทิน รัฐมนตรีว่าการกระทรวงสาธารณสุขได้ปล่อยขบวนคาราวานบรรทุกยาเวชภัณฑ์และอุปกรณ์บรรเทาทุกข์ออกจากกรุงเทพฯตั้งแต่เมื่อช่วงเช้ามืดที่ผ่านมาเพื่อนำไปบรรเทาทุกข์ให้กับพี่น้องที่ประสบอุทกภัยในพื้นที่
นายจิรายุ ฯ กล่าวต่อไปว่า สำหรับภาคอีสาน นายกรัฐมนตรีได้มอบหมายให้รัฐมนตรีลงพื้นที่อำนวยการเร่งช่วยเหลือ และอำนวยการแก้ไขปัญหาเชิงป้องกัน โดยนางสาวจิราพร สินธุไพร รัฐมนตรีประจำสำนักนายกรัฐมนตรีและนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ลงพื้นที่จังหวัดหนองคาย ร่วมกับผู้ว่าราชการจังหวัดบูรณาการความช่วยเหลือ
ทั้งนี้ วันพรุ่งนี้ วันอาทิตย์ที่ 22 กันยายน 2567 เวลา 09:30 น. นางสาวแพทองธาร ชินวัตร นายกรัฐมนตรีจะปล่อยขบวนคาราวาน อุปกรณ์และสิ่งของบรรเทาทุกข์ทางเครื่องบินไปยังพื้นที่ประสบภัย ณ กองบิน 6 ท่าอากาศยานทหารอากาศ
……….
.

ที่มา : https://www.thaigov.go.th/news/contents/details/88251