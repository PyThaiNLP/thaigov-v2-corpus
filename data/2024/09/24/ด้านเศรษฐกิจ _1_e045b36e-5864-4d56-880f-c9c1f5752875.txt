รัฐบาลไทย-ข่าวทำเนียบรัฐบาล-รมว.เกษตรฯ เป็นประธานการประชมคณะกรรมการพัฒนาการสหกรณ์แห่งชาติ เร่งสร้างความเข้มแข็งให้สหกรณ์ เพิ่มรายได้ให้สมาชิก ลดการทุจริตของสหกรณ์ผ่านการใช้แอปพลิเคชัน


วันจันทร์ที่ 23 กันยายน 2567
รมว.เกษตรฯ เป็นประธานการประชมคณะกรรมการพัฒนาการสหกรณ์แห่งชาติ เร่งสร้างความเข้มแข็งให้สหกรณ์ เพิ่มรายได้ให้สมาชิก ลดการทุจริตของสหกรณ์ผ่านการใช้แอปพลิเคชัน
รมว.เกษตรฯ เป็นประธานการประชมคณะกรรมการพัฒนาการสหกรณ์แห่งชาติ เร่งสร้างความเข้มแข็งให้สหกรณ์ เพิ่มรายได้ให้สมาชิก ลดการทุจริตของสหกรณ์ผ่านการใช้แอปพลิเคชัน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 3/2567 โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ และภาคเอกชน เข้าร่วม ณ ห้องประชุมกระทรวงเกษตรและสหกรณ์ โดยที่ประชุมได้หารือการแก้ไขปัญหาหนี้ของสมาชิกสหกรณ์และกลุ่มเกษตรกร รวมถึงการศึกษาเรื่องธนาคารพาณิชย์ไร้สาขา (Virtual Bank) และรับทราบข้อมูลสหกรณ์ที่ใช้แอปพลิเคชั่นทางการเงิน ซึ่งปัจจุบันมีสหกรณ์ที่ใช้แอปพลิเคชันหรือเทคโนโลยี ประมาณร้อยละ 25 จากสหกรณ์ทั้งหมด 6,200 กว่าแห่ง จึงเห็นสมควรผลักดันให้เกิดการใช้แอปพลิเคชันให้มากขึ้น ทั้งนี้ กระทรวงเกษตรและสหกรณ์ มีแอปฯ SmartMe ดำเนินงานโดยกรมตรวจบัญชีสหกรณ์ ซึ่งสหกรณ์แต่ละแห่งสามารถนำไปใช้งานได้โดยไม่เสียค่าใช้จ่าย
รัฐมนตรีว่าการกระทรวงเกษตรและสหกรณ์ กล่าวว่า กระทรวงเกษตรและสหกรณ์มุ่งดำเนินงานตามนโยบายรัฐบาลให้เกิดการยกระดับศักยภาพของเกษตรกร และสถาบันเกษตรกรให้มีความเข้มแข็ง มีการจัดการบริหารที่ดี เพื่อให้สมาชิกสหกรณ์และเกษตรกรมีรายได้เพิ่มมากขึ้น โดยส่งเสริมให้สหกรณ์แต่ละแห่งใช้แอปพลิเคชันในการบริหารจัดการข้อมูล เพื่อลดการทุจริต และสมาชิกสามารถตรวจสอบข้อมูลของตนเองในระบบ รวมถึงปรับตัวให้เข้ากับยุคดิจิทัล รองรับการทำงานในอนาคต นอกจากนี้ ยังได้ส่งเสริมให้หน่วยงานที่เกี่ยวข้อง ผลักดันให้เกษตรกรปลูกกล้วยหอมทองส่งออก เนื่องจากมีตลาดรองรับจำนวนมาก เกษตรกรสามารถสร้างรายได้อย่างยั่งยืน
สำหรับการดำเนินการของกระทรวงเกษตรและสหกรณ์ โดยกรมส่งเสริมสหกรณ์ ได้มีการดำเนินการแก้ไขหนี้ให้กับสมาชิกด้วยกระบวนการนำฐานข้อมูลจากกรมตรวจบัญชีสหกรณ์ มาทำงานร่วมกับผู้เชี่ยวชาญในการแก้ไขหนี้ และร่วมพูดคุยกับสมาชิกโดยตรง เพื่อรับทราบสถานการณ์และข้อมูลพื้นฐานอาชีพและนำมาฟื้นฟูให้เกิดประสิทธิภาพในการหาเลี้ยงชีพ รวมถึงสามารถลดจำนวนหนี้ให้น้อยลงอีกด้วย

ที่มา : https://www.thaigov.go.th/news/contents/details/88312