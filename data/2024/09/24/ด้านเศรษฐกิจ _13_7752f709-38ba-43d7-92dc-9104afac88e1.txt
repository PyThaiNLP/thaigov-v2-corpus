รัฐบาลไทย-ข่าวทำเนียบรัฐบาล-กบข. กระตุ้นเยาวชนรู้จักวางแผนการออมและการลงทุน ผ่านกิจกรรมประกวดวาดภาพ “เกษียณมีสุข” ชิงทุนการศึกษา


วันอังคารที่ 24 กันยายน 2567
24/09/2567
พิมพ์
กบข. กระตุ้นเยาวชนรู้จักวางแผนการออมและการลงทุน ผ่านกิจกรรมประกวดวาดภาพ “เกษียณมีสุข” ชิงทุนการศึกษา
กบข. จัดกิจกรรมประกวดวาดภาพ หัวข้อ “เกษียณมีสุข” ชิงทุนการศึกษารวมกว่า 1 แสนบาท หวังกระตุ้นให้เยาวชนรู้จักการแนวคิดการวางแผนการออม การลงทุน เพื่อเป็นฐานสร้างภูมิคุ้มกันการเงินภาคครัวเรือน
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. จัดกิจกรรมประกวดภาพวาด ในหัวข้อ “เกษียณมีสุข” เพื่อสร้างความตระหนักรู้ถึงการบริหารเงินออมและการลงทุนให้แก่เยาวชนที่เป็นบุตรหลานสมาชิก ให้เห็นความสำคัญในการออมและการลงทุนตั้งแต่เนิ่นๆ โดยแสดงออกทางความคิดสร้างสรรค์ผ่านผลงานการวาดภาพ ซึ่งเป็นไปตามภารกิจ กบข. ที่ต้องการส่งเสริมการออมให้กับสมาชิก เพื่อมีเงินใช้ที่เพียงพอในวัยเกษียณ รวมถึงการสร้างภูมิคุ้มกันทางการเงินภาคครัวเรือน และเพิ่มเสถียรภาพของระบบเศรษฐกิจไทย
การจัดกิจกรรมประกวดภาพวาด ในหัวข้อ “เกษียณมีสุข” ได้เปิดโอกาสให้นักเรียนและนักศึกษาที่เป็นบุตรหลานของสมาชิกหรือสังกัดในสถานศึกษาของสมาชิกเข้าร่วมกิจกรรม เพื่อชิงทุนการศึกษาทั้งสิ้น 16 รางวัล มูลค่ารวมกว่า 1 แสนบาท โดยผู้เข้าร่วมการประกวดจะต้องวาดภาพระบายสี ลงบนกระดาษขนาด A3 ซึ่งไม่จํากัดประเภทของสีและเทคนิคในการวาด และจะต้องเป็นผลงานที่ไม่ผ่านการตกแต่งหรือดัดแปลงจากคอมพิวเตอร์ รวมทั้งไม่สร้างสรรค์ขึ้นจากการใช้ปัญญาประดิษฐ์ (Artificial Intelligence: AI) โดยเปิดรับผลงานเข้าร่วมประกวด ตั้งแต่วันนี้ถึง 31 ตุลาคม 2567 และจะประกาศผลการตัดสิน ในวันที่ 26 พฤศจิกายน 2567
นอกจากนี้ กบข. ยังได้เชิญผู้ทรงคุณวุฒิภายนอกที่มีความเชี่ยวชาญและมีความสามารถด้านศิลปะ มาร่วมเป็นกรรมการตัดสินภาพวาด ได้แก่ ผศ.ดร.อภิชาติ พลประเสริฐ หัวหน้าภาควิชาศิลปะดนตรีและนาฏศิลป์ศึกษา คณะครุศาสตร์ จุฬาลงกรณ์มหาวิทยาลัย และอาจารย์ฑีฆวุฒิ บุญวิจิตร หัวหน้าภาควิชาจิตรกรรม คณะจิตรกรรมประติมากรรมและภาพพิมพ์ มหาวิทยาลัยศิลปากร
ผู้สนใจสามารถอ่านรายละเอียดกิจกรรม และดาวน์โหลดใบสมัคร ได้ที่ เว็บไซต์ กบข. www.gpf.or.th เมนูข่าวสารและกิจกรรม สอบถามข้อมูลเพิ่มเติมได้ที่ Facebook กบข. หรือ LINE กบข. @gpfcommunity หรือศูนย์บริการข้อมูลสมาชิก โทร 1179

ที่มา : https://www.thaigov.go.th/news/contents/details/88355