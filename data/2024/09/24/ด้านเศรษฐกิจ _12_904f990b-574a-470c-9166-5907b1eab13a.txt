รัฐบาลไทย-ข่าวทำเนียบรัฐบาล-การเตรียมความพร้อมของโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ


วันอังคารที่ 24 กันยายน 2567
24/09/2567
พิมพ์
การเตรียมความพร้อมของโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ
กระทรวงการคลังโดยกรมบัญชีกลางจะเริ่มทยอยจ่ายเงินให้แก่กลุ่มเป้าหมายตามโครงการฯ วันที่ 25 - 30 ก.ย.2567 โดยผู้มีบัตรสวัสดิการแห่งรัฐและคนพิการสามารถตรวจสอบสิทธิและผลการได้รับเงินในโครงการฯ ได้ตั้งแต่วันที่ 24 ก.ย.2567 เป็นต้นไป
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง ได้กล่าวย้ำถึงการเตรียมความพร้อมของโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ) ว่า กระทรวงการคลังโดยกรมบัญชีกลางจะเริ่มทยอยจ่ายเงินให้แก่กลุ่มเป้าหมายตามโครงการฯ วันที่ 25 - 30 กันยายน 2567 โดยผู้มีบัตรสวัสดิการแห่งรัฐและคนพิการสามารถตรวจสอบสิทธิและผลการได้รับเงินในโครงการฯ ได้ตั้งแต่วันที่ 24 กันยายน 2567 เป็นต้นไป ผ่านช่องทางที่กำหนดท้ายแถลงข่าวกระทรวงการคลังฉบับนี้ ทั้งนี้ หากผู้มีสิทธิตามโครงการฯ (ผู้มีสิทธิฯ) ยังไม่ได้รับเงินในช่วงเวลาดังกล่าว ขอให้ผู้มีสิทธิฯ ดำเนินการผูกบัญชีพร้อมเพย์กับเลขประจำตัวประชาชนและตรวจสอบบัญชีเงินฝากธนาคารให้มีสถานะปกติ (Active) เพื่อให้พร้อมรับเงินตามโครงการฯ ในรอบการจ่ายเงินซ้ำ (Retry) และสำหรับคนพิการที่บัตรประจำตัวคนพิการหมดอายุ หรือผู้ได้รับเงินเบี้ยความพิการที่ไม่มีบัตรประจำตัวคนพิการ จะต้องดำเนินการต่ออายุบัตรประจำตัวคนพิการหรือทำบัตรประจำตัวคนพิการให้แล้วเสร็จภายในกำหนดเวลา ดังนี้
รอบจ่ายซ้ำ        จ่ายเงินภายในวันที่    ทำบัตรหรือต่ออายุบัตรประจำตัวคนพิการภายในวันที่    ผูกบัญชีพร้อมเพย์กับเลขประจำตัวประชาชนภายในวันที่
ครั้งที่ 1        22 ตุลาคม 2567    10 ตุลาคม 2567                18 ตุลาคม 2567
ครั้งที่ 2        22 พฤศจิกายน 2567     12 พฤศจิกายน 2567                18 พฤศจิกายน 2567
ครั้งที่ 3        22 ธันวาคม 2567    3 ธันวาคม 2567                16 ธันวาคม 2567
ทั้งนี้ เมื่อพ้นกำหนดการ Retry ครั้งที่ 3 แล้ว จะยุติการจ่ายเงินให้แก่กลุ่มเป้าหมาย และถือว่ากลุ่มเป้าหมายไม่ประสงค์รับเงินภายใต้โครงการฯ
โฆษกกระทรวงการคลังกล่าวเพิ่มเติมว่า ในวันที่ 25 กันยายน 2567 เวลา 09.00 น. นายกรัฐมนตรีและคณะรัฐมนตรีจะมีงานเปิดตัว (Kick Off) โครงการฯ เพื่อประชาสัมพันธ์โครงการให้ประชาชนทราบอย่างทั่วถึง ผู้ที่สนใจสามารถรอติดตามรับชมรับฟังข้อมูลเกี่ยวกับโครงการฯ ผ่านการถ่ายทอดสดทางสถานีวิทยุโทรทัศน์แห่งประเทศไทย NBT และ Live ทาง NBT2HD ได้
หมายเหตุ: ผู้มีบัตรสวัสดิการแห่งรัฐและคนพิการ สามารถตรวจสอบผลการจ่ายเงินในวันถัดไปหลังจากวันที่จ่ายเงิน
ผ่านช่องทางต่าง ๆ ดังนี้
1. ผู้มีบัตรสวัสดิการแห่งรัฐและคนพิการ
1.1 เว็บไซต์ https://โครงการกระตุ้นเศรษฐกิจ2567.cgd.go.th (ตั้งแต่วันที่ 24 กันยายน 2567 เป็นต้นไป)
1.2 เว็บไซต์ https://govwelfare.cgd.go.th (ตั้งแต่วันที่ 24 กันยายน 2567 เป็นต้นไป)
1.3 แอปพลิเคชัน "รัฐจ่าย" (ของกรมบัญชีกลาง กระทรวงการคลัง)
1.4 Call Center กรมบัญชีกลาง หมายเลขโทรศัพท์ 0 2270 6400 ตั้งแต่วันจันทร์ - ศุกร์ ระหว่างเวลา 08.30 - 16.30 น. ยกเว้นวันหยุดราชการ และวันหยุดนักขัตฤกษ์
2. ผู้มีบัตรสวัสดิการแห่งรัฐ และคนพิการที่มีบัตรสวัสดิการแห่งรัฐ
2.1 ศูนย์ลูกค้าสัมพันธ์บัตรสวัสดิการแห่งรัฐ หมายเลขโทรศัพท์ 0 2109 2345 ตั้งแต่วันจันทร์ - ศุกร์ ระหว่างเวลา 08.30 - 17.30 น. ยกเว้นวันหยุดราชการ และวันหยุดนักขัตฤกษ์
2.2 ศูนย์ลูกค้าสัมพันธ์บัตรสวัสดิการแห่งรัฐ ผ่านระบบตอบรับอัตโนมัติ โทรศัพท์หมายเลข 0 2109 2345 กด 1 กด 5 ทุกวันไม่เว้นวันหยุดราชการและวันนักขัตฤกษ์ 24 ชั่วโมง
3. คนพิการ
3.1 เว็บไซต์ https://govwelfare.dep.go.th/check
3.2 ศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์
3.3 Call Center กรมส่งเสริมและพัฒนาคุณภาพชีวิตคนพิการ หมายเลขโทรศัพท์ 0 2354 3388 ต่อ 701 - 702 (หน่วยงานออกบัตรประจำตัวคนพิการ) หรือศูนย์บริการคนพิการจังหวัดทั่วประเทศ ตั้งแต่วันจันทร์ - ศุกร์ ระหว่างเวลา 08.30 - 16.30 น. ยกเว้นวันหยุดราชการ และวันหยุดนักขัตฤกษ์
3.4 องค์กรปกครองส่วนท้องถิ่น กรุงเทพมหานคร และเมืองพัทยา ที่คนพิการรับเงินเบี้ยความพิการ ตั้งแต่วันจันทร์ - ศุกร์ ระหว่างเวลา 08.30 - 16.30 น. ยกเว้นวันหยุดราชการ และวันหยุดนักขัตฤกษ์

ที่มา : https://www.thaigov.go.th/news/contents/details/88341