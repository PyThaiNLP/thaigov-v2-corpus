รัฐบาลไทย-ข่าวทำเนียบรัฐบาล-บสย. ผนึกพันธมิตรธนาคาร จัดโครงการ “ค้ำประกันสินเชื่อดอกเบี้ยถูก” ช่วย SMEs ประหยัดต้นทุน เข้าถึงสินเชื่อได้ง่ายขึ้น   


วันอังคารที่ 24 กันยายน 2567
24/09/2567
พิมพ์
บสย. ผนึกพันธมิตรธนาคาร จัดโครงการ “ค้ำประกันสินเชื่อดอกเบี้ยถูก” ช่วย SMEs ประหยัดต้นทุน เข้าถึงสินเชื่อได้ง่ายขึ้น
บสย. ผนึกพันธมิตรสถาบันการเงิน ทั้งแบงก์รัฐ-เอกชน จัดโครงการค้ำประกันสินเชื่อดอกเบี้ยถูก ฟรี! ค่าธรรมเนียม 2-4 ปีแรก ช่วย SMEs ประหยัดต้นทุน ลดภาระทางการเงิน เพิ่มโอกาสเข้าถึงสินเชื่อได้ง่ายขึ้น ช่วยเติมสภาพคล่อง และพลิกฟื้นธุรกิจให้ SMEs
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ได้ผนึกความร่วมมือกับสถาบันการเงินต่างๆ จัด “โครงการค้ำประกันสินเชื่อดอกเบี้ยถูก” ภายใต้โครงการค้ำประกันสินเชื่อ PGS 11 “บสย. SMEs ยั่งยืน” คิดอัตราค่าธรรมเนียม 1.5-1.75% ต่อปี ฟรี! ค่าธรรมเนียมค้ำประกัน 2-4 ปีแรก ค้ำประกันให้กับกลุ่ม “สินเชื่อดอกเบี้ยถูก” ของธนาคารต่างๆ อัตราดอกเบี้ยไม่เกิน 5% ต่อปี ช่วยผู้ประกอบการประหยัดต้นทุน และลดภาระทางการเงิน เสริมสภาพคล่องให้ธุรกิจสามารถต่อยอดและพลิกฟื้นได้
สำหรับสินเชื่อดอกเบี้ยถูกของสถาบันการเงินต่างๆ ที่มี บสย. ค้ำประกันสินเชื่อ ภายใต้โครงการค้ำประกันสินเชื่อ PGS 11 “บสย. SMEs ยั่งยืน” อาทิ สินเชื่อเสริมแกร่ง SME เกษตร ของธนาคารเพื่อการเกษตรและสหกรณ์การเกษตร, สินเชื่อ SME Green Productivity ของ SME D Bank, สินเชื่อบัวหลวงเพื่อการปรับตัวธุรกิจ ของธนาคารกรุงเทพ, สินเชื่อเงินกู้เพื่อสิ่งแวดล้อมสำหรับ SMEs ของ ธนาคารกรุงไทย, สินเชื่อเพื่อความยั่งยืนธุรกิจ ของธนาคารไทยพาณิชย์ เป็นต้น
นอกจากนี้ บสย. ยังได้ร่วมกับธนาคารออมสิน ค้ำประกันโครงการสินเชื่อ IGNITE THAILAND วงเงินค้ำประกันสินเชื่อรวม 5,000 ล้านบาท ค้ำประกันสูงสุด 10 ล้านบาทต่อราย สอดรับนโยบายรัฐบาล และวิสัยทัศน์ IGNITE THAILAND ช่วยลดภาระผู้ประกอบการ SMEs  ฟรี! ค่าธรรมเนียมค้ำประกัน 2 ปีแรก และปีที่ 3 – 4 จ่ายค่าธรรมเนียม 0.75% ต่อปี โดยธนาคารออมสิน คิดอัตราดอกเบี้ยเริ่มต้น 2.5% ต่อปี ใน 2 ปีแรก ระยะเวลากู้สูงสุดไม่เกิน 10 ปี ปลอดชำระเงินต้นสูงสุดไม่เกิน 6 เดือน
“โครงการค้ำประกันสินเชื่อดอกเบี้ยถูก จะช่วยผู้ประกอบการ SMEs กลุ่มต่างๆ สามารถเข้าถึงสินเชื่อได้ง่ายขึ้น ผ่านกลไกการค้ำประกันสินเชื่อของ บสย. ในต้นทุนทางการเงินที่ต่ำ ภายใต้การสนับสนุนจากภาครัฐ ช่วยให้ SMEs ที่ต้องการสินเชื่อไปลงทุน ขยายกิจการ รวมถึงธุรกิจที่อยู่ระหว่างการพลิกฟื้น สามารถประคับประคองและผ่านพ้นไปได้” นายสิทธิกร กล่าว
โครงการค้ำประกันสินเชื่อ PGS 11 “บสย. SMEs ยั่งยืน” มีสิทธิประโยชน์ต่าง ๆ ที่รัฐบาลให้การสนับสนุน อาทิ ฟรีค่าธรรมเนียมค้ำประกันสินเชื่อ 2-4 ปีแรก ซึ่งรัฐบาลเป็นผู้ออกค่าธรรมเนียมค้ำประกันให้ รวมทั้งการขยายวงเงินค้ำประกันสินเชื่อต่อราย ด้วยอัตราค่าธรรมเนียมต่ำ วงเงินค้ำประกันต่อรายตั้งแต่ 10,000 บาท ถึง 40 ล้านบาท ระยะเวลาการค้ำประกันนานสูงสุด 10 ปี
ผู้ประกอบการที่สนใจเข้าร่วม “โครงการค้ำประกันสินเชื่อดอกเบี้ยถูก” สามารถติดต่อที่สำนักงานเขต บสย. 11 สาขาทั่วประเทศ หรือลงทะเบียนผ่าน Line OA : @tcgfirst  โดย บสย. ยังมีการให้บริการผ่าน “ศูนย์ที่ปรึกษาทางการเงิน SMEs” ที่พร้อมให้คำปรึกษาและคำแนะนำ SMEs ในการเข้าถึงแหล่งเงินทุน การแก้ปัญหาหนี้ และให้ความรู้ทางการเงิน โดยผู้ประกอบการ SMEs สามารถขอรับคำปรึกษาและตรวจสุขภาพทางการเงินเพื่อเตรียมพร้อมก่อนยื่นขอสินเชื่อ ฟรี..ไม่มีค่าใช้จ่าย

ที่มา : https://www.thaigov.go.th/news/contents/details/88335