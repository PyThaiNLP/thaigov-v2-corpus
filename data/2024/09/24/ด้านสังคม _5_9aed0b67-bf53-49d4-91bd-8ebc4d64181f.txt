รัฐบาลไทย-ข่าวทำเนียบรัฐบาล-"วราวุธ" ยืนยันคนพิการได้เงินหมื่นตามสิทธิ รัฐบาลคิกออฟ โอนพรุ่งนี้


วันอังคารที่ 24 กันยายน 2567
"วราวุธ" ยืนยันคนพิการได้เงินหมื่นตามสิทธิ รัฐบาลคิกออฟ โอนพรุ่งนี้
"วราวุธ" ยืนยันคนพิการได้เงินหมื่นตามสิทธิ รัฐบาลคิกออฟ โอนพรุ่งนี้
วันที่ 24 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ตามที่รัฐบาลเตรียมโอนเงินโครงการกระตุ้นเศรษฐกิจปี 2567 ให้แก่ผู้มีบัตรสวัสดิการแห่งรัฐและคนพิการ คนละ 10,000 บาท ซึ่งรัฐบาลจะเริ่ม คิกออฟ โอนเงิน วันที่ 25 ก.ย. 67 นั้น กระทรวง พม. ขอขอบคุณนางสาวเเพทองธาร ชินวัตร นายกรัฐมนตรี และรัฐบาลที่เห็นความสำคัญและจำเป็นเร่งด่วนของพี่น้องกลุ่มเปราะบาง โดยเฉพาะคนพิการ ซึ่งตัวเลขของคนพิการที่เราใช้รับสิทธิโครงการดังกล่าวในขณะนี้คือที่ลงทะเบียนสิ้นสุดในวันที่ 31 สิงหาคม 2567 แต่ยังมีพี่น้องคนพิการอีกบางกลุ่มที่ได้รับเบี้ยความพิการจากท้องถิ่นแต่ไม่ได้มีการขึ้นทะเบียนไว้ แต่ทางกระทรวงการคลังได้เปิดโอกาสให้ไปเร่งลงทะเบียนภายในวันที่ 3 ธันวาคม 67 นี้ และก็จะสามารถรักษาสิทธิ 10,000 บาท ในส่วนของพี่น้องคนพิการได้ โดยจำนวนคนพิการล่าสุด ที่จะได้รับสิทธิโครงการนี้มีประมาณ 2.1 ล้านคน แต่พบว่าตั้งแต่ 31 สิงหาคม 2567 จนถึงวันนี้ ได้รับรายงานว่าเป็นที่น่าเสียใจมีคนพิการนั้นเสียชีวิตไปประมาณเกือบ 30,000 ราย แต่ในขณะเดียวกันคนพิการมีเพิ่มขึ้นในทุกเดือนด้วยเช่นกัน เดือนละ 2,000 ราย อย่างไรก็ตามตนมั่นใจว่างบประมาณที่ทางรัฐบาลได้เตรียมไว้เพียงพอในการที่จะดูแลพี่น้องคนพิการที่มีชื่ออยู่ในระบบอยู่แล้ว ถ้าหากคนพิการได้รับเบี้ยความพิการอยู่แล้ว มีบัญชีธนาคารเรียบร้อยอยู่แล้ว ก็จะได้รับเงิน 10,000 บาท ที่รัฐบาลจะโอนให้ในวันอย่างแน่นอน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #เงินกระตุ้นเศรษฐกิจ #คนพิการ

ที่มา : https://www.thaigov.go.th/news/contents/details/88346