รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แถลงผลการดำเนินงานกองทุนยุติธรรม ประจำปี ๒๕๖๗ ภายใต้ชื่อ “๙ สู่ทศวรรษ กองทุนยุติธรรม”


วันอังคารที่ 24 กันยายน 2567
24/09/2567
พิมพ์
รัฐมนตรีว่าการกระทรวงยุติธรรม แถลงผลการดำเนินงานกองทุนยุติธรรม ประจำปี ๒๕๖๗ ภายใต้ชื่อ “๙ สู่ทศวรรษ กองทุนยุติธรรม”
รัฐมนตรีว่าการกระทรวงยุติธรรม แถลงผลการดำเนินงานกองทุนยุติธรรม ประจำปี ๒๕๖๗ ภายใต้ชื่อ “๙ สู่ทศวรรษ กองทุนยุติธรรม”
ในวันอังคารที่ ๒๔ กันยายน ๒๕๖๗ เวลา ๑๔.๒๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม แถลงผลการดำเนินงานกองทุนยุติธรรม ประจำปี ๒๕๖๗ ภายใต้ชื่อ “๙ สู่ทศวรรษ กองทุนยุติธรรม” เพื่อยกระดับประสิทธิภาพระบบบริการให้เข้าถึงง่าย สะดวก รวดเร็ว ทั่วถึง และเท่าเทียม พร้อมเร่งปรับแก้ พ.ร.บ. กองทุนยุติธรรม ให้สอดคล้องกับสถานการณ์ปัจจุบันที่กำลังก้าวเข้าสู่ยุคดิจิทัล โดยมี นายวัลลภ นาคบัว รองปลัดกระทรวงยุติธรรม พร้อมด้วย นายไตรยฤทธิ์ เตมหิวงศ์ รองปลัดกระทรวงยุติธรรม นางสาวนันทรัศมิ์ เทพดลไชย หัวหน้าผู้ตรวจราชการกระทรวงยุติธรรม นางสาวรวิวรรณ จตุรพิธพร ผู้ตรวจราชการกระทรวงยุติธรรม นายเกิดโชค เกษมวงศ์จิตร ผู้ตรวจราชการกระทรวงยุติธรรม นางสาวศิริประกาย วรปรีชา ผู้ตรวจราชการกระทรวงยุติธรรม นายโกมล พรมเพ็ง ผู้ตรวจราชการกระทรวงยุติธรรม พันตำรวจตรี ยุทธนา แพรดำ รองอธิบดีกรมสอบสวนคดีพิเศษ รักษาราชการแทนอธิบดีกรมสอบสวนคดีพิเศษ นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ นายสำรวม บุญเสริม ผู้ช่วยปลัดกระทรวงยุติธรรม นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม รวมทั้งผู้อำนวยการกอง/สำนัก และเจ้าหน้าที่ที่เกี่ยวข้อง เข้าร่วมฯ ณ ห้องสนฉัตร ชั้น ๓ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม กล่าวว่า รู้สึกเป็นเกียรติที่ได้มาร่วมงานในวันนี้ โดยกองทุนยุติธรรม ได้ดำเนินการมาตั้งแต่ พ.ศ. ๒๕๔๙ ในปัจจุบันได้มี พ.ร.บ.กองทุนยุติธรรม พ.ศ. ๒๕๕๘ ซึ่งได้ปรับปรุงหลักเกณฑ์ต่าง ๆ ให้สามารถช่วยเหลือประชาชนได้อย่างทั่วถึง และเท่าเทียม และมีคณะกรรมการกองทุนยุติธรรมเพื่อให้ความยุติธรรมไปสู่ประชาชนทั้ง ๗๗ จังหวัดทั่วประเทศ รวมทั้งคำนึงถึงการช่วยเหลือประชาชนในด้านค่าใช้จ่ายในการเดินทางมารับบริการ เนื่องจากประเทศไทยมีความเหลื่อมล้ำในการเดินทาง ในวันนี้กองทุนยุติธรรมได้พัฒนามาสู่ปีที่ ๙ และในปีต่อไปจะทำอย่างไร เพื่อให้ประชาชนได้รับความยุติธรรมถ้วนหน้า โดยอย่างน้อยที่สุด คือ ความเป็นธรรมต้องเดินทางใกล้ และเข้าถึงอย่างรวดเร็ว สิ่งเหล่านี้ คือ การยกระดับกองทุนยุติธรรม โดยจะพัฒนาการทำงานเชิงรุกเพิ่มขึ้น และนำระบบเทคโนโลยีดิจิทัลมาใช้ในการดำเนินงานเพื่อนำความยุติธรรมไปสู่ประชาชนให้มากขึ้น โดยอย่างน้อยที่สุดประชาชนจะต้องได้รับสิทธิขั้นพื้นฐานในการเข้าถึงข้อมูลและความยุติธรรม และเชื่อมั่นว่าคณะกรรมการกองทุนยุติธรรม และกระทรวงยุติธรรมที่ดูแลกองทุนยุติธรรมจะให้ความเป็นธรรมแก่ประชาชน โดยสิ่งหนึ่งที่กองทุนยุติธรรมมี คือ สามารถที่จะให้ความรู้ประชาชนในเรื่องต่าง ๆ ได้ ซึ่งภารกิจและวัตถุประสงค์ของกองทุนยุติธรรมจะเป็นสิ่งหนึ่งที่จะช่วยเติมเต็มเรื่องการเข้าถึงความเป็นธรรมได้ดี และเชื่อมั่นว่ากองทุนยุติธรรมจะเป็นแสงสว่างให้กับสังคมที่จะนำความยุติธรรม ช่วยลดความเหลื่อมล้ำในกระบวนการยุติธรรม และสร้างความผาสุกให้กับประชาชนที่ยั่งยืนได้

ที่มา : https://www.thaigov.go.th/news/contents/details/88366