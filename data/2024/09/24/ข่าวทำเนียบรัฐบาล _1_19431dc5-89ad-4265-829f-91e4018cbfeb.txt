รัฐบาลไทย-ข่าวทำเนียบรัฐบาล-ทปษ. “จิรายุ” เผย นายกฯ สั่งการ “ศปช.-ผู้ว่าฯ เชียงราย” ช่วยน้ำหลาก เวียงป่าเป้า สั่งการกรมทางหลวงชนบท เคลียร์พื้นที่หลังมีดินโคลนถล่มให้เร็วที่สุด


วันจันทร์ที่ 23 กันยายน 2567
23/09/2567
พิมพ์
ทปษ. “จิรายุ” เผย นายกฯ สั่งการ “ศปช.-ผู้ว่าฯ เชียงราย” ช่วยน้ำหลาก เวียงป่าเป้า สั่งการกรมทางหลวงชนบท เคลียร์พื้นที่หลังมีดินโคลนถล่มให้เร็วที่สุด
ทปษ. “จิรายุ” เผย นายกฯ สั่งการ “ศปช.-ผู้ว่าฯ เชียงราย” ช่วยน้ำหลาก เวียงป่าเป้า สั่งการกรมทางหลวงชนบท เคลียร์พื้นที่หลังมีดินโคลนถล่มให้เร็วที่สุด
วันนี้ (23 กันยายน 2567)  เวลา 16.35 น. ณ ทำเนียบรัฐบาล นายจิรายุ ห่วงทรัพย์ ที่ปรึกษาของนายกรัฐมนตรี ให้สัมภาษณ์ถึงกรณีเกิดน้ำป่าไหลหลากที่บ้านหินลาดใน อ.เวียงป่าเป้า จ.เชียงราย ว่า นางสาวแพทองธาร ชินวัตร นายกรัฐมนตรี ได้สั่งการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) และผู้ว่าราชการจังหวัดเชียงรายไปแล้ว และสั่งการให้กรมทางหลวงชนบท กระทรวงคมนาคม เข้าไปเคลียร์พื้นที่หลังมีดินโคลนถล่มให้เร็วที่สุด ซึ่งได้มีการดำเนินการไปแล้วเมื่อช่วงเวลา 15.00 น. ที่ผ่านมา
นายจิรายุ กล่าวว่า ทั้งนี้ขอให้ ศปช. คอยเฝ้าระวังและแจ้งเตือนไปยังชุมชน ประชาชน ในพื้นที่ต่าง ๆ ถึงสถานการณ์ฝนที่ตกอยู่อาจจะทำให้ดินโคลนบนภูเขาสไลด์ลงมาได้ รวมถึงสั่งการให้กองบัญชาการกองทัพไทย ที่ดูแลหน่วยทหารพัฒนา ที่ประจำอยู่ที่เชียงราย ให้ฟังวิทยุสื่อสาร และรับรายงานจากหน้างาน หากมีเหตุการณ์ยกระดับว่าควรประกาศระดับไหน และให้ทหารหน่วยพัฒนา ที่สแตนด์บายเข้าพื้นที่ช่วยเหลือ ทั้งนี้ขอให้หน่วยงานต่าง ๆ ใน ศปช. เฝ้ามอนิเตอร์ตลอด 24 ชั่วโมง
เมื่อถามถึงสถานการณ์พื้นที่น้ำท่วม จ.ลำปาง ที่น้ำพัดบ้านและทำให้มีผู้เสียชีวิต นายจิรายุกล่าวว่า ลักษณะของแต่ละพื้นที่แตกต่างกันไป ทางศปช. ก็มีการเฝ้าระวัง แต่เมื่อดินสไลด์ลงมาไม่สามารถกำหนดทิศทางได้ รัฐบาลก็ต้องขออภัย เพราะไม่อยากให้เกิดความเสียหายกับบ้านของประชาชน แต่ในชนบทเราก็เห็นว่าบ้านที่อยู่ตีนเขาอาจจะโดนดินโคลนถล่มก็จะต้องเฝ้าระวัง และเมื่อมีเหตุหน่วยงานที่เกี่ยวข้องก็ต้องเร่งไปแก้ไข
เมื่อถามว่า นายกฯ มีแนวโน้มที่จะลงพื้นที่ช่วงนี้หรือไม่ นายจิรายุ กล่าวว่า นายกฯ กำลังประเมินสถานการณ์ และได้มีการวิดีโอคอนเฟอเรนซ์อยู่ตลอดเวลาอยู่แล้ว แต่หากนายกฯ ลงพื้นที่ก็ต้องมีคนมารับ นอกจากนี้นายฯ ยังได้มอบให้ นายภูมิธรรม เวชยชัย รองนายกรัฐมนตรีและรมว.กลาโหม สั่งการต่อเนื่อง ทั้งนี้หากมีบางเรื่องที่สำคัญจะต้องไปดูหน้างาน นายกฯ ก็จะไป แต่บางเรื่องที่เรารู้สถานการณ์แล้วจะเป็นการกำชับติดตามและประเมินผล
เมื่อถามว่า มีผลโพลออกมาว่าประชาชนไม่มีความเชื่อมั่นในการแก้ไขปัญหาน้ำท่วมของรัฐบาล นายจิรายุ กล่าวว่า ตนเคยลงพื้นที่น้ำท่วมและภัยพิบัติต่าง ๆ ถือว่าสถานการณ์นี้ รัฐบาลตั้งตัวติดได้เร็ว การตั้งศูนย์ต่าง ๆ ก็เร็ว แต่ก็ยอมรับคำแนะนำและติชม ที่ผ่านมานายกฯ ทำงานตลอดเวลา และสถานการณ์ก็คลี่คลาย เมื่อน้ำพัดมาแล้วทำให้เสียหาย ต่อไปนี้จะทำยังไงที่จะป้องกันไม่ให้เกิด เมื่อถามอีกว่า นายกฯ ทราบผลโพลดังกล่าวแล้วใช่หรือไม่ นายจิรายุ กล่าวว่า ก็คงทราบ ทั้งนี้ช่วงเกิดสถานการณ์น้ำท่วม นายกฯทำงานยังไม่ถึง 10 วัน ขอเวลาอีกสักนิดนึง แต่คิดว่าความตั้งใจของนายกฯล้น และคนที่เข้ามาเป็นนักการเมืองเมื่อโดนตำหนิก็คงไม่เสียกำลังใจ
นายจิรายุ กล่าวอีกว่า จากปัญหาสถานการณ์อุทกภัยที่เกิดขึ้นในขณะนี้ นายกฯ มีแนวคิดที่จะทำระบบเตือนภัยผ่าน SMS ที่จะมีรูปแบบการแจ้งเตือนที่ต่างจาก SMS ปกติ หรือเรียกว่า HOT ALERT โดยมีเสียงแจ้งเตือนตลอดเวลาไม่หยุด จนกว่าจะอ่านตามข้อความแจ้งเตือน ซึ่งจะมีระดับความรุนแรงตามสถานการณ์ที่เกิดขึ้น ซึ่งเป็นไปได้ที่กระทรวงดิจิทัลเพื่อเศรษฐกิจและสังคม จะเป็นผู้ทำระบบบนี้ นอกจากนี้นายกฯ ยังระบุอีกว่าควรจะมีการพัฒนาระบบอนาล็อกที่ใช้ในปัจจุบัน โดยเฉพาะเสียงตามสายที่แจ้งประชาชนต้องมีระดับในการแจ้งประชาชนว่าความรุนแรงนี้อยู่ในระดับไหน เพื่อให้ประชาชนได้ตัดสินใจว่าควรเก็บของขึ้นที่สูงหรืออพยพออก

ที่มา : https://www.thaigov.go.th/news/contents/details/88316