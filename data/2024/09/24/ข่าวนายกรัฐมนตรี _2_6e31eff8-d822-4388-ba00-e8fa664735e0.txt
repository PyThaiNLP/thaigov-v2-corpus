รัฐบาลไทย-ข่าวทำเนียบรัฐบาล-​นายกฯ “แพทองธาร”  เผยพรรคร่วมรัฐบาลไม่ได้กลับลำไม่เห็นด้วยแก้ไขรัฐธรรมนูญ  ย้ำทุกพรรค โฟกัสเรื่องน้ำท่วมมาเป็นลำดับแรก เน้นแก้ไขปัญหาให้กับประชาชน


วันอังคารที่ 24 กันยายน 2567
24/09/2567
พิมพ์
​นายกฯ “แพทองธาร”  เผยพรรคร่วมรัฐบาลไม่ได้กลับลำไม่เห็นด้วยแก้ไขรัฐธรรมนูญ  ย้ำทุกพรรค โฟกัสเรื่องน้ำท่วมมาเป็นลำดับแรก เน้นแก้ไขปัญหาให้กับประชาชน
​นายกฯ “แพทองธาร”  เผยพรรคร่วมรัฐบาลไม่ได้กลับลำไม่เห็นด้วยแก้ไขรัฐธรรมนูญ  ย้ำทุกพรรค โฟกัสเรื่องน้ำท่วมมาเป็นลำดับแรก เน้นแก้ไขปัญหาให้กับประชาชน
วันนี้ (24 กันยายน 2567) เวลา 12.10 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี แถลงข่าวภายหลังการประชุมคณะรัฐมนตรี (ครม.) ว่าที่ประชุมคณะรัฐมนตรี ครม. กล่าวถึงการแก้ไขรัฐธรรมนูญรายมาตราที่เกี่ยวข้องกับเรื่องจริยธรรม ว่า เรื่องนี้ต้องมีการพูดคุยกัน แต่ตอนนี้รัฐบาล ขอโฟกัสเรื่องการแก้ไขปัญหาน้ำท่วมก่อน ซึ่งเมื่อช่วงเช้าก็ได้รับรายงาน ในพื้นที่จังหวัดลำปางน้ำท่วมหนักมากขึ้น ดังนั้น รัฐมนตรีทั้งหมดได้มีการพูดคุยหารือเกี่ยวกับเรื่องการแก้ปัญหาและเยียวยาน้ำท่วม  ซึ่งถือเป็นเรื่องสำคัญ ส่วนเรื่องการแก้ไขรัฐธรรมนูญอยู่กับสภาผู้แทนราษฎร รัฐบาลต้องทำงานให้ประชาชนก่อน
ส่วนกรณีที่พรรคร่วมรัฐบาลกลับลำไม่เห็นด้วยกับการแก้ไขรัฐธรรมนูญรายมาตราในประเด็นดังกล่าวนั้น นายกรัฐมนตรี กล่าวว่า เรื่องนี้ต้องพูดคุยกัน ส่วนตัวไม่อยากให้นักข่าวถามเช่นนี้ว่าเป็นการกลับลำ เพราะก่อนการประชุมคณะรัฐมนตรีในวันนี้ ก็ได้มีการหารือก่อนและหลังการประชุมและมีการสอบถามความคิดเห็นร่วมกัน ตนเองเข้าใจว่าเวลาสัมภาษณ์ถูกตัดบางคำพูด จะทำให้รู้สึกว่ากลับลำ และไม่เห็นด้วยได้ แต่ความจริงแล้วมีการพูดคุยกันนอกรอบว่า มีความเข้าใจกันแล้ว ซึ่งตนเองได้มีการพูดคุยกับรองนายกรัฐมนตรีหลายคน รวมถึงหัวหน้าพรรคและรัฐมนตรีที่เกี่ยวข้อง ทุกคนมีแล้วคิดเหมือนกันว่าในตอนนี้สิ่งที่รัฐบาลควรเน้นย้ำ การแก้ไขปัญหาให้กับประชาชน ไม่ว่าจะเป็นเรื่องน้ำท่วมหรือการกระตุ้นเศรษฐกิจ ตนเองจึงอยากบอกว่า ถ้ารัฐบาลมั่นคงมีเสถียรภาพ การเมืองมั่นคง ประเทศชาติก็มั่นคงไปด้วย ซึ่งนักข่าวก็ต้องช่วยกันในเรื่องนี้ด้วย
ส่วนข้อกังวลที่ว่าในการแก้ไขแบบสุดซอย นายกรัฐมนตรีย้ำว่าเรื่องนี้ต้องมีการพูดคุยกัน รัฐบาลเข้มแข็งนั่นคือสิ่งที่ดีต่อประชาชน ดังนั้นก็จะให้รัฐบาลเข้มแข็งต่อไปและขอให้นักข่าวไม่ถามไม่ถามในสิ่งที่เกิดความยุแยง และย้ำว่าสิ่งที่สำคัญและเร่งด่วนตอนนี้คือการแก้ไขปัญหาน้ำท่วม ถ้าหากหันไปมองหน้ารัฐมนตรีทุกคน ทุกคนมีความกังวลใจในเรื่องนี้แต่จะแก้ไขปัญหาให้กับประชาชนโดยเร็วที่สุดซึ่งการประชุมที่ผ่านมาก็ได้มีการพูดถึงเรื่องการเยียวยาเยียวยาและจะปลดกรอบการ เยียวยาเพื่อให้ประชาชนได้รับเงินอย่างรวดเร็ว ซึ่งเรื่องนี้เป็นสิ่งที่ โฟกัสอยู่
นายกรัฐมนตรี กล่าวต่อว่า ขณะนี้ได้มอบหมายปลัดกระทรวงมหาดไทยคนใหม่ลงพื้นที่ช่วยเหลือประชาชนผู้ประสบภัยในพื้นที่จังหวัดเชียงรายเรียบร้อยแล้ว ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยได้ส่งเจ้าหน้าที่ลงไปดูแล จึงไม่ต้องห่วงเพราะมีเจ้าหน้าที่ดูแลแล้ว

ที่มา : https://www.thaigov.go.th/news/contents/details/88347