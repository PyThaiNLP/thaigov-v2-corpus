รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เข้าร่วมงาน ๙๔ ปี วันชาติซาอุดีอาระเบีย


วันอังคารที่ 24 กันยายน 2567
24/09/2567
พิมพ์
รัฐมนตรีว่าการกระทรวงยุติธรรม เข้าร่วมงาน ๙๔ ปี วันชาติซาอุดีอาระเบีย
รัฐมนตรีว่าการกระทรวงยุติธรรม เข้าร่วมงาน ๙๔ ปี วันชาติซาอุดีอาระเบีย
เมื่อวันอังคารที่ ๒๓ กันยายน ๒๕๖๗ เวลา ๑๘.๓๐ น.  พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ เข้าร่วมงานเฉลิมฉลองเนื่องในโอกาสครบรอบ ๙๔ ปี วันชาติแห่งราชอาณาจักรซาอุดีอาระเบีย โดยมี นายอับดุลเราะห์มาน อับดุลอะซีซ อัลซุฮัยบานี เอกอัครราชทูตวิสามัญผู้มีอำนาจเต็มราชอาณาจักรซาอุดีอาระเบียประจำประเทศไทย และนางอะฟาฟ ฮะมัด อัลชาเยียะอ์ ภริยา ให้การต้อนรับ ณ ห้องแกรนด์บอลรูม ชั้น ๔ โรงแรมอินเตอร์คอนติเนนตัล กรุงเทพฯ ในโอกาสนี้ นายอรุณ บุญชม จุฬาราชมนตรี นายวันมูหะมัดนอร์ มะทา ประธานสภาผู้แทนราษฎร นายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน รวมทั้ง คณะทูตานุทูต ข้าราชการ นักธุรกิจ นักวิชาการ และบุคคลจากวงการต่าง ๆ เข้าร่วมงาน
ราชอาณาจักรซาอุดีอาระเบียและราชอาณาจักรไทยมีความสัมพันธ์ทางการทูตมายาวนานถึง ๖๗ ปี นับแต่การสถาปนาความสัมพันธ์ทางการทูตเมื่อวันที่ ๑ ตุลาคม ๒๕๐๐ โดยปัจจุบันทั้งสองประเทศได้พัฒนาความสัมพันธ์ให้มีความแน่นแฟ้นในทุกภาคส่วน ทั้งด้านการเมือง เศรษฐกิจ การค้าและการท่องเที่ยว
ทั้งนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรมได้ตอบรับคำเชิญของรัฐมนตรีว่าการกระทรวงยุติธรรมซาอุดีอาระเบีย เดินทางไปเข้าร่วมการประชุมนานาชาติด้านงานยุติธรรม (International Conference on Justice) ครั้งที่ ๒ ที่กำหนดจัดขึ้น ณ กรุงริยาด ราชอาณาจักรซาอุดีอาระเบีย ในเดือนพฤศจิกายน ๒๕๖๗ และรัฐมนตรีว่าการกระทรวงยุติธรรมซาอุดีอาระเบีย มีกำหนดเดินทางเยือนประเทศไทยอย่างเป็นทางการเพื่อลงนามในบันทึกความเข้าใจว่าด้วยความร่วมมือด้านกฎหมายและยุติธรรมระหว่างกระทรวงยุติธรรมแห่งราชอาณาจักรไทยกับกระทรวงยุติธรรมแห่งราชอาณาจักรซาอุดีอาระเบีย ในเดือนธันวาคม ๒๕๖๗ นี้ด้วย

ที่มา : https://www.thaigov.go.th/news/contents/details/88365