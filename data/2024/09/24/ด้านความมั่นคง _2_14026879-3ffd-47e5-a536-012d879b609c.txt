รัฐบาลไทย-ข่าวทำเนียบรัฐบาล-ผู้ว่าฯ นครพนม นำหัวหน้าส่วนราชการ ร่วมลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากเหตุการณ์น้ำท่วมในพื้นที่อำเภอศรีสงคราม พร้อมกำชับเจ้าหน้าที่ติดตามสถานการณ์ฯ


วันจันทร์ที่ 23 กันยายน 2567
23/09/2567
พิมพ์
ผู้ว่าฯ นครพนม นำหัวหน้าส่วนราชการ ร่วมลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากเหตุการณ์น้ำท่วมในพื้นที่อำเภอศรีสงคราม พร้อมกำชับเจ้าหน้าที่ติดตามสถานการณ์ฯ
ผู้ว่าฯ นครพนม นำหัวหน้าส่วนราชการ ร่วมลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากเหตุการณ์น้ำท่วมในพื้นที่อำเภอศรีสงคราม พร้อมกำชับเจ้าหน้าที่ติดตามสถานการณ์ให้ความช่วยเหลือผู้ได้รับผลกระทบอย่างรวดเร็ว แจ้งพี่น้องประชาชนรับฟังข่าวสาร
ผู้ว่าฯ นครพนม นำหัวหน้าส่วนราชการ ร่วมลงพื้นที่เยี่ยมเยียน และมอบถุงยังชีพให้ผู้ได้รับผลกระทบจากเหตุการณ์น้ำท่วมในพื้นที่อำเภอศรีสงคราม พร้อมกำชับเจ้าหน้าที่ติดตามสถานการณ์ให้ความช่วยเหลือผู้ได้รับผลกระทบอย่างรวดเร็ว และแจ้งพี่น้องประชาชนรับฟังข่าวสารจากหน่วยราชการโดยใกล้ชิด
วันนี้ (23 ก.ย. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนพร้อมด้วยนางสาวกรณ์กาญจน์ แก้วดี นายอำเภอศรีสงคราม และหน่วยงานที่เกี่ยวข้องได้ลงพื้นที่ตรวจเยี่ยมผู้ประสบภัยน้ำท่วมที่อำเภอศรีสงคราม โดยเบื้องต้นได้มอบถุงยังชีพ จำนวน 70 ชุด ให้กับผู้ประสบภัยในพื้นที่บ้านน้ำอูน หมู่ 4 ตำบลศรีสงคราม และตำบลหาดแพง โดยได้เข้าพบปะพูดคุยให้กำลังใจผู้ประสบภัย เพื่อแสดงถึงความห่วงใยและสร้างขวัญกำลังใจในการบรรเทาความเดือดร้อน และคลายความวิตกกังวลให้กับประชาชนในพื้นที่ที่ได้รับผลกระทบ อีกทั้งได้กำชับให้พี่น้องประชาชนระมัดระวังเรื่องกระแสไฟฟ้า สัตว์มีพิษ และโรคต่าง ๆ พร้อมทั้งคอยติดตามข่าวสารจากหน่วยงานราชการอย่างใกล้ชิด
นายวันชัย จันทร์พร ผู้ว่าราชการจังหวัดนครพนม กล่าวว่า สำหรับจังหวัดนครพนม มีพื้นที่ที่ได้รับผลกระทบจากเหตุการณ์น้ำท่วมจำนวนทั้งสิ้น 7 อำเภอ ประกอบด้วย อำเภอเมืองนครพนม อำเภอศรีสงคราม อำเภอบ้านแพง อำเภอนาทม อำเภอท่าอุเทน อำเภอนาหว้า และอำเภอเรณูนคร แม้ว่าในขณะนี้จังหวัดนครพนมปริมาณฝนที่ตกจะลดน้อยลง และระดับน้ำโขงลดลงอย่างต่อเนื่อง ต่ำกว่าระดับวิกฤตเกือบ 1 เมตรแล้ว แต่ฝนที่ตกหนักในพื้นที่จังหวัดสกลนคร และจังหวัดอุดรธานี ทำให้น้ำดังกล่าวไหลลงสู่จังหวัดนครพนม ผ่านลำน้ำอูนและลำน้ำยาม โดยบรรจบกับแม่น้ำสงคราม ที่อำเภอศรีสงคราม ทำให้น้ำในพื้นที่ดังกล่าวยังคงมีน้ำท่วมสูงอยู่ น้ำไหลระบายลงสู่แม่น้ำโขงที่ตำบลไชยบุรี อำเภอท่าอุเทน ได้อย่างเชื่องช้า ส่งผลกระทบให้อำเภอศรีสงครามเกิดอุทกภัยจากการที่ลำน้ำยาม ลำน้ำอูน แม่น้ำสงคราม ล้นตลิ่ง และน้ำโขงหนุนสูงมากที่สุดของจังหวัดนครพนม โดยมีบ้านเรือนของประชาชนถูกน้ำท่วมขัง จำนวน 264 หลัง นาข้าว ได้รับความเสียหาย ประมาณ 51,000 ไร่
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การเข้าช่วยเหลือและมอบสิ่งของเครื่องใช้ต่าง ๆ ให้กับพี่น้องประชาชนในวันนี้ เป็นการช่วยเหลือบรรเทาความเดือดร้อนต่อสถานการณ์น้ำท่วมที่เกิดขึ้นอย่างเร่งด่วน นอกจากนี้ ตนยังได้สั่งการให้เจ้าหน้าที่ในพื้นที่ รวมถึงกำนัน ผู้ใหญ่บ้าน และหน่วยงานภาคีเครือข่าย ร่วมลงพื้นที่สำรวจและรายงานสถานการณ์ความเสียหาย และการขอรับความช่วยเหลือจากพี่น้องประชาชนอย่างต่อเนื่อง พร้อมทั้งประสานงานผู้นำองค์กรปกครองส่วนท้องถิ่น เพื่อเตรียมให้การช่วยเหลือตามประกาศภัยพิบัติในพื้นที่ที่ได้รับผลกระทบ เพื่อให้ประชาชนได้รับความปลอดภัยและการช่วยเหลืออย่างทั่วถึง
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า ขอขอบคุณหน่วยงานต่าง ๆ ทุกภาคส่วน ตลอดจนถึงเหล่าภาคีเครือข่ายที่ได้ร่วมกันมอบสิ่งของ อาหาร และน้ำดื่ม ให้กับประชาชนที่ประสบภัยน้ำท่วมในพื้นที่อำเภอศรีสงคราม ซึ่งการสนับสนุนในครั้งนี้มีความสำคัญอย่างมากในการบรรเทาความเดือดร้อนและเพิ่มขวัญกำลังใจให้กับผู้ที่ได้รับผลกระทบในสถานการณ์นี้ โดยทางจังหวัดนครพนมจะใช้ความพยายามอย่างเต็มที่ในการให้ความช่วยเหลือและจัดการกับสถานการณ์อย่างมีประสิทธิภาพ เพื่อให้ความเป็นอยู่ของพี่น้องประชาชนกลับเข้าสู่สภาวะปกติโดยเร็วที่สุด ทั้งนี้ ขอให้ประชาชนทุกคนติดตามข้อมูลข่าวสารสถานการณ์อุทกภัย ตลอดจนการพยากรณ์อากาศ เพื่อให้รู้เท่าทันเหตุการณ์อย่างทันท่วงที และหากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือ สายด่วนศูนย์ดำรงธรรม 1567 หรือ ที่ผู้นำท้องที่ กำนัน ผู้ใหญ่บ้าน และผู้นำท้องถิ่น ปลัดอำเภอ ประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/88315