รัฐบาลไทย-ข่าวทำเนียบรัฐบาล-"เอกนัฏ" เปิดงาน “ECO Innovation Forum 2024” ชู "Now Thailand" ดันเศรษฐกิจโตอย่างยั่งยืน ควบคู่รักษาสิ่งแวดล้อม


วันอังคารที่ 24 กันยายน 2567
24/09/2567
พิมพ์
"เอกนัฏ" เปิดงาน “ECO Innovation Forum 2024” ชู "Now Thailand" ดันเศรษฐกิจโตอย่างยั่งยืน ควบคู่รักษาสิ่งแวดล้อม
"เอกนัฏ" เปิดงาน “ECO Innovation Forum 2024” ชู "Now Thailand" ดันเศรษฐกิจโตอย่างยั่งยืน ควบคู่รักษาสิ่งแวดล้อม
วันที่ 23 กันยายน 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานในพิธีเปิดงานสัมมนาวิชาการประจำปี 2567 Eco Innovation Forum 2024 "Now Thailand : Sustainable Future ลงทุนในประเทศไทยเพื่ออนาคต จัดโดยความร่วมมือของการนิคมอุตสาหกรรมแห่งประเทศไทย (กนอ.) และสภาอุตสาหกรรมแห่งประเทศไทย (ส.อ.ท.) โดยมี นายสุเมธ ตั้งประเสริฐ กรรมการการนิคมอุตสาหกรรมแห่งประเทศไทย รักษาการในตำแหน่งผู้ว่าการการนิคมอุตสาหกรรมแห่งประเทศไทย และนายเกรียงไกร เธียรนุกุล ประธานสภาอุตสาหกรรมแห่งประเทศ ร่วมให้การต้อนรับ และมีนางสาวณัฏฐิญา เนตยสุภา รองปลัดกระทรวงอุตสาหกรรม ผู้บริหารกระทรวงอุตสาหกรรม ร่วมเป็นเกียรติ ณ ศูนย์นิทรรศการและการประชุมไบเทค กรุงเทพฯ
นายเอกนัฏ กล่าวว่า กระทรวงอุตสาหกรรมวางทิศทางการพัฒนาอุตสาหกรรมไทยต้องมุ่งสู่ความยั่งยืน เป็นมิตรต่อสิ่งแวดล้อม และพร้อมรับมือกับความท้าทายต่างๆ ทั้งจากสถานการณ์ ภูมิรัฐศาสตร์ และมาตรการกีดกันทางการค้า โดยรัฐบาลมุ่งมั่นที่จะเสริมสร้างขีดความสามารถในการแข่งขันของผู้ประกอบการ พร้อมรับมือกับการเปลี่ยนแปลงทางเทคโนโลยีและโครงสร้าง การผลิต โดยจะร่วมมือกับทุกภาคส่วนเพื่อสร้างโอกาสในการพัฒนาประเทศ ซึ่งประเทศไทย ต้องเริ่มต้นตั้งแต่วันนี้ (Now Thailand) ทั้งนี้ ประเทศไทยไม่เพียงแต่เป็นจุดหมายปลายทางการลงทุน แต่เป็น "ทางด่วน" ที่จะเร่งการลงทุนและพัฒนาโครงสร้างพื้นฐาน เพื่อรองรับอุตสาหกรรมยุคใหม่ที่ยั่งยืนและเป็นมิตรต่อสิ่งแวดล้อม
กระทรวงอุตสาหกรรม มีนโยบายขับเคลื่อน 3 ด้านหลัก ได้แก่ การจัดการกากอุตสาหกรรมที่เป็นพิษ
การส่งเสริมความสามารถในการแข่งขันของอุตสาหกรรมไทย และการสร้างอุตสาหกรรมเศรษฐกิจใหม่ โดยมียุทธศาสตร์ในการปรับโครงสร้างเศรษฐกิจอุตสาหกรรม พัฒนาโครงสร้างพื้นฐานด้านพลังงาน ส่งเสริมเศรษฐกิจสีเขียว และบรรลุเป้าหมายความเป็นกลางทางคาร์บอน โดยมุ่งมั่นสนับสนุนผู้ประกอบการให้บรรลุเป้าหมายของอุตสาหกรรมที่ยั่งยืน เป็นมิตรต่อสิ่งแวดล้อม และเติบโตไปพร้อมกับชุมชน
สำหรับภารกิจสำคัญในปีงบประมาณ 2568 กระทรวงฯ จะมุ่งเน้นการส่งเสริม Soft Power การขับเคลื่อนอุตสาหกรรมแห่งอนาคต การยกระดับเศรษฐกิจอุตสาหกรรม การส่งเสริมอุตสาหกรรมสีเขียว การขับเคลื่อนศูนย์อุตสาหกรรมฮาลาล การลดมลพิษทางอากาศ การบริหารจัดการกากอุตสาหกรรม การพัฒนาโครงสร้างพื้นฐาน และการยกระดับการบริการของกระทรวง
“ต้องอาศัยความร่วมมือจากทุกภาคส่วน โดยมี 2 เรื่องที่จะขอความร่วมมือ คือ 1.ช่วยกันรับผิดชอบต่อสิ่งแวดล้อม ช่วยสร้างค่านิยม ปลูกฝังค่านิยมในองค์กร เช่น การแยกขยะ จ้างบริษัทกำจัดการที่ได้มาตรฐาน และ 2.ร่วมกัน Save อุตสาหกรรมไทย และเอสเอ็มอีไทยจากผู้บิดเบือนตลาด และเป็นมิตรกับนักลงทุน สนับสนุนให้อุดหนุนผู้ผลิตชาวไทย ทั้งเครื่องมือทางการแพทย์ และด้านอุตสาหกรรมป้องกันประเทศ” นายเอกนัฏ กล่าว
ภายในงานดังกล่าว ได้มีพิธีมอบมอบโล่เกียรติยศ และประกาศนียบัตรเกียรติคุณ ให้กับนิคมอุตสาหกรรมที่ยกระดับเป็นเมืองอุตสาหกรรมเชิงนิเวศ ระดับ Eco-World Class จำนวน 4 แห่ง ระดับ ระดับ Eco-World Class 9 แห่ง ระดับ Eco-Excellence 25 แห่ง ระดับ Eco-Champion 40 แห่ง โรงงานอุตสาหกรรมเชิงนิเวศ (Eco Factory) 79 แห่ง และโรงงานเครือข่ายลดก๊าซเรือนกระจกดีเด่น 5 แห่ง

ที่มา : https://www.thaigov.go.th/news/contents/details/88339