รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๓/๒๕๖๗


วันจันทร์ที่ 23 กันยายน 2567
23/09/2567
พิมพ์
ปลัดกระทรวงยุติธรรม เข้าร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๓/๒๕๖๗
ปลัดกระทรวงยุติธรรม เข้าร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๓/๒๕๖๗
ในวันจันทร์ที่ ๒๓ กันยายน ๒๕๖๗ เวลา ๑๐.๐๐ น. นางพงษ์สวาท นีละโยธิน ปลัดกระทรวงยุติธรรม เข้าร่วมประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๒/๒๕๖๗ พร้อมด้วย หัวหน้าส่วนราชการระดับกระทรวงหรือเทียบเท่า โดยมี นางสาวแพทองธาร ชินวัตร นายกรัฐมนตรี เป็นประธานการประชุมฯ ณ ตึกสันติไมตรี ทำเนียบรัฐบาล
โดยก่อนการประชุมฯ นายกรัฐมนตรีได้ถ่ายภาพหมู่ร่วมกับคณะหัวหน้าส่วนราชการระดับกระทรวงหรือเทียบเท่า ที่เกษียณอายุราชการในปีงบประมาณ พ.ศ. ๒๕๖๗ ณ บริเวณโถงตึกไทยคู่ฟ้า จากนั้น นายกรัฐมนตรี เป็นประธานประชุมคณะหัวหน้าส่วนราชการระดับกระทรวงหรือเทียบเท่า ครั้งที่ ๓/๒๕๖๗ โดยมีหัวหน้าส่วนราชการระดับกระทรวงหรือเทียบเท่าที่เกษียณอายุราชการในปีงบประมาณ พ.ศ. ๒๕๖๗ กล่าวถึงประสบการณ์และความประทับใจในการปฏิบัติหน้าที่ราชการที่ผ่านมา
โอกาสนี้ นายกรัฐมนตรี กล่าวว่า วันนี้รู้สึกเป็นเกียรติอย่างมากที่ได้มาพบทุกท่าน และเป็นที่น่าเสียดายที่ได้ทำงานร่วมกับท่านผู้เกษียณอายุราชการฯ ในระยะเวลาอันสั้น ขอขอบคุณทุกท่านที่ได้ทุ่มเทความรู้ ประสบการณ์ แรงกาย แรงใจในการทำงานตลอดระยะเวลาที่ผ่านมา และขอบคุณทุกภาคส่วนที่ทุกวันนี้ทำงานกันอย่างเต็มที่ ไม่ว่ารัฐบาลจะขอความช่วยเหลืออะไร ส่วนใหญ่จะได้การตอบรับที่รวดเร็วมาเสมอ และขอส่งต่อความหวังดี ความห่วงใย กับทุกท่านที่ปฏิบัติหน้าที่กันอย่างหนักในทุก ๆ โอกาส หากมีเรื่องอะไรสามารถเข้ามาปรึกษาหารือกันได้เลย ในส่วนของปลัดกระทรวงนั้นมีความสำคัญเป็นอย่างมากต่อการทำงานของแต่ละหน่วยงาน ซึ่งเชื่อว่าเรามีความตั้งใจเดียวกันในการที่จะพัฒนาประเทศ และการทำให้พี่น้องประชาชนมีความสุข บุคคล ณ ที่แห่งนี้ถือเป็นเสาหลักของประเทศ เพราะฉะนั้นการทำงานกันเป็นทีม อาศัยความช่วยเหลือจากทุก ๆ หน่วยงานแต่ละภาคส่วน จะทำให้ทุกอย่างสำเร็จไปได้อย่างง่ายดาย และรอบคอบมากยิ่งขึ้น

ที่มา : https://www.thaigov.go.th/news/contents/details/88318