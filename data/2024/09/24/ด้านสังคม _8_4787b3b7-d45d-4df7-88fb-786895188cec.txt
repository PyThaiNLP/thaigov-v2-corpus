รัฐบาลไทย-ข่าวทำเนียบรัฐบาล-“วราวุธ” เผยมติ ครม. อนุมัติงบกลาง กว่า 400 ล้านบาท ให้ พม. จ่ายค่าจัดการศพผู้สูงอายุตามประเพณี ที่ค้างมาระยะหนึ่งแล้ว


วันอังคารที่ 24 กันยายน 2567
“วราวุธ” เผยมติ ครม. อนุมัติงบกลาง กว่า 400 ล้านบาท ให้ พม. จ่ายค่าจัดการศพผู้สูงอายุตามประเพณี ที่ค้างมาระยะหนึ่งแล้ว
“วราวุธ” เผยมติ ครม. อนุมัติงบกลาง กว่า 400 ล้านบาท ให้ พม. จ่ายค่าจัดการศพผู้สูงอายุตามประเพณี ที่ค้างมาระยะหนึ่งแล้ว
วันที่ 24 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยภายหลังการประชุมคณะรัฐมนตรี (ครม.) วันนี้ ว่า กระทรวงการพัฒนาสังคมและความมั่นคงของมนุษย์ (พม.) ขอบคุณทางคณะรัฐมนตรีที่ได้มีมติอนุมัติเงินจากงบกลางสำหรับโครงการสนับสนุนการจัดการศพผู้สูงอายุตามประเพณี ประจำปีงบประมาณ 2567 ซึ่งค้างจ่ายอยู่มาระยะเวลาหนึ่งแล้ว และสถานะล่าสุด เมื่อวันที่ 31 กรกฎาคม 2567 มีการค้างจ่ายอยู่ประมาณ 138,832 ราย ที่ผู้สูงอายุเสียชีวิตแล้วจะต้องได้รับค่าจัดการศพผู้สูงอายุตามประเพณี ในการนี้จาก 138,832 ราย ทางคณะรัฐมนตรีได้อนุมัติงบประมาณจากงบกลาง เป็นจำนวนเงิน 416,496,000 บาท ในการที่จะจ่ายให้กับพี่น้องประชาชนทั่วประเทศ ในส่วนของงบประมาณประจำปี 2568 นั้น เราได้ของบประมาณไปแล้ว แต่จากตัวเลขที่มีการเพิ่มขึ้นลดลงของจำนวนผู้สูงอายุที่เสียชีวิตนั้น อาจจะทำให้งบประมาณยังไม่ครบในส่วนของงบประมาณประจำปี 2568 ซึ่งจะทำการของบประมาณในช่วงของปีหน้าเพื่อสมทบให้ครบตามจำนวนต่อไป แต่เบื้องต้นในส่วนของงบประมาณประจำปี 2567 นี้ เรามีความยินดีที่จะได้แจ้งข่าวให้กับพี่น้องประชาชนว่าค่าจัดการศพผู้สูงอายุตามประเพณีนั้น ขณะนี้ทางรัฐบาล โดยคณะรัฐมนตรี และกระทรวง พม. ได้รับเงินอุดหนุนจากงบกลางมาเรียบร้อยแล้ว และจะเร่งจ่ายให้กับพี่น้องประชาชนทั่วประเทศภายในเร็วๆ นี้
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว  #เงินค่าจัดการ

ที่มา : https://www.thaigov.go.th/news/contents/details/88364