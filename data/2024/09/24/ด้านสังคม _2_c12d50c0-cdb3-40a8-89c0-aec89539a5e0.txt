รัฐบาลไทย-ข่าวทำเนียบรัฐบาล-สธ.หารือความร่วมมือเชื่อมโยงระบบบริการในสถานพยาบาลพื้นที่ กทม. รองรับ 30 บาทรักษาทุกที่


วันอังคารที่ 24 กันยายน 2567
สธ.หารือความร่วมมือเชื่อมโยงระบบบริการในสถานพยาบาลพื้นที่ กทม. รองรับ 30 บาทรักษาทุกที่
รองปลัดกระทรวงสาธารณสุข นำทีมหารือรองผู้ว่าราชการ กทม. สร้างความร่วมมือและเชื่อมโยงระบบบริการในสถานพยาบาลพื้นที่ กทม. ผ่าน 2 ระบบ Digital Health Platform รองรับการขับเคลื่อน 30 บาทรักษาทุกที่
หลังเชื่อมโยงประวัติสุขภาพอิเล็กทรอนิกส์ทั้งรัฐและเอกชนทั่วประเทศแล้วกว่า 9 พันแห่ง พร้อมตั้งคณะกรรมการทำงานร่วมกัน
ดร.นพ.พงศธร พอกเพิ่มดี รองปลัดกระทรวงสาธารณสุข เปิดเผยว่า เมื่อช่วงบ่ายวันที่ 23 กันยายน 2567 ที่ผ่านมา นพ.โอภาส การย์กวินพงศ์ ปลัดกระทรวงสาธารณสุข ได้มอบหมายให้ตน พร้อมด้วย นพ.สุรัคเมธ มหาศิริมงคล ผู้อำนวยการศูนย์เทคโนโลยีและการสื่อสาร นพ.ศุภฤกษ์ ถวิลลาภ รองผู้อำนวยการสำนักสุขภาพดิจิทัล และคณะทำงาน สำนักสุขภาพดิจิทัล สำนักงานปลัดกระทรวงสาธารณสุข เข้าพบและหารือร่วมกับ รศ.ทวิดา กมลเวชช รองผู้ว่าราชการกรุงเทพมหานคร นางเลิศลักษณ์ ลีลาเรืองแสง ผู้อำนวยการสำนักการแพทย์ กรุงเทพมหานคร รศ.ดร.ธีรณี อจลากุล ผู้อำนวยการสถาบันข้อมูลขนาดใหญ่ ดร.สุนทรีย์ ส่งเสริม และ นพ.ธนกฤต จินตวร รองผู้อำนวยการสถาบันข้อมูลขนาดใหญ่ นางสาวน้ำฝน ประโพธิ์ศรี ผู้อำนวยการโครงการ Health Link สถาบันข้อมูลขนาดใหญ่ นายประเทือง เผ่าดิษฐ ผู้ช่วยเลขาธิการสำนักหลักประกันสุขภาพแห่งชาติ และคณะทำงาน เพื่อหารือเรื่องความร่วมมือและการเชื่อมโยงระบบบริการประชาชนในสถานพยาบาลพื้นที่กรุงเทพมหานคร  ที่ห้องประชุมแพทย์พัฒน์ชั้น 5 สำนักการแพทย์ กรุงเทพมหานคร
นพ.พงศธร กล่าวว่า กระทรวงสาธารณสุขได้ขับเคลื่อนระบบสุขภาพดิจิทัล ภายใต้กรอบนโยบาย 30บาท รักษาทุกที่ด้วยบัตรประชาชนใบเดียว ซึ่งเป็นนโยบายสำคัญของรัฐบาล มีการพัฒนาเทคโนโลยีสารสนเทศของหน่วยบริการและเชื่อมต่อประชาชนผ่าน Digital Health Platform ของกระทรวงสาธารณสุข (ระบบหมอพร้อม) ทั่วประเทศ กว่า 60 ล้านคน สามารถเชื่อมโยงข้อมูลประวัติสุขภาพอิเล็กทรอนิกส์ในหน่วยบริการทั้งรัฐและเอกชน กว่า 9,600 แห่งทั่วประเทศ ภายใต้มาตรฐานความมั่นคงปลอดภัยไซเบอร์ การยืนยันตัวตนของผู้รับและผู้ให้บริการตามหลักเกณฑ์ของสำนักงานพัฒนาธุรกรรมอิเล็กทรอนิกส์ และการกำกับดูแลของคณะกรรมการธรรมาภิบาลข้อมูลสุขภาพ กระทรวงสาธารณสุข
นพ.พงศธร กล่าวต่อว่า ที่ประชุมได้แลกเปลี่ยนแนวคิดในการดำเนินงานเพื่อประโยชน์ที่ต่อเนื่องและการบริการประชาชนในกรุงเทพมหานครตามนโยบายของรัฐบาล โดยกระทรวงสาธารณสุขได้แจ้งว่ายินดีให้หน่วยงานของกรุงเทพมหานครร่วมใช้ Digital Health Platform ของกระทรวงสาธารณสุข ซึ่งจะเป็นการเชื่อมระบบและข้อมูลโดยตรงระหว่างสถานพยาบาล ในกรุงเทพมหานครกับหน่วยบริการทั่วประเทศ โดยสามารถดำเนินการให้แล้วเสร็จได้ภายใน 2 สัปดาห์นับจากวันที่หารือนี้ และในกรณีที่กรุงเทพมหานครประสงค์ใช้ระบบอื่น ทางกระทรวงฯ ก็ไม่ขัดข้อง โดยขอให้ระบบที่ใช้ดำเนินการภายใต้กรอบคณะกรรมการธรรมาภิบาลข้อมูลและผ่านการทดสอบความมั่นคงปลอดภัยไซเบอร์ตามมาตรฐานของกระทรวงสาธารณสุขเพื่อความปลอดภัยของระบบข้อมูลสุขภาพประชาชนทั่วประเทศ
นอกจากนี้ ในที่ประชุมยังได้เห็นชอบ หากกรุงเทพมหานครเลือกใช้แพลตฟอร์มอื่นนอกเหนือจากของกระทรวงสาธารณสุข จะจัดให้มีการแต่งตั้งคณะกรรมการทำงานร่วมกันระหว่างกรุงเทพมหานครและกระทรวงสาธารณสุข โดยมีองค์ประกอบ ได้แก่ กรุงเทพมหานคร กระทรวงสาธารณสุข สถาบันข้อมูลขนาดใหญ่ สำนักงานประกันสุขภาพแห่งชาติ และบุคลากรนอกหน่วยงาน และจัดตั้งเป็นอนุกรรมการย่อย 2 ส่วน ได้แก่ อนุกรรมการด้านธรรมาภิบาลข้อมูล และอนุกรรมการด้านเทคนิคเชิงระบบและความมั่นคงปลอดภัยไซเบอร์ เพื่อให้เกิดระบบบริการสาธารณสุขที่ปลอดภัย ได้มาตรฐานในระดับเดียวกัน สามารถใช้งานได้อย่างครอบคลุมทุกพื้นที่ได้ในระยะเวลาอันรวดเร็ว เกิดประโยชน์สูงสุดแก่ประชาชนทั่วประเทศ
*********************************************** 24 กันยายน 2567

ที่มา : https://www.thaigov.go.th/news/contents/details/88327