รัฐบาลไทย-ข่าวทำเนียบรัฐบาล-ผู้ว่าฯ สระบุรี เปิดปฏิบัติการฝ่ายปกครองสนธิกำลังทหาร ตำรวจ ร่วมจับกุมผู้ต้องหา 2 ราย พร้อมยาบ้ากว่า 10 ล้านเม็ด คาดผู้ต้องหาใช้จังหวะชุลมุนขนยาบ้าหนีน้ำท่วมมาจากเชียงราย 


วันอังคารที่ 24 กันยายน 2567
24/09/2567
พิมพ์
ผู้ว่าฯ สระบุรี เปิดปฏิบัติการฝ่ายปกครองสนธิกำลังทหาร ตำรวจ ร่วมจับกุมผู้ต้องหา 2 ราย พร้อมยาบ้ากว่า 10 ล้านเม็ด คาดผู้ต้องหาใช้จังหวะชุลมุนขนยาบ้าหนีน้ำท่วมมาจากเชียงราย
ผู้ว่าฯ สระบุรี เปิดปฏิบัติการฝ่ายปกครองสนธิกำลังทหาร ตำรวจ ร่วมจับกุมผู้ต้องหา 2 ราย พร้อมยาบ้ากว่า 10 ล้านเม็ด คาดผู้ต้องหาใช้จังหวะชุลมุนขนยาบ้าหนีน้ำท่วมมาจากเชียงราย ขอประชาชนพบเบาะแสแจ้งศูนย์ดำรงธรรม 1567 ทันที
วันนี้ (24 กันยายน 2567) นายบัญชา เชาวรินทร์ ผู้ว่าราชการจังหวัดสระบุรี เปิดเผยว่า จังหวัดสระบุรีได้รับการประสานงานจากเจ้าหน้าที่ฝ่ายความมั่นคงในพื้นที่ จึงได้ร่วมบูรณาการกำลังเจ้าหน้าที่จากตำรวจ นำโดย พล.ต.ต.ธรรมนูญ เชาวะวนิชย์ ผบก.ภ.จว.สระบุรี พ.ต.อ.เกษดา วัชรานนท์ รอง ผบก.ภ.จว.สระบุรี พ.ต.อ.ไกรศร ศรีอำพร ผกก.กก.สส.ภ.จว.สระบุรี พ.ต.ท.เสกสิทธิ์ ต้นงาน รอง ผกก.กก.สส.ฯ และจนท.ทหารหน่วยข่าวกรองทางทหาร ศูนย์ปฏิบัติการหน่วยบัญชาการสงครามพิเศษ (ขกท.ศปก.นสศ.) พร้อมด้วยชุดปฏิบัติการพิเศษฝ่ายปกครองจังหวัดสระบุรี และฝ่ายปกครองอำเภอพระพุทธบาท ร่วมกันจับกุมผู้ต้องหา จำนวน 2 ราย พร้อมของกลางยาบ้า กว่า 10 ล้านเม็ด
นายบัญชา เชาวรินทร์ ผู้ว่าราชการจังหวัดสระบุรี กล่าวว่า นายอนุทินชาญ วีรกูล รองนายกรัฐมนตรี และรัฐมนตรีว่าการกระทรวงมหาดไทย มีนโยบายสำคัญในการป้องกันและแก้ไขปัญหายาเสพติดอย่างจริงจัง โดยได้เน้นย้ำให้เจ้าหน้าที่ทุกฝ่ายดำเนินมาตรการต่อผู้กระทำความผิดโดยไม่มีข้อยกเว้น และได้ย้ำเตือนกับผู้ที่คิดว่าค้ายาเสพติด หรือ รับจ้างขนส่งยาเสพติดว่า ไม่ว่าจะเป็นผู้ค้า ผู้ผลิต หรือ ผู้รับขนส่งยาเสพติด ทุกคนมีโทษเท่ากันเท่ากับคนที่เป็นเจ้าของยาเสพติด ซึ่งเมื่อถูกจับแล้วก็ไม่ได้รับอภัยโทษใด ๆ ซึ่งจังหวัดสระบุรีได้นำนโยบายในการขจัดยาเสพติดมาขับเคลื่อน พร้อมดำเนินการ Re X-ray อย่างต่อเนื่องร่วมกับเจ้าหน้าที่ฝ่ายความมั่นคงในพื้นที่
นายบัญชา กล่าวต่อว่า สำหรับการปฏิบัติการในครั้งนี้ ฝ่ายปกครองได้ร่วมกันสืบสวนหาข่าวทราบว่า มีการขนยาเสพติดจากภาคเหนือมาพักรอจำนวนมากเพื่อเตรียมการกระจายของเข้าสู่พื้นที่ภาคกลาง ชุดจับกุมจึงได้ทำการซุ่มรอบริเวณบ้านพักผู้ต้องหา ในหมู่บ้านราชพฤกษ์ ต.ขุนโขลน อ.พระพุทธบาท จ.สระบุรี จนเมื่อถึงเวลาประมาณ 21.30 น. พบว่า ผู้ต้องหาได้เข้ามาในบ้านหลังดังกล่าวที่เจ้าหน้าที่ซุ่มรออยู่ในบริเวณบ้าน เจ้าหน้าที่จึงได้แสดงตน และทำการตรวจค้นยานพาหนะ และบ้านพัก ซึ่งพบยาเสพติด และของกลางจำนวนมาก จึงได้ทำการจับกุมผู้ต้องหา 2 ราย คือ นายนิรุจน์ฯ หรือ นายบอล อายุ 29 ปี และนายจิรวัฒน์ฯ หรือ นายแจ็ค อายุ 40 ปี และตรวจยึดของกลาง รถยนต์ จำนวน 2 คัน และยาบ้า ประมาณ 10,000,000 เม็ด
“เจ้าหน้าที่ชุดจับกุมได้แจ้งข้อกล่าวหาว่า ร่วมกันมียาเสพติดให้โทษประเภทที่ 1 ไว้ในความครอบครองเพื่อจำหน่าย และนำตัวส่งพนักงานสอบสวนดำเนินคดีตามกฎหมายแล้ว ซึ่งจากการสอบสวนเบื้องต้น และสังเกตจากหีบห่อของยาเสพติด พบว่า มีลักษณะเปื้อนดินโคลน จึงทราบว่ายาเสพติดดังกล่าวอาจจะขนหนีน้ำท่วมจากพื้นที่จังหวัดเชียงรายมาเพื่อพักยาในพื้นที่จังหวัดสระบุรี เพื่อกระจายเข้าสู่กรุงเทพมหานคร และจังหวัดภาคกลาง ตนจึงได้สั่งการให้เจ้าหน้าที่ทุกฝ่ายเร่งขยายผลเพื่อป้องกันไม่ให้ยาเสพติดแพร่กระจายสู่ชุมชน ทั้งนี้ หากพี่น้องประชาชน พบเบาะแสยาเสพติด หรือ เบาะแสการกระทำความผิดทุกรูปแบบ ขอให้แจ้งข้อมูลมาที่เจ้าหน้าพนักงานปกครอง กำนัน ผู้ใหญ่บ้าน หรือ ที่สายด่วนศูนย์ดำรงธรรม 1567 โทรฟรีตลอด 24 ชั่วโมง” นายบัญชา กล่าวทิ้งท้าย

ที่มา : https://www.thaigov.go.th/news/contents/details/88344