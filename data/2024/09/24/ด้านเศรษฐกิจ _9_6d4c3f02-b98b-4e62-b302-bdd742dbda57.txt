รัฐบาลไทย-ข่าวทำเนียบรัฐบาล-บขส. เตรียมเปิดให้บริการเดินรถเส้นทางกรุงเทพฯ - หลังสวน 1 ตุลาคมนี้ วันละ 2 เที่ยว เพื่ออำนวยความสะดวกผู้โดยสารตามนโยบายกระทรวงคมนาคม


วันอังคารที่ 24 กันยายน 2567
บขส. เตรียมเปิดให้บริการเดินรถเส้นทางกรุงเทพฯ - หลังสวน 1 ตุลาคมนี้ วันละ 2 เที่ยว เพื่ออำนวยความสะดวกผู้โดยสารตามนโยบายกระทรวงคมนาคม
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. เตรียมกลับมาเปิดให้บริการเดินรถโดยสารสายที่ 89 เส้นทางกรุงเทพฯ - หลังสวน จังหวัดชุมพร ตั้งแต่วันที่ 1 ตุลาคม 2567 เป็นต้นไป เพื่ออำนวยความสะดวกและเป็นไปตามความต้องการของผู้โดยสารให้เข้าถึงบริการรถโดยสารสาธารณะได้อย่างทั่วถึงทุกพื้นที่ ตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม หลังจากเส้นทางดังกล่าวได้หยุดให้บริการตั้งแต่ช่วงปี 2562 จากสถานการณ์ COVID-19
สำหรับเส้นทางกรุงเทพฯ - หลังสวน ระยะทาง 540 กิโลเมตร ใช้รถโดยสารปรับอากาศชั้น 1 (ม.1ข) 36 ที่นั่ง
ให้บริการวันละ 2 เที่ยว (ไป - กลับ) เที่ยวไปรถออกจากกรุงเทพฯ (หมอชิต 2) เวลา 08.00 น. และเที่ยวกลับรถออกจากสถานีเดินรถหลังสวน เวลา 20.00 น. ใช้ระยะเวลาเดินทางประมาณ 8 ชั่วโมง ค่าโดยสาร 457 บาท ทั้งนี้ ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. ได้ดังนี้ ช่องทางออนไลน์ Facebook Page : บขส. Line : @บขส.99 เว็บไซต์ บขส. Application E-ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติมได้ที่ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/88338