รัฐบาลไทย-ข่าวทำเนียบรัฐบาล-"อนุทิน" นำทีมรัฐมนตรีช่วยมหาดไทยเยี่ยมฝึก อส. ภาคสนาม ค่ายธนะรัชต์ ประจวบคีรีขันธ์ ปลุกขวัญกำลังใจ อส. เป็นผู้ที่มีเกียรติด้วยหัวใจที่อาสาทำเพื่อชาติบ้านเมือง 


วันศุกร์ที่ 20 กันยายน 2567
20/09/2567
พิมพ์
"อนุทิน" นำทีมรัฐมนตรีช่วยมหาดไทยเยี่ยมฝึก อส. ภาคสนาม ค่ายธนะรัชต์ ประจวบคีรีขันธ์ ปลุกขวัญกำลังใจ อส. เป็นผู้ที่มีเกียรติด้วยหัวใจที่อาสาทำเพื่อชาติบ้านเมือง
"อนุทิน" นำทีมรัฐมนตรีช่วยมหาดไทยเยี่ยมฝึก อส. ภาคสนาม ค่ายธนะรัชต์ ประจวบคีรีขันธ์ ปลุกขวัญกำลังใจ อส. เป็นผู้ที่มีเกียรติด้วยหัวใจที่อาสาทำเพื่อชาติบ้านเมือง ให้นำความรู้จากการฝึกไปดูแลประชาชน บำบัดทุกข์บำรุงสุข รักษาความมั่นคงชาติ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (20 ก.ย. 67) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในฐานะผู้บัญชาการกองอาสารักษาดินแดน ได้ตรวจเยี่ยมการฝึกภาคสนาม โครงการเตรียมความพร้อมของสมาชิกกองอาสารักษาดินแดน (อส.) หลักสูตรจัดตั้งและทดแทนสมาชิก อส. รุ่นที่ 40 และรุ่นที่ 41 ประจำงบประมาณ พ.ศ. 2567 โดยมี นายทรงศักดิ์ ทองศรี น.ส.ซาบีดา ไทยเศรษฐ์ และ น.ส.ธีรรัตน์ สำเร็จวาณิชย์ รมช.มหาดไทย พร้อมผู้บริหารกระทรวงมหาดไทยร่วมคณะ ณ ค่ายธนะรัชต์ ประจวบคีรีขันธ์
นายอนุทิน พร้อมคณะพร้อมคณะ ได้รับฟังการบรรยายสรุปการฝึกภาคสนาม โดยผู้บัญชาการศูนย์การกำลังสำรอง จากนั้นชมการฝึกป้องกันและปราบปรามการก่อความไม่สงบ อาทิ การปิดล้อมและตรวจค้นอาคาร การตั้งจุดตรวจ/จุดสกัด และพบปะพร้อมมอบของตรวจเยี่ยมแก่สมาชิก อส. ที่เข้ารับการฝึก
นายอนุทิน กล่าวว่า หวังว่าพี่น้อง อส. ที่รับการอบรมหลักสูตรนี้แล้วจะนำความรู้ที่ได้ไปปฎิบัติหน้าที่ในการช่วยเหลือพี่น้องประชาชน บำบัดทุกข์บำรุงสุข รักษาความมั่นคงของชาติ ซึ่งล้วนแล้วแต่เป็นภารกิจที่มีเกียรติเป็นอย่างยิ่ง ขอเน้นย้ำว่าคนที่มีโอกาสที่จะมาทำภารกิจเหล่านี้ได้ ถือว่าเป็นบุคคลที่มีเกียรติ เป็นบุคคลที่ฟ้าได้เลือกแล้วว่าจะได้มาปฏิบัติหน้าที่นี้ ฉะนั้นขอให้ท่านได้ตักตวงความรู้ประสบการณ์ด้วยความมุ่งมั่นทุ่มเทจากนี้เป็นต้นไป
"ขอให้ท่านได้เป็นกำลังของบ้านเมือง เป็นผู้ที่บำบัดทุกข์บำรุงสุขให้กับพี่น้องประชาชนสมกับที่ท่านได้สมัครมาเป็นสมาชิก อส. ผมปลื้มใจมากที่ได้ฟังจากผู้บัญชาการกองกำลังสำรอง ท่านอธิบดีกรมการปกครองได้ยืนยันว่าพวกท่านคือบุคคลที่มีความตั้งใจที่จะทำเพื่อชาติบ้านเมืองจริงๆ เพราะท่านสมัครเข้ามาไม่มีใครบังคับท่านให้เข้ามา แม้จะมีความเสี่ยงในการปฎิบัติหน้าที่แต่ท่านก็เลือกที่จะเข้ามาเป็น อส. ครูฝึกเองก็มีความเต็มใจที่จะถ่ายทอดความรู้ มอบโอกาสและทุ่มเทที่จะให้ท่านได้รับทักษะให้มากที่สุดเท่าที่จะทำได้ เพราะท่านคือคนที่อาสาเข้ามารับใช้ชาติบ้านเมืองจริง ๆ" นายอนุทิน กล่าว
นายอนุทิน กล่าวว่า ตนและรัฐมนตรีช่วยว่าการกระทรวงมหาดไทยทั้ง 3 ท่าน ตลอดจนผู้บริหารกระทรวงมหาดไทยทุกคน แสดงความคารวะและแสดงความชื่นชมศรัทธาในอุดมการณ์ ความเสียสละของท่าน และขออวยพรให้บุญบารมีจากสิ่งที่ท่านมีต่อบ้านเมืองได้ส่งผลให้ท่านเจริญก้าวหน้า ประสบความสำเร็จทุกสิ่งที่ปรารถนา ขอบารมีแห่งพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี ตลอดจนสิ่งที่ท่านเคารพสักการะโปรดประทานพรให้ท่านมีความปลอดภัย จากอันตรายทุกสิ่ง มีแต่ชัยชนะมีแต่ความสำเร็จ มีสุขภาพแข็งแรง อายุยืน ครอบครัวมีความเจริญมั่นคง ถือเป็นเกียรติอย่างมากที่ได้พบกับท่านและได้มาทำงานร่วมกันขอเป็นกำลังใจและขอแสดงความชื่นชม

ที่มา : https://www.thaigov.go.th/news/contents/details/88228