รัฐบาลไทย-ข่าวทำเนียบรัฐบาล-พ่อเมืองอุบลฯ สั่งการฝ่ายปกครอง อ.เมืองอุบลราชธานี เข้าตรวจสอบร้านลักลอบจำหน่ายน้ำกระท่อมในพื้นที่ พบของกลางน้ำกระท่อมเกือบ 300 ลิตร เน้นย้ำ น้ำกระท่อมส่งผลร้ายต่อสุขภาพ และผิด กม.


วันศุกร์ที่ 20 กันยายน 2567
20/09/2567
พิมพ์
พ่อเมืองอุบลฯ สั่งการฝ่ายปกครอง อ.เมืองอุบลราชธานี เข้าตรวจสอบร้านลักลอบจำหน่ายน้ำกระท่อมในพื้นที่ พบของกลางน้ำกระท่อมเกือบ 300 ลิตร เน้นย้ำ น้ำกระท่อมส่งผลร้ายต่อสุขภาพ และผิด กม.
พ่อเมืองอุบลฯ สั่งการฝ่ายปกครองอำเภอเมืองอุบลราชธานี เข้าตรวจสอบร้านลักลอบจำหน่ายน้ำกระท่อมในพื้นที่ พบของกลางน้ำกระท่อมเกือบ 300 ลิตร เน้นย้ำ น้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
เมื่อวันที่ 19 ก.ย. 67 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตนได้มอบหมายให้ นายสมมาฏฐ์ โพธิ ปลัดจังหวัดอุบลราชธานี สั่งการ นายโรมรัก ภูหวล ป้องกันจังหวัดอุบลราชธานี นำผู้ช่วยป้องกันจังหวัดอุบลราชธานี สมาชิก อส.สังกัด ร้อย.อส.จ.อุบลราชธานี บูรณาการกำลังกับ ฝ่ายปกครองอำเภอเมืองอุบลราชธานี เจ้าหน้าที่ตำรวจ สภ.เมืองอุบลราชธานี และหน่วยงานอื่น ๆ ที่เกี่ยวข้อง ร่วมกันลงพื้นที่เข้าตรวจสอบกรณีได้รับร้องเรียนจากพลเมืองดีว่ามีการลักลอบจำหน่ายน้ำกระท่อมให้กับเด็กและเยาวชน โดยสามารถตรวจยึดของกลางน้ำกระท่อมได้ราว 298 ลิตร ทั้งนี้ ได้นำของกลางดังกล่าว ส่งพนักงานสอบสวนเพื่อทำบันทึกจับกุมและดำเนินคดีตามกฎหมายเป็นที่เรียบร้อยแล้ว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า จังหวัดอุบลราชธานีได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยการปฏิบัติภารกิจในครั้งนี้สืบเนื่องมาจากได้รับร้องเรียนจากพลเมืองดีว่ามีการลักลอบจำหน่ายน้ำกระท่อมให้กับเด็กและเยาวชนในพื้นที่ตำบลไร่น้อยและตำบลในเมือง อำเภอเมืองอุบลราชธานี ซึ่งจากการเข้าตรวจสอบทั้งสองพื้นที่ดังกล่าวพบว่ามีการสต๊อกน้ำกระท่อมอยู่ในตู้ และถังแช่แข็งจำนวนมาก แบ่งเป็นน้ำกระท่อม น้ำกระท่อมบรรจุขวดขนาด 1000ml. จำนวน 163 ขวด น้ำกระท่อมบรรจุขวด 1500 ml. จำนวน 90 ขวด รวมทั้งสิ้น 298 ลิตร และยาแก้ไอจำนวน 140 ขวด โดยเจ้าหน้าที่ได้แจ้งข้อกล่าวหาคือ ผลิต นำเข้าหรือจำหน่ายน้ำกระท่อมอันฝ่าฝืนประกาศกระทรวงสาธารณสุข (ฉบับ430) พ.ศ.2564 ออกตามพระราชบัญญัติอาหาร พ.ศ.2522 เรื่องกำหนดอาหารห้ามผลิต นำเข้า หรือจำหน่ายตามบัญชีแนบท้ายประกาศ ลำดับที่ 52 (กระท่อม) ตามมาตรา 6 (8) อันเป็นความผิดตามมาตรา 50 และฝ่าฝืนขายยาแผนปัจจุบันโดยไม่ได้รับอนุญาต ตาม มาตรา12 ประกอบมาตรา 4 อันเป็นความผิดมีโทษ ตาม มาตรา 101 แห่งพระราชบัญญัติยา พ.ศ.2510 ทั้งนี้ ได้นำของกลางดังกล่าว ส่งพนักงานสอบสวนเพื่อทำบันทึกจับกุมเพื่อดำเนินคดีตามกฎหมายต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้นเป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานานๆอาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาจังหวัดอุบลราชธานีไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/88222