รัฐบาลไทย-ข่าวทำเนียบรัฐบาล-นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม ในฐานะนายกสภาทหารผ่านศึกตรวจเยี่ยมการดำเนินงานขององค์การสงเคราะห์ทหารผ่านศึก ในพระบรมราชูปถัมภ์ และโรงพยาบาลทหารผ


วันศุกร์ที่ 20 กันยายน 2567
นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม ในฐานะนายกสภาทหารผ่านศึกตรวจเยี่ยมการดำเนินงานขององค์การสงเคราะห์ทหารผ่านศึก ในพระบรมราชูปถัมภ์ และโรงพยาบาลทหารผ
​วันนี้ (๑๙ กันยายน ๒๕๖๗) เวลา ๐๙.๐๐ น. นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม ในฐานะนายกสภาทหารผ่านศึก ได้เดินทางมาตรวจเยี่ยมการดำเนินงานขององค์การสงเคราะห์ทหารผ่านศึก ในพระบรมราชูปถัมภ์
เพื่อมอบนโยบายการดำเนินงานให้แก่องค์การฯ และรับทราบผลการดำเนินงาน ตลอดจนรับฟังปัญหาข้อขัดข้องในการดำเนินงานขององค์การฯ โดยมีพลเอก เดชนิธิศ เหลืองงามขำ ผู้อำนวยการองค์การสงเคราะห์ทหารผ่านศึก และคณะผู้บริหารระดับสูงขององค์การฯ ให้การต้อนรับ ในโอกาสนี้ ผู้อำนวยการองค์การสงเคราะห์ทหารผ่านศึก ได้กล่าว แสดงความยินดีและมอบของที่ระลึกให้แก่รองนายกรัฐมนตรี และรัฐมนตรีว่าการกระทรวงกลาโหม ในโอกาสเข้ารับตำแหน่ง ณ ห้อง เกียรติศักดิ์ อาคาร ๑ ชั้นที่ ๑ องค์การฯ นอกจากนี้ ยังได้ตรวจเยี่ยมจุดบริการแบบจุดเดียวเบ็ดเสร็จ (One Stop Service) และพบปะพูดคุยกับทหารผ่านศึกที่มารับการสงเคราะห์จากองค์การฯ ณ จุดบริการแบบจุดเดียวเบ็ดเสร็จ (One Stop Service) ตึกเฉลิมพระเกียรติ องค์การฯ
​จากนั้น ในเวลา ๑๐.๐๐ น. ได้เดินทางไปตรวจเยี่ยมการดำเนินงานของโรงพยาบาลทหารผ่านศึก เพื่อรับทราบผลการดำเนินงานและปัญหาข้อขัดข้องในการดำเนินงานของโรงพยาบาลทหารผ่านศึก ณ ห้องประชุม อาคาร ๒ ชั้นที่ ๒ โรงพยาบาลทหารผ่านศึก นอกจากนี้ ยังได้เยี่ยมชมการสาธิตการทำภาพศิลปประดิษฐ์ไทย – โอชิเอะ และการแกะสลักไม้วิจิตรศิลป์จากฝีมือทหารผ่านศึก พร้อมทั้งเยี่ยมเยียนและมอบเงินบำรุงขวัญให้แก่ทหารผ่านศึกที่ได้รับบาดเจ็บจากการปฏิบัติหน้าที่ ซึ่งพักรักษาตัวอยู่ที่โรงพยาบาลทหารผ่านศึก จำนวน ๒๕ นาย ณ อาคาร ๒ ชั้นที่ ๓ โรงพยาบาลทหารผ่านศึก โดยมี ผู้อำนวยการองค์การสงเคราะห์ทหารผ่านศึก, คณะผู้บริหารระดับสูงขององค์การฯ และคณะผู้บริหารโรงพยาบาลทหารผ่านศึกให้การต้อนรับ
​ทั้งนี้ หลังจากที่รองนายกรัฐมนตรี และรัฐมนตรีว่าการกระทรวงกลาโหมเข้ารับตำแหน่งรัฐมนตรีว่าการกระทรวงกลาโหม ได้เดินทางมาตรวจเยี่ยมองค์การฯ และโรงพยาบาลทหารผ่านศึกเป็นหน่วยแรก ก่อนที่จะเดินทางไปตรวจเยี่ยมเหล่าทัพในลำดับต่อไป

ที่มา : https://www.thaigov.go.th/news/contents/details/88229