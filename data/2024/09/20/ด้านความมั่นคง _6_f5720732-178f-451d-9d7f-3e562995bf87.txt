รัฐบาลไทย-ข่าวทำเนียบรัฐบาล-กรมการปกครองสนับสนุนรถโมบายเคลื่อนที่จัดทำบัตร ปชช. ในพื้นที่ อ.แม่สาย จ.เชียงราย พร้อมช่วยเหลือประชาชนที่ได้รับผลกระทบจากอุทกภัยเริ่ม 20 ก.ย. นี้


วันศุกร์ที่ 20 กันยายน 2567
20/09/2567
พิมพ์
กรมการปกครองสนับสนุนรถโมบายเคลื่อนที่จัดทำบัตร ปชช. ในพื้นที่ อ.แม่สาย จ.เชียงราย พร้อมช่วยเหลือประชาชนที่ได้รับผลกระทบจากอุทกภัยเริ่ม 20 ก.ย. นี้
กรมการปกครองสนับสนุนรถโมบายเคลื่อนที่จัดทำบัตร ปชช. ในพื้นที่ อ.แม่สาย จ.เชียงราย พร้อมช่วยเหลือประชาชนที่ได้รับผลกระทบจากอุทกภัยเริ่ม 20 ก.ย. นี้
เมื่อวันที่ 19 ก.ย. 67 นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยการให้บริการของหน่วยบริการจัดทำบัตรเคลื่อนที่ (Mobile Unit) ของกรมการปกครองไปสนับสนุนให้บริการจัดทำบัตรให้แก่ประชาชนที่ประสบภัยน้ำท่วม และประสบปัญหาเกี่ยวกับบัตรสูญหาย หรือ ถูกทำลายหรือชำรุดในสาระสำคัญ ณ อำเภอแม่สาย จังหวัดเชียงราย โดยจะเริ่มให้บริการในวันพรุ่งนี้ 20 ก.ย. 67
นายพุฒิพงศ์ กล่าวว่า นายสุทธิพงษ์ จุลเจริญ ปลัดกระทรวงมหาดไทย ได้ติดตามสถานการณ์การให้ความช่วยเหลือเยียวยาผู้ประสบภัย พร้อมเเสดงความห่วงใย และมีข้อสั่งการให้กรมการปกครอง และจังหวัดเชียงรายจัดหน่วยบริการจัดทำบัตรเคลื่อนที่ (Mobile Unit) สนับสนุนการให้บริการจัดทำบัตรให้แก่ประชาชนที่ประสบภัยน้ำท่วม รวมถึงประสบปัญหาเกี่ยวกับบัตรสูญหาย หรือ ถูกทำลาย หรือ ชำรุดในสาระสำคัญ ณ อำเภอแม่สาย จังหวัดเชียงราย เพื่อใช้เป็นหลักฐานพิสูจน์ยืนยันตัวตนในการขอรับความช่วยเหลือเยียวยาจากหน่วยงานของรัฐและภาคเอกชน
“วันนี้ (19 กันยายน 2567) จังหวัดเชียงรายได้รับเเจ้งว่า กรมการปกครองได้จัดชุดปฏิบัติการจัดทำบัตรเคลื่อนที่ของกรมการปกครอง โดยส่วนบัตรประจำตัวประชาชน สำนักบริหารการทะเบียน ภายใต้การอำนวยการของอธิบดีกรมการปกครอง จำนวน 2 ชุด ปฏิบัติการ (เจ้าหน้าที่ผู้ปฏิบัติงาน จำนวน 9 คน) ซึ่งจะออกเดินทางไปราชการ เพื่อปฏิบัติภารกิจให้บริการประชาชนผู้ประสบภัย ซึ่งได้การให้ความช่วยเหลือแก่ผู้ประสบอุทกภัย โดยจัดทำบัตรฯ กรณีผู้ประสบอุทกภัยได้รับการยกเว้น ค่าธรรมเนียม (100 บาท กรณีทำบัตรชำรุด หรือ สูญหาย)”
นายพุฒิพงศ์ กล่าวต่อว่า ขณะนี้ ศูนย์บริหารการทะเบียน ภาค 5 (สาขาจังหวัดพะเยา) ได้ให้บริการช่วยเหลือผู้ประสบปัญหาบัตรประจำตัวประชาชน ชำรุด/สูญหาย จากเหตุอุทกภัย ในอำเภอแม่สาย ตามข้อสั่งการของปลัดกระทรวงมหาดไทยเรียบร้อยแล้ว และในวันพรุ่งนี้ จะมีชุดทำบัตรฯ เคลื่อนที่ (mobile unit) ของสำนักทะเบียนกลาง ปค. อีก 2 คัน ไปให้บริการเพิ่มเติม
นายพุฒิพงศ์ กล่าวเพิ่มเติมว่า นอกจากนี้ จังหวัดเชียงรายได้ให้อำเภอประชาสัมพันธ์ให้พี่น้องประชาชนในพื้นที่รับรู้ข้อมูล หากมีคนมาใช้บริการจำนวนมากก็พร้อมปฏิบัติได้ทุกคน ซึ่งเจ้าหน้าที่ต่างมีความตั้งใจที่จะช่วยเหลือพี่น้องประชาชนผู้ประสบภัยอย่างเต็มที่ โดยทางสำนักบริหารการทะเบียน ได้สนับสนุนรถโมบายจัดทำบัตรประชาชนเคลื่อนที่ สามารถออกหน่วยบริการเคลื่อนที่ไปสนับสนุนได้ จำนวน 2 ชุด และยังมีชุดจัดทำบัตรฯ เคลื่อนที่ โดยศูนย์การทะเบียนภาค (สาขาจังหวัด) อีก 1 ชุด รวมเป็น จำนวน 3 ชุด ที่สามารถออกปฏิบัติงานได้ ซึ่งถ้ามีความจำเป็นก็สามารถระดม ชุด จัดทำบัตรเคลื่อนที่ จากศูนย์การทะเบียนภาค (สาขาจังหวัดข้างเคียง) ไปช่วยปฏิบัติงานสนับสนุนเพิ่มได้
“ขณะนี้กรมการปกครองได้มอบหมายให้ ผอ.ส่วนบัตรประจำตัวประชาชน สน.บท. ประสานงานกับอำเภอแม่สาย ว่ามีความต้องการสนับสนุนชุดจัดทำบัตรฯ เคลื่อนที่ เพื่อจะได้ออกปฏิบัติงาน ตามนโยบายเพื่อช่วยเหลือประชาชน โดยเร่งด่วนที่สุด ซึ่งทราบว่า ศูนย์บริหารการทะเบียนภาค 5 (สาขาจังหวัดพะเยา) ได้นำชุดจัดทำบัตรฯ เคลื่อนที่ ออกไปให้บริการในพื้นที่อำเภอแม่สาย ในวันพรุ่งนี้ (20 ก.ย. 67) หากพี่น้องประชาชนต้องการความช่วยเหลือ ขอให้แจ้งศูนย์ดำรงธรรม ที่สายด่วน 1567 โทรฟรี ตลอด 24 ชั่วโมง” นายพุฒิพงศ์ฯ กล่าวทิ้งท้าย

ที่มา : https://www.thaigov.go.th/news/contents/details/88227