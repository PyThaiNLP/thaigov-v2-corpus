รัฐบาลไทย-ข่าวทำเนียบรัฐบาล-"ดร.วันดี" นำประชุมใหญ่วิสามัญสมาคมแม่บ้านมหาดไทย ประจำปี 2567 แถลงผลงานความสำเร็จเคียงข้างนักปกครอง ปลัด มท. ย้ำ แม่บ้านมหาดไทยเป็นยิ่งกว่าลมใต้ปีก แต่เป็น "รากฐานหัวใจนักปกครอง"


วันศุกร์ที่ 20 กันยายน 2567
20/09/2567
พิมพ์
"ดร.วันดี" นำประชุมใหญ่วิสามัญสมาคมแม่บ้านมหาดไทย ประจำปี 2567 แถลงผลงานความสำเร็จเคียงข้างนักปกครอง ปลัด มท. ย้ำ แม่บ้านมหาดไทยเป็นยิ่งกว่าลมใต้ปีก แต่เป็น "รากฐานหัวใจนักปกครอง"
"ดร.วันดี" นำประชุมใหญ่วิสามัญสมาคมแม่บ้านมหาดไทย ประจำปี 2567 แถลงผลงานความสำเร็จเคียงข้างนักปกครอง ด้านปลัด มท. ย้ำ แม่บ้านมหาดไทยเป็นยิ่งกว่าลมใต้ปีก แต่เป็น "รากฐานหัวใจนักปกครอง" ที่เติมเต็มหัวใจแห่งการบำบัดทุกข์ บำรุงสุข ประชาชนคนไทยให้มีคุณภาพ
"ดร.วันดี" นำประชุมใหญ่วิสามัญสมาคมแม่บ้านมหาดไทย ประจำปี 2567 แถลงผลงานความสำเร็จเคียงข้างนักปกครอง ด้านปลัด มท. ย้ำ แม่บ้านมหาดไทยเป็นยิ่งกว่าลมใต้ปีก แต่เป็น "รากฐานหัวใจนักปกครอง" ที่เติมเต็มหัวใจแห่งการบำบัดทุกข์ บำรุงสุข ประชาชนคนไทยให้มีคุณภาพชีวิตที่ดีอย่างยั่งยืน
เมื่อวันที่ 19 กันยายน 2567 เวลา 13.30 น. ดร.วันดี กุญชรยาคง จุลเจริญ นายกสมาคมแม่บ้านมหาดไทยเป็นประธานการประชุมใหญ่สามัญประจำปี ครั้งที่ 1/2567 ที่ห้องวิภาวดีบอลรูม C ชั้น L โรงแรมเซ็นทารา แกรนด์ แอท เซ็นทรัลลาดพร้าว กรุงเทพฯ โดยมีอุปนายกสมาคมแม่บ้านมหาดไทย ประธานแม่บ้านมหาดไทยจังหวัด 76 จังหวัด พร้อมด้วยสมาชิกสมาคมแม่บ้านมหาดไทย เข้าร่วมการประชุม
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ตนรู้สึกมีความยินดีเป็นอย่างยิ่งที่ได้มาพบกับทุกท่านในการประชุมใหญ่สามัญประจำปี 2567 ครั้งที่ 1/2567 ซึ่งการประชุมในครั้งนี้มีวัตถุประสงค์ เพื่อสรุปผลการดำเนินงานของสมาคมแม่บ้านมหาดไทยที่ทุกท่านได้ร่วมกันทุ่มเทเสียสละเวลาความสุขส่วนตัวรวมถึงกำลังกายกำลังใจ เพื่อบำบัดทุกข์ บำรุงสุข ให้กับพี่น้องประชาชนในทุกพื้นที่ของประเทศ โดยถือเป็นปณิธานที่เราจะต้องสนับสนุนภารกิจของกระทรวงมหาดไทยให้สำเร็จลุล่วงไปด้วยดี
"โดยในวันนี้ทางสมาคม ฯ ได้มอบช่อดอกไม้แสดงความยินดีกับทางประธานชมรมแม่บ้านมหาดไทย ทั้ง 10 ท่าน ที่ได้รางวัล "เพชรดอกแก้ว" ผู้อุทิศปฏิบัติตนในการขับเคลื่อนภารกิจของสมาคมแม่บ้านมหาดไทยในการ "บำบัดทุกข์ บำรุงสุข" ที่มีผลงานยอดเยี่ยม จำนวน 10 ท่าน ได้แก่ นางพัทธานันท์ ยังตรง ประธานแม่บ้านมหาดไทยจังหวัดฉะเชิงเทรา นางสาวประภัสรา ศรีทอง ประธานแม่บ้านมหาดไทยจังหวัดชลบุรี นางสุภาเพ็ญ ศิริมาตย์ ประธานแม่บ้านมหาดไทยจังหวัดเชียงราย นางวรรณฤดี กิจเจริญรุ่งโรจน์ ประธานแม่บ้านมหาดไทยจังหวัดตาก นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ นางสินีนาฏ ทองสุข ประธานแม่บ้านมหาดไทยจังหวัดยโสธร นางพรศรี ตรงศิริ ประธานแม่บ้านมหาดไทยจังหวัดราชบุรี รศ.ดร.สุพรรณี ฉายะบุตร ประธานแม่บ้านมหาดไทยจังหวัดลำปาง นางธารตะวัน ประธานแม่บ้านมหาดไทยจังหวัดเลย และนางดาเรศ จรูญพงศ์ จิตรัตน์ ประธานแม่บ้านมหาดไทยจังหวัดสุราษฎร์ธานี" ดร.วันดี ฯ กล่าว
ดร.วันดีฯ กล่าวต่อไปว่า ตลอดระยะเวลา 3 ปี ตั้งแต่ปี พ.ศ. 2565 - 2567 การดำเนินงานของสมาคมแม่บ้านมหาดไทย จะเห็นได้ว่า ทั้งการดำเนินโครงการเสริมสร้างความมั่นคงทางด้านอาหาร น้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" โดยการปลูกผักสวนครัวในทุกครัวเรือนและขยายผลโครงการ "ทางนี้มีผล ผู้คนรักกัน" การน้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ส่งเสริมการสร้างสุขอนามัย ให้แก่แม่และเด็กได้เติบโตอย่างถูกต้อง ตามหลักเกณฑ์มาตรฐานสุขลักษณะ โครงการส่งเสริมการใช้ผ้าไทย น้อมนำแนวพระดำริ สมเด็จพระเจ้าลูกเธอเจ้าฟ้าสิริวัณณรี นารีรัตนราชกัญญา "ผ้าไทยให้สนุก" การดำเนินโครงการ "ครอบครัวมหาดไทย ใส่ใจสิ่งแวดล้อม" โดยการจัดทำถังขยะเปียก ลดโลกร้อน และการจัดทำธนาคารขยะ และโครงการให้ความช่วยเหลือผู้ยากไร้ ล้วนประสบความสำเร็จเป็นที่ประจักษ์ สามารถสร้างประโยชน์ ที่วัดผลได้ผ่านตัวชี้วัดความสุขที่พี่น้องประชาชนทุกคนได้รับ และตัวชี้วัดเชิงตัวเลขผ่านการสร้างมูลค่าสร้างอาชีพ สร้างรายได้ให้กับทุกครัวเรือนในทั่วทุกพื้นที่ได้เป็นอย่างดี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ได้กล่าวแสดงความยินดีที่ได้มาพบปะกับสมาชิกสมาคมแม่บ้านมหาดไทยทุกท่าน และได้ขอบคุณประธานแม่บ้านมหาดไทยจังหวัดทุกจังหวัด และยินดีกับผู้ที่ได้รับรางวัล "เพชรดอกแก้ว" ทุกท่าน ที่สนับสนุนภารกิจของผู้ว่าฯ เพื่อให้การปฏิบัติงานสำเร็จลุล่วงไปด้วยดี สมาคมแม่บ้านมหาดไทย เปรียบเสมือน “ลมใต้ปีกของนก” ซึ่งหมายถึง การที่ท่านผู้ว่าราชการจังหวัด และท่านนายอำเภอจะสามารถทำงานบำบัดทุกข์ บำรุงสุขให้พี่น้องประชาชนจนเกิดความสำเร็จได้ ส่วนหนึ่งก็ย่อมมาจากสมาคมแม่บ้านมหาดไทยที่เป็นผู้คอยสนับสนุนภารกิจหลักของทุกท่าน ด้วยการเป็นกำลังสมอง กำลังกาย กำลังใจ ที่เข้ามาช่วยขับเคลื่อน เพราะว่างานของท่านผู้ว่าราชการจังหวัด และนายอำเภอ ต้องมีบทบาทหน้าที่และภาระที่หนักหน่วง ต้องทำงานตลอด 24 ชั่วโมง จนถูกเรียกว่า “เป็นข้าราชการ มหาดไทย 24 ชั่วโมง” ต้องทำงานทุกที่ทุกเวลา เพื่อดูแลพี่น้องประชาชน โดยไม่มีเงื่อนไขทางด้านเวลา วันหยุด หรือ การปฏิเสธในการที่จะต้องออกไปดูแลทุกภาคส่วนอย่างต่อเนื่อง
“สมาคมแม่บ้านแม่บ้านมหาดไทย จึงเป็นองค์กรกำลังใจที่สำคัญในการช่วยผู้ว่าฯ และนายอำเภอ ปฏิบัติหน้าที่ที่เป็น Extra Job ผ่านการคอยสนับสนุน แบ่งเบาบทบาทหน้าที่อันหลากหลายให้สำเร็จลุล่วงไปด้วยดี และมีประสิทธิภาพ โดยตนต้องขอให้ทุกท่านในวันนี้ ปฏิบัติตนตามหลักคำสอนของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่พระราชทานแนวทางการทำงานให้เกิดความสำเร็จอย่างมีประสิทธิภาพ ซึ่งประกอบไปด้วย หลักที่ 1 คือ การร่วมพูดคุย หมายความว่าการที่เราเป็นผู้นำในพื้นที่ ผู้นำมวลชน เราจะต้องทำงานผ่านการปฏิสัมพันธ์ พูดคุยกับท้องถิ่น กำนัน ผู้ใหญ่บ้าน อย่างสม่ำเสมอและต่อเนื่อง ซึ่งจะช่วยให้เกิดความรักความเอื้ออาทร ความสามัคคี และความสุจริตใจ ในการทำงานต่าง ๆ ร่วมกับพี่น้องประชาชนมากขึ้น จนเกิดเป็นสายใยแห่งความเป็นคนบ้านเดียวกันตามไปด้วย หลักการที่ 2 คือ การแลกเปลี่ยนทัศนคติ ผ่านการที่เราต้องกล้าเสนอปัญหา และแนวทางในการพัฒนาการทำงาน อย่างเช่น การที่เราทำงานของสมาคมฯ เราก็ต้อง เปิดเวทีให้แลกเปลี่ยนความคิด เพื่อหาแนวทางการขับเคลื่อนไปสู่สิ่งที่ดีกว่าได้อย่างต่อเนื่อง หลักการที่ 3 คือ การลงมือทำร่วมกับภาคประชาชนที่อยู่ในพื้นที่ โดยถ้าหากเราเป็นผู้นำแต่ไม่มีส่วนร่วมกับสังคม ก็ย่อมจะทำให้ไม่เกิดความสำเร็จ และหลักการที่ 4 คือ ผู้นำและผู้ตามทุกคนจะต้องร่วมกันรับผลประโยชน์จาก สิ่งที่ลงมือทำ ในสิ่งที่สามารถทำให้พี่น้องประชาชนความสุข เกิดประโยชน์แก่ส่วนรวมอย่างมากที่สุด” นายสุทธิพงษ์ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ไม่ว่าจะวันพรุ่งนี้วันต่อไป เราทุกท่านจะต้องมาร่วมกัน ในการพูดคุยแลกเปลี่ยนประเด็นปัญหาเพื่อหาแนวทางในการแก้ไขปัญหาต่าง ๆ เพื่อช่วยกันบำบัดทุกข์ บำรุงสุขพี่น้องประชาชน โดยตนต้องขอฝากทางสมาคมแม่บ้านมหาดไทย ยึดถือ 4 หลักการแห่งงานสำเร็จเอาไว้ ซึ่งจะทำให้ช่วยสร้างกระบวนการที่มีคุณภาพ สนับสนุนการทำงานของท่านผู้ว่าฯ นายอำเภอ ทำให้ประชาชนได้เห็นคุณค่าและเกิด ความสำคัญในสายตาของพี่น้องประชาชน ผ่านการร่วมมือร่วมใจของทุกท่านในที่นี้ สมดังพระราชปณิธาน ของพระบาทสมเด็จพระเจ้าอยู่หัว ที่พระราชทานไว้ว่า ”เราจะทำงานเราต้องไม่ทิ้งการสื่อสาร ซึ่งนั่นก็คือการที่เราจะต้องทำงานร่วมกับภาคีเครือข่าย ทั้ง 7 องค์กรและภาคสื่อมวลชน ที่จะได้ร่วมกันพูดร่วมกันคิดและร่วมกันสื่อสารให้กับคนรอบข้างและพี่น้องประชาชนได้รับรู้รับทราบและร่วมอนุโมทนากับสิ่งที่พวกเราทำในทุก ๆ ครั้ง ซึ่งสิ่งเหล่านี้จะกลายเป็นป้อมปราการที่ทำให้เราเกิดความแข็งแรงของการยอมรับนับถือ และสนับสนุนให้สมาคมแม่บ้านมหาดไทย เป็นสิ่งที่ยิ่งใหญ่กว่าลมใต้ปีกของนกที่ถูกมอบหมายให้เป็นราชสีห์ สามารถปรับบรรลุพันธกิจในการบำบัดทุกข์ และอย่างดีเยี่ยม ช่วยกัน Change for Good สร้างสิ่งที่ดีกว่า ให้กับพี่น้องประชาชนอย่างยั่งยืน

ที่มา : https://www.thaigov.go.th/news/contents/details/88218