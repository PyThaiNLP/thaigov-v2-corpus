รัฐบาลไทย-ข่าวทำเนียบรัฐบาล-“ซาบีดา” เกาะติดการช่วยเหลือผู้ประสบอุทกภัยจังหวัดพะเยา


วันศุกร์ที่ 20 กันยายน 2567
20/09/2567
พิมพ์
“ซาบีดา” เกาะติดการช่วยเหลือผู้ประสบอุทกภัยจังหวัดพะเยา
“ซาบีดา” เกาะติดการช่วยเหลือผู้ประสบอุทกภัยจังหวัดพะเยา
เมื่อวันที่ 19 ก.ย 67 เวลา 09.00 น. นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ลงพื้นที่ตรวจเยี่ยมประชาชนที่ประสบอุทกภัยในพื้นที่จังหวัดพะเยา โดยรับฟังการรายงานสถานการณ์จากนายรัฐพล นราดิศร ผู้ว่าราชการจังหวัดพะเยา อธิการบดี มหาวิทยาลัยพะเยารายงานสถานการณ์การบริหารจัดการของมหาวิทยาลัยพะเยา หัวหน้าสำนักงานป้องกันและบรรเทาสาธารณภัยจังหวัดพะเยา สรุปสถานการณ์ภาพรวมของเหตุอุทกภัย นายอำเภอเมืองพะเยา บรรยายสรุปสถานการณ์และการให้ความช่วยเหลือผู้ประสบภัยพิบัติ ผู้แทนสำนักงานการพัฒนาสังคมและความมั่นคงของมนุษย์จังหวัดพะเยา บรรยายสรุปสถานการณ์และการให้ความช่วยเหลือกลุ่มเปราะบาง ผอ. สำนักงานอุตุนิยมวิทยาจังหวัดพะเยา วิเคราะห์แนวโน้มสถานการณ์การเกิดพายุปริมาณน้ำในพื้นที่ และการแจ้งเตือนเพื่อเตรียมความพร้อมรับสถานการณ์
โดย นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย ได้มีข้อสั่งการให้หน่วยงานที่เกี่ยวข้องดำเนินการ ดังนี้ 1. ให้มีการแจ้งเตือนให้ประชาชนในพื้นที่ที่จะเกิดอุทกภัยน้ำป่าไหลหลากได้รับทราบอย่างทันท่วงที 2. ให้กรมโยธาธิการและผังเมืองนำเครื่องจักรกลขนาดใหญ่ รถบรรทุกน้ำพร้อมเจ้าหน้าที่เพื่อสนับสนุนภารกิจในการฟื้นฟูทำความสะอาด ให้บ้านพักอาศัยกลับสู่ภาวะปกติโดยเร็ว 3. ให้การประปาส่วนภูมิภาคจัดเตรียมน้ำดื่มสะอาดและน้ำเพื่อการอุปโภคให้ประชาชนอย่างเพียงพอ 4. ประชาสัมพันธ์สร้างการรับรู้ให้ประชาชนในด้านการให้ความช่วยเหลือและการขอรับความช่วยเหลืออย่างทั่วถึง โดยเฉพาะมาตรการช่วยเหลือประชาชนทั้ง 5 ประการ ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย
นางสาวซาบีดา ไทยเศรษฐ์ กล่าวว่า ท่านอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้สั่งการให้เร่งวางแผนเพื่อช่วยเหลือและบรรเทาความเดือดร้อนแก่ประชาชน ตามภารกิจของกระทรวงมหาดไทย และนโยบายรัฐบาล โดยเฉพาะการช่วยเหลือในเรื่องของสาธารณูปโภค ซึ่งในเรื่องของน้ำประปานั้นตอนนี้ได้ช่วยเหลือเบื้องต้นให้มีน้ำประปาดื่มได้ฟรี นอกจากนี้มูลนิธิไทยเศรษฐ์ ยังได้มอบเงินจำนวนหนึ่ง เพื่อช่วยเหลือเยียวยาในเบื้องต้นแก่นักศึกษา และประชนที่ได้รับผลกระทบในครั้งนี้ และได้เน้นย้ำให้มีการเฝ้าระวังและเตือนภัยในเรื่องของพายุลูกใหม่ที่จะเข้ามา ซึ่งอาจจะทำให้เกิดน้ำท่วมได้อีก ดังนั้น จึงควรจะมีการระบบการเตือนภัยที่รวดเร็ว และการเฝ้าระวังอย่างใกล้ชิด

ที่มา : https://www.thaigov.go.th/news/contents/details/88221