รัฐบาลไทย-ข่าวทำเนียบรัฐบาล-บสย. เปิดตัว 3 โครงการค้ำประกันสินเชื่อ ตอบโจทย์ SMEs ทุกกลุ่ม หนุนผู้ประกอบการเข้าถึงแหล่งเงินทุน เสริมสภาพคล่อง พลิกฟื้นธุรกิจ


วันศุกร์ที่ 20 กันยายน 2567
20/09/2567
พิมพ์
บสย. เปิดตัว 3 โครงการค้ำประกันสินเชื่อ ตอบโจทย์ SMEs ทุกกลุ่ม หนุนผู้ประกอบการเข้าถึงแหล่งเงินทุน เสริมสภาพคล่อง พลิกฟื้นธุรกิจ
​บสย. เปิดตัว 3 โครงการค้ำประกันสินเชื่อ ช่วยผู้ประกอบการทั่วไป และ SMEs กลุ่มอสังหาริมทรัพย์ เข้าถึงสินเชื่อ เติมพอร์ตค้ำประกันฯ PGS 11 “บสย. SMEs ยั่งยืน” ครบทุกเซ็กเมนต์ เดินหน้าเติมทุน เสริมสภาพคล่อง ช่วย SMEs พลิกฟื้นธุรกิจ
​บสย. เปิดตัว 3 โครงการค้ำประกันสินเชื่อ ช่วยผู้ประกอบการทั่วไป และ SMEs กลุ่มอสังหาริมทรัพย์ เข้าถึงสินเชื่อ เติมพอร์ตค้ำประกันฯ PGS 11 “บสย. SMEs ยั่งยืน” ครบทุกเซ็กเมนต์ เดินหน้าเติมทุน เสริมสภาพคล่อง ช่วย SMEs พลิกฟื้นธุรกิจ กว่า 2 เดือน ค้ำประกันสินเชื่อแล้วกว่า 6,100 ล้านบาท ช่วย SMEs เข้าถึงสินเชื่อไม่ต่ำกว่า 5,400 ราย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. มุ่งให้ความช่วยเหลือผู้ประกอบการ SMEs ครอบคลุมทุกกลุ่ม ผ่านโครงการค้ำประกันสินเชื่อ PGS 11 “บสย. SMEs ยั่งยืน” ซึ่งเน้นออกแบบโครงการค้ำประกันสินเชื่อที่หลากหลาย มุ่งช่วยเหลือ SMEs เป็นกลุ่มๆ เพื่อให้เหมาะกับความต้องการ และประเภทธุรกิจ ล่าสุดได้เปิดตัวโครงการค้ำประกันสินเชื่ออีก 3 โครงการใหม่ ได้แก่
1. โครงการ Smart One ช่วยเหลือผู้ประกอบการทั่วไป นอกเหนือจากกลุ่ม Ignite บสย. ค้ำประกัน 2 แสน – 5 ล้านบาทต่อราย อัตราค่าธรรมเนียม 1.75% ต่อปี ฟรี! ค่าธรรมเนียม 2 ปีแรก
2. โครงการ Smart Biz ช่วยเหลือผู้ประกอบการทั่วไป นอกเหนือจากกลุ่ม Ignite บสย. ค้ำประกัน 2 แสน – 10 ล้านบาทต่อราย อัตราค่าธรรมเนียม 1.5% ต่อปี ฟรี! ค่าธรรมเนียม 2 ปีแรก และ
3. โครงการ Smart Build โครงการพิเศษเพื่อให้ความช่วยเหลือผู้ประกอบการ SMEs กลุ่มอสังหาริมทรัพย์ บสย. ค้ำประกัน 2 แสน – 10 ล้านบาทต่อราย อัตราค่าธรรมเนียม 1.75% ต่อปี ฟรี! ค่าธรรมเนียม 3 ปีแรก
นายสิทธิกร กล่าวว่า จากการเปิดตัว 3 โครงการใหม่นี้ ทำให้ บสย. สามารถตอบโจทย์ผู้ประกอบการ SMEs ได้ทุกกลุ่ม ทุกความต้องการ ครอบคลุมการช่วยเหลือตั้งแต่การช่วยเหลือ “กลุ่มเปราะบาง” ผู้ประกอบการรายย่อย พ่อค้า แม่ค้า อาชีพอิสระ และผู้ประกอบการใหม่ รวมถึงกลุ่มอุตสาหกรรมตามภายใต้ยุทธศาสตร์ IGNITE THAILAND และธุรกิจที่ดำเนินในรูปแบบที่เป็นมิตรต่อสิ่งแวดล้อม ESG/BCG และการปรับตัวเข้าสู่สังคม Carbon ต่ำ รวมถึง SMEs กลุ่มอสังหาริมทรัพย์ นอกจากตอบโจทย์นโยบายภาครัฐแล้ว ยังตอบโจทย์ตามเทรนด์ธุรกิจที่เกิดขึ้น
ภายใต้โครงการค้ำประกันสินเชื่อ PGS 11 “บสย. SMEs ยั่งยืน” มีสิทธิประโยชน์ต่าง ๆ ที่รัฐบาลให้การสนับสนุน อาทิ ฟรีค่าธรรมเนียมค้ำประกันสินเชื่อ เริ่มต้น 2 ปีแรก ซึ่งรัฐบาลเป็นผู้ออกค่าธรรมเนียมค้ำประกันให้ รวมทั้งการขยายวงเงินค้ำประกันสินเชื่อต่อราย ด้วยอัตราค่าธรรมเนียมต่ำ วงเงินค้ำประกันต่อรายตั้งแต่ 10,000 บาท ถึง 40 ล้านบาท ระยะเวลาการค้ำประกันนานสูงสุด 10 ปี ช่วยผู้ประกอบการ SMEs ประหยัดต้นทุน สอดคล้องกับสถานการณ์
สำหรับโครงการค้ำประกันสินเชื่อ PGS 11 “บสย. SMEs ยั่งยืน” บสย. ได้ลงนามความร่วมมือกับสถาบันการเงิน เมื่อวันที่ 11 ก.ค. ที่ผ่านมา ถึงวันนี้ผ่านมากว่า 2 เดือน (ณ 20 กันยายน 2567) มียอดค้ำประกันสินเชื่อแล้วกว่า 6,100 ล้านบาท สามารถช่วยเหลือผู้ประกอบการ SMEs เข้าถึงสินเชื่อมากกว่า 5,400 ราย ก่อให้เกิดสินเชื่อในระบบสถาบันการเงินได้กว่า 7,100 ล้านบาท รวมถึงรักษาการจ้างงานไม่น้อยกว่า 45,000 ราย ซึ่งถือเป็นสัญญาณที่ดี สะท้อนให้เห็นถึงการตอบรับจากสถาบันการเงินที่พร้อมปล่อยสินเชื่อ ภายใต้การค้ำประกันของ บสย.
“ตัวเลขค้ำประกันสินเชื่อนี้ สะท้อนความต้องการสินเชื่อของผู้ประกอบการ SMEs ในกลุ่มอุตสาหกรรมต่างๆ ที่รอคอยการเสริมสภาพคล่อง ด้วยสินเชื่อต้นทุนต่ำ ด้วยเงื่อนไขที่ผ่อนปรน ตลอดจนมาตรการการช่วยเหลือต่างๆ เพื่อการพลิกฟื้นธุรกิจ จากภาครัฐ” นายสิทธิกร กล่าว
สำหรับผู้ประกอบการที่สนใจเข้าร่วมโครงการค้ำประกันสินเชื่อ PGS11 “บสย. SMEs ยั่งยืน” สามารถติดต่อที่สำนักงานเขต บสย. 11 สาขาทั่วประเทศ หรือลงทะเบียนผ่าน Line OA : @tcgfirst นอกจากนี้ บสย. ยังมีการให้บริการผ่าน “ศูนย์ที่ปรึกษาทางการเงิน SMEs” ที่พร้อมให้คำปรึกษาและคำแนะนำ SMEs ในการเข้าถึงแหล่งเงินทุน การแก้ปัญหาหนี้ และให้ความรู้ทางการเงิน โดยผู้ประกอบการ SMEs สามารถขอรับคำปรึกษาและตรวจสุขภาพทางการเงินเพื่อเตรียมพร้อมก่อนยื่นขอสินเชื่อ ฟรี..ไม่มีค่าใช้จ่าย

ที่มา : https://www.thaigov.go.th/news/contents/details/88223