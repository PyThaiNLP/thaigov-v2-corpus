รัฐบาลไทย-ข่าวทำเนียบรัฐบาล-ปลัด พม. มอบโล่-เกียรติบัตร แก่เด็ก เยาวชน ชนะประกวดวาดภาพ "อัตลักษณ์ท้องถิ่นแผ่นดินเดียวกัน"


วันศุกร์ที่ 20 กันยายน 2567
ปลัด พม. มอบโล่-เกียรติบัตร แก่เด็ก เยาวชน ชนะประกวดวาดภาพ "อัตลักษณ์ท้องถิ่นแผ่นดินเดียวกัน"
ปลัด พม. มอบโล่-เกียรติบัตร แก่เด็ก เยาวชน ชนะประกวดวาดภาพ "อัตลักษณ์ท้องถิ่นแผ่นดินเดียวกัน"
วันที่ 20 กันยายน 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีมอบโล่และเกียรติบัตรแก่ผู้ชนะการประกวดวาดภาพ ภายใต้โครงการ ศิลปะกับการพัฒนาเด็กและเยาวชน : อัตลักษณ์ท้องถิ่นแผ่นดินเดียวกัน จัดโดยกรมกิจการเด็กและเยาวชน กระทรวงการพัฒนาสังคมและความมั่นคงของมนุษย์ โดยมี นางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน ณ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมกิจการเด็กและเยาวชน (ดย.) มีภารกิจสำคัญในการส่งเสริมและพัฒนาศักยภาพเด็กและเยาวชน โดยได้จัดโครงการศิลปะกับการพัฒนาเด็กและเยาวชน : อัตลักษณ์ท้องถิ่นแผ่นดินเดียวกัน ซึ่งเป็นกิจกรรมที่ส่งเสริมให้เด็กมีสมาธิ กล้าแสดงออก และเกิดความคิดสร้างสรรค์ที่เป็นประโยชน์ อันจะส่งผลดีต่อการพัฒนาของเด็กทั้งด้านร่างกาย จิตใจ อารมณ์ และสติปัญญา โดยมีการประกวดวาดภาพสำหรับเด็กและเยาวชน อายุไม่เกิน 18 ปีทั่วประเทศ ภายใต้หัวข้อ “บ้านเกิดของฉัน อัตลักษณ์ท้องถิ่นแผ่นดินเดียวกัน” จำนวน 24 รางวัล แบ่งออกเป็น 4 ประเภท ได้แก่ 1) ประเภทอายุต่ำกว่า 9 ปี 2) ประเภทอายุ 9 - 12 ปี 3) ประเภทอายุ 13 - 15 ปี และ 4) ประเภทอายุ 16 - 18 ปี ทั้งนี้ มีเด็กและเยาวชนส่งผลงานภาพวาด จำนวนทั้งสิ้น 446 คน และได้มีการพิจารณาตัดสินภาพวาด เมื่อวันที่ 4 กรกฎาคม 2567 ที่ผ่านมา โดยมีคณบดีคณะจิตรกรรมประติมากรรม และภาพพิมพ์ มหาวิทยาลัยศิลปากร เป็นประธาน และอาจารย์จากมหาวิทยาลัยศิลปากร และศิลปินอิสระ เป็นคณะกรรมการ
นายอนุกูล กล่าวเพิ่มเติมว่า การวาดภาพเป็นกิจกรรมที่ส่งเสริมและพัฒนาศักยภาพเด็กและเยาวชน โดยนำศิลปะการวาดรูประบายสี มาสร้างสรรค์ผลงานที่เป็นประโยชน์ ทำให้เด็กและเยาวชนลดความเครียด มีสมาธิ ส่งผลดีต่อการพัฒนาของเด็กทั้งด้านร่างกาย จิตใจ อารมณ์ และสติปัญญา เป็นการต่อยอดความคิดสร้างสรรค์ จินตนาการ การมองโลกในแง่บวก ทั้งนี้ ขอแสดงความยินดีกับ เด็กและเยาวชนทั้ง 24 คน ที่ได้สร้างสรรค์ผลงานศิลปะภาพวาดที่มีคุณค่า สามารถสะท้อนความเป็นเอกลักษณ์ของไทยและเล่าเรื่องราวทางวัฒนธรรมค่านิยม ถิ่นกำเนิดได้อย่างงดงาม
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียวรวมใจ #พม #การประกวดวาดภาพ #ดย #ศิลปะ #เด็ก #เยาวชน

ที่มา : https://www.thaigov.go.th/news/contents/details/88234