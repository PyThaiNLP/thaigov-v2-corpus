รัฐบาลไทย-ข่าวทำเนียบรัฐบาล-รองปลัดภัทราภรณ์ เป็นประธานการประชุมหารือโครงการนำร่อง Sustainable Regenerative Maize


วันศุกร์ที่ 20 กันยายน 2567
รองปลัดภัทราภรณ์ เป็นประธานการประชุมหารือโครงการนำร่อง Sustainable Regenerative Maize
รองปลัดภัทราภรณ์ เป็นประธานการประชุมหารือโครงการนำร่อง Sustainable Regenerative Maize
เมื่อวันที่ 20 กันยายน 2567 นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ได้รับมอบหมายจากนายประยูร อินสกุล ปลัดกระทรวงเกษตรและสหกรณ์ หารือร่วมกับนายชาริน บาบา
(Mr. Sharin Baba) รองประธานภาคพื้นเอเชียแปซิฟิก บริษัทไทสัน ฟู้ดส์ ประเทศไทย (Tyson Foods Thailand) พร้อมคณะผู้แทนจากบริษัทฯ โดยมี นายพีรพันธ์ คอทอง อธิบดีกรมส่งเสริมการเกษตร นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ พร้อมด้วย ผู้แทนกรมปศุสัตว์ กรมวิชาการเกษตร กรมส่งเสริมการเกษตร และสำนักการเกษตรต่างประเทศ เข้าร่วม ณ ห้องประชุม 134 กระทรวงเกษตรและสหกรณ์ ในการหารือวันนี้ จะเป็นก้าวแรกที่สำคัญในการกำหนดทิศทางความร่วมมือระหว่างหน่วยงานภาครัฐที่เกี่ยวข้องและบริษัทไทสัน ฟู้ดส์ ประเทศไทย ที่เล็งเห็นความสำคัญของการเตรียมความพร้อมสำหรับกฎหมาย EUDR ซึ่งเป็นกฎหมายว่าด้วยสินค้าที่ปลอดจากการตัดไม้ทำลายป่าโดยประเทศผู้ส่งออกสินค้าไปกลุ่มประเทศสมาชิก EU จำเป็นต้องตรวจสอบความถูกต้องและวิเคราะห์สถานะความเสี่ยง (due diligence) ในห่วงโซ่การผลิตของตนจนถึงแหล่งกำเนิด เพื่อพิสูจน์ว่าการดำเนินธุรกิจของตนไม่ได้มีส่วนเกี่ยวข้องกับการทำลายพื้นที่ป่า
ทั้งนี้ บริษัทไทสัน ฟู้ดส์ เป็นผู้ผลิตและจัดจำหน่ายไก่ครบวงจรตั้งแต่ Farm to Table ครอบคลุมทั้งผลิตอาหารสัตว์ ฟาร์ม โรงฆ่าสัตว์ และโรงงานไก่ปรุงสุก จึงได้นำเสนอโครงการนำร่อง Sustainable Regenerative Maize (SRM) ซึ่งมีวัตถุประสงค์เพื่อป้องกันปัญหาการปล่อยก๊าซเรือนกระจก โดยการนำเอาวิธีทางการเกษตรมาบูรณาการโดยมุ่งหวังการลดการปล่อยก๊าซเรือนกระจกให้เป็นศูนย์ (Net Zero) จากการปลูกข้าวโพดเลี้ยงสัตว์ รวมถึงมุ่งเน้นการปรับปรุงคุณภาพดินเพิ่มความหลากหลายทางชีวภาพ พร้อมทั้งนำนวัตกรรมเทคโนโลยี อีกทั้งการมีส่วนร่วมของชุมชนในทุกภาคส่วนเพื่อลดการปล่อยก๊าซเรือนกระจก และเพิ่มผลผลิต อันเป็นประโยชน์ต่อภาคเกษตรกรรม สังคม สิ่งแวดล้อม และเศรษฐกิจของประเทศโดยรวม ซึ่งกระทรวงเกษตรและสหกรณ์ยินดีให้ความร่วมมือและขอให้ทางหน่วยงานที่เกี่ยวข้องและบริษัทไทสัน ฟู้ดส์ ประเทศไทย หารือในส่วนของการศึกษาความเป็นไปได้ของโครงการและแลกเปลี่ยนข้อมูลร่วมกันต่อไป

ที่มา : https://www.thaigov.go.th/news/contents/details/88239