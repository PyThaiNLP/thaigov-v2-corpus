รัฐบาลไทย-ข่าวทำเนียบรัฐบาล-"อนุทิน" เตรียมนำทีมงานมหาดไทย ปภ. ปกครอง ไฟฟ้า ประปา ร่วมอำนวยความสะดวกพี่น้องประชาชน อ.แม่อาย และ อ.แม่สาย ฟื้นฟูหลังน้ำลด


วันศุกร์ที่ 20 กันยายน 2567
20/09/2567
พิมพ์
"อนุทิน" เตรียมนำทีมงานมหาดไทย ปภ. ปกครอง ไฟฟ้า ประปา ร่วมอำนวยความสะดวกพี่น้องประชาชน อ.แม่อาย และ อ.แม่สาย ฟื้นฟูหลังน้ำลด
"อนุทิน" เตรียมนำทีมงานมหาดไทย ปภ. ปกครอง ไฟฟ้า ประปา ร่วมอำนวยความสะดวกพี่น้องประชาชน อ.แม่อาย และ อ.แม่สาย ฟื้นฟูหลังน้ำลด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ในวันพรุ่งนี้ (21 ก.ย. 67) นายอนุทิน ชาญวีรกูล รองนายกรัฐมนตรี และ รมว.มหาดไทย จะนำผู้บริหารกระทรวงมหาดไทย ลงพื้นที่ อ.แม่อาย จ.เชียงใหม่ และ อ.แม่สาย จ.เชียงราย เพื่อเยี่ยมให้กำลังใจประชาชนผู้ประภัยและเจ้าหน้าที่ในสังกัดกระทรวงมหาดไทยซึ่งปฏิบัติงานช่วยเหลือประชาชนฟื้นฟูพื้นที่อุทกภัยหลังน้ำลด
ทั้งนี้ นับแต่เกิดอุทกภัยในวงกว้างในพื้นที่จังหวัดภาคเหนือโดยเฉพาะ จ.เชียงราย และ จ.เชียงใหม่ นายอนุทิน ได้มีข้อสั่งการให้หน่วยงานสังกัดกระทรวงมหาดไทยทั้งส่วนราชการไม่ว่าจะเป็นกรมป้องกันและบรรเทาสาธารณภัย (ปภ.) กรมการปกครอง จังหวัด และหน่วยงานรัฐวิสาหกิจ อาทิ การไฟฟ้าส่วนภูมิภาค (กฟภ.) การประปาส่วนภูมิภาค (กปภ.) ให้ให้เข้าสนับสนุนการช่วยเหลือประชาชนอย่างเต็มกำลัง ทั้งในระยะเร่งด่วนที่มีอุทกภัยและการฟื้นฟูหลังน้ำลด
"นอกจากการช่วยเหลือระยะเร่งด่วนแล้วท่านอนุทิน ได้กำชับหน่วยงานของมหาดไทยให้เร่งระดมกำลังเจ้าหน้าที่เข้าช่วยเหลือประชาชนฟื้นฟูพื้นที่ประสบภัยภัยซึ่งขณะนี้หน่วยงานที่มีเครื่องมืออุปกรณ์อย่าง ปภ. ก็อยู่ในพื้นที่กับประชาชนมาตลอด เจ้าหน้าที่ไฟฟ้า ประปา ก็เข้าสนับสนุนการตรวจเช็คระบบไฟฟ้า ระบบน้ำ เพื่อให้ประชาชนสามารถกลับมาใช้ชีวิตตามปกติให้เร็วที่สุด ในวันพรุ่งนี้ท่านอนุทินและคณะจึงจะเดินทางไปตรวจติดตามการช่วยเหลือพร้อมเป็นการรับฟังข้อมูลกรณีในพื้นที่ต้องการความช่วยเหลือเพิ่มเติม" น.ส.ไตรศุลี กล่าว
โฆษกกระทรวงมหาดไทย กล่าวว่า เพื่ออำนวยความสะดวกแก่พี่น้องประชาชนในพื้นที่อุทกภัย สำนักบริหารการทะเบียน กรมการปกครอง กระทรวงมหาดไทยยังได้นำชุดปฏิบัติการจัดทำบัตรเคลื่อนที่ หรือ mobile unit จากศูนย์บริหารการทะเบียนภาค 5 (สาขาจังหวัดพะเยา) 1 ชุด และจากสำนักบริหารการทะเบียน ส่วนกลาง 2 ชุด รวม 3 ชุด ไปให้บริการจัดทำบัตรประจำตัวประชาชนในพื้นที่ อ.แม่สาย ตั้งแต่วันนี้ (20 ก.ย. 67) โดยจะให้บริการจัดทำบัตรประชาชนในทุกกรณี เช่น บัตรหาย บัตรถูกทำลาย บัตรชำรุดในสาระสำคัญ ขอมีบัตรครั้งแรก การตรวจสอบ คัด และรับรองเอกสารเกี่ยวกับบัตรประชาชน
"นายอนุทิน กำชับให้กรมการปกครองติดตามการอำนวยความสะดวกแก่ประชาชนที่กำลังเดือดร้อน หากมีความจำเป็นก็ให้ระดมชุดจัดทำบัตรเคลื่อนที่จากศูนย์การทะเบียนภาคสาขาจังหวัดข้างเคียงไปสมทบ เพื่อให้ผู้ประสบภัยมีเอกสารสำหรับรับความช่วยเหลือต่าง ๆ จากทางการต่อไป" น.ส.ไตรศุลี กล่าว

ที่มา : https://www.thaigov.go.th/news/contents/details/88238