รัฐบาลไทย-ข่าวทำเนียบรัฐบาล-กระทรวงยุติธรรม จัดกิจกรรมองค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข ประจำปี พ.ศ.๒๕๖๗ 


วันศุกร์ที่ 20 กันยายน 2567
20/09/2567
พิมพ์
กระทรวงยุติธรรม จัดกิจกรรมองค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข ประจำปี พ.ศ.๒๕๖๗
กระทรวงยุติธรรม จัดกิจกรรมองค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข ประจำปี พ.ศ.๒๕๖๗
ในวันศุกร์ที่ ๒๐ กันยายน ๒๕๖๗ เวลา ๐๘.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงาน “องค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข” ประจำปี พ.ศ.๒๕๖๗ (Knowledge and Experience to Happiness ๒๐๒๔) พร้อมมอบโล่ประกาศเกียรติคุณแก่ผู้ทำคุณประโยชน์ให้แก่กระทรวงยุติธรรม โดยมี นางพงษ์สวาท นีละโยธิน ปลัดกระทรวงยุติธรรม เป็นผู้กล่าวรายงาน นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม คณะผู้บริหารระดับสูงกระทรวงยุติธรรม ผู้เกษียณอายุราชการประจำปี ๒๕๖๗ เจ้าหน้าที่ที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐-๐๙ (ห้องออดิทอเรียม) ชั้น ๑๐ กระทรวงยุติธรรม
ในการนี้ รัฐมนตรีว่าการกระทรวงยุติธรรม กล่าวว่า ในวันนี้ถือเป็นวาระพิเศษที่พวกเราชาวกระทรวงยุติธรรม ได้มาร่วมกันแสดงความยินดีต่อผู้ซึ่งทำคุณประโยชน์ ให้กับกระทรวงยุติธรรม "การบริหารราชการแผ่นดิน" ซึ่งถือเป็นงานของชาติโดยส่วนรวมนับแต่อดีตกาล กระทรวงยุติธรรมเป็นเวลา ๑๓๓ ปี ในช่วงต้นที่กระทรวงยุติธรรมมีบทบาทในการช่วยรัฐบาลไม่ให้ต่างชาติใช้สิทธิสภาพนอกอาณาเขต คือ บทบาทในการรักษาเอกราชของชาติให้ดำรงอยู่อย่างมั่นคง สู่บทบาทการอำนวยความยุติธรรมให้ประชาชน ที่เรียกว่า "ความยุติธรรมถ้วนหน้า" ในปีนี้ มีผู้เกษียณ จำนวน ๕๓๐ คน ซึ่งทุกท่านได้
เสียสละ ทุ่มเทเวลาชีวิต เพื่อหน้าที่การทำงานอย่างเต็มที่ ด้วยความรู้ ความสามารถที่เต็มเปี่ยม ด้วยพลังแห่งความเข้มแข็ง จนเกิดเป็นผลงานที่สร้างประโยชน์ สร้างความสุขให้กับประเทศชาติมาโดยตลอด ทุกท่านคือความภาคภูมิใจของเรา และจะเป็นความทรงจำของเราชาวกระทรวงยุติธธรรมตลอดไป
โอกาสนี้ ปลัดกระทรวงยุติธรรม กล่าวว่า การผลักดันภารกิจของหน่วยงานให้ประสบผลสำเร็จประกอบด้วยหลายปัจจัย รวมทั้งปัจจัยด้าน “คน” ซึ่งเป็นทรัพยากรที่มีคุณค่าที่สุด เป็นการสร้างมูลค่าเพิ่มในทุนทางปัญญาของคนในองค์กรให้มีประสิทธิภาพสูง กระทรวงยุติธรรมได้เล็งเห็นความสำคัญในการแลกเปลี่ยนประสบการณ์และองค์ความรู้ร่วมกัน อันจะก่อให้เกิดความรัก ความผูกพัน และบูรณาการการทำงานร่วมกันได้อย่างมีประสิทธิภาพ จึงได้กำหนดจัดโครงการ “องค์ความรู้และประสบการณ์จากรุ่นสู่รุ่น ก้าวสู่องค์กรแห่งความสุข” ประจําปี ๒๕๖๗ ในวันนี้เป็นวันสำคัญที่ชาวกระทรวงยุติธรรมได้ร่วมกันแสดงความปรารถนาดีและเชิดชูเกียรติผู้ที่ได้อุทิศตนทำงานเพื่อชาติบ้านเมือง และปฏิบัติตามวินัยและจรรยาบรรณ ตลอดระยะเวลาหลายปี ด้วยความมุ่งมั่นตั้งใจ จนก่อเกิดผลสัมฤทธิ์ตามวัตถุประสงค์ สร้างประโยชน์สุขให้แก่ประชาชนอย่างเท่าเทียมกัน และเพื่อเป็นการส่งเสริมให้ประพฤติสิ่งที่เป็นคุณงามความดียิ่งขึ้นไป
ต่อจากนั้น เวลา ๑๓.๐๐ น. นายไตรยฤทธิ์ เตมหิวงศ์ รองปลัดกระทรวงยุติธรรม เป็นประธานเปิดกิจกรรม Show and Share สู่การปฏิบัติที่เป็นเลิศ ภายใต้โครงการจัดการความรู้ภายในองค์กร ประจำปีงบประมาณ พ.ศ. ๒๕๖๗ (รูปแบบผสมผสาน) โดยมี นายสำรวม บุญเสริม ผู้ช่วยปลัดกระทรวงยุติธรรมเข้าร่วมฯ ซึ่งการจัดกิจกรรมฯ ในครั้งนี้ ได้มีการนำเสนอหน่วยงานที่มีนวัตกรรมในการพัฒนางานและวิธีการปฏิบัติที่เป็นเลิศ ของกระทรวงยุติธรรม นอกจากนี้ ได้รับเกียรติจาก นางชูจิรา กองแก้ว นายธวัชชัย ไทยเขียว วิทยากรผู้ทรงคุณวุฒิ มาอภิปรายในหัวข้อ “ถอดองค์ความรู้จากประสบการณ์ สู่การพัฒนางานยุติธรรม”

ที่มา : https://www.thaigov.go.th/news/contents/details/88241