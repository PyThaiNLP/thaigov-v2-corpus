รัฐบาลไทย-ข่าวทำเนียบรัฐบาล-​สปอ. คว้ารางวัลเลิศรัฐ สาขาบริการภาครัฐ ประเภทบริการตอบโจทย์ตรงใจ ระดับดี ผลงาน D-Payment ประจำปี 2567.


วันศุกร์ที่ 20 กันยายน 2567
20/09/2567
พิมพ์
​สปอ. คว้ารางวัลเลิศรัฐ สาขาบริการภาครัฐ ประเภทบริการตอบโจทย์ตรงใจ ระดับดี ผลงาน D-Payment ประจำปี 2567.
​สปอ. คว้ารางวัลเลิศรัฐ สาขาบริการภาครัฐ ประเภทบริการตอบโจทย์ตรงใจ ระดับดี ผลงาน D-Payment ประจำปี 2567.
นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงอุตสาหกรรม เป็นผู้แทนสำนักงานปลัดกระทรวงอุตสาหกรรม (สปอ.) เข้ารับรางวัลเลิศรัฐ ประจำปี 2567 โดยในปีนี้สำนักงานปลัดกระทรวงอุตสาหกรรมได้รับรางวัลเลิศรัฐ สาขาบริการภาครัฐ ระดับดี ประเภทบริการตอบโจทย์ตรงใจ ผลงาน ระบบการรับชำระเงินกลางกระทรวงอุตสาหกรรม (d-payment) มีนายชูศักดิ์ ศิรินิล รัฐมนตรีประจำสำนักนายกรัฐมนตรี เป็นประธานเปิดงาน และศาสตราจารย์พิเศษ ดร.ทศพร ศิริสัมพันธ์ กรรมการพัฒนาระบบราชการ  เป็นผู้มอบรางวัล และทางสำนักงานมาตรฐานผลิตภัณฑ์อุตสาหกรรม หรือ สมอ. ได้รับรางวัลเลิศรัฐ สาขาคุณภาพการบริหารจัดการภาครัฐ 4.0 (PMQA) และสาขาบริการภาครัฐ ประเภทขับเคลื่อนเห็นผล ระดับดี ในครั้งนี้ด้วย ณ ห้องรอยัล จูบิลี่ บอลรูม อาคารชาเลนเจอร์ อิมแพ็คเมืองทองธานี
สำหรับระบบ D-Payment เป็นระบบที่ให้บริการใบแจ้งการชำระเงินให้กับผู้ประกอบกิจการโรงงานทั่วประเทศในการชำระเงินค่าธรรมเนียมต่าง ๆ เช่น ค่าธรรมเนียมรายปี ค่าธรรมเนียมใบอนุญาต ค่าธรรมเนียมขยายโรงงาน เป็นต้น โดยในปีงบประมาณ พ.ศ. 2567 มีการทำรายการจำนวน 38,749 รายการ มากที่สุดเป็นอันดับ 1 ของประเทศ จาก 22 หน่วยงานที่เชื่อมโยงกับระบบการชำระเงินกลางกับกรมบัญชีกลาง ซึ่งปัจจุบันระบบ D-Payment ให้บริการผู้ประกอบการไปแล้วกว่า 85,000 ราย จัดเก็บเงินเข้าเป็นรายได้แผ่นดินกว่า 437 ล้านบาท
ทั้งนี้ รางวัลเลิศรัฐถือเป็นรางวัลแห่งเกียรติยศที่คณะกรรมการพัฒนาระบบราชการ (ก.พ.ร.) มอบให้แก่หน่วยงานภาครัฐ เพื่อเป็นการยกย่องเชิดชูหน่วยงานที่ได้มุ่งมั่นปฏิบัติราชการจนประสบความสำเร็จ มีความเป็นเลิศแห่งหน่วยงานภาครัฐ โดยมีหน่วยงานต่าง ๆ ทั้งส่วนราชการ รัฐวิสาหกิจ และองค์การมหาชน เข้าร่วมรับรางวัล

ที่มา : https://www.thaigov.go.th/news/contents/details/88210