รัฐบาลไทย-ข่าวทำเนียบรัฐบาล-ผู้ว่าฯ เชียงราย ขอบคุณสมาคมแม่บ้านมหาดไทยและกรมการพัฒนาชุมชน ร่วมส่งมอบวัสดุทำความสะอาด 


วันศุกร์ที่ 20 กันยายน 2567
20/09/2567
พิมพ์
ผู้ว่าฯ เชียงราย ขอบคุณสมาคมแม่บ้านมหาดไทยและกรมการพัฒนาชุมชน ร่วมส่งมอบวัสดุทำความสะอาด
ผู้ว่าฯ เชียงราย ขอบคุณสมาคมแม่บ้านมหาดไทยและกรมการพัฒนาชุมชน ร่วมส่งมอบวัสดุทำความสะอาด "พช.พาฟื้นฟู ครัวเรือนริมน้ำกก" ช่วยเหลือครัวเรือนริมน้ำกกที่ได้รับผลกระทบจากเหตุการณ์อุทกภัยในพื้นที่ตำบลดอยฮาง อำเภอเมืองเชียงราย จังหวัดเชียงราย
เมื่อวันที่ 19 ก.ย. 67 นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า ปัจจุบันสถานการณ์อุทกภัยในพื้นที่จังหวัดเชียงรายได้คลี่คลายบรรเทาลง แต่ในขณะนี้ สิ่งที่ยังคงหลงเหลือส่งผลกระทบต่อบ้านเรือนของพี่น้องประชาชน คือ ดินโคลนและเศษขยะ เศษใบไม้และสิ่งสกปรกที่ถูกพัดพามากับน้ำ ซึ่งช่วงเวลานี้ ได้เข้าสู่ช่วงเวลาของการฟื้นฟูและทำความสะอาดบ้านเรือนประชาชนที่ได้รับผลกระทบในพื้นที่
"จังหวัดเชียงราย ได้รับการสนับสนุนวัสดุทำความสะอาดครัวเรือนริมน้ำกกในพื้นที่ตำบลดอยฮาง อำเภอเมืองเชียงราย โดยต้องขอขอบคุณสมาคมแม่บ้านมหาดไทย ภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย รวมจำนวน 600 รายการ ได้แก่ 1) ไม้กวาดทางมะพร้าว จำนวน 500 ด้าม 2) ยางรีดน้ำ ขนาด 18 นิ้ว จำนวน 30 ด้าม 3) ยางรีดน้ำ ขนาด 20 นิ้ว จำนวน 30 ด้าม และ 4) ยางรีดน้ำ ขนาด 24 นิ้ว จำนวน 40 ด้าม โดยมีนายธนะสิทธิ์ ศรีคำภา หัวหน้าสำนักงานจังหวัดเชียงราย เป็นผู้แทนรับมอบ" นายพุฒิพงศ์ กล่าว
นายพุฒิพงศ์ กล่าวเพิ่มเติมว่า นอกจากนี้ ยังได้รับความเมตตาจากพระอาจารย์วิบูลย์ ธัมมเตโช ที่ปรึกษาเจ้าอาวาสวัดพุทธอุทธยานดอยอินทรีย์ นายชาตรี ธินนท์ รองหัวหน้าผู้ตรวจราชการกรมการพัฒนาชุมชน เขตตรวจราชการที่ 16 และนายเกียรติปราโมทย์ ฉายศรี ผู้อำนวยการกองการเจ้าหน้าที่ กรมการพัฒนาชุมชน นำวัสดุอุปกรณ์ดังกล่าวร่วมส่งมอบให้ครัวเรือนที่ได้รับผลกระทบ พร้อมนำผู้บริหารงานพัฒนาชุมชน พัฒนาการจังหวัด ผู้อำนวยการกลุ่มงาน และพัฒนาการอำเภอ พื้นที่ทั้ง 4 จังหวัด จำนวน 70 คน ในพื้นที่เขตตรวจราชการที่ 16 (จังหวัดเชียงราย พะเยา แพร่ และน่าน) ลงมือทำกิจกรรม "พช.พาฟื้นฟู ครัวเรือนริมน้ำกก" ทำความสะอาด เก็บเศษไม้ ดันโคลนบริเวณบ้าน โดยเริ่มที่ครัวเรือนภาคีเครือข่ายกรมการพัฒนาชุมชน คือ ผู้นำ อช. ผู้ผลิต ผู้ประกอบการ OTOP กลุ่มพัฒนาสตรี และกลุ่มเปราะบาง ณ บ้านโป่งนาคำ หมู่ที่ 4 ตำบลดอยฮาง อำเภอเมืองเชียงราย จังหวัดเชียงราย
"จังหวัดเชียงราย มุ่งมั่นในการดูแลบำบัดทุกข์ บำรุงสุขให้กับพี่น้องประชาชน ซึ่งในช่วงเวลาที่ผ่านมาพวกเราชาวเชียงรายต่างประสบกับสถานการณ์อุทกภัย แต่ในห้วงเวลาหลังจากนี้จะเป็นการฟื้นฟูและทำความสะอาดพื้นที่ ด้วยการรวมพลังของภาคีเครือข่ายทุกภาคส่วน โดยพี่น้องประชาชนที่ต้องการขอรับการสนับสนุน สามารถประสานได้ที่ศูนย์ดำรงธรรมจังหวัดเชียงราย โทร. 1567 โทรฟรีตลอด 24 ชั่วโมง" นายพุฒิพงศ์ กล่าวในช่วงท้าย

ที่มา : https://www.thaigov.go.th/news/contents/details/88219