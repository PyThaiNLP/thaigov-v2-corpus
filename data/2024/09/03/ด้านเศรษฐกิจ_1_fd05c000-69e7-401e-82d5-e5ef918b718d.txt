รัฐบาลไทย-ข่าวทำเนียบรัฐบาล-รองปลัด กษ. เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 5/2567


วันจันทร์ที่ 2 กันยายน 2567
รองปลัด กษ. เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 5/2567
รองปลัด กษ. เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 5/2567
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการพิจารณาการให้ความยินยอมหรืออนุญาตการใช้ประโยชน์ที่ดินในเขตปฏิรูปที่ดิน ครั้งที่ 5/2567 โดยมี นายปรีชา ลิ้มถวิล รองเลขาธิการสำนักงานการปฏิรูปที่ดินเพื่อเกษตรกรรม และเจ้าหน้าที่ที่เกี่ยวข้อง เข้าร่วม ณ ห้องประชุมสุทธิพร จีระพันธุ ส.ป.ก. ถนนราชดำเนินนอก กรุงเทพฯ และประชุมผ่านระบบ Zoom meeting โดยสามารถสรุปผลการประชุมได้ ดังนี้
1. ที่ประชุมพิจารณาและเห็นชอบ การกำหนดหลักเกณฑ์การอนุญาตให้ใช้ที่ดินในเขตปฏิรูปที่ดินเพื่อสร้างสถานที่กำจัดขยะ เพื่อเสนอคณะกรรมการปฏิรูปที่ดินเพื่อเกษตรกรรมพิจารณาต่อไป
2. ที่ประชุมพิจารณาและให้ความเห็นชอบ การขออนุญาตใช้ที่ดินเพื่อกิจการสาธารณูปโภคและกิจการอื่น ๆ ในเขตปฏิรูปที่ดิน พ.ศ. 2536  องค์การบริหารส่วนตำบลหัวยแก้วขออนุญาตใช้ที่ดิน เพื่อเป็นที่ตั้งสถานที่ราชการขององค์การบริหารส่วนตำบลห้วยแก้ว ในเขตปฏิรูปที่ดินจังหวัดพะเยา และองค์การบริหารส่วนตำบลนาแต้ขออนุญาตใช้ที่ดินเพื่อเป็นที่ตั้งที่ทำการองค์การบริหารส่วนตำบลนาแต้ ในเขตปฏิรูปที่ดินจังหวัดอำนาจเจริญ
3. ที่ประชุมพิจารณาและให้ความเห็นชอบ การให้ความยินยอมหรืออนุญาตให้ใช้ที่ดิน ในเขตปฏิรูปที่ดินเพื่อดำเนินกิจการตามที่กำหนดในกฎกระทรวงกำหนดหลักเกณฑ์ วิธีการ และเงื่อนไข ในการขอและพิจารณาให้ความยินยอมหรืออนุญาตให้ใช้ประโยชน์ที่ดินในเขตปฏิรูปที่ดิน พ.ศ. 2560 เพื่อดำเนินโครงการก่อสร้างทางรถไฟ สายเด่นชัย-เชียงราย-เชียงของ ของการรถไฟแห่งประเทศไทย ซึ่งคณะรัฐมนตรีอนุมัติให้ใช้ที่ดินในเขตปฏิรูปที่ดินเพื่อดำเนินโครงการแล้ว เพื่อเสนอคณะกรรมการปฏิรูปที่ดินเพื่อเกษตรกรรมพิจารณาต่อไป
4. ที่ประชุมพิจารณาและให้ความเห็นชอบ การกำหนดเขตที่ดินชุมชนในพื้นที่ปฏิรูปที่ดิน เพื่อเกษตรกรรม ได้แก่ ชุมชนบ้านแก้มอ้น หมู่ที่ 3 ตำบลแก้มอ้น อำเภอจอมบึง จังหวัดราชบุรี เพื่อเสนอคณะกรรมการปฏิรูปที่ดินเพื่อเกษตรกรรมพิจารณาต่อไป

ที่มา : https://www.thaigov.go.th/news/contents/details/87697