รัฐบาลไทย-ข่าวทำเนียบรัฐบาล-“ภูมิธรรม”  ระบุ พิสูจน์ตัวเองมา 50 ปี หลังพลเอก สมเจตน์ ค้านนั่ง รมว.กห. ย้ำหากได้นั่ง กห.จริง จะทำให้กองทัพเป็นของประชาชน  และสามารถพูดคุยกับทหารทุกเหล่าทัพ


วันอังคารที่ 3 กันยายน 2567
03/09/2567
พิมพ์
“ภูมิธรรม”  ระบุ พิสูจน์ตัวเองมา 50 ปี หลังพลเอก สมเจตน์ ค้านนั่ง รมว.กห. ย้ำหากได้นั่ง กห.จริง จะทำให้กองทัพเป็นของประชาชน  และสามารถพูดคุยกับทหารทุกเหล่าทัพ
“ภูมิธรรม”  ระบุ พิสูจน์ตัวเองมา 50 ปี หลังพลเอก สมเจตน์ ค้านนั่ง รมว.กห. ย้ำหากได้นั่ง กห.จริง จะทำให้กองทัพเป็นของประชาชน  และสามารถพูดคุยกับทหารทุกเหล่าทัพ
วันนี้ (3 กันยายน 2567) เวลา 09.50 น. ณ บริเวณหน้าตึกบัญชาการ 1 ทำเนียบรัฐบาล นายภูมิธรรม  เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี กล่าวถึงกรณีที่ พลเอก สมเจตน์ บุญถนอม อดีต สว. ออกมาคัดค้าน ไม่ให้นายภูมิธรรม นั่งตำแหน่งรัฐมนตรีว่าการกระทรวงกลาโหม เนื่องจากเคยเป็นหนึ่งในกลุ่มนักศึกษาที่เข้าป่า ว่า ต้องบอกก่อนว่า ยังไม่มีอะไรแน่นอน ที่ตนเองจะดำรงตำแหน่งอะไร ขึ้นอยู่ที่นายกรัฐมนตรีจะเป็นคนดำเนินการ แต่สมมุติว่าตนเป็นรัฐมนตรีว่าการกระทรวงกลาโหม ก็เข้าใจว่า พลเอก สมเจตน์ ที่ออกมาเขียนเรื่องนี้ รวมถึงหลายหลายท่าน เข้าใจเจตนาของท่าน ที่ยังคงรักสถาบันที่ท่านเคยอยู่ จึงอยากให้ทุกอย่างคลายกังวลในสิ่งที่ท่านกังวล แต่ตนเองคิดว่าเคยเข้าไปอยู่ในป่าในช่วงเหตุการณ์ที่เกิดความรุนแรงในสังคม เป็นที่ประจักษ์ไปทั่วโลก ซึ่งการเข้าไปเป็นการหนีภัยความรุนแรง และไม่ใช่มีตนเองเพียงคนเดียว มีนักศึกษาเกือบทุกสถาบัน ขณะที่ผู้นำเหล่าทัพในตอนนั้น มีความคิดเห็นว่าวิธีเหล่านี้ มันไม่ได้แก้ปัญหา น่าจะเปิดหนทางให้ทุกคนกลับมา ตนเองเชื่อว่าทุกคนมีใจที่บริสุทธิ์ ทุกคนจึงกลับมา และตั้งแต่นั้นเป็นต้นมา ตนเองก็ไม่เกี่ยวข้องในเรื่องอะไรเลย พิสูจน์ตัวเองมาตลอด 50 ปี  สิ่งที่ตนเองทำอยู่วันนี้ เอาเรื่องของประเทศประชาชนเป็นที่ตั้ง ตนเองเชื่อว่า ไม่เคยมีลักษณะไปขัดแย้งกับใคร และเชื่อในเจตนารมย์ของทุกฝ่าย โดยเฉพาะกองทัพ เชื่อว่าหากเราปรารถนาดี ต่อสิ่งที่จะเกิดขึ้น ที่เป็นผลประโยชน์ต่อประเทศชาติและประชาชน เราไม่มีอะไรที่ขัดแย้งกัน ถ้าตนอยู่กระทรวงกลาโหม เราจะทำกองทัพให้เป็นกองทัพที่อยู่กับพี่น้องประชาชนได้ ช่วยเหลือประชาชนในยามทุกข์ยาก ขอให้รอดูก่อนว่าเป็นอย่างไร และเชื่อว่าความเป็นตนเอง จะสามารถพูดคุยกับทหารทุกเหล่าทัพได้

ที่มา : https://www.thaigov.go.th/news/contents/details/87706