รัฐบาลไทย-ข่าวทำเนียบรัฐบาล-กสร. เชิญชวนเสนอชื่อ “สตรีทำงานดีเด่น 2568”


วันอังคารที่ 3 กันยายน 2567
03/09/2567
พิมพ์
กสร. เชิญชวนเสนอชื่อ “สตรีทำงานดีเด่น 2568”
กรมสวัสดิการและคุ้มครองแรงงาน เชิญชวนเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น เนื่องในวันสตรีสากล 8 มีนาคม 2568 ตั้งแต่บัดนี้ถึง 12 พฤศจิกายน 2567
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงาน ได้เตรียมการจัดงานวันสตรีสากล ประจำปี 2568 ภายใต้แนวคิด “พลังสตรี เสริมสร้างงานที่มีคุณค่า พัฒนาเศรษฐกิจที่เป็นมิตรกับสิ่งแวดล้อม” โดยได้ดำเนินการสรรหาและคัดเลือกสตรีทำงานดีเด่น เพื่อกระตุ้นให้สังคมได้ตระหนักถึงความสำคัญและคุณค่าของสตรีทำงานและเชิดชูเกียรติสตรีทำงานที่มุ่งมั่นทำงานอย่างสร้างสรรค์ มีผลงานเป็นที่ประจักษ์และสร้างคุณประโยชน์ทั้งในด้านแรงงาน เศรษฐกิจ และสิ่งแวดล้อม จึงขอเชิญชวนร่วมเสนอชื่อสตรีทำงานเพื่อเข้ารับการคัดเลือกเป็นสตรีทำงานดีเด่น เนื่องในวันสตรีสากล ประจำปี 2568 ทั้งในระดับจังหวัดและระดับประเทศ โดยสามารถเสนอชื่อสตรีทำงานดีเด่น จำนวน 4 ประเภท ได้แก่ สตรีนักบริหารดีเด่น สตรีผู้ปฏิบัติการดีเด่น สตรีเครือข่ายด้านแรงงานดีเด่นสตรีผู้ประกอบอาชีพอิสระดีเด่น
นางสาวกาญจนา พูลแก้ว รองอธิบดี กล่าวเพิ่มเติมว่า หน่วยงานภาครัฐ ภาครัฐวิสาหกิจ ภาคเอกชน และภาคประชาสังคมที่สนใจ สามารถจัดส่งแบบเสนอชื่อพร้อมผลงาน ได้ที่สำนักงานสวัสดิการและคุ้มครองแรงงานจังหวัดทุกจังหวัด หรือสำนักงานสวัสดิการและคุ้มครองแรงงานกรุงเทพมหานครพื้นที่ 1 - 10 ตามพื้นที่ที่เป็นที่ตั้งของสถานที่ทำงานของสตรีทำงาน ตั้งแต่บัดนี้จนถึงวันที่ 12 พฤศจิกายน 2567 โดยดาวน์โหลดแบบเสนอชื่อและรายละเอียดต่าง ๆ ได้ที่ https://bit.ly/4e00a42 หากมีข้อสงสัยสามารถสอบถามข้อมูลเพิ่มเติมได้ที่ กลุ่มงานแรงงานหญิง เด็ก และเครือข่ายการคุ้มครองแรงงาน กองคุ้มครองแรงงาน โทรศัพท์ 0 2660 2052 / 08 9894 8526 หรือสำนักงานสวัสดิการและคุ้มครองแรงงานทุกพื้นที่

ที่มา : https://www.thaigov.go.th/news/contents/details/87700