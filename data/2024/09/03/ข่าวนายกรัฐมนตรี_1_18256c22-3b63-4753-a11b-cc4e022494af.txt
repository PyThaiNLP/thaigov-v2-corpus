รัฐบาลไทย-ข่าวทำเนียบรัฐบาล-“แพทองธาร” รับโทรศัพท์แสดงความยินดีนายกฯ สิงคโปร์ ลอเรนซ์ หว่อง ยืนยันกระชับความสัมพันธ์ไทย-สิงคโปร์ให้แน่นแฟ้น 


วันอังคารที่ 3 กันยายน 2567
“แพทองธาร” รับโทรศัพท์แสดงความยินดีนายกฯ สิงคโปร์ ลอเรนซ์ หว่อง ยืนยันกระชับความสัมพันธ์ไทย-สิงคโปร์ให้แน่นแฟ้น
ขอบคุณที่ดูแลชาวไทยในสิงคโปร์ และเห็นพ้องที่จะแลกเปลี่ยนการเยือนในปี 2568
วันนี้ (3 กันยายน 2567) นางสาวแพทองธาร ชินวัตร นายกรัฐมนตรี  โพสต์ข้อความผ่าน Twitter (X)  ภายหลังรับโทรศัพท์แสดงความยินดีจากนายลอเรนซ์ หว่อง นายกรัฐมนตรีและรัฐมนตรีว่าการกระทรวงการคลังสาธารณรัฐสิงคโปร์ (H.E. Mr. Lawrence Wong, Prime Minister and Minister for Finance of the Republic of Singapore) ในโอกาสรับตำแหน่งนายกรัฐมนตรี
โดยนายกรัฐมนตรีขอบคุณนายกรัฐมนตรีสิงคโปร์และรัฐบาลสิงคโปร์สำหรับไมตรีจิตและมิตรภาพ นายกรัฐมนตรียืนยันความตั้งใจที่จะกระชับความสัมพันธ์ระหว่างไทยกับสิงคโปร์ให้แน่นแฟ้นยิ่งขึ้นด้วยการทำงานอย่างใกล้ชิดกับนายกรัฐมนตรีสิงคโปร์ ทั้งในกรอบทวิภาคี อาเซียน และพหุภาคี เพื่อผลักดันความร่วมมือในด้านต่าง ๆ โดยเฉพาะด้านการค้า การลงทุน ความมั่นคงทางอาหาร เศรษฐกิจดิจิทัล และการท่องเที่ยว ซึ่งในปีที่ผ่านมา ประเทศไทยได้ต้อนรับนักท่องเที่ยวชาวสิงคโปร์มากกว่า 1 ล้านคน และขอบคุณฝ่ายสิงคโปร์ที่ดูแลคนไทยที่เดินทางไปเที่ยวและทำงานที่สิงคโปร์ด้วยดี
นอกจากนี้ ทั้งสองฝ่ายเห็นพ้องที่จะเดินทางเยือนซึ่งกันและกันในปี 2568 เพื่อสานความสัมพันธ์และแนะนำตัวในโอกาสเฉลิมฉลองโอกาสครบรอบ 60 ปีความสัมพันธ์ทางการทูต ไทย-สิงคโปร์
https://x.com/ingshin/status/1830818573998313691?s=53&t=Lc8sRTTz6Ma2HIPq5N_5KA

ที่มา : https://www.thaigov.go.th/news/contents/details/87707