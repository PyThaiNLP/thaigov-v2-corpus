รัฐบาลไทย-ข่าวทำเนียบรัฐบาล-ครม. อนุมัติงบกลางฯ กว่า 5.2 พันล้านบาท ให้ กษ และ คค. เพื่อซ่อมแซม/ปรับปรุงอาคารและระบบชลประทาน และฟื้นฟูโครงสร้างพื้นฐานที่รับความเสียหายจากอุทกภัย


วันอังคารที่ 3 กันยายน 2567
03/09/2567
พิมพ์
ครม. อนุมัติงบกลางฯ กว่า 5.2 พันล้านบาท ให้ กษ และ คค. เพื่อซ่อมแซม/ปรับปรุงอาคารและระบบชลประทาน และฟื้นฟูโครงสร้างพื้นฐานที่รับความเสียหายจากอุทกภัย
ครม. อนุมัติงบกลางฯ กว่า 5.2 พันล้านบาท ให้ กษ และ คค. เพื่อซ่อมแซม/ปรับปรุงอาคารและระบบชลประทาน และฟื้นฟูโครงสร้างพื้นฐานที่รับความเสียหายจากอุทกภัย
วันนี้ (3 กันยายน 2567) เวลา 13.00 น. ณ ศูนย์แถลงข่าวรัฐบาล ตึกนารีสโมสร นายศึกษิษฏ์ ศรีจอมขวัญ รองเลขาธิการนายกรัฐมนตรีฝ่ายการเมือง เปิดเผยว่าที่ประชุม ครม. มีมติอนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็นตามที่กระทรวงเกษตรและสหกรณ์ (กษ.) และกระทรวงคมนาคม (คค.) สรุปได้ดังนี้
กระทรวงเกษตรและสหกรณ์ได้รับการอนุมัติงบฯ วงเงิน 2,289,382,200 บาท เพื่อให้กรมชลประทานดำเนินโครงการพัฒนาแหล่งน้ำ บริหารจัดการน้ำ และเตรียมความพร้อมการบริหารจัดการน้ำ จำนวน 1,072 โครงการ อาทิ การซ่อมแซม/ปรับปรุงอาคารและระบบชลประทานที่ได้รับความเสียหายจากอุทกภัย เพื่อให้การใช้งานกลับคืนสู่สภาพเดิมโดยเร็วและมีประสิทธิภาพสูงขึ้น เป็นต้น
ส่วนกระทรวงคมนาคมได้รับการอนุมัติงบฯ จำนวน 217 รายการ วงเงิน 3,017.39 ล้านบาท เพื่อนำไปฟื้นฟูโครงสร้างพื้นฐานที่ได้รับความเสียหายจากอุทกภัยและภัยพิบัติ (จำนวน 39 จังหวัด) ประกอบด้วยกรมทางหลวง จำนวน 137 รายการ วงเงิน 1849.55 ล้านบาท และกรมทางหลวงชนบท จำนวน 80 รายการ ได้รับการจัดสรรงบ วงเงิน 1,167.84 ล้านบาท
“ประโยชน์ที่จะได้รับจากการดำเนินการดังกล่าว โครงสร้างพื้นฐานที่ได้รับความเสียหายจะสามารถกลับคืนสู่สภาพเดิมโดยเร็ว ซึ่งจะส่งผลให้ประชาชนที่ใช้เส้นทางคมนาคมและโลจิสติกส์ ได้รับความสะดวกและความปลอดภัยในการเดินทางเพิ่มขึ้น” นายศึกษิษฏ์ ฯ กล่าว
////

ที่มา : https://www.thaigov.go.th/news/contents/details/87724