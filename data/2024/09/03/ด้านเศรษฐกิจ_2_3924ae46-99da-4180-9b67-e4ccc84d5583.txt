รัฐบาลไทย-ข่าวทำเนียบรัฐบาล-รมว.พิมพ์ภัทรา ตรวจเยี่ยมให้กำลังใจ โมเดลต้นแบบ "ราชทัณฑ์ดีพร้อม" อนุรักษ์งานศิลป์เลอค่า สู่อาชีพเส้นทางใหม่ คืนคนดีสู่สังคม 


วันจันทร์ที่ 2 กันยายน 2567
02/09/2567
พิมพ์
รมว.พิมพ์ภัทรา ตรวจเยี่ยมให้กำลังใจ โมเดลต้นแบบ "ราชทัณฑ์ดีพร้อม" อนุรักษ์งานศิลป์เลอค่า สู่อาชีพเส้นทางใหม่ คืนคนดีสู่สังคม
รมว.พิมพ์ภัทรา ตรวจเยี่ยมให้กำลังใจ โมเดลต้นแบบ "ราชทัณฑ์ดีพร้อม" อนุรักษ์งานศิลป์เลอค่า สู่อาชีพเส้นทางใหม่ คืนคนดีสู่สังคม
จ.นครศรีธรรมราช 2 กันยายน 2567 - นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เข้าตรวจเยี่ยมการดำเนินโมเดลต้นแบบ ราชทัณฑ์ดีพร้อม พร้อมด้วย นายภาสกร ชัยรัตน์ อธิบดีกรมส่งเสริมอุตสาหกรรม นายเจตนิพิฐ รอดภัย ที่ปรึกษากรมส่งเสริมอุตสาหกรรม นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 คณะผู้บริหาร และเจ้าหน้าที่ดีพร้อม (DIPROM) โดยมี นายกฤษณะ ทิพย์จันทร์ ผู้บัญชาการเรือนจำกลางนครศรีธรรมราช นำคณะเข้าติดตามความร่วมมือของโครงการ ณ เรือนจำกลางนครศรีธรรมราช ตำบลนาพรุ อำเภอพระพรหม
การลงพื้นที่ตรวจเยี่ยมดังกล่าว เพื่อแลกเปลี่ยนความคิดเห็นในประเด็นภาพรวมและโอกาสในการสร้างอาชีพให้กับผู้ต้องขังได้ฝึกทักษะอาชีพเพื่อเตรียมความพร้อมก่อนพ้นโทษ หรือในช่วงต้องขัง ผ่านการฝึกทักษะในโครงการ จำนวน 4 หลักสูตร ได้แก่ การสร้างกี่กระตุก จักสานย่านลิเภา เย็บจักรอุตสาหกรรม และทอผ้า (ขั้นพื้นฐาน) เพื่อให้โอกาสผู้ต้องขังได้เป็นอาชีพ และเป็นการอนุรักษ์งานศิลป์ที่ทรงคุณค่าของเมืองนครฯ สืบสาน อนุรักษ์ภูมิปัญญาพื้นถิ่นที่เลอค่าให้สืบสานต่อไป
ทั้งนี้ รัฐมนตรีฯ พิมพ์ภัทรา พร้อมคณะ ได้ประชุมรับฟังรายงานความคืบหน้า และการเตรียมการ แถลงข่าวงาน “ราชทัณฑ์ดีพร้อม” เพื่อต่อยอดแรงงานคุณภาพที่ได้ผ่านการฝึก เชื่อมโยง รับช่วงการผลิต ตลอดจนเพิ่มช่องทางการจำหน่ายผลิตภัณฑ์ฝืมือผู้ต้องขัง ทั้งผ่านแพลตฟอร์มออนไลน์เพิ่มขึ้นอีกทางหนึ่งหลังจากผ่านการฝึกอบรมมีความยั่งยืนเป็นโมเดลต้นแบบ "ราชทัณฑ์ดีพร้อม" ที่จะขยายผลต่อไปในอนาคต

ที่มา : https://www.thaigov.go.th/news/contents/details/87698