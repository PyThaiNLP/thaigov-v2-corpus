รัฐบาลไทย-ข่าวทำเนียบรัฐบาล-ดีอี ร่วมหารือทวิภาคี “ดิจิทัลโซลูชัน” รัฐบาล สาธารณรัฐคาซัคสถาน


วันอังคารที่ 3 กันยายน 2567
ดีอี ร่วมหารือทวิภาคี “ดิจิทัลโซลูชัน” รัฐบาล สาธารณรัฐคาซัคสถาน
ดีอี ร่วมหารือทวิภาคี “ดิจิทัลโซลูชัน” รัฐบาล สาธารณรัฐคาซัคสถาน
เมื่อวันที่ 2 กันยายน 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคมในฐานะหัวหน้าคณะผู้แทนไทย พร้อมด้วยคณะฯ เข้าร่วมการหารือทวิภาคีกับกระทรวงการพัฒนาดิจิทัล นวัตกรรม และอุตสาหกรรมอวกาศ ของสาธารณรัฐคาซัคสถาน ณ Congress Center Astana กรุงอัสตานา สาธารณรัฐคาซัคสถาน ในระหว่างการเดินทางไปเข้าร่วมการประชุมระดับรัฐมนตรีว่าด้วยความครอบคลุมและเปลี่ยนผ่านทางดิจิทัลในภูมิภาคเอเชีย - แปซิฟิก ระหว่างวันที่ 3 - 5 กันยายน 2567 ณ กรุงอัสตานา สาธารณรัฐคาซัคสถาน
ทั้งนี้การหารือดังกล่าวเกี่ยวข้องกับการส่งเสริมความร่วมมือด้านดิจิทัลโซลูชันระหว่างกัน ภายใต้ข้อริเริ่มการจัดตั้งศูนย์ดิจิทัลโซลูชันเพื่อการพัฒนาที่ยั่งยืนในภูมิภาคเอเชีย - แปซิฟิก รวมถึงแลกเปลี่ยนประสบการณ์และแนวปฏิบัติที่ดีร่วมกัน อาทิ การยืนยันตัวตนทางดิจิทัล การพัฒนาเทคโนโลยีโซลูชันของภาครัฐ (GovTech solutions) การพัฒนา open source codes และรัฐบาลดิจิทัล ซึ่งเป็นการนำเทคโนโลยีดิจิทัลมาประยุกต์ใช้เพื่อขับเคลื่อนการบรรลุเป้าหมายการพัฒนาที่ยั่งยืนทั้งในประเทศและภูมิภาค
นอกจากนี้ ศาสตราจารย์พิเศษวิศิษฏ์ ยังได้ผลักดันเรื่องการจัดทำบันทึกความเข้าใจด้านดิจิทัลและเทคโนโลยีสารสนเทศระหว่าง กระทรวงดีอี และกระทรวงการพัฒนาดิจิทัล นวัตกรรม และอุตสาหกรรมอวกาศ โดยจะมีการดำเนินการความร่วมมือผ่านกลไกที่เป็นรูปธรรมต่อไป

ที่มา : https://www.thaigov.go.th/news/contents/details/87702