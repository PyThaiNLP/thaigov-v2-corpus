รัฐบาลไทย-ข่าวทำเนียบรัฐบาล-กรมทางหลวง ก่อสร้างขยายทางหลวงหมายเลข 4034 สายปากน้ำกระบี่ - บ้านเขาทอง ตอน บ้านเขากลม - บ้านท่าหินดาน จังหวัดกระบี่ แล้วเสร็จ พัฒนาโครงสร้างพื้นฐานทางถนน สนับสนุนการท่องเที่ยว


วันอังคารที่ 3 กันยายน 2567
กรมทางหลวง ก่อสร้างขยายทางหลวงหมายเลข 4034 สายปากน้ำกระบี่ - บ้านเขาทอง ตอน บ้านเขากลม - บ้านท่าหินดาน จังหวัดกระบี่ แล้วเสร็จ พัฒนาโครงสร้างพื้นฐานทางถนน สนับสนุนการท่องเที่ยว
....
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 1 ได้ดำเนินโครงการก่อสร้างทางหลวงหมายเลข 4034 สายปากน้ำกระบี่ - บ้านเขาทอง ตอน บ้านเขากลม - บ้านท่าหินดาน จังหวัดกระบี่ ระหว่าง กม. ที่ 16+500 - 19+500 และ 21+000 - 25+565 ระยะทางประมาณ 7.56 กิโลเมตร แล้วเสร็จ ทางหลวงสายนี้เป็นเส้นทางเข้าสู่แหล่งท่องเที่ยวทางธรรมชาติของชายฝั่งทะเลอันดามัน ระหว่างปากน้ำกระบี่กับตำบลเขาทอง ดังนั้น เพื่อเพิ่มประสิทธิภาพการใช้บริการของทางหลวงสายหลัก และเพื่อให้เกิดการพัฒนาสู่ชุมชนอย่างยั่งยืน ทล. จึงได้ดำเนินการขยายทางหลวงเป็นมาตรฐานทางชั้นพิเศษจากขนาด 2 ช่องจราจร เป็น 4 ช่องจราจร (ไป - กลับ ข้างละ 2 ช่องจราจร) ผิวจราจรแบบแอสฟัลท์คอนกรีต 2 ชั้น ก่อสร้างหนาชั้นละ 5 เซนติเมตร กว้างช่องละ 3.50 เมตร ไหล่ทางชนิดเดียวกับผิวจราจร ไหล่ทางด้านนอกกว้าง 2.5 เมตร มีเกาะกลางแบบยกและแบบแบริเออร์ มีจุดกลับรถ 2 แห่ง บริเวณโรงพยาบาลส่งเสริมสุขภาพบ้านในไร่และหน้าโรงเรียนบ้านเขาเทียมป่า รวมทั้งงานก่อสร้างวงเวียนบริเวณทางแยก งานติดตั้งไฟฟ้าแสงสว่าง ไฟสัญญาณจราจร ไฟกะพริบบนทางหลวง งานติดตั้งป้ายและเครื่องหมายจราจรระหว่างการก่อสร้างตามมาตรฐานของ ทล. ใช้งบประมาณ 249,499,079 บาท
ทั้งนี้ โครงการฯ จะช่วยเพิ่มประสิทธิภาพในการรองรับปริมาณจราจรสู่แหล่งท่องเที่ยวชายฝั่งอันดามันให้ความสะดวก รวดเร็ว และปลอดภัย รวมทั้งกระตุ้นเศรษฐกิจสู่ชุมชนภาคใต้ให้เกิดการพัฒนาอย่างต่อเนื่องและมีคุณภาพ

ที่มา : https://www.thaigov.go.th/news/contents/details/87701