รัฐบาลไทย-ข่าวทำเนียบรัฐบาล-พม. ปล่อยคาราวานขบวนรถ ช่วยผู้ประสบภัยน้ำท่วม 5 จว.ภาคเหนือ ย้ำทำงานไม่มีวันหยุด ด้วย "พม.หนึ่งเดียว"


วันอังคารที่ 3 กันยายน 2567
พม. ปล่อยคาราวานขบวนรถ ช่วยผู้ประสบภัยน้ำท่วม 5 จว.ภาคเหนือ ย้ำทำงานไม่มีวันหยุด ด้วย "พม.หนึ่งเดียว"
พม. ปล่อยคาราวานขบวนรถ ช่วยผู้ประสบภัยน้ำท่วม 5 จว.ภาคเหนือ ย้ำทำงานไม่มีวันหยุด ด้วย "พม.หนึ่งเดียว"
วันที่ 3 กันยายน 2567 นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานเปิดกิจกรรม "คาราวานช่วยเหลือผู้ประสบภัยน้ำท่วม" ปล่อยขบวนรถเพื่อนำเครื่องอุปโภคบริโภคที่จำเป็น ไปช่วยเหลือผู้ประสบอุทกภัยในพื้นที่ 5 จังหวัดภาคเหนือ ได้แก่ ชาวชุมชนผู้ประสบภัยในโครงการบ้านเอื้ออาทร จังหวัดแพร่ และกลุ่มเปราะบางผู้ประสบภัยในพื้นที่จังหวัดอุตรดิตถ์ สุโขทัย พิษณุโลก และกำแพงเพชร เพื่อเป็นการบรรเทาความเดือดร้อนในการยังชีพเบื้องต้น ก่อนจะเข้าสู่กระบวนการฟื้นฟูเยียวยาตามภารกิจของกระทรวง พม. โดยมี นายทวีพงษ์ วิชัยดิษฐ ผู้ว่าการการเคหะแห่งชาติ กล่าวรายงาน พร้อมด้วย นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหารกระทรวง พม. และผู้แทนหน่วยงานที่เกี่ยวข้อง เข้าร่วมงาน ณ บริเวณด้านหน้าอาคารกรมพัฒนาสังคมและสวัสดิการ กระทรวง พม. สะพานขาว กทม.
นายธเนศพล กล่าวว่า จากสถานการณ์อุทกภัยในพื้นที่ 5 จังหวัดภาคเหนือของประเทศไทย ได้แก่ จังหวัดแพร่ อุตรดิตถ์ สุโขทัย พิษณุโลก และกำแพงเพชร ทำให้พี่น้องประชาชนในพื้นที่ได้รับความเดือดร้อนเป็นอย่างมาก ซึ่งท่านวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มีความห่วงใยและใส่ใจในชีวิตความเป็นอยู่ของพี่น้องประชาชน โดยเฉพาะกลุ่มเปราะบาง ทั้งในเรื่องเครื่องอุปโภคบริโภค ที่อยู่อาศัย และสภาพจิตใจเป็นสำคัญ จึงได้กำชับให้หน่วยงานในสังกัดกระทรวง ที่เรียกว่า “พม. หนึ่งเดียว” เข้าสนับสนุนงานร่วมกับผู้ว่าราชการจังหวัด เพื่อไปดูแลและเยียวยาพี่น้องประชาชน และกลุ่มเปราะบางในพื้นที่อย่างต่อเนื่อง รวมทั้งติดตามประเมินผลการช่วยเหลือ ฟื้นฟูด้านอาชีพ ให้มีรายได้ มีงานทำ สนับสนุนเงินทุนประกอบอาชีพของกลุ่มเปราะบาง และปรับสภาพที่อยู่อาศัยให้มั่นคงปลอดภัยต่อไป
นายธเนศพล กล่าวว่า ตนขอเป็นกำลังใจให้พี่น้องประชาชนผู้ประสบภัยทุกคน รวมถึงเจ้าหน้าที่กระทรวง พม. และผู้ปฏิบัติงานของทุกหน่วยงาน ที่ร่วมแรงร่วมใจให้ความช่วยเหลือพี่น้องประชาชนอย่างทุ่มเทและเสียสละ ซึ่งตนหวังเป็นอย่างยิ่งว่าจะสามารถเป็นส่วนหนึ่งที่ช่วยบรรเทาความเดือดร้อน และร่วมสร้างขวัญกำลังใจให้แก่พี่น้องประชาชน ได้กลับมาใช้ชีวิตอย่างปกติสุข ทั้งนี้ กระทรวง พม. พร้อมเข้าไปดูแลและเยียวยาฟื้นฟูพี่น้องประชาชนอย่างสุดความสามารถ อีกทั้งตนขอขอบคุณหน่วยงานทุกภาคส่วนที่เกี่ยวข้อง ที่ร่วมกันสนับสนุนเข้ามาช่วยเหลือพี่น้องประชาชน ให้ผ่านพ้นวิกฤตินี้ไปได้ด้วยดี
นายธเนศพล กล่าวต่อไปว่า การทำงานของกระทรวง พม. เราทำงานแบบ "พม. หนึ่งเดียว" เน้นการบูรณาการงานเข้าด้วยกัน ซึ่งตนได้รับรายงานว่าสถานการณ์น้ำท่วมจังหวัดแพร่ ที่ได้ลดลงไปแล้ว แต่ตอนนี้น้ำกลับขึ้นมาใหม่อีก ความเดือดร้อนของประชาชนต้องมาก่อน ซึ่งตามนโยบายของท่านรัฐมนตรีว่าการกระทรวง พม. ที่มุ่งเน้นให้กระทรวง พม. ให้ความร่วมมือกับหน่วยงานต่าง ๆ ในพื้นที่ ซึ่งการเข้าไปช่วยเหลือผู้ประสบอุทกภัย เรากระจายทั่วทุกจังหวัดที่มีผู้ได้รับความเดือดร้อน และในวันนี้ เราไม่ได้คิดเพียงแต่จะช่วยแค่จังหวัดภาคเหนือเท่านั้น แต่เรายังคิดเผื่อเตรียมรับมือกับน้ำที่จะลงมาสู่จังหวัดภาคกลางอีกด้วย เป็นการทำงานของกระทรวง พม. ภายใต้นโยบายของท่านรัฐมนตรีว่าการกระทรวง พม. ที่เน้นย้ำให้ทำงานแบบ "พม.หนึ่งเดียว"
นายธเนศพล กล่าวเพิ่มเติมว่า สำหรับการเตรียมความพร้อมรับมือน้ำของจังหวัดภาคกลางสำหรับกลุ่มเปราะบางนั้น ทางกระทรวง พม. ได้จัดเตรียมเครื่องอุปโภคบริโภคที่จำเป็น และการให้ช่วยเหลือสำหรับกลุ่มเปราะบางโดยเฉพาะ ได้แก่ คนพิการ ผู้สูงอายุ และเด็ก รวมถึงเมื่อหลังน้ำลด จะมีการช่วยเรื่องการพัฒนาอาชีพเพื่อสร้างรายได้ เงินทุนประกอบอาชีพ การปรับปรุงที่อยู่อาศัย และการเยียวยาฟื้นฟูสภาพจิตใจ นอกจากนี้ การช่วยเหลือในพื้นที่ เราจะมุ่งเน้นไปที่พื้นที่ที่กรมป้องกันและบรรเทาสาธารณภัย (ปภ.) ยังลงพื้นที่ไปไม่ทั่วถึง เพื่อให้พี่น้องประชาชนได้รับความช่วยเหลืออย่างทั่วถึง เมื่อเกิดปัญหาอุทกภัยขึ้น ความเป็นอยู่ อาหารการกินของพี่น้องประชาชนมีความยากลำบาก เราจึงพยายามหาทางนำเครื่องอุปโภคบริโภคที่จำเป็น เข้าไปให้ได้ เพราะฉะนั้นการเชื่อมโยงระหว่างส่วนกลางกับพื้นที่ต้องประสานงานกัน ขณะนี้ กระทรวง พม. ร่วมกันทำงานอย่างหนัก ทำงานทุกวันไม่มีวันหยุด เพื่อช่วยเหลือพี่น้องประชาชนที่เดือดร้อน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คาราวานช่วยเหลือผู้ประสบภัยน้ำท่วม

ที่มา : https://www.thaigov.go.th/news/contents/details/87719