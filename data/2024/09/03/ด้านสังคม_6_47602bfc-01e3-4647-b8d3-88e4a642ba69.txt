รัฐบาลไทย-ข่าวทำเนียบรัฐบาล-"วราวุธ" รมว.พม. ส่ง ศรส. รุดตึกชิน 3 ช่วยคุณยายพิการจากลพบุรี ดักพบนายกฯ "แพทองธาร" วอน ช่วยเหลือน้องสาวพิการติดเตียง-ที่ดินจะถูกยึด


วันอังคารที่ 3 กันยายน 2567
"วราวุธ" รมว.พม. ส่ง ศรส. รุดตึกชิน 3 ช่วยคุณยายพิการจากลพบุรี ดักพบนายกฯ "แพทองธาร" วอน ช่วยเหลือน้องสาวพิการติดเตียง-ที่ดินจะถูกยึด
"วราวุธ" รมว.พม. ส่ง ศรส. รุดตึกชิน 3 ช่วยคุณยายพิการจากลพบุรี ดักพบนายกฯ "แพทองธาร" วอน ช่วยเหลือน้องสาวพิการติดเตียง-ที่ดินจะถูกยึด
วันที่ 3 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เมื่อช่วงเย็นของวันที่ 2 ก.ย. ที่ผ่านมา ตนได้ให้ศูนย์เร่งรัดจัดการสวัสดิภาพประชาชน (ศรส.) กระทรวง พม. ส่งทีมปฏิบัติการหน่วยเคลื่อนที่เร็ว ลงพื้นที่ช่วยเหลือคุณยาย อายุ 71 ปี หูตึงข้างขวา เป็นคนพิการทางการได้ยินหรือสื่อความหมาย ชาวจังหวัดลพบุรี เดินทางจาก อ.บ้านหมี่ มาที่ตึกชินวัตร 3 กรุงเทพฯ โดยรถตู้โดยสารประจำทาง เพื่อมาดักขอพบนางสาวแพทองธาร ชินวัตร นายกรัฐมนตรี เพื่อขอร้องให้ช่วยเหลือ โดยขอให้ช่วยซื้อที่ดินใกล้บ้านน้องสาวที่จะถูกยึด ซึ่งขณะนี้ คุณยาย และสามีของน้องสาว ต้องรับภาระดูแลน้องสาว อายุ 63 ปี พิการทางการเคลื่อนไหวหรือทางร่างกาย เป็นผู้ป่วยติดเตียงจากเข้ารับการผ่าตัดกระดูกทับเส้นประสาท ส่งผลให้เกิดความพิการ ไม่สามารถช่วยเหลือตัวเองได้ อีกทั้งป่วยหลายโรค ได้แก่ โรคเบาหวาน โรคความดันโลหิตสูง และโรคไขมันอุดตันในเส้นเลือด นอกจากที่ดินกำลังจะถูกยึดแล้ว ยังมีหนี้สินประมาณ 7 แสนบาท เนื่องจากต้องไปกู้เงินมารักษาน้องสาว และมีค่าใช้จ่ายในครอบครัว อาทิ ค่าน้ำ-ไฟฟ้า เดือนละ 400 บาท และค่าใช้จ่ายประจำวันละ 150 บาท ซึ่งไม่เพียงพอกับเงินสิทธิสวัสดิการของรัฐจากเบี้ยความพิการ 800 บาทต่อเดือน และเบี้ยยังชีพผู้สูงอายุ 600 บาทต่อเดือน
นายวราวุธ กล่าวว่า ทีมเจ้าหน้าที่ทีม ศรส. จากกรมส่งเสริมและพัฒนาคุณภาพชีวิตคนพิการ (พก.) และศูนย์ช่วยเหลือสังคม สายด่วน พม. 1300 ได้เข้าพูดคุยประเมินสภาพปัญหาเบื้องต้น เพื่อหาแนวทางการช่วยเหลือร่วมกับหน่วยงานที่เกี่ยวข้อง และได้พาคุณยายเข้าพักค้างคืนชั่วคราวที่บ้านพักคนเดินทางดินแดงของกรมพัฒนาสังคมและสวัสดิการ (พส.) และเช้าวันนี้ (3 ก.ย. 67) ได้พาคุณยายไปยังสถานีขนส่งหมอชิต เพื่อเดินทางกลับบ้านทึ่จังหวัดลพบุรี อีกทั้งประสานศูนย์บริการคนพิการจังหวัดลพบุรี เพื่อส่งต่อการให้ความช่วยเหลือตามสิทธิสวัสดิการคนพิการ ได้แก่ การซ่อมแซมที่อยู่อาศัย การจัดหาครอบครัวอุปการะที่ช่วยเหลือเป็นเงินค่าตอบแทนเลี้ยงดูให้กับผู้อุปการะเดือนละ 3,000 บาท และค่าจัดซื้อเครื่องอุปโภคบริโภครายเดือน นอกจากนี้ ในเรื่องหนี้สิน จะประสานนักกฎหมาย ศูนย์ดำรงธรรมประจำจังหวัด เพื่อดำเนินการไกล่เกลี่ยภาระหนี้สินระหว่างลูกหนี้และเจ้าหนี้ต่อไป
นายวราวุธ กล่าวเพิ่มเติมว่า  อย่างไรก็ตาม หาก ประชาชนประสบปัญหาความเดือดร้อนทางสังคมและต้องการความช่วยเหลือ สามารถโทรแจ้งได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 ตลอด 24 ชั่วโมง หรือติดต่อด้วยตนเองได้ที่สำนักงานพัฒนาสังคมและความมั่นคงของมนุษย์จังหวัดทั่วประเทศ รวมถึงแจ้งกับอาสาสมัครพัฒนาสังคมและความมั่นคงของมนุษย์ (อพม.)ในพื้นที่
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ลพบุรี

ที่มา : https://www.thaigov.go.th/news/contents/details/87714