รัฐบาลไทย-ข่าวทำเนียบรัฐบาล-“วราวุธ” เผย พม. เปิดเวทีสมัชชาการพัฒนาเด็กและเยาวชนแห่งชาติ ครั้งที่ 16 ประจำปี 2567 ดึงทุกภาคส่วนร่วมพัฒนาเด็กและเยาวชน


วันอังคารที่ 3 กันยายน 2567
“วราวุธ” เผย พม. เปิดเวทีสมัชชาการพัฒนาเด็กและเยาวชนแห่งชาติ ครั้งที่ 16 ประจำปี 2567 ดึงทุกภาคส่วนร่วมพัฒนาเด็กและเยาวชน
“วราวุธ” เผย พม. เปิดเวทีสมัชชาการพัฒนาเด็กและเยาวชนแห่งชาติ ครั้งที่ 16 ประจำปี 2567 ดึงทุกภาคส่วนร่วมพัฒนาเด็กและเยาวชน
วันที่ 3 กันยายน 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) เตรียมจัดการประชุมเชิงปฏิบัติการงานสมัชชาการพัฒนาเด็กและเยาวชนแห่งชาติ ครั้งที่ 16 ประจำปี 2567 ภายใต้หัวข้อ "การเพิ่มคุณภาพและผลิตภาพของเด็กและเยาวชน : เด็กน้อย แต่เปี่ยมด้วยคุณภาพ“ ในวันที่ 4 กันยายน 2567 ณ โรงแรม ทีเค. พาเลซ แอนด์ คอนเวนชั่น กรุงเทพฯ โดยมี ผู้แทนทั้งหน่วยงานภาครัฐภาคเอกชน ภาคประชาสังคม ภาคการศึกษาและวิชาการ เครือข่ายผู้ทำงานด้านเด็กและเยาวชน ผู้แทนสภาเด็กและเยาวชน ผู้ทรงคุณวุฒิ และคณะอนุกรรมการจัดสมัชชาการพัฒนาเด็กและเยาวชนแห่งชาติ รวมทั้งสิ้นประมาน 150 คน เข้าร่วมงาน
นายวราวุธ กล่าวว่า การประชุมเชิงปฏิบัติการงานสมัชชาการพัฒนาเด็กและเยาวชนแห่งชาติ จัดขึ้นอย่างต่อเนื่อง โดยเริ่มตั้งแต่ปี 2553 และในปี 2567 จัดขึ้นเป็นครั้งที่ 16 เพื่อให้ผู้ทำงานด้านเด็กและเยาวชน ผู้นำเด็กและเยาวชน และเครือข่ายที่เกี่ยวข้อง ได้ร่วมกันวิเคราะห์สถานการณ์ ทบทวนกลไกและกระบวนการทำงาน พัฒนาองค์ความรู้ ทักษะ และทัศนคติในการพัฒนาเด็กและเยาวชน นำไปสู่การจัดทำข้อเสนอเชิงมาตรการด้านการพัฒนาเด็กและเยาวชน โดยภาคีเครือข่ายทุกภาคส่วนเป็นกำลังสำคัญในการร่วมกันกำหนดข้อเสนอหรือแนวทางต่าง ๆ เพื่อส่งเสริมและพัฒนาเด็กและเยาวชนให้มีคุณภาพ สำหรับการประชุมครั้งนี้  มีการประชุมทั้งในระดับภาคและระดับชาติ โดยระดับภาค มีการประชุมผ่านระบบออนไลน์ เพื่อร่วมกันวิเคราะห์ แลกเปลี่ยนความคิดเห็นให้ได้ข้อเสนอเชิงมาตรการระดับภาค รวมถึงมีการใช้กลไกการทำงานของสำนักงานส่งเสริมและสนับสนุนวิชาการ (สสว.) 4 แห่ง จัดประชุมร่วมกับภาคีเครือข่ายและหน่วยงานระดับภูมิภาคในพื้นที่ที่รับผิดชอบ เพื่อนำข้อเสนอที่ได้ไปพิจารณาและจัดทำเป็นข้อเสนอเชิงมาตรการระดับภาค ก่อนนำเสนอต่อที่ประชุมสมัชชาฯ ระดับชาติต่อไป
นายวราวุธ กล่าวเพิ่มเติมว่า การประชุมครั้งนี้ ตนจะได้ร่วมกล่าวปาฐกถาพิเศษด้วย และภายในงานดังกล่าวยังมีการเสวนาหัวข้อ "การเพิ่มคุณภาพและผลิตภาพของเด็กและเยาวชน : เด็กน้อย แต่เปี่ยมด้วยคุณภาพ" ภายใต้ 5 ประเด็นหลัก ได้แก่ 1) การพัฒนาทักษะทางด้านสังคม 2) การปรับตัวให้เข้ากับยุค Digital disruption 3) การสร้างความเข้าใจเกี่ยวกับประเด็นความแตกต่าง 4) การสร้างสภาพแวดล้อมที่ปลอดภัยสำหรับเด็ก และ 5) การรู้จักสิทธิและหน้าที่ และสวัสดิการที่เกี่ยวข้อง  และมีการเปิดเวทีแสดงความเห็น ก่อนที่คณะอนุกรรมการจัดสมัชชาฯ นำข้อมติสมัชชาฯ ครั้งที่ 16 ประจำปี 2567 ที่ได้นำเสนอข้อมติสมัชชาฯ ต่อคณะกรรมการส่งเสริมการพัฒนาเด็กและเยาวชนแห่งชาติ (กดยช.) เพื่อให้หน่วยงานภาคีเครือข่ายที่เกี่ยวข้องนำข้อมติดังกล่าวไปดำเนินการขับเคลื่อนสู่การปฏิบัติอย่างเป็นรูปธรรมต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #งานสมัชชาเด็ก #เด็กและเยาวชน

ที่มา : https://www.thaigov.go.th/news/contents/details/87715