รัฐบาลไทย-ข่าวทำเนียบรัฐบาล-สธ. - ม.เวสเทิร์น ร่วมมือผลิตแพทย์เติมเข้าระบบสาธารณสุข รองรับความต้องการด้านสุขภาพปฐมภูมิ


วันอังคารที่ 3 กันยายน 2567
สธ. - ม.เวสเทิร์น ร่วมมือผลิตแพทย์เติมเข้าระบบสาธารณสุข รองรับความต้องการด้านสุขภาพปฐมภูมิ
กระทรวงสาธารณสุข และมหาวิทยาลัยเวสเทิร์น ลงนามบันทึกข้อตกลงความร่วมมือทางวิชาการเพื่อสนับสนุนการเป็นโรงพยาบาลหลักและโรงพยาบาลสมทบในการผลิตแพทย์ เพื่อเพิ่มเติมแพทย์เข้าสู่ระบบสาธารณสุข
ลดปัญหาขาดแคลนและรองรับความต้องการด้านสุขภาพ โดยร่วมกันพัฒนาตลอดกระบวนการทั้งหลักสูตร บุคลากรผู้สอน การคัดเลือกและพัฒนานิสิต ตลอดจนการประเมินผล
วันนี้ (3 กันยายน 2567) ที่ สำนักงานปลัดกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข และรองศาสตราจารย์ ดร.จิรศักดิ์ จิยะจันทน์ อธิการบดีมหาวิทยาลัยเวสเทิร์น ลงนามความร่วมมือทางวิชาการระหว่างสองหน่วยงานเพื่อการสนับสนุนการเป็นโรงพยาบาลหลักและโรงพยาบาลสมทบในการผลิตแพทย์ของมหาวิทยาลัยเวสเทิร์น โดยมี ดร.นพ.พรเทพ ศิริวนารังสรรค์ คณบดีคณะแพทยศาสตร์ มหาวิทยาลัยเวสเทิร์น นายแพทย์นิสิต ศรีสมบูรณ์ ผู้อำนวยการโรงพยาบาลพหลพลพยุหเสนา จังหวัดกาญจนบุรี และนายแพทย์วีรพล กิตติพิบูลย์ ผู้อำนวยการโรงพยาบาลปทุมธานี ลงนามเป็นสักขีพยาน
นายแพทย์โอภาสกล่าวว่า กระทรวงสาธารณสุข มีนโยบายส่งเสริมให้โรงพยาบาลประจำจังหวัดในสังกัดสำนักงานปลัดกระทรวงสาธารณสุข เป็นศูนย์แพทยศาสตร์ศึกษาชั้นคลินิก เพื่อแก้ไขปัญหาการขาดแคลน และการกระจายแพทย์ให้เกิดความเหมาะสมตามบริบทพื้นที่ รวมถึงผลิตแพทย์ปฐมภูมิที่มีคุณภาพให้ เพียงพอ ตอบสนองต่อความต้องการของระบบสุขภาพและคงอยู่ในระบบได้อย่างยาวนาน ดังนั้น กระทรวงสาธารณสุข โดยโรงพยาบาลปทุมธานี และโรงพยาบาลพหลพลพยุหเสนา จึงร่วมกับมหาวิทยาลัยเวสเทิร์น ผลิตแพทยศาสตรบัณฑิตเพื่อเติมเข้าสู่ระบบสุขภาพปฐมภูมิ รวมทั้งรองรับการพัฒนาประเทศไทยไปสู่การเป็นศูนย์กลางการแพทย์ของเอเชีย (Medical Hub) ต่อไป
ด้าน รองศาสตราจารย์ ดร.จิรศักดิ์กล่าวว่า ตามบันทึกข้อตกลงฯ นี้ คณะแพทยศาสตร์ มหาวิทยาลัยเวสเทิร์น และกระทรวงสาธารณสุข จะร่วมกันพัฒนาทั้งตัวหลักสูตร บุคลากรผู้สอน คัดเลือกและพัฒนานิสิต ตลอดจนประเมินผล ร่วมกัน โดยคณะแพทยศาสตร์ มหาวิทยาลัยเวสเทิร์น รับผิดชอบจัดการเรียนการสอน ในชั้นปีที่ 1 – 3 ส่วนศูนย์แพทยศาสตร์ศึกษาชั้นคลินิก โรงพยาบาลปทุมธานี และศูนย์แพทยศาสตร์ศึกษาชั้นคลินิก โรงพยาบาลพหลพลพยุหเสนา รับผิดชอบจัดการเรียนการสอนในชั้นปีที่ 4 - 6 และมีการประสาทปริญญาแพทยศาสตรบัณฑิตแก่ผู้สำเร็จการศึกษาตามหลักสูตรของคณะแพทยศาสตร์ มหาวิทยาลัยเวสเทิร์น
****************************************************** 3 กันยายน 2567

ที่มา : https://www.thaigov.go.th/news/contents/details/87705