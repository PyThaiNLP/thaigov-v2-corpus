รัฐบาลไทย-ข่าวทำเนียบรัฐบาล-​“ภูมิธรรม” คาดแต่งตั้ง ครม.แล้วเสร็จภายใน 15 ก.ย. บวกลบไม่เกิน 3 วัน ระบุรัฐบาลใหม่ต้องการทำงานให้เร็วที่สุด เพื่อแก้ไขปัญหาให้กับประชาชน


วันอังคารที่ 3 กันยายน 2567
03/09/2567
พิมพ์
​“ภูมิธรรม” คาดแต่งตั้ง ครม.แล้วเสร็จภายใน 15 ก.ย. บวกลบไม่เกิน 3 วัน ระบุรัฐบาลใหม่ต้องการทำงานให้เร็วที่สุด เพื่อแก้ไขปัญหาให้กับประชาชน
​“ภูมิธรรม” คาดแต่งตั้ง ครม.แล้วเสร็จภายใน 15 ก.ย. บวกลบไม่เกิน 3 วัน ระบุรัฐบาลใหม่ต้องการทำงานให้เร็วที่สุด เพื่อแก้ไขปัญหาให้กับประชาชน
วันนี้ (3 กันยายน 2567) เวลา 09.50 น. ณ บริเวณหน้าตึกบัญชาการ 1 ทำเนียบรัฐบาล นายภูมิธรรม  เวชยชัย รองนายกรัฐมนตรี ปฏิบัติหน้าที่แทนนายกรัฐมนตรีกล่าวรายชื่อคณะรัฐมนตรีว่า เรียบร้อยแล้ว แต่ยังไม่จบขั้นตอน ซึ่งอยู่ที่ขั้นตอนว่านายกรัฐมนตรี จะมีการสลับตำแหน่ง ใครไปไหนหรือไม่ อย่างไร ตอนนี้ ก็มีโผ ครม.จำนวนมาก โดยนายกรัฐมนตรีจะตัดสินใจว่าใครจะดำรงตำแหน่งไหน จากนั้น จะเป็นการประสานงานตามกระบวนการ ว่าจะนำขึ้นทูลเกล้าได้อย่างไร หลังจากนั้นจะอยู่ในพระราชอำนาจ ถ้าทรงโปรดเกล้าฯ ลงมาเมื่อไหร่ ทุกอย่างจะเร็ว หากโปรดเกล้าฯ ลงมาแล้ว รอให้เข้าถวายสัตย์ปฏิญาณตนเรียบร้อย ตนเองคิดว่า ครม. นัดแรกก็จะประชุมได้เลย ไม่จำเป็นต้องรอวันอังคาร ซึ่งการประชุมครม. นัดแรกจะเป็นการแต่งตั้งตำแหน่งเลขาธิการนายกรัฐมนตรีคนใหม่ รวมถึงมีการพูดคุยเรื่องนโยบายที่จะเข้าสู่สภาผู้แทนราษฎร ซึ่งขั้นตอนต่าง ๆ จะอยู่ภายในวันที่ 15 กันยายน บวกลบ ไม่เกิน 3 วัน เราต้องการทำให้เร็วที่สุด เพื่อให้การแก้ไขปัญหาไม่หยุดนิ่ง
ผู้สื่อข่าวถามว่า เลขาธิการนายกรัฐมนตรี จะไม่ใช่คนเดิม ใช่หรือไม่ นายภูมิธรรมกล่าวว่า ตนเองพูดตามกระบวนการ ตามที่ตนได้ปฏิบัติหน้าที่รักษาการ  และได้ตั้งนายแพทย์พรหมมินทร์ เลิศสุริน์เดช เป็นเลขาธิการนายกรัฐมนตรี ตามรัฐบาลที่ตนเองดูแล พอ ครม.ชุดใหม่เสร็จ ตำแหน่งของพวกเราก็จะหายหมด แต่จะกลับมาใหม่หรือไม่ เป็นสิ่งที่นายกรัฐมนตรีจะตัดสินใจ

ที่มา : https://www.thaigov.go.th/news/contents/details/87708