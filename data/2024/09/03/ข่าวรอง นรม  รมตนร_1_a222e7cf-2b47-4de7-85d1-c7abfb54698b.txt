รัฐบาลไทย-ข่าวทำเนียบรัฐบาล-​“ภูมิธรรม” มั่นใจรัฐบาลเข้มแข็งพร้อมชี้แจงงบ 68 คาดนำรายชื่อ ครม.ขึ้นทูลเกล้าฯ ภายในสัปดาห์นี้ ส่วนดิจิทัลวอลเล็ตรอความชัดเจนหลังแถลงนโยบาย 15 ก.ย. 


วันอังคารที่ 3 กันยายน 2567
03/09/2567
พิมพ์
​“ภูมิธรรม” มั่นใจรัฐบาลเข้มแข็งพร้อมชี้แจงงบ 68 คาดนำรายชื่อ ครม.ขึ้นทูลเกล้าฯ ภายในสัปดาห์นี้ ส่วนดิจิทัลวอลเล็ตรอความชัดเจนหลังแถลงนโยบาย 15 ก.ย.
​“ภูมิธรรม” มั่นใจรัฐบาลเข้มแข็งพร้อมชี้แจงงบ 68 คาดนำรายชื่อ ครม.ขึ้นทูลเกล้าฯ ภายในสัปดาห์นี้ ส่วนดิจิทัลวอลเล็ตรอความชัดเจนหลังแถลงนโยบาย 15 ก.ย. ยอมรับบางนโยบายรายละเอียดเปลี่ยน แต่เป้าหมายเหมือนเดิม
วันนี้ (3 ก.ย. 67)  เวลา 08.00 น. ณ อาคารรัฐสภา ถนนสามเสน เขตดุสิต กรุงเทพฯ  นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี กล่าวถึงความพร้อมในการพิจารณาร่างพระราชบัญญัติ (พ.ร.บ.) งบประมาณรายจ่ายประจำปีงบประมาณ 2568 วงเงิน 3,752,700 ล้านบาท ระหว่างวันที่ 3-5 กันยายนนี้ ซึ่งฝ่ายค้านจะมีการอภิปรายงบประมาณของโครงการดิจิทัลวอลเล็ต กระทรวงกลาโหม ซอฟต์พาวเวอร์ว่าไม่มีอะไร ตนเองอยากให้ฝ่ายค้านทำหน้าที่ตรวจสอบรัฐบาล มั่นใจว่าสิ่งที่เราได้วางไว้เหมาะกับการแก้ไขปัญหาในช่วงต่อจากนี้ เราชี้แจงได้ทั้งหมดในเรื่องที่เป็นปัญหา ฝ่ายค้านก็ต้องค้านอยู่แล้ว
ส่วนเสียงรัฐบาลจะเพียงพอหรือไม่ เพราะพรรคพลังประชารัฐยังไม่รู้ว่าจะโหวตออกมาอย่างไร นายภูมิธรรม กล่าวว่าเดี๋ยวจะได้เห็นมติของพรรคร่วมรัฐบาลที่เพิ่งเข้ามาใหม่ ก็แล้วแต่วิจารณญาณของแต่ละพรรค เรามั่นใจว่าเป็นรัฐบาลที่เข้มแข็ง เดี๋ยวก็สะท้อนความเป็นจริง ให้ดูความเป็นจริงดีกว่า ส่วนตัวคิดว่าไม่น่าจะมีปัญหาอะไร หากดูตามไทม์ไลน์คาดว่างบปี 68 จะได้ใช้ในเดือน ต.ค.นี้ อภิปราย 3 วันก็น่าจะจบ
นายภูมิธรรม กล่าวต่อว่า การแต่งตั้งคณะรัฐมนตรีชุดใหม่ เมื่อวานนี้ (2 ก.ย. 67) นางสาวแพทองธาร ชินวัตร นายกรัฐมนตรี ได้ตอบแล้วว่าพร้อมหมด รายชื่ออยู่ในมือของท่าน จะยื่นทูลเกล้าฯ เมื่อไรอยู่ที่กระบวนการ แต่คาดว่าจะจบภายในสัปดาห์นี้ ขึ้นอยู่กับเวลาที่จะต้องรอโปรดเกล้าฯ และหากทุกอย่างเป็นไปตามกำหนดการ คาดว่าจะมีการแถลงนโยบายต่อรัฐสภาไม่เกินวันที่ 15 ก.ย.นี้ หรือบวกลบ 3 วัน  โดยนโยบายที่จะมีการแถลง คงไม่แตกต่างจากรัฐบาลของนายเศรษฐา ทวีสิน หากนโยบายสำคัญที่เคยพูดไว้ก็จะผลักดันไปตามนั้น รายละเอียดอาจมีเปลี่ยนแปลงไป แต่เป้าหมายไม่เปลี่ยนแปลง จุดมุ่งหมายในการแก้วิกฤตประเทศไม่เปลี่ยนแปลง  การกระจายความยุติธรรมก็ยังไม่เปลี่ยนแปลง แต่รายละเอียดต้องมีการปรับบ้าง เพราะสถานการณ์เปลี่ยนไป
นายภูมิธรรม กล่าวถึงความคืบหน้าของโครงการดิจิทัลวอลเล็ต ตอนนี้มีความชัดเจนแล้วว่าจะแจกให้กลุ่มใดบ้าง เพียงแต่รอรัฐบาลใหม่แถลงนโยบาย ทุกอย่างก็จะเริ่มดำเนินการ ส่วนรายละเอียดจะบรรจุในคำแถลงนโยบายหรือไม่ ต้องดูว่าเป็นรายละเอียดระดับใด โดยหลักการและเป้าหมายครอบคลุมชัดเจนทั้งนี้ที่พรรคภูมิใจไทยได้เสนอนโยบายกัญชาคงต้องดูนโยบายที่แถลงก่อน คิดว่ารายละเอียดน่าจะไม่มีปัญหาอะไร

ที่มา : https://www.thaigov.go.th/news/contents/details/87703