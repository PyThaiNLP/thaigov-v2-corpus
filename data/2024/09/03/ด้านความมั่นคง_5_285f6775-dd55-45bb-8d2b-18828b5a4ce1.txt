รัฐบาลไทย-ข่าวทำเนียบรัฐบาล-พ่อเมืองน่าน ระดมกำลังลงพื้นที่เร่งสำรวจและฟื้นฟูเหตุอุทกภัย พร้อมตั้งทีมถอดบทเรียนแก้ไขปัญหาอุทกภัย เพื่อดำเนินโครงการบริหารจัดการน้ำทั้งระบบ


วันอังคารที่ 3 กันยายน 2567
03/09/2567
พิมพ์
พ่อเมืองน่าน ระดมกำลังลงพื้นที่เร่งสำรวจและฟื้นฟูเหตุอุทกภัย พร้อมตั้งทีมถอดบทเรียนแก้ไขปัญหาอุทกภัย เพื่อดำเนินโครงการบริหารจัดการน้ำทั้งระบบ
พ่อเมืองน่าน ระดมกำลังลงพื้นที่เร่งสำรวจและฟื้นฟูเหตุอุทกภัย พร้อมตั้งทีมถอดบทเรียนแก้ไขปัญหาอุทกภัย เพื่อดำเนินโครงการบริหารจัดการน้ำทั้งระบบ
เมื่อวันที่ 2 ก.ย. 67 นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า จังหวัดน่าน ได้จัดกิจกรรม "รวมพลังช่วยเหลือผู้ประสบอุทกภัย" ในพื้นที่จังหวัดน่าน โดยระดมกำลังเจ้าหน้าที่จาก ส่วนราชการ ทหาร ตำรวจ เจ้าหน้าที่สำนักงานป้องกันและบรรเทาสาธารณภัยจังหวัดน่าน องค์กรส่วนท้องถิ่น หน่วยงานรัฐวิสาหกิจ ภาคเอกชน องค์กรสาธารณกุศล และประชาชนจิตอาสา ร่วมแรงร่วมใจกันฟื้นฟูทำความสะอาดพื้นที่สาธารณะ สำนักงาน และบ้านเรือนของพี่น้องประชาชนที่ประสบอุทกภัย โดยแบ่งกำลังเจ้าหน้าที่ พร้อมรถน้ำ และอุปกรณ์ กระจายฉีดน้ำล้างถนน เก็บขยะ และช่วยประชาชนทำความสะอาดบ้านเรือนให้กลับสู่สภาพปกติโดยเร็ว
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวว่า สถานการณ์น้ำของจังหวัดน่าน ขณะนี้ระดับน้ำทุกสายทรงตัว ไม่ส่งผลกระทบกับต่อพื้นที่ และมีแนวโน้มลดลงอย่างต่อเนื่อง ในส่วนของปัญหาอุทกภัยปัจจุบันจึงเริ่มคลี่คลายลงแล้ว โดยขณะนี้อยู่ระหว่างดำเนินการฟื้นฟูหลังน้ำลด โดยได้มอบหมายให้ทุกพื้นที่เร่งทำความสะอาด ระดมรถน้ำจากหน่วยงาน องค์กรปกครองส่วนท้องถิ่นทุกแห่งที่ไม่ประสบภัยมาช่วยปฏิบัติงานในพื้นที่ประสบภัย รวมทั้ง เร่งสำรวจความเสียหาย บ้านเรือน พื้นที่เกษตร และอื่น ๆ ให้แล้วเสร็จภายใน 15 ก.ย. 67 นี้ พร้อมจัดทำงบประมาณเยียวยาให้เสร็จภายใน 45 วัน โดยให้ครอบคลุม เสมอภาค และทั่วถึง นอกจากนี้ จังหวัดน่าน ได้กำหนดการประชุมเพื่อถอดบทเรียนแก้ไขปัญหาอุทกภัย พร้อมทั้งเสนอแผนงานและโครงการเพื่อแก้ไขปัญหา การบริหารจัดการน้ำทั้งระบบ ภายในสิ้นเดือน กันยายน 2567 นี้
"อย่างไรก็ดี ทางกรมอุตุนิยมวิทยา ได้ประกาศ เรื่อง ฝนตกหนักถึงหนักมากบริเวณภาคเหนือ ในช่วงวันที่ 3-7 ก.ย. 67 ภาคเหนือจะมีฝนเพิ่มขึ้นและมีฝนตกหนักถึงหนักมากบางแห่ง ขอให้ประชาชน ระวังอันตรายจากฝนตกหนักถึงหนักมากและฝนที่ตกสะสมซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย ทั้งนี้เนื่องจากร่องมรสุมจะเลื่อนลงมาพาดผ่านภาคเหนือตอนล่าง ภาคกลาง และภาคตะวันออกเฉียงเหนือ เข้าสู่หย่อมความกดอากาศต่ำบริเวณทะเลจีนใต้ตอนกลางประกอบกับมรสุมตะวันตกเฉียงใต้ที่พัดปกคลุมทะเลอันดามันประเทศไทย และอ่าวไทยจะมีกำลังแรงขึ้น ซึ่งจังหวัดน่าน ยังคงต้องติดตามเฝ้าระวังสถานการณ์น้ำอีกครั้ง" นายชัยนรงค์ฯ กล่าวเพิ่มเติม
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวในช่วงท้ายว่า ตนได้เน้นย้ำไปยังส่วนราชการที่เกี่ยวข้อง ในการดำเนินการตามแผนการฟื้นฟูเยียวยาและช่วยเหลือประชาชน และขอขอบคุณทุกฝ่าย ที่ได้เสียสละเวลาทุ่มเทแรงกายและทรัพยากร ทั้งหมดที่มีเข้าช่วยเหลือประชาชน ทั้งยังหวังเป็นอย่างยิ่งว่าการรวมพลังช่วยเหลือ ผู้ประสบอุทกภัยจังหวัดน่านในวันนี้จะทำให้พี่น้องชาวน่านกลับมาดำรงชีวิตได้อย่างปกติสุขโดยเร็ว พร้อมทั้งได้กล่าวให้กำลังใจให้เจ้าหน้าที่ที่ได้ปฏิบัติหน้าด้วยความเสียสละ ทำให้พี่น้องประชาชนได้รับความปลอดภัย ทั้งนี้ หากประชาชนที่ได้รับผลกระทบและยังไม่ได้รับความช่วยเหลือ สามารถแจ้งได้ที่ที่ว่าการอำเภอ องค์กรปกครองส่วนท้องถิ่นในพื้นที่ หรือ ช่องทางโทรศัพท์ สายด่วนนิรภัย ปภ. 1784 หรือศูนย์ดำรงธรรม 1567 ได้ฟรี ตลอด 24 ชั่วโมง

ที่มา : https://www.thaigov.go.th/news/contents/details/87723