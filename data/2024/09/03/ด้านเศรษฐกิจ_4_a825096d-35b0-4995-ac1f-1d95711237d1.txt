รัฐบาลไทย-ข่าวทำเนียบรัฐบาล-กรมการขนส่งทางบก ประชาสัมพันธ์การแสดงใบอนุญาตขับรถแบบดิจิทัล ผ่านแอปฯ DLT QR Licence ต้องเป็นใบอนุญาตที่มี QR Code ด้านหลัง เพื่ออำนวยความสะดวกในการใช้งานให้แก่ประชาชน


วันอังคารที่ 3 กันยายน 2567
กรมการขนส่งทางบก ประชาสัมพันธ์การแสดงใบอนุญาตขับรถแบบดิจิทัล ผ่านแอปฯ DLT QR Licence ต้องเป็นใบอนุญาตที่มี QR Code ด้านหลัง เพื่ออำนวยความสะดวกในการใช้งานให้แก่ประชาชน
.....
นายเสกสม อัครพันธุ์ รองอธิบดีกรมการขนส่งทางบก กระทรวงคมนาคม กล่าวว่า ปัจจุบันกรมการขนส่งทางบก (ขบ.) ได้มีการพัฒนาแอปพลิเคชัน DLT QR Licence สำหรับแสดงใบอนุญาตขับรถแบบดิจิทัลผ่านอุปกรณ์อิเล็กทรอนิกส์ เช่น สมาร์ตโฟน แท็บเล็ต แทนการพกพาใบอนุญาตขับรถแบบเดิม ซึ่งช่วยอำนวยความสะดวกประชาชนผู้ใช้รถมากขึ้น โดยภายในแอปฯ มีการแสดงข้อมูลส่วนบุคคล เช่น แสดงกรุ๊ปเลือด ประวัติการแพ้ยา
แจ้งเตือนกรณีใบอนุญาตขับรถใกล้จะสิ้นอายุล่วงหน้า 3 เดือน สามารถแชร์เส้นทางการเดินทางแจ้งพิกัด พร้อมหมายเลขทะเบียนรถให้แก่บุคคลที่ต้องการทราบหรือติดตามตัวได้ มีการแจ้งข้อความช่วยเหลือกรณีเกิดอุบัติเหตุผ่านทางโทรศัพท์หรือส่ง SMS ระบุพิกัดที่อยู่ปัจจุบันให้กับผู้รับปลายทางและสามารถเข้าถึงข้อมูลข่าวสารต่าง ๆ ของ ขบ.
ได้ด้วย โดยแอปฯ DLT QR Licence รองรับการทำงานระบบปฏิบัติการ Android และ iOS แนะนำให้ติดตั้งหรือดาวน์โหลดผ่าน Official Store เท่านั้น เพื่อความปลอดภัย สำหรับขั้นตอนการลงทะเบียนใบอนุญาตขับรถดิจิทัล (DLT QR Licence) มี 2 วิธี ดังนี้ 1) ลงทะเบียนเข้าใช้งานด้วยอีเมล โดยกรอกเลบัตรประชาชนและอีเมล หลังจากนั้นกดปุ่มลงทะเบียน กรอกรหัส OTP ที่ได้รับจากอีเมล และตั้งค่ารหัส PIN เพื่อเข้าสู่ระบบ 2) ลงทะเบียนเข้าใช้งานด้วย Mobile ID กรอกเบอร์โทรศัพท์แล้วกดปุ่มลงทะเบียน จากนั้นทำการยืนยันตัวตนแต่ละเครือข่าย ตั้งค่ารหัส PIN
เพื่อเข้าสู่ระบบ
นอกจากนี้ การแสดงใบอนุญาตขับรถด้วยวิธีการทางข้อมูลอิเล็กทรอนิกส์ ยังสามารถแสดงใบอนุญาตด้วยภาพที่ได้จากการสั่งเก็บภาพ (Capture) ผ่านแอปฯ DLT QR Licence หรือการแสดงบนอุปกรณ์อิเล็กทรอนิกส์ ที่ได้จากการถ่ายภาพ รวมถึงการแสดงสำเนาเอกสารเป็นภาพขาวดำหรือสีก็ได้ ทั้งนี้ การแสดงใบอนุญาตขับรถ ผ่านแอปฯ DLT QR Licence หรือด้วยวิธีอื่น ๆ ต้องปรากฏข้อมูลใบอนุญาตขับรถทั้งด้านหน้าและหลังถูกต้องครบถ้วน และต้องเป็นใบอนุญาตที่ออกด้วยระบบคอมพิวเตอร์ที่มี QR Code ด้านหลังชัดเจนเท่านั้น เพื่อให้เจ้าหน้าที่ตำรวจสามารถใช้ตรวจสอบข้อมูลใบอนุญาตขับรถไดั ขบ. ขอเชิญชวนประชาชนผู้ใช้รถใช้แอปฯ DLT QR Licence เพื่อความสะดวกสบาย
ในการใช้งาน และมีประโยชน์ในยามฉุกเฉิน ในกรณีที่ลืมใบอนุญาตขับรถหรือสูญหาย เนื่องจากเป็นเอกสารหลักฐาน
ที่มีความสำคัญที่จะใช้แสดงต่อเจ้าหน้าที่และหลักฐานยืนยันว่าผู้ใช้รถใช้ถนน เป็นผู้ที่มีความรู้ความสามารถในการขับขี่ตามกฎหมายประเภทต่าง ๆ อย่างถูกต้อง

ที่มา : https://www.thaigov.go.th/news/contents/details/87720