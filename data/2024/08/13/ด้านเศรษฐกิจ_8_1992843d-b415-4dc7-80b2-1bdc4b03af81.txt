รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามแม่น้ำชี จังหวัดสุรินทร์ คืบหน้ากว่า 74% ยกระดับการเดินทางเชื่อม 2 จังหวัด ร่นระยะทางกว่า 19 กิโลเมตร ส่งเสริมให้ประชาชนมีรายได้มากขึ้นจากการขนส่ง


วันอังคารที่ 13 สิงหาคม 2567
กรมทางหลวงชนบท สร้างสะพานข้ามแม่น้ำชี จังหวัดสุรินทร์ คืบหน้ากว่า 74% ยกระดับการเดินทางเชื่อม 2 จังหวัด ร่นระยะทางกว่า 19 กิโลเมตร ส่งเสริมให้ประชาชนมีรายได้มากขึ้นจากการขนส่ง
.....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินการก่อสร้างสะพานข้ามแม่น้ำชี อำเภอจอมพระ จังหวัดสุรินทร์ เพื่อยกระดับการเดินทางเชื่อม 2 จังหวัด ช่วยร่นระยะเวลาในการเดินทาง และเพิ่มศักยภาพการขนส่งผลผลิตทางการเกษตร ให้ประชาชนได้สะดวก รวดเร็ว
มีความคืบหน้ากว่า 74% เร็วกว่าแผนที่กำหนดไว้ คาดว่าจะก่อสร้างแล้วเสร็จภายในปี 2567 ก่อสร้างเป็นสะพานคอนกรีตเสริมเหล็กข้ามแม่น้ำชีเชื่อม 2 จังหวัด ระหว่างตำบลเมืองลีง อำเภอจอมพระ จังหวัดสุรินทร์ กับตำบลกระสัง อำเภอสตึก จังหวัดบุรีรัมย์ ความยาว 140 เมตร ผิวจราจรกว้าง 9 เมตร พร้อมทั้งก่อสร้างถนนเชื่อมสะพาน ระยะทางรวม 1,125 เมตร ใช้งบประมาณ 34.320 ล้านบาท
ทั้งนี้ เมื่อก่อสร้างแล้วเสร็จจะช่วยยกระดับการเดินทางของประชาชนให้สะดวก รวดเร็ว และปลอดภัย
ร่นระยะทางกว่า 19 กิโลเมตร โดยเฉพาะประชาชนทั้ง 2 จังหวัดที่ประกอบอาชีพเกษตรกรรมริมฝั่งแม่น้ำ และเพิ่มศักยภาพการขนส่งผลผลิตทางการเกษตรของประชาชนในพื้นที่ให้มีประสิทธิภาพมากยิ่งขึ้น

ที่มา : https://www.thaigov.go.th/news/contents/details/87079