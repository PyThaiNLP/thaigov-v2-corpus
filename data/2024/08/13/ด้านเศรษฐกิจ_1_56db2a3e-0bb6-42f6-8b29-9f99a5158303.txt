รัฐบาลไทย-ข่าวทำเนียบรัฐบาล-ออมสิน ขยายผลสร้าง Social Impact เปิดโปรเจกต์ล่าสุด “ลิบงสุขใจ ออมสินพัฒนา” เลือกพื้นที่เกาะลิบง จ.ตรัง ต่อยอดการพัฒนาชุมชนแบบองค์รวม


วันอังคารที่ 13 สิงหาคม 2567
13/08/2567
พิมพ์
ออมสิน ขยายผลสร้าง Social Impact เปิดโปรเจกต์ล่าสุด “ลิบงสุขใจ ออมสินพัฒนา” เลือกพื้นที่เกาะลิบง จ.ตรัง ต่อยอดการพัฒนาชุมชนแบบองค์รวม
“โครงการลิบงสุขใจ ออมสินพัฒนา” กำหนดพื้นที่เป้าหมายการพัฒนา ณ เกาะลิบง จังหวัดตรัง มีขนาดพื้นที่กว่า 22,000 ไร่ ครอบคลุม 4 หมู่บ้าน จำนวนประชากรกว่า 1,000 ครัวเรือน
นายวิทัย รัตนากร ผู้อำนวยการธนาคารออมสิน เปิดเผยว่า จากผลสำเร็จโครงการพัฒนาชุมชนแบบองค์รวม (Holistic Area-Based Community Development) โปรเจกต์ต้นแบบ “ออมสินฮ่วมใจฮักขุนน่าน” อำเภอเฉลิมพระเกียรติ จังหวัดน่าน ที่สามารถยกระดับคุณภาพชีวิตแก่สมาชิกชุมชนในโครงการ ครอบคลุมการพัฒนา 10 มิติ อาทิ ด้านอาชีพ รายได้ เงินออม สุขภาพ การศึกษา เป็นกรณีตัวอย่างการดำเนินงานที่สะท้อนผลลัพธ์เชิงบวกต่อสังคม (Social Impact) ที่เป็นรูปธรรม ธนาคารจึงเดินหน้าต่อยอดแนวคิดการพัฒนาชุมชนแบบองค์รวมไปยังพื้นที่เป้าหมายอื่น เพื่อขยายผลการสร้าง Social Impact โดยได้คัดเลือกพื้นที่เกาะลิบง อำเภอกันตัง จังหวัดตรัง เป็นพื้นที่พัฒนาต่อไป ภายใต้ชื่อโครงการ “ลิบงสุขใจ ออมสินพัฒนา”
“โครงการลิบงสุขใจ ออมสินพัฒนา” กำหนดพื้นที่เป้าหมายการพัฒนา ณ เกาะลิบง จังหวัดตรัง มีขนาดพื้นที่กว่า 22,000 ไร่ ครอบคลุม 4 หมู่บ้าน จำนวนประชากรกว่า 1,000 ครัวเรือน โดยธนาคารได้สำรวจสภาพปัญหาของพื้นที่พบว่าการเป็นพื้นที่เกาะทำให้ประสบปัญหาขาดแคลนน้ำจืดสำหรับอุปโภคบริโภค การแพทย์และสาธารณสุขบนเกาะที่ไม่สามารถรับเคสฉุกเฉินหนัก และการส่งต่อผู้ป่วยจากเกาะไปโรงพยาบาลที่ไม่สามารถทำได้ทันท่วงที ปัญหาแหล่งท่องเที่ยวเสื่อมโทรม และปัญหาโครงสร้างประชากรที่ส่วนใหญ่เป็นผู้สูงวัย เป็นต้น จึงกำหนดเป็นแผนการพัฒนา 7 ด้าน ได้แก่ 1) ด้านส่งเสริมอาชีพและการสร้างรายได้ 2) ด้านสาธารณูปโภคพื้นฐาน 3) ด้านการแพทย์และคุณภาพชีวิต 4) ด้านสิ่งแวดล้อม 5) ด้านส่งเสริมความรู้ทางการเงิน 6) ด้านการศึกษาและการเรียนรู้ และ 7) ด้านการสนับสนุนแหล่งเงินทุนและแก้ปัญหาหนี้สิน พร้อมทั้งได้เชิญหน่วยงานภาคีเข้าร่วมบูรณาการองค์ความรู้และความเชี่ยวชาญในการปฏิบัติงานแต่ละด้าน ได้แก่ กรมการท่องเที่ยว และ Local Alike ร่วมพัฒนาการท่องเที่ยวชุมชนและโฮมสเตย์ มทร.ศรีวิชัย และเขตห้ามล่าสัตว์ป่าหมู่เกาะลิบง ร่วมแก้ปัญหาแหล่งหญ้าทะเลเสื่อมโทรม สาธารณสุขจังหวัดตรัง CONNEXTED โครงการอาสาสมัครยูนิเซฟ : I AM UNICEF และ OKMD ทั้งนี้ คาดว่าจะมีผู้ได้รับประโยชน์ในโครงการจำนวนกว่า 3,300 ราย
ทั้งนี้ การดำเนินงานโครงการระยะที่ 1 ธนาคารได้มอบเรือกู้ชีพ “ออมสินชีพรักษ์” และชุดอุปกรณ์ทางการแพทย์สำหรับการกู้ชีพฉุกเฉินแก่โรงพยาบาลส่งเสริมสุขภาพตำบลเกาะลิบง สำหรับใช้รับส่งผู้ป่วยกรณีเจ็บป่วยรุนแรงหรืออุบัติเหตุ เพื่อส่งต่อถึงบริการทางการแพทย์บนฝั่งได้ทันท่วงที ตลอดจนจัดการอบรมอาสาสมัครกู้ชีพและมอบอุปกรณ์การแพทย์แก่อาสาสมัครสาธารณสุขประจำหมู่บ้าน (อสม.) การสำรวจพื้นที่และกำหนดจุดขุดเจาะบ่อน้ำบาดาล การจัดทำแปลงทดลองปลูกหญ้าทะเล การจัดตั้งกลุ่มวิสาหกิจชุมชนผลิตภัณฑ์อัพไซคลิ่งเกาะลิบง สำหรับระยะต่อไปธนาคารเตรียมริเริ่มให้ชุมชนมีระบบบริหารจัดการการใช้น้ำ การติดตั้งระบบไฟโซลาร์ส่องสว่าง การส่งเสริมความรู้ทางการเงินและการออม ฯลฯ ซึ่งคาดว่าจะสามารถดำเนินการโครงการแล้วเสร็จตามเป้าหมายภายในปี 2568

ที่มา : https://www.thaigov.go.th/news/contents/details/87038