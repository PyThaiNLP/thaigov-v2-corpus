รัฐบาลไทย-ข่าวทำเนียบรัฐบาล-​ครม. เห็นชอบในหลักการต่อร่างปฏิญญารัฐมนตรีความมั่นคงเอเปค ครั้งที่ 9 และเอกสารที่เกี่ยวข้อง จำนวน 2 ฉบับ


วันอังคารที่ 13 สิงหาคม 2567
13/08/2567
พิมพ์
​ครม. เห็นชอบในหลักการต่อร่างปฏิญญารัฐมนตรีความมั่นคงเอเปค ครั้งที่ 9 และเอกสารที่เกี่ยวข้อง จำนวน 2 ฉบับ
​ครม. เห็นชอบในหลักการต่อร่างปฏิญญารัฐมนตรีความมั่นคงเอเปค ครั้งที่ 9 และเอกสารที่เกี่ยวข้อง จำนวน 2 ฉบับ
วันนี้ (13 สิงหาคม 2567) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี มีมติให้ความเห็นชอบในหลักการต่อร่างปฏิญญารัฐมนตรีความมั่นคงเอเปค ครั้งที่ 9 และเอกสารที่เกี่ยวข้อง จำนวน 2 ฉบับ ตามที่กระทรวงเกษตรและสหกรณ์ (กษ.) เสนอ
รองโฆษกประจำสำนักนายกรัฐมนตรีกล่าวว่า กษ. รายงานว่า เปรู ในฐานะเจ้าภาพการประชุมเอเปคประจำปี 2567 มีกำหนดจัดการประชุมรัฐมนตรีความมั่นคงอาหารเอเปค ในวันที่ 18 สิงหาคม 2567 ณ เมืองทรูจิลโล โดยจะมีการรับรองร่างปฏิญญาฯ และเอกสารที่เกี่ยวข้อง รวมจำนวน 2 ฉบับ ในระหว่างการประชุม ซึ่งเป็นการแสดงให้เห็นถึงเจตจำนงในการดำเนินการด้านความมั่นคงระหว่างสมาชิกเอเปค ได้แก่
1. ร่างปฏิญญารัฐมนตรีความมั่นคงอาหารเอเปค ประจำปี 2566 ซึ่งมีสาระสำคัญเป็นการแสดงความมุ่งมั่นในการเสริมสร้างความปลอดภัยและความมั่นคงทางอาหารในภูมิภาค ตลอดจนลดและป้องกันการสูญเสียอาหารและขยะอาหาร และ
2. ร่างเอกสารหลักการการป้องกันและการลดการสูญเสียอาหารและขยะอาหารในภูมิภาคเอเปค เป็นเอกสารที่นำเสนอหลักการสำคัญให้เขตเศรษฐกิจเอเปคยึดถือเพื่อเสริมสร้างความร่วมมือในการส่งเสริมระบบอาหารที่ยั่งยืน ซึ่งสอดคล้องกับแผนปฏิบัติการภายใต้แผนงานความมั่นคงอาหาร พ.ศ. 2573
และโดยที่เรื่องดังกล่าวเป็นเรื่องที่เกี่ยวข้องกับความสัมพันธ์ระหว่างประเทศหรือองค์การระหว่างประเทศที่มีผลผูกพันไทยจึงเข้าข่ายที่ต้องเสนอคณะรัฐมนตรีได้ตามนัยมาตรา 4 (7) แห่งพระราชกฤษฎีกาว่าด้วยการเสนอเรื่องและการประชุมคณะรัฐมนตรี พ.ศ. 2548 ประกอบกับกระทรวงสาธารณสุข และสำนักสภาพัฒนาการเศรษฐกิจและสังคมแห่งชาติพิจารณาแล้วไม่มีขัดข้อง/เห็นชอบด้วย รวมทั้งกระทรวงการต่างประเทศและสำนักงานคณะกรรมการกฤษฎีกาเห็นว่า ร่างปฏิญญารัฐมนตรีความมั่นคงเอเปค ครั้งที่ 9 และเอกสารที่เกี่ยวข้อง ไม่เป็นหนังสือสัญญาตามมาตรา 178 ของรัฐธรรมนูญแห่งราชอาณาจักรไทย ดังนั้น จึงเห็นควรนำเรื่องนี้เสนอคณะรัฐมนตรีพิจารณาต่อไป

ที่มา : https://www.thaigov.go.th/news/contents/details/87078