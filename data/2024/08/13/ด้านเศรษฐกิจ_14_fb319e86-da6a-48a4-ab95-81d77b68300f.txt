รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เป็นประธานการประชุมคณะอนุกรรมการด้านกฎหมายของการยางแห่งประเทศไทย ครั้งที่ 3/2567


วันอังคารที่ 13 สิงหาคม 2567
รองปลัดเศรษฐเกียรติฯ เป็นประธานการประชุมคณะอนุกรรมการด้านกฎหมายของการยางแห่งประเทศไทย ครั้งที่ 3/2567
รองปลัดเศรษฐเกียรติฯ เป็นประธานการประชุมคณะอนุกรรมการด้านกฎหมายของการยางแห่งประเทศไทย ครั้งที่ 3/2567
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะอนุกรรมการด้านกฎหมายของการยางแห่งประเทศไทย (กยท.) ครั้งที่ 3/2567 โดยมีอนุกรรมการ นายพัชโรดม ลิมปิษเฐียร ผู้แทนสำนักงานคณะกรรมการกฤษฎีกา นายขจรจักษณ์ นวลพรหมสกุล อดีตรองผู้ว่าการ กยท. นายโอภาส เที่ยงงามดี ผู้อำนวยการสำนักกฎหมาย กระทรวงเกษตรและสหกรณ์ (กษ.) และผู้แทนหน่วยงานที่เกี่ยวข้องเข้าร่วมประชุม ณ ห้องประชุมสถลสถานพิทักษ์ 2 สำนักงานการยางแห่งประเทศไทย และผ่านระบบ VDO  Conference ซึ่งสามารถสรุปผลการประชุมได้ ดังนี้
1. ที่ประชุมรับทราบ การเปลี่ยนแปลงอนุกรรมการในคณะอนุกรรมการฯ โดยที่ประชุมเห็นควรเสนอคณะกรรมการ กยท. พิจารณาเพิ่มเติมองค์ประกอบของอนุกรรมการ ในส่วนของผู้ว่าการ กยท. หรือรองผู้ว่าการ กยท. ผู้รับผิดชอบงานด้านกฎหมายในคณะอนุกรรมการฯ
2. ที่ประชุมรับทราบ การเร่งรัดออกกฎหรือดำเนินการอย่างหนึ่งอย่างใด ตามมาตรา 22 วรรคสอง แห่งพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 ซึ่งการพิจารณาร่างประกาศ กษ. เรื่อง หลักเกณฑ์ วิธีการและเงื่อนไขในการชำระค่าธรรมเนียม การขอคืนค่าธรรมเนียม และการตรวจสอบการชำระค่าธรรมเนียม พ.ศ. .… เป็นส่วนหนึ่งของการดำเนินการดังกล่าว
3. ที่ประชุมพิจารณาและให้ความเห็นชอบ ให้นำร่างประกาศ กษ. เรื่อง หลักเกณฑ์ วิธีการและเงื่อนไขในการชำระค่าธรรมเนียม การขอคืนค่าธรรมเนียม และการตรวจสอบการชำระค่าธรรมเนียม พ.ศ. .… ซึ่งได้ปรับปรุงตามความเห็นของสำนักกฎหมาย กษ. และตามความเห็นของผู้แทนสำนักงานคณะกรรมการกฤษฎีกา เสนอคณะกรรมการ กยท. พิจารณาก่อนนำเสนอรัฐมนตรีว่าการกระทรวงเกษตรและสหกรณ์พิจารณาลงนามในร่างประกาศดังกล่าวต่อไป

ที่มา : https://www.thaigov.go.th/news/contents/details/87109