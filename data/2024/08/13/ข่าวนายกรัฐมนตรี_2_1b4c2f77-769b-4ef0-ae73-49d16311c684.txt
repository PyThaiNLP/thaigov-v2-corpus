รัฐบาลไทย-ข่าวทำเนียบรัฐบาล-​นายกฯ เยี่ยมชมผลิตภัณฑ์คราฟต์ ส่วนหนึ่งจากงาน "Crafts Bangkok 2024" มุ่งผลักดันงานคราฟต์ฝีมือคนไทยสู่เวทีโลก


วันอังคารที่ 13 สิงหาคม 2567
13/08/2567
พิมพ์
​นายกฯ เยี่ยมชมผลิตภัณฑ์คราฟต์ ส่วนหนึ่งจากงาน "Crafts Bangkok 2024" มุ่งผลักดันงานคราฟต์ฝีมือคนไทยสู่เวทีโลก
​นายกฯ เยี่ยมชมผลิตภัณฑ์คราฟต์ ส่วนหนึ่งจากงาน "Crafts Bangkok 2024" มุ่งผลักดันงานคราฟต์ฝีมือคนไทยสู่เวทีโลก
วันนี้ (13 สิงหาคม 2567) เวลา 09.40 น. ณ บริเวณห้องโถง ชั้น 1 ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นายเศรษฐา ทวีสิน นายกรัฐมนตรี และคณะรัฐมนตรีเยี่ยมชมผลิตภัณฑ์คราฟต์บริเวณโถงด้านหน้าตึกกองบัญชาการ โดยนางพรรณวิลาส แพพ่วง รักษาการแทนผู้อำนวยการสถาบันส่งเสริมศิลปหัตถกรรมไทย (องค์การมหาชน) (SACIT)  นำผู้บริหารของ SACIT และส่วนหนึ่งของผลงานคราฟต์ที่จะนำไปจัดแสดงในงาน "Crafts Bangkok 2024" มาให้นายกรัฐมนตรีและคณะรัฐมนตรีได้ชมอย่างใกล้ชิด
นายชัย วัชรงค์ โฆษกประจำสำนักนายกรัฐมนตรีเปิดเผยว่า งาน "Crafts Bangkok 2024" จัดโดย สถาบันส่งเสริมศิลปหัตถกรรมไทย หรือ SACIT ภายใต้แนวคิด "Sustainable Arts and Crafts" เป็นงานคราฟต์แฟร์ ที่มุ่งเน้นการต่อยอดอัตลักษณ์จากภูมิปัญญาท้องถิ่นไทยสู่เวทีโลก รวมถึงสินค้าแฮนด์เมด งานศิลปหัตถกรรมที่มีความสร้างสรรค์และเอกลักษณ์โดดเด่น มีเป้าหมายเพื่อกระตุ้นเศรษฐกิจฐานราก พร้อมส่งเสริมงานแฮนด์เมดจากชุมชนให้สามารถแข่งขันในตลาดโลก
โฆษกประจำสำนักนายกรัฐมนตรี เปิดเผยรายละเอียดของงาน "Crafts Bangkok 2024" ว่า  จะจัดขึ้นระหว่างวันที่ 24 - 28 ส.คนี้ เวลา 10.00 - 20.00 น. ณ ฮอลล์ 98-99 ณ ศูนย์นิทรรศการและการประชุมไบเทค บางนา  โดยจะนำสินค้าแฮนด์เมดนับหมื่นรายการจากผู้ประกอบการกว่า 400 คูหา ที่รวมตัวนำผลิตภัณฑ์หัตถกรรมจากสมาชิกและผู้ประกอบการของ SACIT มาจำหน่าย ภายใต้แนวคิด "Sustainable Arts and Crafts" เน้นการเชื่อมโยงธรรมชาติและนวัตกรรม เพื่อสร้างความยั่งยืนในวงการศิลปะและงานหัตถกรรม โดยแสดงศิลปะและงานฝีมือที่เป็นเอกลักษณ์ของไทย พร้อมผสมผสานกับศิลปะและงานฝีมือจากทั่วโลก เพื่อให้เกิดการแลกเปลี่ยนวัฒนธรรมและแรงบันดาลใจใหม่ ๆ ในวงการหัตถกรรม ภายใต้แนวคิด "สัมผัสศิลปะ จากท้องถิ่นสู่โลก"  ต่อยอดอัตลักษณ์จากภูมิปัญญาท้องถิ่น เพื่อเพิ่มมูลค่าด้วยความคิดสร้างสรรค์ จนเกิดเป็นผลงาน Masterpiece ยกระดับภูมิปัญญาของท้องถิ่นไทยก้าวไปสู่เวทีโลก
ภายในงานยังเปิดโอกาสให้มีการแลกเปลี่ยนเรียนรู้องค์ความรู้ด้านงานศิลปหัตถกรรม แก่ผู้ที่มีความสนใจด้านงานอาร์ต งานหัตถศิลป์ ได้แลกเปลี่ยนทัศนะ เรียนรู้เทคนิค วิธีการทำงาน จากครูศิลป์ของแผ่นดิน ครูช่างศิลปหัตถกรรม และทายาทช่างศิลปหัตถกรรม สมาชิกของ สศท. รวมถึงศิลปินจากต่างประเทศที่ร่วมนำผลงานมาจัดแสดงทั้ง 6 ประเทศ ได้แก่ ‘Bhutan Textiles’ เป็นสมาคมและกลุ่มผู้ผลิตสิ่งทอในภาคเอกชน ภาครัฐ และภาคประชาสังคมในประเทศภูฏาน ที่ส่งเสริมและผลิตสิ่งทอที่ทอด้วยมือซึ่งเป็นเอกลักษณ์เฉพาะ และหยั่งรากลึกในมรดกทางวัฒนธรรมและวิถีชีวิตของภูฏาน ผลงานจากสมาคม Hacienda Crafts จากสาธารณรัฐฟิลิปปินส์ ผลงานจาก สภาหัตถกรรมโลก-เอเชียแปซิฟิก กับงาน Crafts Master (งานปักทอง) ผลงานจากสมาคมผู้ส่งออกและผู้ผลิตหัตถกรรมอินโดนีเซีย (ASEPHI) จาการ์ตา อินโดนีเซีย  ผลงานจาก Bella Interiors จากสาธารณรัฐแห่งสหภาพเมียนมา และผลงานจาก "Paris -Villefranche du Perigord( Ateliers d'Art de France: Revelation China) "  ที่ได้นำผลงาน highlight มาจัดแสดงในงาน “Crafts Bangkok 2024”ครั้งนี้  และยังได้ร่วมสนุกกับศิลปินชื่อดังที่มามอบความบันเทิงในทุก ๆ วัน ผู้สนใจสามารถเข้าชมงาน “Crafts Bangkok 2024" และร่วม ชม – ชอป - ชิล ได้ระหว่างวันที่ 24 - 28 ส.ค.นี้ ณ ฮอลล์ 98-99 ณ ศูนย์นิทรรศการและการประชุมไบเทค บางนา ตั้งแต่เวลา 10.00 - 20.00 น. หรือดูรายละเอียดได้ที่ เว็บไซต์ www.sacit.or.th / Facebook : sacitofficial / IG : sacit.official

ที่มา : https://www.thaigov.go.th/news/contents/details/87046