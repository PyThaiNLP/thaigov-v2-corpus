รัฐบาลไทย-ข่าวทำเนียบรัฐบาล-ฉก.พญานาคราช จับสินค้าประมงเถื่อน ในพื้นที่ อ.เมือง จ.ระนอง


วันอังคารที่ 13 สิงหาคม 2567
ฉก.พญานาคราช จับสินค้าประมงเถื่อน ในพื้นที่ อ.เมือง จ.ระนอง
ฉก.พญานาคราช จับสินค้าประมงเถื่อน ในพื้นที่ อ.เมือง จ.ระนอง
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยภายว่า ฉก.พญานาคราช นำโดย ว่าที่ร้อยตรีประเสริฐ คงเยี้ยน หัวหน้าหน่วยป้องกันและปราบปรามประมงทะเลเกาะสุรินทร์ (พังงา) เจ้าหน้าที่กองตรวจการประมง ร่วมกับสำนักงานประมงจังหวัดระนอง ด่านตรวจประมงระนอง ชุดปฏิบัติการทางน้ำ หน่วยเฉพาะกิจกรมทหารราบที่ 25 กองกำลังเทพสตรี ออกตรวจเฝ้าระวังการกระทำความผิดลักลอบนำเข้าสัตว์น้ำเข้ามาในราชอาณาจักรโดยไม่ได้รับอนุญาต ในพื้นที่ทะเลอันดามัน อำเภอเมือง จังหวัดระนอง ได้ทำการจับกุมเรือหางเครื่องวางท้องสัญชาติเมียนมาร์ จำนวน 1 ลำ ผู้ต้องหา 7 ราย พบว่ามีการนำเข้าสัตว์น้ำเข้ามาในราชอาณาจักรโดยไม่ได้รับอนุญาต สัตว์น้ำของกลาง 1 รายการ คือ หอยลาย จำนวน 430 กระสอบ น้ำหนักรวม 19,350 กิโลกรัม มูลค่าประมาณ 967,500 บาท และได้นำส่งของกลางให้กับพนักงานสอบสวน สภ.ปากน้ำ อำเภอเมือง จังหวัดระนองเป็นที่เรียบร้อยแล้ว
อย่างไรก็ตาม จากมาตรการเฝ้าระวังและการออกปฏิบัติงานปราบปรามผู้กระทำความผิดตามพระราชกำหนดการประมง พ.ศ. 2558 และที่แก้ไขเพิ่มเติม ส่งผลให้ตรวจพบการกระทำความผิดในท้องที่ทะเลอันดามัน อำเภอเมือง จังหวัดระนองลดน้อยลง ซึ่ง ฉก.พญานาคราช และหน่วยงานที่เกี่ยวข้องจะมุ่งมั่นปฏิบัติงานปราบปรามการลักลอบนำเข้าสินค้าเกษตรเถื่อนอย่างเข้มข้นต่อเนื่อง ตามนโยบายของรัฐมนตรีว่าการกระทรวงเกษตรและสหกรณ์ต่อไป

ที่มา : https://www.thaigov.go.th/news/contents/details/87042