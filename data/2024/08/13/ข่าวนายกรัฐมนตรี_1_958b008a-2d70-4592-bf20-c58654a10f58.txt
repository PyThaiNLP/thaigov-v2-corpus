รัฐบาลไทย-ข่าวทำเนียบรัฐบาล-นายกรัฐมนตรี เป็นประธานพิธีถวายเครื่องราชสักการะ และพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 


วันจันทร์ที่ 12 สิงหาคม 2567
12/08/2567
พิมพ์
นายกรัฐมนตรี เป็นประธานพิธีถวายเครื่องราชสักการะ และพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
นายกรัฐมนตรี เป็นประธานพิธีถวายเครื่องราชสักการะ และพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567
วันนี้ (12 สิงหาคม 2567) เวลา 20.25 น. ณ เวทีใหญ่ ท้องสนามหลวง นายเศรษฐา ทวีสิน นายกรัฐมนตรี เป็นประธานในพิธีถวายเครื่องราชสักการะและพิธีจุดเทียนถวายพระพรชัยมงคล เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 โดยมีผู้แทนประธานรัฐสภา ประธานศาลฎีกา ประธานองค์กรตามรัฐธรรมนูญ ประธานวุฒิสภา คณะรัฐมนตรีพร้อมคู่สมรส ข้าราชการชั้นผู้ใหญ่ ทหาร ตำรวจ พลเรือน และภาคประชาชน เข้าร่วมพิธีอย่างพร้อมเพรียง
นายชัย วัชรงค์ โฆษกประจำสำนักนายกรัฐมนตรี เผยว่า เมื่อนายกรัฐมนตรี เดินทางถึงพิธีท้องสนามหลวง ขึ้นสู่เวที นายกรัฐมนตรี ผู้แทนประธานรัฐสภา ประธานศาลฎีกา ทำวันทยหัตถ์หน้าพระฉายาลักษณ์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แล้ววางพุ่มทอง พุ่มเงิน จากนั้น นายกรัฐมนตรี ถวายธูปเทียนแพ ทำวันทยหัตถ์ จุดเทียนถวายพระพรชัยมงคล ต่อจากนั้น นายกรัฐมนตรีกล่าวกราบบังคมทูลถวายพระพรชัยมงคล และกล่าวนำถวายพระพรชัยมงคลหน้าพระฉายาลักษณ์ฯ ความว่า
ขอเดชะฝ่าละอองธุลีพระบาท ปกเกล้าปกกระหม่อม  เนื่องในศุภวาระแห่งวันเฉลิมพระชนมพรรษา ของใต้ฝ่าละอองธุลีพระบาท ที่เวียนมาบรรจบอีกคำรบหนึ่ง ในวันที่ 12 สิงหาคม พุทธศักราช 2567 ข้าพระพุทธเจ้า นายเศรษฐา ทวีสิน นายกรัฐมนตรี ในนามของคณะรัฐมนตรี คู่สมรส และพสกนิกรชาวไทยทุกหมู่เหล่า ทั้งที่พร้อมกันอยู่ในมณฑลพิธีนี้ ในพื้นที่ต่าง ๆ ทั่วประเทศ รวมถึงในนานาประเทศทั่วโลก ล้วนมีความปลื้มปีติเป็นล้นพ้นที่ได้มาร่วมกันแสดงความจงรักภักดี และน้อมสำนึกในพระมหากรุณาธิคุณอันหาที่สุดมิได้ ในวันนี้
ปวงข้าพระพุทธเจ้า  ล้วนสำนึกในพระมหากรุณาธิคุณของใต้ฝ่าละอองธุลีพระบาท ที่ได้ทรงปฏิบัติบำเพ็ญ พระราชกรณียกิจเป็นอเนกประการ เพื่อประโยชน์สุขของอาณาประชาราษฎร์ และความอุดมสมบูรณ์ของแผ่นดินตลอดมาโครงการในพระราชดำริน้อยใหญ่ ได้ผลิดอก ออกผล สร้างความผาสุกร่มเย็น แก่ปวงพสกนิกร
จวบจนปัจจุบัน ครอบคลุมทั้งในด้านสาธารณสุข การศึกษา สังคมสงเคราะห์ ตลอดจนการส่งเสริมศิลปาชีพ ในงานหัตถศิลป์หลากหลายแขนง  ก่อให้เกิดการทำนุบำรุง สืบทอดงานศิลปวัฒนธรรม อย่างเข้มแข็งและต่อเนื่อง พระมหากรุณาธิคุณอันหาที่สุดมิได้ และน้ำพระราชหฤทัย อันเปี่ยมด้วยพระเมตตาอาทร ที่ทรงมีต่อปวงประชา ประดุจดั่ง “แม่ของแผ่นดิน” ที่เป็นศูนย์รวมดวงใจ แห่งความจงรักภักดี ของอาณาราษฎรทั่วทั้งประเทศ ยังความซาบซึ้ง ประทับแนบแน่น อยู่ในใจของปวงข้าพระพุทธเจ้า และพสกนิกรทุกหมู่เหล่า สืบไป
เนื่องในมงคลสมัย วันเฉลิมพระชนมพรรษา 12 สิงหาคม 2567 นี้  ข้าพระพุทธเจ้า ขอพระราชทานพระราชานุญาต นำพสกนิกรทั้งหลาย ถวายพระพรชัยมงคล ดังต่อไปนี้
“ข้าพระพุทธเจ้า นายเศรษฐา ทวีสิน ขอพระราชทานถวายพระพรชัยมงคล ขออัญเชิญคุณพระศรีรัตนตรัย และอำนาจสิ่งศักดิ์สิทธิ์ทั้งหลายในสากล ตลอดทั้งอานุภาพ แห่งพระสยามเทวาธิราช โปรดอภิบาลและดลบันดาล ประทานพร ให้ใต้ฝ่าละอองธุลีพระบาท ทรงพระเจริญ  พร้อมสิริสวัสดิ์ พิพัฒนมงคล พระชนมายุยิ่งยืนนาน  ทรงพระเกษมสำราญ  ปราศจากโรคาพาธ และภัยพาลทั้งปวง พระเกียรติคุณเกริกไกรแผ่ไพศาล สถิตเป็นมิ่งขวัญร่มเกล้า ของปวงข้าพระพุทธเจ้า และผองพสกนิกร ตราบกาลนานเทอญ” ด้วยเกล้าด้วยกระหม่อม ขอเดชะ
จบแล้ว ดนตรีบรรเลงเพลงสรรเสริญพระบารมี นายกรัฐมนตรีรับมอบโคมเทียนและร่วมร้องเพลงสดุดีพระแม่ไทย 2 จบ แล้วนายกรัฐมนตรี กล่าวนำ “ทรงพระเจริญ” 3 ครั้ง เสร็จพิธี

ที่มา : https://www.thaigov.go.th/news/contents/details/87026