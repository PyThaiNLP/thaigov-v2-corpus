รัฐบาลไทย-ข่าวทำเนียบรัฐบาล-นรม. แจ้งข้อสั่งการ/นโยบายในที่ประชุม ครม. 13 สิงหาคม 2567


วันอังคารที่ 13 สิงหาคม 2567
13/08/2567
พิมพ์
นรม. แจ้งข้อสั่งการ/นโยบายในที่ประชุม ครม. 13 สิงหาคม 2567
นรม. แจ้งข้อสั่งการ/นโยบายในที่ประชุม ครม. 13 สิงหาคม 2567
วันนี้ (13 สิงหาคม 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า ก่อนการประชุมคณะรัฐมนตรี นายเศรษฐา ทวีสิน นายกรัฐมนตรี แจ้งข้อสั่งการ/นโยบายต่อประชุม สรุปสาระสำคัญดังนี้
นรม. กล่าวขอให้รองนายกรัฐมนตรีและรัฐมนตรีว่าการกระทรวงพาณิชย์ (นายภูมิธรรม เวชยชัย) เป็นเจ้าภาพเร่งหารือให้กับหน่วยงานต่าง ๆ ที่เกี่ยวข้อง เช่น กระทรวงการคลัง กระทรวงพาณิชย์กระทรวงเกษตรสหกรณ์ กระทรวงดิจิทัลเพื่อเศรษฐกิจและสังคม กระทรวงอุตสาหกรรม กระทรวงสาธารณสุข สำนักงานตำรวจแห่งชาติ เพื่อกำหนดมาตรการที่ชัดเจนและเป็นรูปธรรมเช่น (1) การตรวจสอบการจดทะเบียนธุรกิจการค้าและใบอนุญาตต่าง ๆ เพื่อดำเนินการกับธุรกิจผิดกฎหมายหรือสีเทาจากต่างประเทศ (2) การตรวจสอบสินค้าว่าเป็นไปตามมาตรฐาน เช่น มอก. และ อย. เพื่อปกป้องผู้บริโภค โดยสำนักงานคุ้มครองผู้บริโภคเป็นเจ้าภาพ ประสานกับกระทรวงอุตสาหกรรม และสำนักงานคณะกรรมการอาหารและยา (3) การตรวจสอบใบอนุญาตนำเข้าสินค้าจากต่างประเทศและการชำระอากรขาเข้าของผู้ประกอบการ และ (4) การตรวจสอบใบอนุญาตการตั้งโรงงาน โดยกรมโรงงาน
ทั้งนี้ คำนึงถึงข้อตกลงการค้าระหว่างประเทศ และดูแลผลประโยชน์ของผู้บริโภคและผู้ประกอบการอย่างสมดุล รวมทั้งหาทางสนับสนุนและพัฒนาให้ผู้ประกอบการ SME ไทยสามารถปรับตัวและแข่งขันได้ และขอให้สรุปข้อหารือ เพื่อนำเสนอต่อ ครม. ภายในเดือนนี้ เนื่องจากมีข้อร้องเรียนจากภาคธุรกิจเอกชนโดยเฉพาะอย่างยิ่งกลุ่มผู้ประกอบการ SME เกี่ยวกับธุรกิจขายสินค้าทางออนไลน์และออฟไลน์จากต่างประเทศได้เข้ามาค้าขายอย่างผิดปกติในประเทศไทย ส่งผลกระทบต่อโอกาสในการทำธุรกิจของคนไทย
นอกจากนี้ นรม. ขอให้กระทรวงเกษตรและสหกรณ์ โดยกรมส่งเสริมการเกษตร และกรมวิชาการเกษตร ประสานกับกระทรวงพาณิชย์ เร่งแก้ปัญหาโรคใบด่างมันสำปะหลังในทุกพื้นที่โดยด่วน โดยเร่งตัดวงจรการระบาดของโรคให้ได้ และเร่งวิจัยท่อนพันธุ์มันสำปะหลังที่ทนทานต่อระบบได้ เนื่องจากปัจจุบันโลกใบด่างของมันสำปะหลังได้แพร่ระบาดในพื้นที่หลายจังหวัดทั่วประเทศ ซึ่งได้สร้างความเสียหายต่อผลผลิตเป็นอย่างมาก

ที่มา : https://www.thaigov.go.th/news/contents/details/87065