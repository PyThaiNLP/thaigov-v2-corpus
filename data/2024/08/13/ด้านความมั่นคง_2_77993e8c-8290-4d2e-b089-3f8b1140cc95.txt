รัฐบาลไทย-ข่าวทำเนียบรัฐบาล-ฝ่ายปกครอง อ.เขมราฐ สนธิกำลังหน่วยงานความมั่นคง ตั้งด่านตรวจยึดยาบ้ากว่า 2 หมื่นเม็ด ด้านผู้ว่าฯ สั่งการ เร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด และขอความร่วมมือ


วันจันทร์ที่ 12 สิงหาคม 2567
12/08/2567
พิมพ์
ฝ่ายปกครอง อ.เขมราฐ สนธิกำลังหน่วยงานความมั่นคง ตั้งด่านตรวจยึดยาบ้ากว่า 2 หมื่นเม็ด ด้านผู้ว่าฯ สั่งการ เร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด และขอความร่วมมือ
ฝ่ายปกครองอำเภอเขมราฐ สนธิกำลังหน่วยงานความมั่นคง ตั้งด่านตรวจยึดยาบ้ากว่า 2 หมื่นเม็ด ด้านผู้ว่าฯ สั่งการ เร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด และขอความร่วมมือพี่น้องประชาชน หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (12 ส.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยตนได้สั่งการให้ฝ่ายปกครองบูรณาการกับหน่วยงานที่เกี่ยวข้องโดยเฉพาะด้านการข่าว และเร่ง Re X- ray ค้นหาผู้เสพและผู้ค้าในทุกพื้นที่ รวมทั้งยกระดับการลาดตระเวนตามแนวตะเข็บชายแดน โดยตนได้รับรายงานจากนายรัฐพงศ์ รุ่งธนศักดิ์ นายอำเภอเขมราฐ ว่าชุดปฏิบัติการพิเศษอำเภอเขมราฐได้บูรณาการกำลังกับหน่วยงานความมั่นคงในพื้นที่ กกล.สุรนารี เจ้าหน้าที่ตำรวจสถานีตำรวจภูธรเขมราฐ ชุดเฉพาะกิจทหารพรานที่ 23 และหน่วยงานอื่น ๆ ที่เกี่ยวข้อง ดำเนินการภายใต้ “แผนยุทธการปิดสวิตช์ผู้ค้ายาเสพติดเมืองดอกบัว” ตั้งจุดตรวจจุดสกัดบริเวณสามแยกบ้านสามแยกถ้ำเสือ หมู่ที่ 17 ตำบลเขมราฐ อำเภอเขมราฐ จังหวัดอุบลราชธานี
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวต่ออีกว่า ซึ่งระหว่างตั้งจุดตรวจสกัด ได้พบผู้ต้องสงสัยขับรถจักรยานยนต์มีท่าทางพิรุธ เจ้าหน้าที่จึงได้เดินทางไปจะสอบถาม แต่ผู้ต้องสงสัยขับรถด้วยความเร็วและชำนาญเส้นทางหลบหนีจากจุดตรวจไปเจ้าหน้าที่พยายามติดตามไป โดยผู้ต้องสงสัยได้โยนยาบ้าทิ้งลงข้างทาง และสามารถหลบหนีการจับกุมของเจ้าหน้าที่ไปได้ เจ้าหน้าที่จึงได้ทำการตรวจสอบและยึดของกลางเป็นยาบ้าจำนวน 22,000 เม็ด ทั้งนี้ เจ้าหน้าที่จึงได้นำของกลางกลับมาบันทึกตรวจยึดนำส่งพนักงานสอบสวน สภ.เขมราฐ เพื่อดำเนินคดีตามกฎหมายเป็นที่เรียบร้อยแล้ว และจะเร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-Ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87029