รัฐบาลไทย-ข่าวทำเนียบรัฐบาล-ดีอี เป็นประธานการประชุม APPU EC 2024 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก


วันอังคารที่ 13 สิงหาคม 2567
ดีอี เป็นประธานการประชุม APPU EC 2024 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก
ดีอี เป็นประธานการประชุม APPU EC 2024 ร่วมพัฒนาบริการไปรษณีย์ ทันต่อการเปลี่ยนแปลงในภูมิภาคเอเชียและแปซิฟิก
เมื่อวันที่ 12 สิงหาคม 2567 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) เป็นประธานการประชุมสภาบริหารของสหภาพไปรษณีย์แห่งเอเชียและแปซิฟิก (Asian-Pacific Postal Union Executive Council: APPU EC) ประจำปี 2567 โดยมีรัฐมนตรีว่าการกระทรวงไปรษณีย์และโทรคมนาคมของกัมพูชา เป็นประธานในพิธีเปิดการประชุมฯ ประเด็นสำคัญสำหรับการประชุมสภาบริหารในครั้งนี้ ได้แก่ การพิจารณาและให้ความเห็นชอบแผนดำเนินงานประจำปี 2567 อนุมัติงบประมาณประจำปี 2568 และการกำหนดนโยบายของ APPU ในการนำไปสู่การปรับปรุงแก้ไขข้อบังคับที่เป็นประโยชน์ในการบริหารกิจการไปรษณีย์ รวมทั้งการพิจารณาของคณะทำงานเพื่อศึกษาเรื่องต่างๆ ที่อยู่ในความสนใจร่วมกันของประเทศสมาชิก ส่งผลให้มีการแลกเปลี่ยนบริการไปรษณีย์ระหว่างประเทศระหว่างกัน เพื่อให้ทันในการปรับตัวต่อสภาวการณ์กิจการไปรษณีย์ที่เปลี่ยนแปลงในภูมิภาคเอเชียและแปซิฟิก
ในโอกาสนี้ นางสาวกัลยา ชินาธิวร ได้ทำหน้าที่ประธานการประชุมคณะกรรมการบริหารวิทยาลัยการไปรษณีย์แห่งเอเชียและแปซิฟิก (APPC GB) ในระหว่างการประชุมสภาบริหารฯ เพื่อพิจารณาผลการดำเนินงานของวิทยาลัยการไปรษณีย์แห่งเอเชียและแปซิฟิก (Asian-Pacific Postal College: APPC) ของปี 2567 รวมทั้งการอนุมัติแผนงานจัดฝึกอบรม และงบประมาณของปี 2568 การบริหารจัดการกองทุนสำรองส่วนงานฝึกอบรม รวมทั้งการแต่งตั้งผู้ตรวจสอบบัญชี
ทั้งนี้ การประชุมสภาบริหารของสหภาพไปรษณีย์แห่งเอเชียและแปซิฟิก ประจำปี 2567 จัดขึ้นระหว่างวันที่ 12-16 สิงหาคม 2567 โดยมีประเทศสมาชิกเข้าร่วมในการประชุมฯ ครั้งนี้ รวม 22 ประเทศ จากประเทศสมาชิกทั้งสิ้น 32 ประเทศ ณ เมืองเสียมราฐ ราชอาณาจักรกัมพูชา
--------------------------------------------------------------------------------------

ที่มา : https://www.thaigov.go.th/news/contents/details/87080