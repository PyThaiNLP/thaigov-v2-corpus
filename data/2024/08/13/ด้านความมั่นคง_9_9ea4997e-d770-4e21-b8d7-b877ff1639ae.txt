รัฐบาลไทย-ข่าวทำเนียบรัฐบาล-ปลัด มท. เชิญเครื่องราชสักการะและพานพุ่มไปทูลเกล้าฯ ถวาย สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567


วันอังคารที่ 13 สิงหาคม 2567
13/08/2567
พิมพ์
ปลัด มท. เชิญเครื่องราชสักการะและพานพุ่มไปทูลเกล้าฯ ถวาย สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567
ปลัด มท. เชิญเครื่องราชสักการะและพานพุ่มไปทูลเกล้าฯ ถวาย สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567
วันนี้ (13 ส.ค. 67) เวลา 07.30 น. ที่กองทัพภาคที่ 1 ถนนราชดำเนินนอก กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย เชิญเครื่องราชสักการะและพานพุ่มทอง พานพุ่มเงิน ไปทูลเกล้าทูลกระหม่อมถวายสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ที่บริเวณพลับพลาพิธี หน้าประตูภูธรลีลาศ พระที่นั่งอัมพรสถาน พระราชวังดุสิต กรุงเทพมหานคร โดยมี ผู้แทนส่วนราชการระดับกระทรวง ห้างร้าน และประชาชนทุกหมู่เหล่า ร่วมในพิธี
โอกาสนี้ พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ได้รับพระมหากรุณาโปรดเกล้าโปรดกระหม่อมให้เป็นผู้รับเครื่องราชสักการะ ประกอบด้วย ต้นไม้ทอง ต้นไม้เงิน พานพุ่มทอง พานพุ่มเงิน และพานกระทงดอกไม้ธูปเทียนแพ จากนายสุทธิพงษ์ จุลเจริญ ปลัดกระทรวงมหาดไทย และผู้แทนส่วนราชการ ห้างร้าน และประชาชนทุกหมู่เหล่า เพื่อเชิญไปทูลเกล้าฯ ถวายสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
"ในวาระอันเป็นมิ่งมงคลที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญพระชนมายุ 92 พรรษา ในวันที่ 12 สิงหาคม 2567 ปวงพสกนิกรชาวไทยทุกหมู่เหล่าต่างปลื้มปิติยินดีและน้อมสำนึกในพระมหากรุณาธิคุณที่พระองค์ทรงอุทิศพระวรกาย เพื่อพัฒนาความเป็นอยู่และคุณภาพชีวิตที่ดีของคนไทยอย่างยั่งยืนเคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งวานนี้ (12 สิงหาคม 2567) เราได้เห็นภาพของพสกนิกรคนไทย ทุกหมู่เหล่า ทั้งในส่วนกลาง ณ บริเวณท้องสนามหลวง และทุกจังหวัดทั่วประเทศ ที่ได้พร้อมใจกัน ประกอบพิธีเจริญพระพุทธมนต์และทำบุญตักบาตรเพื่อถวายเป็นพระราชกุศลตั้งแต่ในช่วงเช้า มีการทำกิจกรรมจิตอาสา เราทำความ ดี ด้วยหัวใจ โดยน้อมนำพระราชปณิธานของพระองค์ท่าน สู่การปฏิบัติที่เป็นรูปธรรมเพื่อพัฒนาพื้นที่ต่าง ๆ ในช่วงกลางวัน และในช่วงเย็นได้มีการประกอบพิธีจุดเทียนถวายพระพรชัยมงคล และร่วมขับร้องบทเพลงเทิดพระเกียรติ อันเปี่ยมไปด้วยความกึกก้องกังวานของเสียงแห่งความจงรักภักดีจากพสกนิกรคนไทยทุกหมู่เหล่า" นายสุทธิพงษ์ กล่าว
นายสุทธิพงษ์ กล่าวเพิ่มเติมว่า ขอเชิญชวนประชาชนร่วมลงนามถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2567 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th ระหว่างวันที่ 11 – 13 สิงหาคม 2567" หรือสถานที่ราชการทั่วประเทศ และเนื่องในโอกาสอันเป็นมงคลนี้ ขอเชิญชวนพี่น้องประชาชนร่วมกันถวายความจงรักภักดี ด้วยการทำความดี บำเพ็ญสาธารณประโยชน์ร่วมกัน เพื่อเป็นการปฏิบัติบูชาถวายเป็นพระราชกุศล และร่วมกันทำให้ประเทศชาติของเรามีความรุ่งเรืองก้าวหน้าอย่างยั่งยืน

ที่มา : https://www.thaigov.go.th/news/contents/details/87054