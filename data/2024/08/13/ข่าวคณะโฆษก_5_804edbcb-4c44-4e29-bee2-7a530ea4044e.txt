รัฐบาลไทย-ข่าวทำเนียบรัฐบาล-ครม. มีมติเห็นชอบร่างเอกสารผลลัพธ์การประชุมรัฐมนตรีต่างประเทศกรอบความร่วมมือแม่โขง-ล้านช้าง ครั้งที่ 9 จำนวน 4 ฉบับ


วันอังคารที่ 13 สิงหาคม 2567
13/08/2567
พิมพ์
ครม. มีมติเห็นชอบร่างเอกสารผลลัพธ์การประชุมรัฐมนตรีต่างประเทศกรอบความร่วมมือแม่โขง-ล้านช้าง ครั้งที่ 9 จำนวน 4 ฉบับ
ครม. มีมติเห็นชอบร่างเอกสารผลลัพธ์การประชุมรัฐมนตรีต่างประเทศกรอบความร่วมมือแม่โขง-ล้านช้าง ครั้งที่ 9 จำนวน 4 ฉบับ
วันนี้ (13 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ที่ประชุม ครม. มีมติเห็นชอบร่างเอกสารผลลัพธ์การประชุมรัฐมนตรีต่างประเทศกรอบความร่วมมือแม่โขง-ล้านช้าง ครั้งที่ 9 จำนวน 4 ฉบับ ตามที่กระทรวงการต่างประเทศ (กต.) เสนอ
โฆษกประจำสำนักนากยรัฐมนตรีกล่าวว่า ร่างเอกสารผลลัพธ์การประชุมรัฐมนตรีต่างประเทศกรอบความร่วมมือแม่โขง-ล้านช้าง ครั้งที่ 9 จำนวน 4 ฉบับ ได้แก่
1. ร่างแถลงข่าวร่วมการประชุมรัฐมนตรีต่างประเทศกรอบความร่วมมือแม่โขง - ล้านช้าง ครั้งที่ 9 มีสาระสำคัญเป็นการส่งเสริมความร่วมมือด้านเศรษฐกิจ สิ่งแวดล้อม เทคโนโลยี การปราบปรามยาเสพติด อาชญากรรมข้ามชาติ การท่องเที่ยว และการบินพลเรือน
2. ร่างแถลงการณ์ร่วมว่าด้วยข้อริเริ่มอากาศสะอาดแม่โขง – ล้านช้าง มีสาระสำคัญเป็นการส่งเสริมความตระหนักรู้ของสาธารณะและการมีส่วนร่วมของผู้มีส่วนได้ส่วนเสียในการจัดการกับมลพิษทางอากาศในภูมิภาค รวมทั้งเน้นย้ำบทบาทของหน่วยงานภาครัฐในการแก้ไขปัญหา
3. ร่างข้อริเริ่มว่าด้วยการกระชับความร่วมมือด้านทรัพยากรน้ำล้านช้าง - แม่โขง มีสาระสำคัญเป็นการเสริมสร้างความร่วมมือและการแลกเปลี่ยนเรียนรู้ระหว่างกันในด้านต่าง ๆ เพื่อพัฒนาและการใช้ทรัพยากรน้ำอย่างยั่งยืน และ
4. ร่างแถลงการณ์ร่วมว่าด้วยการเสริมสร้างความร่วมมือในการปราบปรามอาชญากรรมข้ามพรมแดน ภายใต้กรอบความร่วมมือแม่โขง – ล้านช้าง มีสาระสำคัญเป็นการให้ความสำคัญกับการต่อต้านการค้ายาเสพติด ตลอดจนยับยั้งการฉ้อโกงผ่านช่องทางออนไลน์ และการพนันออนไลน์ รวมทั้งสนับสนุนหน่วยงานบังคับใช้กฎหมายของประเทศสมาชิกให้มีการแบ่งปันข้อมูลข่าวกรอง
การดำเนินการตามร่างเอกสารผลลัพธ์ทั้ง 4 ฉบับ จะช่วยส่งเสริมความร่วมมือที่เป็นรูปธรรมระหว่างประเทศสมาชิกกรอบความร่วมมือ MLC ซึ่งสอดคล้องกับผลประโยชน์ของไทยและตอบโจทย์การพัฒนาในบริบทความท้าทายปัจจุบันของอนุภูมิภาคลุ่มน้ำโขง รวมถึงการฟื้นฟูเศรษฐกิจ การแก้ไขปัญหามลพิษทางอากาศ การแลกเลี่ยนความร่วมมือด้านการบริหารจัดการทรัพยากรน้ำ และการแก้ไขปัญหาอาชญากรรมข้ามชาติในอนุภูมิภาคลุ่มน้ำโขง โดยร่างเอกสารผลลัพธ์ทั้ง 4 ฉบับไม่เป็นหนังสือสัญญาตาม ม.178 ของ รธน.

ที่มา : https://www.thaigov.go.th/news/contents/details/87067