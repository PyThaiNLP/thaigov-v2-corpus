รัฐบาลไทย-ข่าวทำเนียบรัฐบาล-จับโป๊ะ! “โจรออนไลน์” เปิดเพจปลอม “ Center crime complaint online” แอบอ้างใช้ “โลโก้-โซเชียล กระทรวงดีอี - CIB” ดีอี เตือน ปชช.อย่าเชื่อ-แชร์


วันอังคารที่ 13 สิงหาคม 2567
จับโป๊ะ! “โจรออนไลน์” เปิดเพจปลอม “ Center crime complaint online” แอบอ้างใช้ “โลโก้-โซเชียล กระทรวงดีอี - CIB” ดีอี เตือน ปชช.อย่าเชื่อ-แชร์
จับโป๊ะ! “โจรออนไลน์” เปิดเพจปลอม “ Center crime complaint online” แอบอ้างใช้ “โลโก้-โซเชียล กระทรวงดีอี - CIB” ดีอี เตือน ปชช.อย่าเชื่อ-แชร์
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ เปิดเผยว่า กระทรวง ดีอี โดย ศูนย์ต่อต้านข่าวปลอมประเทศไทย (Anti Fake New Center หรือ AFNC) และเครือข่าย ตรวจสอบการกระทำที่อาจเป็นการก่ออาชญากรรมทางเทคโนโลยี โดยตรวจพบ แฟนเพจ Facebook ปลอม ใช้ชื่อว่า “Center crime complaint online” ซึ่งใช้รูปโปรไฟล์เป็นตราสัญลักษณ์ กระทรวง ดีอี พร้อมทั้งแพลตฟอร์มช่องทางติดต่อของกระทรวงฯ เช่น เบอร์โทรศัพท์ อีเมล์ และ TikTok ฯลฯ
ขณะเดียวกัน มิจฉาชีพยังได้แอบอ้างชื่อย่อ CIB ของหน่วยงาน กองบัญชาการตำรวจสอบสวนกลาง (บช.ก.) หรือ CIB เป็นช่องทางการติดต่อผ่านไลน์ โดยสแกนผ่าน QR Code และแอบอ้างใช้เป็นชื่อในการโฆษณาโพรโมตเพจ
ทั้งนี้กระทรวง ดีอี ได้มอบหมายให้ กองป้องกันและปราบปรามการกระทำความผิดทางเทคโนโลยีสารสนเทศ (ปท.) สำนักงานปลัดกระทรวงฯ ประสานขอความร่วมมือผู้ให้บริการเครือข่ายสังคมออนไลน์ แจ้งปิดแฟนเพจดังกล่าวแล้ว พร้อมทั้งให้ตรวจสอบหาต้นทางการกระทำความผิด และเตรียมการดำเนินคดีตามกฎหมายอย่างถึงที่สุด
สำหรับช่องทางการติดต่อ กระทรวง ดีอี ทาง Facebook อย่างเป็นทางการ คือ https://www.facebook.com/prde.official/  โดยให้สังเกตเครื่องหมาย Blue Badge หรือเครื่องหมายถูกสีน้ำเงิน เป็นป้ายสถานะเครื่องหมายยืนยันจาก Facebook ว่า เป็นเพจหรือโปรไฟล์ตัวตนที่แท้จริงของหน่วยงาน
นอกจากนี้กระทรวง ดีอี ยังได้เปิดช่องทางการติดต่อสื่อสารกับประชาชน ผ่านช่องทางต่างๆ ดังนี้
Website : https://www.mdes.go.th/
Instagram : https://www.instagram.com/prde.official/
Twitter หรือ X : https://x.com/prde_official
Youtube : https://www.youtube.com/@prde.official
TikTok : https://www.tiktok.com/@prde_official
Threads : https://www.threads.net/@prde.official
หรือโทร : 064-2086657 (ในวันและเวลาราชการ)
“กระทรวง ดีอี ได้ตรวจสอบพบ แฟนเพจ Facebook ปลอม ของมิจฉาชีพ ซึ่งใช้ตราโลโก้ของกระทรวงฯ และช่องทางการติดต่อผ่านโซเชียลมีเดียอื่นๆ อย่างเป็นทางการของกระทรวงฯ โดยพบว่าเพจปลอมดังกล่าวใช้ ชื่อย่อของหน่วยงาน บช.ก. คือ CIB แอบอ้างโฆษณาโปรโมตเพจ ให้ประชาชนหลงเชื่อว่าเป็นเพจจริงของหน่วยงานรัฐ และเปิดช่องทางติดต่อทาง Line โดยต้องสแกน QR Code ซึ่งอาจเป็นช่องทางหลอกลวงติดตั้งแพลตฟอร์มดึงข้อมูลส่วนบุคคลและทรัพย์สิน” นายเวทางค์ กล่าว
อย่างไรก็ตาม กระทรวง ดีอี ถือว่าการแอบอ้างเป็นหน่วยงานรัฐ หลอกลวงประชาชน เป็นภัยคุกคามทางไซเบอร์ที่ร้ายแรง โดยขณะนี้ หน่วยงานที่เกี่ยวข้องอยู่ระหว่างเร่งตรวจสอบหาต้นทาง และดำเนินคดีกับมิจฉาชีพอย่างถึงที่สุด กระทรวง ดีอี มีความห่วงใย ขอให้ประชาชนอย่าหลงเชื่อ หรือ แชร์ ข้อมูลจากเพจปลอมดังกล่าว พร้อมทั้งอย่ากดลิงก์ หรือสแกน QR Code ที่มีการเผยแพร่ในเพจปลอม ซึ่งอาจทำให้สูญเสียข้อมูลส่วนบุคคล และทรัพย์สินได้
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/87103