รัฐบาลไทย-ข่าวทำเนียบรัฐบาล-​ครม.เห็นชอบร่าง พรบ.มหาวิทยาลัยอุบลราชธานี ปรับปรุงการบริหารมหาวิทยาลัยอุบลราชธานีให้เป็นสถาบันอุดมศึกษาของรัฐที่ไม่เป็นส่วนราชการแต่อยู่ในกำกับของรัฐ


วันอังคารที่ 13 สิงหาคม 2567
13/08/2567
พิมพ์
​ครม.เห็นชอบร่าง พรบ.มหาวิทยาลัยอุบลราชธานี ปรับปรุงการบริหารมหาวิทยาลัยอุบลราชธานีให้เป็นสถาบันอุดมศึกษาของรัฐที่ไม่เป็นส่วนราชการแต่อยู่ในกำกับของรัฐ
​ครม.เห็นชอบร่าง พรบ.มหาวิทยาลัยอุบลราชธานี ปรับปรุงการบริหารมหาวิทยาลัยอุบลราชธานีให้เป็นสถาบันอุดมศึกษาของรัฐที่ไม่เป็นส่วนราชการแต่อยู่ในกำกับของรัฐ
วันนี้ (13 สิงหาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะรัฐมนตรีเห็นชอบร่างพระราชบัญญัติมหาวิทยาลัยอุบลราชธานี พ.ศ. .... ที่สำนักงานคณะกรรมการกฤษฎีกา (สคก.) ตรวจพิจารณาแล้ว ซึ่งมีสาระสำคัญเป็นการปรับปรุงการบริหารมหาวิทยาลัยอุบลราชธานีให้เป็นสถาบันอุดมศึกษาของรัฐที่ไม่เป็นส่วนราชการแต่อยู่ในกำกับของรัฐ เพื่อให้มหาวิทยาลัยมีการบริหารจัดการที่เป็นอิสระ มีความคล่องตัว และมีธรรมาภิบาล สามารถจัดการศึกษาในระดับอุดมศึกษาได้อย่างมีคุณภาพและประสิทธิภาพเพื่อความเป็นเลิศทางวิชาการและวิชาชีพชั้นสูง รวมทั้งเพื่อให้สอดคล้องกับการเปลี่ยนแปลงทางเศรษฐกิจ สังคม และการปฏิรูปการอุดมศึกษา และรับทราบแผนในการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรอง   ที่ออกตามร่างพระราชบัญญัติดังกล่าว
นายคารม กล่าวว่า สาระสำคัญเป็นการปรับเปลี่ยนการสถานะของมหาวิทยาลัยอุบลราชธานีจากเดิมที่เป็นสถาบันอุดมศึกษาที่เป็นส่วนราชการ มาเป็นสถาบันอุดมศึกษาในกำกับของรัฐ โดยได้กำหนดกลไกการบริหารมหาวิทยาลัยให้สอดคล้องกับการปรับเปลี่ยนดังกล่าว เช่น กำหนดหน้าที่และอำนาจของมหาวิทยาลัยในเรื่องต่าง ๆ ให้มีความชัดเจน เพื่อให้มหาวิทยาลัยสามารถดำเนินการตามวัตถุประสงค์ได้อย่างคล่องตัวการแก้ไขเกี่ยวกับการจัดตั้งและยุบเลิกส่วนงานภายในมหาวิทยาลัยเพื่อให้มหาวิทยาลัยสามารถดำเนินการได้เอง การกำหนดหน้าที่ของรัฐมนตรีว่าการกระทรวงอุดมศึกษา วิทยาศาสตร์ วิจัย และนวัตกรรมในการกำกับมหาวิทยาลัย เป็นต้น รวมทั้งกำหนดมาตรการต่าง ๆ ให้สอดคล้องกับกฎหมายว่าด้วยการอุดมศึกษา เช่น การกำหนดให้มีการประเมินคุณภาพการศึกษาและการประเมินผลการปฏิบัติงานของมหาวิทยาลัย เป็นต้น ซึ่งการปรับเปลี่ยนดังกล่าวจะส่งผลให้การบริหารจัดการการศึกษาของมหาวิทยาลัยมีประสิทธิภาพและมีความคล่องตัวยิ่งขึ้น มีธรรมาภิบาล มีความเป็นเลิศทางวิชาการ รวมทั้งสอดคล้องกับการเปลี่ยนแปลงทางเศรษฐกิจ สังคม และการปฏิรูปการอุดมศึกษา

ที่มา : https://www.thaigov.go.th/news/contents/details/87066