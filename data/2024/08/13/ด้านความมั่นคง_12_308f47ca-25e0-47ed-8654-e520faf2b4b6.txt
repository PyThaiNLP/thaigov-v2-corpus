รัฐบาลไทย-ข่าวทำเนียบรัฐบาล-“พิพัฒน์” สั่ง กสร. ตรวจสอบกรณีนายจ้างอยุธยาค้างจ่ายค่าจ้าง ด้าน กสร. แจงออกคำสั่งให้นายจ้างจ่ายเงินแล้ว


วันอังคารที่ 13 สิงหาคม 2567
13/08/2567
พิมพ์
“พิพัฒน์” สั่ง กสร. ตรวจสอบกรณีนายจ้างอยุธยาค้างจ่ายค่าจ้าง ด้าน กสร. แจงออกคำสั่งให้นายจ้างจ่ายเงินแล้ว
“พิพัฒน์” สั่ง กสร. ตรวจสอบกรณีนายจ้างอยุธยาค้างจ่ายค่าจ้าง ด้าน กสร. แจงออกคำสั่งให้นายจ้างจ่ายเงินแล้ว
นายพิพัฒน์ รัชกิจประการ รัฐมนตรีว่าการกระทรวงแรงงาน สั่งการกรมสวัสดิการและคุ้มครองแรงงาน (กสร.) ตรวจสอบกรณีลูกจ้างบริษัทแพนการ์ดและอินโนเวชั่น อยุธยา ร้องขอให้ช่วยหลือเหตุนายจ้างค้างจ่ายค่าจ้าง ด้าน กสร. ยืนยันช่วยเหลือลูกจ้างอย่างเต็มที่ เผยมีคำสั่งให้นายจ้างจ่ายค่าจ้างแล้ว ขณะนี้อยู่ในขั้นตอนตามกฎหมาย พร้อมกำชับให้พนักงานตรวจแรงงานติดตามใกล้ชิด
นายพิพัฒน์ เปิดเผยถึงกรณีสื่อมวลชนนำเสนอข่าวประเด็น สส.พระนครศรีอยุธยา ร้องขอให้ กสร. ช่วยเหลือลูกจ้างบริษัทแพนการ์ดและบริษัทอินโนเวชั่น ไม่ได้รับค่าจ้างว่า ทันทีที่ทราบข่าว ผมได้สั่งการให้กรมสวัสดิการและคุ้มครองแรงงานตรวจสอบข้อเท็จจริงทันที ซึ่งจากรายงานพบว่าทั้ง 2 บริษัทมีการค้างจ่ายค่าจ้างลูกจ้างจริง โดยกรณีบริษัท รักษาความปลอดภัย แพน การ์ด เซอร์วิส จำกัด นายจ้างได้เข้ามาพบพนักงานตรวจแรงงาน จ.พระนครศรีอยุธยา เมื่อวันที่ 12 มิ.ย. 67 โดยยอมรับว่าค้างจ่ายค่าจ้างลูกจ้าง จำนวน 18 คน เป็นเงินรวม 283,796 บาท เนื่องจากบริษัทฯ ขาดสภาพคล่องทางการเงินแต่ยังไม่ได้เลิกจ้างลูกจ้างแต่อย่างใดและยังมอบหมายให้ลูกจ้างทุกคนปฏิบัติตามหน้าที่ตามปกติ พนักงานตรวจแรงงานจึงได้มีคำสั่งให้นายจ้างจ่ายค่าจ้าง ซึ่งนายจ้างได้ขอขยายระยะเวลาโดยจะครบกำหนดการวางเงินในวันที่ 16 สิงหาคม 2567 และสำหรับกรณีบริษัท อินโนเวชั่นฟุตแวร์ จำกัด พบว่ามีปัญหาขาดสภาพคล่องทางการเงินมาตั้งแต่ต้นปี 2567 ซึ่งบริษัทฯ ยังค้างจ่ายค่าจ้างเดือนกรกฎาคม 2567 รวมเป็นเงินกว่า 7.9 ล้านบาท พนักงานตรวจแรงงานจึงได้มีคำสั่งเมื่อวันที่ 8 สิงหาคมที่ผ่านมาให้นายจ้างจ่ายค่าจ้างค้างจ่ายแก่ลูกจ้างทุกคน โดยให้นายจ้างปฏิบัติภายใน 15 วันนับแต่วันที่ทราบหรือถือว่าทราบคำสั่ง
นางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวเพิ่มเติมว่า กสร. ได้ดำเนินการช่วยเหลือลูกจ้างทั้งสองบริษัทภายใต้กรอบของกฎหมายมาอย่างต่อเนื่อง มิได้ทอดทิ้งลูกจ้างแต่อย่างใด โดยได้ดำเนินการรับคำร้องจากลูกจ้างและมีคำสั่งพนักงานตรวจแรงงานให้นายจ้างจ่ายค่าจ้างค้างจ่าย ซึ่งขณะนี้กรณีของทั้งสองบริษัทอยู่ระหว่างขั้นตอนกระบวนการตามกฎหมาย ตนได้กำชับพนักงานตรวจแรงงาน จ.พระนครศรีอยุธยา ติดตามความคืบหน้าทั้ง 2 กรณีอย่างใกล้ชิด เพื่อให้ลูกจ้างได้รับการคุ้มครองและสิทธิประโยชน์ตามกฎหมายภายในเวลาที่กำหนด และหากพบว่านายจ้างไม่ได้จ่ายเงินตามกำหนดให้ดำเนินคดีกับนายจ้างตามกรอบของกฎหมายต่อไป

ที่มา : https://www.thaigov.go.th/news/contents/details/87098