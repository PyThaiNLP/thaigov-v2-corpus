รัฐบาลไทย-ข่าวทำเนียบรัฐบาล-กระทรวงเกษตรฯ ผลักดันเพิ่มประสิทธิภาพการบริหารจัดการเครื่องจักรกลเกษตร ให้มีความพร้อมเพียงพอ อำนวยความสะดวกเกษตรกรอย่างทั่วถึง ยกระดับคุณภาพชีวิตที่ดีขึ้น


วันอังคารที่ 13 สิงหาคม 2567
กระทรวงเกษตรฯ ผลักดันเพิ่มประสิทธิภาพการบริหารจัดการเครื่องจักรกลเกษตร ให้มีความพร้อมเพียงพอ อำนวยความสะดวกเกษตรกรอย่างทั่วถึง ยกระดับคุณภาพชีวิตที่ดีขึ้น
กระทรวงเกษตรฯ ผลักดันเพิ่มประสิทธิภาพการบริหารจัดการเครื่องจักรกลเกษตร ให้มีความพร้อมเพียงพอ อำนวยความสะดวกเกษตรกรอย่างทั่วถึง ยกระดับคุณภาพชีวิตที่ดีขึ้น
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการบริหารจัดการเครื่องจักรกลภายในหน่วยงานเพื่ออำนวยความสะดวกและสนับสนุนเกษตรกรให้มีคุณภาพชีวิตที่ดีขึ้น ครั้งที่ 1/2567 โดยมี นางสาวณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ นายธนสาร ธรรมสอน ที่ปรึกษารัฐมนตรีว่าการกระทรวงเกษตรและสหกรณ์ และประจำสำนักเลขาธิการนายกรัฐมนตรี ตลอดจนผู้บริหารกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ (ห้อง 134 - 135) เพื่อพิจารณาแนวทางการบริหารจัดการเครื่องจักรกลของหน่วยงานในสังกัดฯ ให้มีประสิทธิภาพ มีความพร้อม เพียงพอ สามารถตอบสนองการดำเนินงานตามภารกิจ การให้บริการ และการบริหารจัดการสถานการณ์ภัยพิบัติด้านการเกษตรได้ และเพื่อให้เกษตรกรและสถาบันเกษตรกรได้รับการสนับสนุนการทำการเกษตร และการช่วยเหลือกรณีได้รับผลกระทบจากภัยพิบัติด้านการเกษตรได้ทั่วถึง
สำหรับแนวทางการบริหารจัดการเครื่องจักรกลฯ ประกอบด้วย 1. กลไกการบริหารจัดการ แบ่งเป็น ส่วนกลาง ให้คณะกรรมการฯ กำหนดกรอบแนวทางการบริหารจัดการเครื่องจักรกลให้หน่วยงาน ใช้เป็นกรอบแนวทางร่วมกัน โดยผลักดันการจัดทำฐานข้อมูลเครื่องจักรกลของหน่วยงาน การขึ้นทะเบียนเครื่องจักรกล ให้มีปริมาณและคุณภาพเครื่องจักรกลที่เพียงพอและมีความพร้อมในการปฏิบัติงาน และส่วนภูมิภาค ให้คณะกรรมการขับเคลื่อนงานด้านการเกษตรระดับจังหวัดและคณะกรรมการขับเคลื่อนงานด้านการเกษตรในเขตพื้นที่กรุงเทพมหานคร (SCP) เป็นกลไกหลักในระดับพื้นที่จังหวัดบูรณาการสนับสนุนการทำงาน 2. การบริหารจัดการข้อมูลเครื่องจักรกลของหน่วยงาน โดยเร่งรัดดำเนินการให้เป็นไปตามมติที่ประชุมและผลการหารือของคณะกรรมการ/คณะทำงาน ต่าง ๆ ที่เกี่ยวข้อง อาทิ คณะกรรมการบริหารนโยบายอำนวยความสะดวกด้านการเกษตรประเด็นบริการทางการเกษตรที่ใช่เลือกใช้ให้เหมาะสม และคณะทำงานส่งเสริมเกษตรกรและสถาบันเกษตรกรให้เป็นผู้ให้บริการทางการเกษตรแบบครบวงจร โดยจัดทำข้อมูลเครื่องจักรกล การพัฒนาระบบฐานข้อมูลและ Application การปรับปรุงทะเบียนข้อมูลเครื่องจักรกล 3. การสนับสนุนและให้บริการเครื่องจักรกลของหน่วยงาน ทั้งด้านการจัดการทรัพยากร การผลิต การแปรรูป และการตลาด ตามที่มีการร้องขอจากเกษตรกร/สถาบันเกษตรกรผ่านช่องทางต่าง ๆ จัดทำ/ปรับปรุงกระบวนงานการบริหารจัดการเครื่องจักรกลของหน่วยงานเพื่อพัฒนาเครื่องจักรกลมีประสิทธิภาพ มีความโปร่งใส ตรวจสอบได้ 4. การติดตามและประเมินผล และ 5. การทบทวนปริมาณและคุณภาพของเครื่องจักรกล การจัดหาเพิ่มเติมตามความจำเป็นและเหมาะสม
ทั้งนี้ กระทรวงเกษตรและสหกรณ์ได้มีคำสั่งเมื่อวันที่ 8 กรกฎาคม 2567 เรื่อง แต่งตั้ง คณะกรรมการบริหารจัดการเครื่องจักรกลภายในหน่วยงานเพื่ออำนวยความสะดวกและสนับสนุนเกษตรกรให้มีคุณภาพชีวิตที่ดีขึ้น โดยมี รัฐมนตรีช่วยว่าการกระทรวงเกษตรและสหกรณ์ เป็นประธาน เพื่อกำหนดกรอบแนวทางการบริหารจัดการ และกำกับ ติดตาม การขึ้นทะเบียนเครื่องจักรกลเพื่อรวบรวมบริหารจัดการเครื่องจักรกลให้ดำเนินการขับเคลื่อนตามกรอบแนวทางที่กำหนดให้บรรลุวัตถุประสงค์

ที่มา : https://www.thaigov.go.th/news/contents/details/87083