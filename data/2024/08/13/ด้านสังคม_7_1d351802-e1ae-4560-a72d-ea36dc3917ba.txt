รัฐบาลไทย-ข่าวทำเนียบรัฐบาล-“วราวุธ” เผย พม. เตรียมรณรงค์ หยุดให้ทาน=หยุดการขอทาน ศุกร์ 16 ส.ค.นี้ หน้าหอศิลป์ ปทุมวัน


วันอังคารที่ 13 สิงหาคม 2567
13/08/2567
พิมพ์
“วราวุธ” เผย พม. เตรียมรณรงค์ หยุดให้ทาน=หยุดการขอทาน ศุกร์ 16 ส.ค.นี้ หน้าหอศิลป์ ปทุมวัน
“วราวุธ” เผย พม. เตรียมรณรงค์ หยุดให้ทาน=หยุดการขอทาน ศุกร์ 16 ส.ค.นี้ หน้าหอศิลป์ ปทุมวัน
วันที่ 13 สิงหาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงสถานการณ์ปัญหาขอทานในประเทศไทยระยะเวลา 10 ปีที่ผ่านมา ว่า สถานการณ์ปัญหาขอทาน ตั้งแต่วันที่ 1 ตุลาคม 2557 – 31 กรกฎาคม 2567 พบผู้ทำการขอทานทั้งสิ้น 7,635 ราย ส่วนใหญ่เป็นผู้ทำการขอทานไทย ร้อยละ 65 และผู้ทำการขอทานต่างด้าว ร้อยละ 35 สำหรับปีงบประมาณ 2567 พบผู้ทำการขอทานทั้งสิ้น 506 ราย ส่วนใหญ่เป็นผู้ทำการขอทานไทย จำนวน 331 ราย (ร้อยละ 65) และผู้ทำการขอทานต่างด้าว จำนวน 175 ราย (ร้อยละ 35) ซึ่งเพิ่มขึ้นจากช่วงเวลาเดียวกันของปีงบประมาณ 2566 ร้อยละ 20.47 ในจำนวนนี้เป็นผู้ทำการขอทานซ้ำ ร้อยละ 24.28
นายวราวุธ กล่าวว่า พื้นที่ที่พบผู้ทำการขอทานส่วนใหญ่มีลักษณะกระจุกตัวในพื้นที่เศรษฐกิจสำคัญ และแหล่งท่องเที่ยวโดยเฉพาะใน กรุงเทพมหานคร สมุทรปราการ ปทุมธานี ชลบุรี นครราชสีมา และเชียงใหม่ และในปีงบประมาณ 2567 ยังพบขอทานมากที่สุดในพื้นที่ 4 จังหวัด คือ กรุงเทพมหานคร ชลบุรี เชียงใหม่ ภูเก็ต และลพบุรี และไม่พบผู้ทำการขอทานใน 9 จังหวัด ได้แก่ ชัยนาท สิงห์บุรี สตูล นครพนม ลำปาง น่าน เพชรบุรี ตาก และพังงา ส่วนสาเหตุการกระทำการขอทาน 1.ข้อจำกัดด้านร่างกาย จิตใจ เกิดจากความพิการทางร่างกายหรือความบกพร่องทางสติปัญญา 2.ปัจจัยด้านการศึกษา ขาดโอกาสในการศึกษาที่จะไปประกอบอาชีพที่มั่นคง 3.ค่านิยมของชุมชนและแรงจูงใจว่าทำรายได้ดีโดยไม่ต้องลงทุน 4.อิทธิพลความเชื่อ การให้เงินขอทานเป็นการทำบุญ โดยปกติคนขอทาน มักมีพฤติกรรมที่น่าสงสาร บ้างมีข้อจำกัดด้านร่างกาย จิตใจ ที่เกิดจากความพิการ หรือความบกพร่องทางสติปัญญา หรือบางกรณีนำไปสู่กระบวนการค้ามนุษย์ และความเชื่อมโยงกับการกระทำผิดกฎหมาย
นายวราวุธ กล่าวต่อไปว่า เพื่อเป็นการสร้างการรับรู้กฎหมายว่าด้วยการควบคุมการขอทาน สร้างความเข้าใจในการให้ทาน การส่งเสริมทัศนคติใหม่ในการให้ทานของประชาชน เพื่อให้ตระหนักถึงความสำคัญของปัญหาการขอทานในสังคมไทย และการให้โอกาสให้คนขอทานได้แสดงศักยภาพของตนเอง ให้สามารถประกอบอาชีพ ใช้ความรู้ ทักษะ ความสามารถ และได้รับการยอมรับจากชุมชน สังคม ทางกระทรวงการพัฒนาสังคมและความมั่นคงของมนุษย์ (พม.) ร่วมกับกรุงเทพมหานคร จัดโครงการรณรงค์สังคม สร้างการรับรู้กฎหมาย ว่าด้วยการควบคุมการขอทาน ภายใต้แนวคิด “ให้โอกาส เปลี่ยนชีวิต หยุดคิดก่อนให้ทาน” ในวันศุกร์ที่ 16 สิงหาคม 2567 เวลา 14.30 น. เป็นต้นไป ณ หอศิลปวัฒนธรรมแห่งกรุงเทพมหานคร โดยภายในงาน มีกิจกรรมประกอบด้วยการประกาศเจตนารมณ์ร่วมกันระหว่างกระทรวง พม. และกรุงเทพมหานคร การประชาสัมพันธ์ผ่านคลิปรณรงค์ให้โอกาสเปลี่ยนชีวิต หยุดคิดก่อนให้ทาน ซึ่งได้รับความร่วมมือจากกรมท่าอากาศยาน และกรุงเทพมหานคร สนับสนุนช่องทางในการเผยแพร่สื่อประชาสัมพันธ์นี้
นายวราวุธ กล่าวเพิ่มเติมว่า และมีภาคีเครือข่ายด้านการควบคุมการขอทาน อาทิ กรุงเทพมหานคร กองบัญชาการตำรวจนครบาล สำนักงานตรวจคนเข้าเมือง กระทรวงแรงงาน มูลนิธิกระจกเงา มูลนิธิอิสรชน มูลนิธิพัฒนาที่อยู่อาศัย อาสาสมัครพัฒนาสังคมและความมั่นคงของมนุษย์ (อพม.) เข้าร่วมการเดินรณรงค์แจกสื่อประชาสัมพันธ์ 6 ภาษา ได้แก่ ภาษาไทย ภาษาอังกฤษ ภาษาจีน ภาษาญี่ปุ่น ภาษาเกาหลี และภาษากัมพูชา บริเวณใจกลางสยามสี่แยกปทุมวัน ถนนพระราม 1 และถนนพญาไท นอกจากนี้ ในวันดังกล่าว ทางกระทรวง พม. ได้จัดชุดปฏิบัติการ ร่วมกับกรุงเทพมหานคร เพื่อลงพื้นที่จัดระเบียบผู้ทำการขอทาน จำนวน 5 ชุด และยังมีการจัดระเบียบผู้ทำการขอทานพร้อมกันทั่วประเทศไปพร้อมกันด้วย
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #รณรงค์ #หยุดการขอทาน

ที่มา : https://www.thaigov.go.th/news/contents/details/87077