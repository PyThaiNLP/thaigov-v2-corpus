รัฐบาลไทย-ข่าวทำเนียบรัฐบาล-กระทรวงยุติธรรม จับมือ กยศ. แก้ไขปัญหาหนี้ในพื้นที่จังหวัดชายแดนใต้ (ปัตตานี นราธิวาส ยะลา) และจังหวัดสงขลา จัดงาน “มหกรรมแก้หนี้สร้างวิถีแห่งความเป็นธรรม” 


วันอังคารที่ 13 สิงหาคม 2567
13/08/2567
พิมพ์
กระทรวงยุติธรรม จับมือ กยศ. แก้ไขปัญหาหนี้ในพื้นที่จังหวัดชายแดนใต้ (ปัตตานี นราธิวาส ยะลา) และจังหวัดสงขลา จัดงาน “มหกรรมแก้หนี้สร้างวิถีแห่งความเป็นธรรม”
กระทรวงยุติธรรม จับมือ กยศ. แก้ไขปัญหาหนี้ในพื้นที่จังหวัดชายแดนใต้ (ปัตตานี นราธิวาส ยะลา) และจังหวัดสงขลา จัดงาน “มหกรรมแก้หนี้สร้างวิถีแห่งความเป็นธรรม” เพิ่มเติมสําหรับลูกหนี้ กยศ.ที่พลาดโอกาส นำความ​ยุติธรรม​ไปหาประชาชน​
ในวันอังคารที่ ๑๓ สิงหาคม ๒๕๖๗ เวลา ๑๓.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการแถลงข่าวแก้หนี้จังหวัดชายแดนภาคใต้ ประเด็น : การจัดงานมหกรรมแก้หนี้สร้างวิถีแห่งความเป็นธรรมในพื้นที่ชายแดนใต้ โดยความร่วมมือกับสถาบันการศึกษาและ กยศ. โดยมี นายซูการ์โน มะทา สมาชิก​สภา​ผู้แทน​ราษฎร​จังหวัดยะลา เขต ๒ พรรคประชาชาติ นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา พันตำรวจโท วรรณพงษ์ คชรักษ์ เลขาธิการ ศอ.บต. นายเสกสรร สุขแสง อธิบดีกรมบังคับคดี​ พันตำรวจตรี ยุทธนา แพรดำ รักษาราชการแทนอธิบดีกรมสอบสวนคดีพิเศษ นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ นายเฉลิมชัย บัวจันอัด รองอธิบดีกรมบังคับคดี และนายองอาจ สุขเอมโอษฐ์ คณะที่ปรึกษารัฐมนตรีว่าการกระทรวงยุติธรรม พร้อมเจ้าหน้าที่ที่เกี่ยวข้อง เข้าร่วมฯ ณ ห้องประชุม ๑๐-๐๑ อาคารกระทรวงยุติธรรม
ในการนี้ รัฐมนตรีว่าการกระทรวงยุติธรรม กล่าวว่า เนื่องจากรัฐบาลให้ความสำคัญกับการแก้ปัญหาหนี้สินของประชาชน การแก้ปัญหาของเราคือ การลดภาระหนี้ โดยนับตั้งแต่​กองทุนเงินกู้ยืมเพื่อการศึกษา (กยศ.) ได้แก้ไขพระราชบัญญัติกองทุนเงินให้กู้ยืมเพื่อการศึกษา ฉบับที่ ๒ พ.ศ. ๒๕๖๖ พบว่า ส่งผลกับการลดภาระหนี้ให้กับลูกหนี้ โดยเมื่อเข้าทำสัญญาปรับโครงสร้างหนี้ผู้ค้ำประกันจะหลุดพ้นจากหนี้ และมีเงื่อนไขการผ่อนชำระไม่เกิน ๑๕ ปี ซึ่งในครั้งนี้กระทรวงยุติธรรม โดยกรมคุ้มครองสิทธิและเสรีภาพ กรมบังคับคดี และ ศอ.บต. ได้รับความกรุณาจาก กยศ. ในการแก้หนี้ที่ต้องเร่งรัดแก้ไขเร็วที่สุด เพื่อทำให้ภาระของประชาชนลดน้อยไป
ทั้งนี้ สืบเนื่องจากกระทรวงยุติธรรม ได้มอบหมายให้กรมคุ้มครองสิทธิและเสรีภาพ กรมบังคับคดี ร่วมกับสถาบันการเงิน และกองทุนเงินให้กู้ยืมเพื่อการศึกษา (กยศ.) จัดงานมหกรรมแก้หนี้ สร้างวิถีแห่งความเป็นธรรมทั่วประเทศขึ้น รวมจำนวน ๘๑ ครั้ง ครอบคลุมครบทุกจังหวัด โดยครั้งที่ ๑ จัดที่กรุงเทพมหานคร ณ มหาวิทยาลัยสวนดุสิต เมื่อวันที่ ๒๗-๒๘ มกราคม ๒๕๖๗ จนถึงปัจจุบันดำเนินการไปแล้ว ๕๓ ครั้ง (ข้อมูล ณ วันที่ ๑๒ สิงหาคม ๒๕๖๗) สามารถช่วยเหลือลูกหนี้ที่เข้าสู่กระบวนการไกล่เกลี่ยสำเร็จไปแล้ว ๕๖,๖๕๘ ราย ทุนทรัพย์รวม ๑๒,๐๕๗,๕๑๘,๓๖๑ บาท และที่ผ่านมาในพื้นที่จังหวัดชายแดนใต้ได้รับความสนใจจากลูกหนี้ กยศ. เป็นจํานวนมาก แต่แผนงานกําหนดจัดงานในแต่ละพื้นที่กําหนดไว้เพียง ๑ วัน ทําให้ไม่สามารถรองรับกับความต้องการของลูกหนี้ กยศ. ในพื้นที่จังหวัดชายแดนใต้ได้ทั้งหมด
ดังนั้น​ กระทรวงยุติธรรม จึงได้มอบหมายให้กรมคุ้มครองสิทธิและเสรีภาพ กรมบังคับคดี สํานักงานยุติธรรมจังหวัดในพื้นที่ จับมือกับสถานศึกษาและกองทุนเงินให้กู้ยืมเพื่อการศึกษา (กยศ.) อีกครั้งสําหรับลูกหนี้กยศ.ที่พลาดโอกาสเข้าร่วมงานมหกรรมแก้หนี้ในพื้นที่จังหวัดชายแดนใต้ (ปัตตานีนราธิวาส ยะลา) และจังหวัดสงขลา โดยกําหนดจัดงานในพื้นที่จังหวัดชายแดนใต้เพิ่มเติม ดังนี้
จังหวัดสงขลา กําหนดจัดครั้งที่ ๒ ในวันที่ ๑๕ สิงหาคม ๒๕๖๗ ณ มหาวิทยาลัยทักษิณ
จังหวัดปัตตานี กําหนดจัดครั้งแรกในวันที่ ๑๘ -๑๙ สิงหาคม ๒๕๖๗ ณ มหาวิทยาลัยสงขลานครินทร์วิทยาเขตปัตตานี
จังหวัดนราธิวาส กําหนดจัดครั้งที่ ๒ ในวันที่ ๑๗-๑๙ สิงหาคม ๒๕๖๗ ณ มหาวิทยาลัยนราธิวาสราชนครินทร์
และจังหวัดยะลา กําหนดจัดครั้งที่ ๒ ในวันที่ ๑๑ - ๑๒ กันยายน ๒๕๖๗ ณ มหาวิทยาลัยราชภัฏยะลา
ประชาชนที่มีความสนใจ และต้องการสอบถามข้อมูลเพิ่มเติม สามารถติดต่อผ่านช่องเว็บไซต์กรมคุ้มครองสิทธิและเสรีภาพ กรมบังคับคดีและสํานักงานยุติธรรมจังหวัดทั่วประเทศ หรือสอบถามผ่าน สายด่วนยุติธรรม โทร ๑๑๑๑ กด ๗๗ และสายด่วนกรมบังคับคดี โทร ๑๑๑๑ กด ๗๙ ฟรีตลอด ๒๔ ชั่วโมง หรือโทร ๐ ๒๑๔๑ ๒๗๗๓, ๐ ๒๑๔๑ ๒๗๖๗, ๐ ๒๑๔๑ ๒๗๗๗ และ ๐๘๑ ๗๖๓ ๙๑๕๖ และลงทะเบียนนัดหมายที่ WWW.STUDENTLOAN.OR.TH (กยศ.)

ที่มา : https://www.thaigov.go.th/news/contents/details/87101