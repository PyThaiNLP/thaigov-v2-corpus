รัฐบาลไทย-ข่าวทำเนียบรัฐบาล-ผู้ว่าฯ นครพนม ลงตรวจติดตามคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตคนทุกช่วงวัย พร้อมส่งเสริมประวัติศาสตร์ชาติไทย หน้าที่พลเมือง และศีลธรรม เพื่อใ


วันอังคารที่ 27 สิงหาคม 2567
27/08/2567
พิมพ์
ผู้ว่าฯ นครพนม ลงตรวจติดตามคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตคนทุกช่วงวัย พร้อมส่งเสริมประวัติศาสตร์ชาติไทย หน้าที่พลเมือง และศีลธรรม เพื่อใ
ผู้ว่าฯ นครพนม ลงตรวจติดตามคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตคนทุกช่วงวัย พร้อมส่งเสริมประวัติศาสตร์ชาติไทย หน้าที่พลเมือง และศีลธรรม เพื่อให้เด็กเยาวชนไทยเติบโตไปเป็นพลเมืองที่มีคุณภาพ
วันนี้ (27 ส.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ได้จัดกิจกรรมตรวจเยี่ยมสถานศึกษาในพื้นที่จังหวัดนครพนม เพื่อติดตามการดำเนินนโยบายด้านการส่งเสริมการศึกษาของจังหวัดนครพนมและกระทรวงมหาดไทย ซึ่งล่าสุดตนได้ลงพื้นที่ตรวจเยี่ยมการดำเนินโครงการอาหารกลางวัน ณ โรงเรียนเทศบาล 4 รัตนโกสินทร์ 200 ปี เทศบาลเมืองนครพนม ตำบลในเมือง อำเภอเมืองนครพนม จังหวัดนครพนม โดยมี นายวัฒนศักดิ์ เจียวิริยบุญญา รองนายกเทศมนตรีเมืองนครพนม หัวหน้าส่วนราชการ ร่วมลงพื้นที่ โดยนางสุดวนิดา เหลือบุญชู ผู้อำนวยการโรงเรียนฯ พร้อมด้วยคณะผู้บริหาร คุณครู และนักเรียน ร่วมให้การต้อนรับ
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยให้ความสำคัญกับเรื่องสุขภาพของประชาชนทุกช่วงวัย เริ่มจากการรับประทานอาหารที่มีประโยชน์ต่อสุขภาพ การรับประทานอาหารที่ถูกสุขลักษณะและครบทั้ง 5 หมู่ ซึ่งจังหวัดนครพนมได้นำนโยบายการส่งเสริมอาหารกลางวันของ นายสุทธิพงษ์ จุลเจริญ ปลัดกระทรวงมหาดไทย มาขับเคลื่อนกับทุกสถานศึกษาในพื้นที่ เพื่อให้เด็กนักเรียนจังหวัดนครพนมได้รับอาหารที่ครบถ้วน เพียงพอ สะอาด และถูกสุขลักษณะ ทำให้เด็กนักเรียนมีร่างกายที่แข็งแรง มีการพัฒนาทั้งร่างกายและจิตใจอย่างเหมาะสม รวมทั้ง ดำเนินการเรียนการสอนในวิชาประวัติศาสตร์ชาติไทย หน้าที่พลเมือง และศีลธรรมให้กับนักเรียน อย่างต่อเนื่องและมีแบบแผน สร้างเยาวชนที่มีคุณภาพให้กับสังคมไทยในอนาคต
“ตนได้เน้นย้ำกับผู้บริหารโรงเรียนเทศบาล 4 รัตนโกสินทร์ 200 ปี และเทศบาลเมืองนครพนม เรื่องการดูแลรักษามาตรฐานคุณภาพอาหารกลางวันของนักเรียนในสถานศึกษา โดยจัดให้มีปริมาณที่เพียงพอ และมีโภชนาการที่เหมาะสมต่อพัฒนาการของเด็กนักเรียน โดยสามารถใช้วัตถุดิบที่มีประโยชน์และหาได้ภายในชุมชนหรือท้องถิ่นเพื่อนำมาปรุงอาหาร ทำให้มีวัตถุดิบที่สดใหม่ มีคุณภาพ มีสารอาหารครบถ้วน และมีราคาเหมาะสม อีกทั้งยังเป็นการส่งเสริมเศรษฐกิจในระดับฐานราก อันจะช่วยส่งเสริมให้คนในท้องถิ่นมีรายได้จากการสร้างความมั่นคงทางอาหารอีกด้วย” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า นอกจากนี้ ยังได้เน้นย้ำถึงนโยบายด้านการศึกษา 15 ข้อ เพื่อให้สถานศึกษาไปดำเนินการเพื่อพัฒนาคุณภาพการศึกษาของเยาวชน ซึ่งจะเติบโตเป็นพลเมืองที่มีคุณภาพในอนาคตต่อไป เช่น การจัดสภาพแวดล้อมภายในโรงเรียนและปรับภูมิทัศน์ในโรงเรียนให้น่าดู น่าอยู่ น่าเรียน การพัฒนาสมรรถนะการจัดการเรียนการสอนด้วยเทคโนโลยี การเสริมสร้างหลักสูตรและส่งเสริมสนับสนุนการศึกษาสู่สมรรถนะที่สูงขึ้นของผู้เรียน การดำเนินมาตรการเรื่องความปลอดภัยในสถานศึกษา การนำปราชญ์ชาวบ้าน ภูมิปัญญาท้องถิ่นเข้ามาร่วมในการเรียนการสอนถ่ายทอดศิลปวัฒนธรรมพื้นบ้าน และภูมิปัญญาต่าง ๆ การส่งเสริมการเรียนการสอนประวัติศาสตร์ชาติไทย หน้าที่พลเมือง และศีลธรรม เป็นต้น
“จังหวัดนครพนม มีความมุ่งมั่นในการส่งเสริมและยกระดับคุณภาพด้านการศึกษาในจังหวัดนครพนม โดยจะมีการติดตามและประเมินผลสถานศึกษาอย่างต่อเนื่อง และจะลงพื้นที่ตรวจเยี่ยมทุกสถานศึกษาในอำเภอเมืองนครพนม เพื่อประชุมพบปะกับผู้บริหารของโรงเรียน เปิดโอกาสในการรับฟังอุปสรรคและข้อเสนอแนะในการดำเนินการตามนโยบายการสนับสนุนและยกระดับการศึกษา โดยทั้งหมดมีเป้าหมายสูงสุด คือ เพื่อพัฒนายกระดับการศึกษา อันเป็นพื้นฐานสำคัญของการเป็นพลเมืองดีของสังคมให้แก่เด็กและเยาวชนในอนาคต” นายวันชัยฯ กล่าวในช่วงท้าย

ที่มา : https://www.thaigov.go.th/news/contents/details/87498