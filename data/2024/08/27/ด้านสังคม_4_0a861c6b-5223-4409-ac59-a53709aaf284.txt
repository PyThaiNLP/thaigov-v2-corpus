รัฐบาลไทย-ข่าวทำเนียบรัฐบาล-สธ.ไทย-เบลเยียม หารือเตรียมแนวทางการดูแลผู้เกษียณอายุ/นักท่องเที่ยวชาวเบลเยียมในไทย ผ่านกองทุนประกันสุขภาพเบลเยียม


วันอังคารที่ 27 สิงหาคม 2567
สธ.ไทย-เบลเยียม หารือเตรียมแนวทางการดูแลผู้เกษียณอายุ/นักท่องเที่ยวชาวเบลเยียมในไทย ผ่านกองทุนประกันสุขภาพเบลเยียม
ปลัดกระทรวงสาธารณสุข หารือ อุปทูตอาณาจักรเบลเยียมประจำประเทศไทย ประเด็นแนวทางความร่วมมือทวิภาคีจัดทำบันทึกข้อตกลงด้านการประกันสุขภาพ
ให้กับผู้เกษียณอายุที่เข้ามาพำนักในไทยระยะยาวและนักท่องเที่ยวชาวเบลเยียม ให้ได้รับการดูแลรักษาในโรงพยาบาลรัฐสังกัดสำนักงานปลัดกระทรวงสาธารณสุขโดยเบิกจ่ายผ่านกองทุนประกันสุขภาพเบลเยี่ยม
วันนี้ (27 สิงหาคม 2567) ที่ สำนักงานปลัดกระทรวงสาธารณสุข จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข หารือร่วมกับ นางซาราห์ แกสควาร์ด (Mrs.Sarah Gasquard) อุปทูตรักษาการ สถานเอกอัครราชทูตอาณาจักรเบลเยี่ยมประจำประเทศไทย โดยมี นายแพทย์จักรรัฐ พิทยาวงศ์อานนท์ นายแพทย์ทรงคุณวุฒิ (ด้านเวชกรรมป้องกัน) Mr.Koenraad Du Pont, First Secretary  และ Mr.Phillip Athanasulias , Consul ร่วมหารือ
นายแพทย์โอภาส กล่าวว่า การหารือกับอุปทูตสถานเอกอัครราชทูตอาณาจักรเบลเยี่ยมประจำประเทศไทย ในครั้งนี้เป็นการหารือประเด็นความร่วมมือทวิภาคีและติดตามความเป็นไปได้ในการจัดทำบันทึกข้อตกลงด้านการประกันสุขภาพระหว่างราชอาณาจักรไทยและอาณาจักรเบลเยี่ยม เพื่อให้เกิดความร่วมมือในการเบิกจ่ายค่ารักษาพยาบาลกับกองทุนประกันสุขภาพของประเทศเบลเยี่ยม ในส่วนที่เป็นผู้เกษียณอายุที่เดินทางมาพำนักในประเทศไทยระยะยาว ซึ่งปัจจุบันมีอยู่ประมาณ 3,600 คน และนักท่องเที่ยวซึ่งเดินทางมายังประเทศไทยซึ่งอาจเกิดอุบัติเหตุหรือเจ็บป่วยฉุกเฉิน ให้ได้เข้ารับการรักษาและดูแลสุขภาพในโรงพยาบาลรัฐสังกัดสำนักงานปลัดกระทรวงสาธารณสุข โดยมีกองทุนประกันสุขภาพของเบลเยี่ยมสนับสนุนค่าใช้จ่าย ซึ่งเดิมพบปัญหาในการเบิกจ่ายค่ารักษาพยาบาลผ่านทางสถานฑูต ทั้งนี้เพื่อให้เกิดความร่วมมือและเกิดการบันทึกข้อตกลงความร่วมมือระหว่างกัน ซึ่งจะส่งผลให้ชาวเบลเยี่ยมที่เจ็บป่วยได้เข้ารับการดูแลรักษาและเกิดการเบิกจ่ายเงินตามข้อกำหนดอย่างครอบคลุมผ่านกองทุนดังกล่าว
นายแพทย์โอภาส กล่าวต่อว่า ได้มอบหมายให้จัดตั้งคณะทำงาน ซึ่งมีคณะกรรมการจากหน่วยงานต่างๆที่เกี่ยวข้อง ทั้งภายในกระทรวงสาธารณสุข และหน่วยงานอื่นๆ เช่น กระทรวงการต่างประเทศ กระทรวงการท่องเที่ยวและกีฬา เป็นต้น เพื่อดำเนินการหาข้อสรุปและข้อตกลง รวมถึงนัดหมายประชุมกับสถานทูตเบลเยี่ยมให้เกิดการร่วมมือต่อไป ซึ่งคาดว่าจะได้ข้อสรุปภายในปีนี้
************************************************** 27 สิงหาคม 2567

ที่มา : https://www.thaigov.go.th/news/contents/details/87497