รัฐบาลไทย-ข่าวทำเนียบรัฐบาล-ธอส. เร่งช่วยเหลือลูกค้ากว่า 24,500 ราย ที่ประสบอุทกภัยในพื้นที่ภาคเหนือ


วันอังคารที่ 27 สิงหาคม 2567
27/08/2567
พิมพ์
ธอส. เร่งช่วยเหลือลูกค้ากว่า 24,500 ราย ที่ประสบอุทกภัยในพื้นที่ภาคเหนือ
ธอส.ช่วยเหลือผู้ประสบอุทกภัยในพื้นที่ภาคเหนือที่ได้รับผลกระทบจำนวน 9 จังหวัด 43 อำเภอ อย่างเต็มที่ ตามมาตรการช่วยเหลือผู้ประสบภัยพิบัติทางธรรมชาติ ปี 2567 โดยมีลูกค้า ธอส. ที่มีหลักประกันในพื้นที่ดังกล่าว 24,588 ราย วงเงินต้นคงเหลือกว่า 28,700 ลบ.
ธนาคารอาคารสงเคราะห์ (ธอส.) พร้อมให้ความช่วยเหลือผู้ประสบอุทกภัยในพื้นที่ภาคเหนือที่ได้รับผลกระทบจำนวน 9 จังหวัด 43 อำเภอ อย่างเต็มที่ ตามมาตรการช่วยเหลือผู้ประสบภัยพิบัติทางธรรมชาติ ปี 2567 โดยมีลูกค้า ธอส. ที่มีหลักประกันในพื้นที่ดังกล่าว จำนวน 24,588 ราย คิดเป็นวงเงินต้นคงเหลือกว่า 28,700 ล้านบาท ยืนยันพร้อมร่วมมือบริษัทพันธมิตรประกันวินาศภัย พิจารณาสินไหมเร่งด่วนเป็นกรณีพิเศษสำหรับลูกค้าที่ทำกรมธรรม์ประกันอัคคีภัยที่อยู่อาศัย ซึ่งคุ้มครองภัยธรรมชาติ ได้รับเงินสินไหมทดแทนโดยเร็ว ขณะนี้มีลูกค้ายื่นความประสงค์ขอรับสินไหมอย่างต่อเนื่อง สำหรับลูกค้าที่ประสบอุทกภัยสามารถติดต่อสาขาธนาคารทั่วประเทศ เพื่อขอรับความช่วยเหลือได้ตั้งแต่วันนี้ถึงวันที่ 30 ธันวาคม 2567
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า  ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมร่วมส่งกำลังใจให้กับประชาชนในพื้นที่ภาคเหนือและพื้นที่ใกล้เคียงที่ได้รับผลกระทบจากเหตุการณ์ฝนตกหนัก น้ำท่วมฉับพลัน น้ำป่าไหลหลาก ส่งผลให้ที่อยู่อาศัยและการประกอบอาชีพของประชาชนได้รับความเสียหายเป็นจำนวนมาก ธอส. จึงจัดทำ “มาตรการช่วยเหลือผู้ประสบภัยพิบัติทางธรรมชาติ ปี 2567” รวมทั้งสิ้น 7 มาตรการ เพื่อบรรเทาความเดือดร้อนให้แก่ลูกค้าประชาชน ที่ครอบคลุมทั้งการลดเงินงวดและดอกเบี้ย ให้กู้เพิ่ม/กู้ใหม่อัตราดอกเบี้ยต่ำ ประนอมหนี้ ปลอดหนี้ รวมถึงการมอบสินไหมเร่งด่วนให้กับผู้ที่ได้รับความเดือดร้อน ซึ่งจากการสำรวจมีลูกค้า ธอส. ที่มีหลักประกันในพื้นที่ดังกล่าว จำนวน 24,588 ราย คิดเป็นวงเงินต้นคงเหลือกว่า 28,700 ล้านบาท โดย ธอส. ยืนยันพร้อมร่วมกับบริษัทพันธมิตรประกันวินาศภัย ประกอบด้วย บริษัท ทิพยประกันภัย จำกัด (มหาชน) และบริษัท นวกิจประกันภัย จำกัด (มหาชน) ประสานงานให้ความช่วยเหลือลูกค้าที่ทำประกันอัคคีภัย ซึ่งคุ้มครองภัยธรรมชาติแล้ว ให้ได้รับสินไหมเร่งด่วนเป็นกรณีพิเศษอย่างเต็มที่ โดยขณะนี้มีลูกค้ายื่นความประสงค์ขอรับสินไหมแล้วอย่างต่อเนื่อง ซึ่งผู้เอาประกันสามารถแจ้งความเสียหายพร้อมส่งภาพถ่ายหลักประกัน เพื่อขอรับค่าสินไหมตามความเสียหายจริงภายในวงเงินไม่เกิน 20,000 บาท และสำหรับลูกค้าที่มีกรมธรรม์เริ่มความคุ้มครองตั้งแต่วันที่ 1 พฤศจิกายน 2562 เพิ่มความคุ้มครองภัยธรรมชาติตามความเสียหายจริงอีกไม่เกิน 30,000 บาทต่อปี (รายละเอียดและเงื่อนไขเป็นไปตามกรมธรรม์) ทั้งนี้ ธอส. ยืนยันพร้อมให้คำปรึกษาแนวทางช่วยเหลือผ่าน 7 มาตรการช่วยเหลือผู้ประสบภัยพิบัติทางธรรมชาติ ปี 2567 เพื่อให้ความช่วยเหลืออย่างเร่งด่วนต่อไป สำหรับลูกค้าที่ประสงค์ขอรับบริการตามมาตรการช่วยเหลือผู้ประสบภัยพิบัติทางธรรมชาติ ปี 2567 ทั้ง 7 มาตรการ สามารถติดต่อได้ที่สาขาของ ธอส. ตั้งแต่บัดนี้เป็นต้นไป จนถึงวันที่ 30 ธันวาคม 2567 โดยสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/87479