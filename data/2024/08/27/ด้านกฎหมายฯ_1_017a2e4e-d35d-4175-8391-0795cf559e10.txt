รัฐบาลไทย-ข่าวทำเนียบรัฐบาล-รองผู้ว่าราชการมณฑลกวางตุ้ง และอธิบดีกรมความมั่นคงสาธารณะประจำมณฑลกวางตุ้ง สาธารณรัฐประชาชนจีน เข้าเยี่ยมคาราวะรัฐมนตรีว่าการกระทรวงยุติธรรม 


วันอังคารที่ 27 สิงหาคม 2567
27/08/2567
พิมพ์
รองผู้ว่าราชการมณฑลกวางตุ้ง และอธิบดีกรมความมั่นคงสาธารณะประจำมณฑลกวางตุ้ง สาธารณรัฐประชาชนจีน เข้าเยี่ยมคาราวะรัฐมนตรีว่าการกระทรวงยุติธรรม
รองผู้ว่าราชการมณฑลกวางตุ้ง และอธิบดีกรมความมั่นคงสาธารณะประจำมณฑลกวางตุ้ง สาธารณรัฐประชาชนจีน เข้าเยี่ยมคาราวะรัฐมนตรีว่าการกระทรวงยุติธรรม
เมื่อวันจันทร์ที่ ๒๖ สิงหาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้การต้อนรับ นายหลิว กั๋วโจว รองผู้ว่าราชการมณฑลกวางตุ้ง และอธิบดีกรมความมั่นคงสาธารณะประจำมณฑลกวางตุ้ง สาธารณรัฐประชาชนจีน พร้อมคณะ โดยมี พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม พันตำรวจตรี ยุทธนา แพรดำ รองอธิบดีกรมสอบสวนคดีพิเศษ รักษาราชการแทน อธิบดีกรมสอบสวนคดีพิเศษ ผู้แทนสำนักงาน ป.ป.ส. และผู้แทนกองการต่างประเทศ สำนักงานปลัดกระทรวงยุติธรรม ร่วมให้การต้อนรับ ณ ห้องรับรองประจำกระทรวงยุติธรรม ชั้น ๑๑
ด้วยมณฑลกวางตุ้งเป็นมณฑลที่มีขนาดใหญ่ที่สุดของจีน มีประชากรมากที่สุดและมีการพัฒนาเศรษฐกิจดีที่สุดในประเทศ ในการนี้ ทั้งสองฝ่ายได้หารือเพื่อส่งเสริมความร่วมมือโดยมีประเด็นสำคัญกล่าว คือ การส่งเสริมความร่วมมือในการพัฒนาในด้านต่างๆ โดยเฉพาะแนวทางการแก้ไขปัญหาความยากจนในพื้นที่จังหวัดชายแดนภาคใต้ที่ติดชายฝั่งอันดามันและอ่าวไทย ซึ่งมีลักษณะทางภูมิศาสตร์คล้ายคลึงกับมณฑลกวางตุ้ง และความร่วมมือด้านการแลกเปลี่ยนข้อมูลข่าวสารด้านยาเสพติดและสารตั้งต้นและเคมีภัณฑ์ที่ใช้ลักลอบผลิตยาเสพติด รวมถึงการบำบัดรักษาและฟื้นฟูผู้ติดยาเสพติด การพัฒนาทักษะด้านภาษาจีนโดยการจัดการอบรมและกิจกรรมอื่นๆ นอกจากนี้ ยังได้หารือเกี่ยวกับความร่วมมือในการปราบปรามอาชญากรรมข้ามชาติ เพื่อแลกเปลี่ยนข้อมูลเชิงลึก โดยเฉพาะการแก้ไขปัญหาการหลอกลวงของแก๊งคอลเซ็นเตอร์ (Call Center) ในภูมิภาคอาเซียน และการส่งผู้ร้ายข้ามแดน
ทั้งนี้ ฝ่ายจีนพร้อมสนับสนุนกระทรวงยุติธรรมในการแลกเปลี่ยนองค์ความรู้และประสบการณ์ในประเด็นข้างต้น โดยเฉพาะการประสานความร่วมมือในการปราบปรามยาเสพติดในพื้นที่สามเหลี่ยมทองคำและการต่อต้านอาชญากรรมข้ามชาติ เพื่อลดการเกิดอาชญากรรมในทั้งสองประเทศ โดยการหารือข้อราชการในครั้งนี้ นับเป็นการกระชับความสัมพันธ์ระหว่างไทยและจีนให้มีความแน่นแฟ้น ซึ่งจะนำไปสู่การพัฒนาความร่วมมือระหว่างกันให้เป็นรูปธรรมต่อไป

ที่มา : https://www.thaigov.go.th/news/contents/details/87503