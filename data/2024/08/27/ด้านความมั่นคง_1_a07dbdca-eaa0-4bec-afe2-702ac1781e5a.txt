รัฐบาลไทย-ข่าวทำเนียบรัฐบาล-พระราชินี เสด็จฯเยือนสเปนเป็นการส่วนพระองค์ เพื่อทรงร่วมแข่งกีฬาเรือใบ “ Puerto Portals 52 Super Sailing Week”


วันอังคารที่ 27 สิงหาคม 2567
พระราชินี เสด็จฯเยือนสเปนเป็นการส่วนพระองค์ เพื่อทรงร่วมแข่งกีฬาเรือใบ “ Puerto Portals 52 Super Sailing Week”
เมื่อเวลา 10.37 น. วันที่ 26 สิงหาคม ตามเวลาที่ราชอาณาจักรสเปน ซึ่งช้ากว่าเวลาประเทศไทย 5 ชั่วโมง สมเด็จพระนางเจ้าฯ พระบรมราชินี ประทับเครื่องบินบริษัท การบินไทย จำกัด (มหาชน)  เสด็จพระราชดำเนินถึงท่าอากาศยานปัลมา เดอ มายอร์กา เกาะมายอร์กา
ในโอกาสเสด็จพระราชดำเนินเยือนราชอาณาจักรสเปนเป็นการส่วนพระองค์ ระหว่างวันที่ 26 สิงหาคม ถึงวันที่ 4 กันยายน 2567 เพื่อทรงร่วมการแข่งขันเรือใบในรายการ Puerto Portals 52 Super Series Sailing Week ณ เมือง Puerto Portals โดยมี นายโวสิต วรทรัพย์ เอกอัครราชทูต ณ กรุงมาดริด เฝ้าฯ รับเสด็จ
โดยการเสด็จพระราชดำเนินมาทรงร่วมแข่งขันเรือใบในรายการ Puerto Portals 52 Super Series Sailing Week ณ เมือง Puerto Portals ในครั้งนี้นับเป็นครั้งที่ 3 ที่ทรงมีพระกรุณาเข้าร่วมแข่งขันเรือใบร่วมกับสมาชิกทีมวายุ ระยะเวลาผ่านมา สมเด็จพระนางเจ้าฯ พระบรมราชินี ทรงมีพระกรุณาเข้าร่วมแข่งขันเรือใบ ในการแข่งขันเรือใบชิงถ้วยพระราชทาน ภูเก็ตคิงส์คัพรีกัตต้า และการแข่งขันเรือใบข้ามอ่าวไทย ประจำปี 2567 ในวันที่ 19 เมษายน เส้นทางหัวหิน-อ่าวเตยงาม อันเป็นที่ประจักษ์ต่อพสกนิกรชาวไทยรวมถึงชาวต่างชาติ ถึงพระปรีชาสามารถทางด้านกีฬาเรือใบและการเสด็จฯ มาทรงร่วมการแข่งขันในรายการ Puerto Portals 52 Super Series Sailing Week ณ Puerto Portals ราชอาณาจักรสเปน ในครั้งนี้นอกจากจะทรงเป็นกำลังสำคัญของทีมวายุในการแข่งขันแล้ว ยังจะบังเกิดคุณูปการอันใหญ่หลวงแก่วงการกีฬาเรือใบของไทยและระดับโลกอีกด้วย
ที่มา: มติชนออนไลน์

ที่มา : https://www.thaigov.go.th/news/contents/details/87480