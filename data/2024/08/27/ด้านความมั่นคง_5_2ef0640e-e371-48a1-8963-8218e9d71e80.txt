รัฐบาลไทย-ข่าวทำเนียบรัฐบาล-"อนุทิน" เปิดเสวนา "อาหาร ศรัทธา พัฒนาครอบครัว" ยกอาหารคือความมั่นคงและซอฟต์เพาเวอร์สร้างมูลค่าเศรษฐกิจประเทศ


วันอังคารที่ 27 สิงหาคม 2567
27/08/2567
พิมพ์
"อนุทิน" เปิดเสวนา "อาหาร ศรัทธา พัฒนาครอบครัว" ยกอาหารคือความมั่นคงและซอฟต์เพาเวอร์สร้างมูลค่าเศรษฐกิจประเทศ
"อนุทิน" เปิดเสวนา "อาหาร ศรัทธา พัฒนาครอบครัว" ยกอาหารคือความมั่นคงและซอฟต์เพาเวอร์สร้างมูลค่าเศรษฐกิจประเทศ
วันนี้ (27 ส.ค. 67) เวลา 09.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานในพิธีเปิดการเสวนาทางวิชาการ เนื่องในโอกาสวันสถาปนามหาวิทยาลัยสุโขทัยธรรมาธิราช ครบ 46 ปี ในหัวข้อ "อาหาร ศรัทธา พัฒนาครอบครัว" ณ ห้องพระปกเกล้า อาคารเอนกนิทัศน์ มหาวิทยาลัยสุโขทัยธรรมาธิราช
นายอนุทิน กล่าวว่า อาหารนับเป็นความมั่นคงพื้นฐานของประเทศ และตั้งแต่ในอดีตจนถึงปัจจุบันประเทศไทยก็มีความอุดมสมบูรณ์มั่นคงทางอาหาร ไม่ว่าเกิดวิกฤตเศรษฐกิจ โรคอุบัติใหม่ หรือ ภัยพิบัติต่าง ๆ คนไทยไม่เคยต้องขาดแคลนอาหาร ซึ่งทุกรัฐบาลก็ให้ความสำคัญกับเรื่องนี้ ไม่มีวันปล่อยให้คนไทยอดอาหาร
นอกจากนี้ อาหารยังถือเป็น Soft Power ที่สำคัญของประเทศไทย ไม่ว่าจะเป็นผลผลิตจากภาคเกษตรกรรม อาหาร ผลไม้ เนื้อสัตว์ หรือ จากภาคอุตสาหกรรมแปรรูปอาหาร เป็นอีกรากฐานให้เศรษฐกิจเข้มเเข็ง ซึ่งทั่วโลกทราบดีว่าอาหารไทยเป็นอาหารที่มีคุณภาพ
"สมัยผมเป็น รมช.พาณิชย์ มีโอกาสไปเจรจาต่อรองกับ WTO และประเทศคู่ค้า ทุกคนต่างรู้ว่าประเทศของเราเป็นประเทศที่มีศักยภาพในอุตสาหกรรมอาหารเป็นอย่างมาก อาจกล่าวได้ว่าเป็นหนึ่งในประเทศมหาอำนาจทางอาหาร เเละการสาธารณสุข เพราะอาหารเรามีคุณภาพและโภชนาการที่ดี ประกอบกับปัจจุบันเทคโนโลยีและนวัตกรรมด้านอาหาร ที่สามารถผลักดันให้ผลิตสินค้าที่มีมาตรฐานเเละมีคุณค่าทางโภชนาการได้มากขึ้น ไม่ว่านักประดิษฐ์ นักพัฒนาทั่วโลกจะคิดค้นจรวดไปดวงจันทร์ หรือ ต่อยอดพัฒนา AI แต่ที่สุดแล้วจุดเริ่มต้นทุกอย่างคืออาหาร ที่จะช่วยให้มนุษย์ได้มีศักยภาพที่จะพัฒนาความรู้ต่าง ๆ ได้" นายอนุทินกล่าว
นายอนุทิน กล่าวว่า แนวโน้มหลักที่กำลังจะเกิดขึ้นกับไทยและอีกหลายประเทศไทย คือ สังคมสูงอายุ หรือ Aging society ซึ่งการพัฒนาทั้งระบบสาธารณสุข และสินค้าอาหารที่มีคุณภาพ จะมีส่วนสำคัญในการดูแลสภาพสังคมที่คนไทยอายุยืนขึ้น ลูกหลานจะไม่มองว่า พ่อ เเม่ ปู่ ย่า ตา ยาย เป็นภาระ เพราะสามารถพึ่งพาตัวเองได้ เนื่องจากการกินที่ดี และรู้จักวิธีดูแลสุขภาพ ดังนั้นในอนาคตอุตสาหกรรมอาหารจึงต้องคำนึงถึงคนทุกเพศทุกวัย เช่นวันนี้ต้องการเเคลเซียม วัยนี้ต้องการอาหารที่บำรุงร่างกายเพื่อการเจริญเติบโต หรือสารอาหารที่บำรุงสายตา บำรุงสมอง ทำให้มีชีวิตที่มีคุณภาพ อายุขัยของคนไทยจะต้องถูกขยายให้ยาวนานขึ้น
ทั้งนี้ กระทรวงมหาดไทย ให้ความสำคัญกับการร่วมสนับสนุนให้เกิดการพัฒนานวัตกรรมอาหาร เพื่อการสร้างมูลค่าเพิ่มทางเศรษฐกิจในอุตสาหกรรมที่เกี่ยวเนื่อง รวมถึงส่งเสริมอัตลักษณ์ประเทศ ที่ดึงดูดให้นักท่องเที่ยวเดินทางมาที่ประเทศไทย โดยขอเน้นย้ำว่า ทุกคนคนสามารถมีส่วนช่วยกันทำให้อาหารในประเทศมีมาตรฐานปลอดภัย ซึ่งส่วนของกระทรวงมหาดไทยมีความเกี่ยวข้องเชิงนโยบายในระดับพื้นที่ มีกลไกผู้ว่าราชการจังหวัด นายอำเภอ เเละองค์กรปกครองส่วนท้องถิ่น ให้มีส่วนร่วมในการพัฒนายกระดับอาหารให้เป็นซอฟต์เพาเวอร์ที่ทรงพลังของประเทศต่อไป

ที่มา : https://www.thaigov.go.th/news/contents/details/87492