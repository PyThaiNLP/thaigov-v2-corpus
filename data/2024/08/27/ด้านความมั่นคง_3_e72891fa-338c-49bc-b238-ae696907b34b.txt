รัฐบาลไทย-ข่าวทำเนียบรัฐบาล-มหาดไทย และสมาคมแม่บ้าน มท. จัดการแถลงข่าว “การประกวดนักออกแบบผ้าไทยใส่ให้สนุกรุ่นใหม่ ประจำปี 2567” เพื่อพัฒนาทักษะองค์ความรู้การออกแบบตัดเย็บ และเฟ้นหานักออกแบบผ้าไทยรุ่นใหม่


วันอังคารที่ 27 สิงหาคม 2567
27/08/2567
พิมพ์
มหาดไทย และสมาคมแม่บ้าน มท. จัดการแถลงข่าว “การประกวดนักออกแบบผ้าไทยใส่ให้สนุกรุ่นใหม่ ประจำปี 2567” เพื่อพัฒนาทักษะองค์ความรู้การออกแบบตัดเย็บ และเฟ้นหานักออกแบบผ้าไทยรุ่นใหม่
กระทรวงมหาดไทยและสมาคมแม่บ้านมหาดไทย จัดการแถลงข่าว “การประกวดนักออกแบบผ้าไทยใส่ให้สนุกรุ่นใหม่ ประจำปี 2567” เพื่อพัฒนาทักษะองค์ความรู้การออกแบบตัดเย็บ และเฟ้นหานักออกแบบผ้าไทยรุ่นใหม่ ในการสร้างสรรค์ผลงานผ้าไทยสอดรับกับตลาดสากล
กระทรวงมหาดไทยและสมาคมแม่บ้านมหาดไทย จัดการแถลงข่าว “การประกวดนักออกแบบผ้าไทยใส่ให้สนุกรุ่นใหม่ ประจำปี 2567” เพื่อพัฒนาทักษะองค์ความรู้การออกแบบตัดเย็บ และเฟ้นหานักออกแบบผ้าไทยรุ่นใหม่ ในการสร้างสรรค์ผลงานผ้าไทยสอดรับกับตลาดสากล
เมื่อวันที่ 26 ส.ค. 67 ที่ห้องแซฟไฟร์ 202-203 อาคารศูนย์ประชุม อิมแพ็ค ฟอรั่ม เมืองทองธานี จังหวัดนนทบุรี นายสยาม ศิริมงคล อธิบดีกรมการพัฒนาชุมชน พร้อมด้วย นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานชมรมแม่บ้านกรมการปกครอง คุณธนันท์รัฐ ธนเสฏฐการย์ ผู้เชี่ยวชาญด้านผ้าไทยและผู้เชี่ยวชาญการย้อมสีธรรมชาติ คุณอารยา อินทรา ที่ปรึกษาด้านแฟชั่น อาจารย์พิเศษด้านแฟชั่นและสไตลิสต์ รวมถึงคุณศิริชัย ทหรานนท์ นักออกแบบและเจ้าของแบรนด์เธียเตอร์ ร่วมแถลงข่าว “การประกวดนักออกแบบผ้าไทย ใส่ให้สนุกรุ่นใหม่ ประจำปี 2567” โดยมี ผู้บริหารกรมการพัฒนาชุมชน สมาชิกสมาคมแม่บ้านมหาดไทย และผู้สื่อข่าว เข้าร่วมกิจกรรมเป็นจำนวนมาก
นายสยาม ศิริมงคล อธิบดีกรมการพัฒนาชุมชน กล่าวว่า โครงการนักออกแบบผ้าไทยใส่ให้สนุกรุ่นใหม่ ประจำปี 2567 เกิดขึ้นจากการที่กระทรวงมหาดไทย โดยกรมการพัฒนาชุมชน ร่วมกับสมาคมแม่บ้านมหาดไทย ได้น้อมนำแนวพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาขับเคลื่อนในการพัฒนายกระดับคุณภาพมาตรฐานผลิตภัณฑ์ผ้าไทย โดยเฉพาะอย่างยิ่งการพัฒนาศักยภาพผู้ผลิต ผู้ประกอบการ ให้มีทักษะและองค์ความรู้ด้านการออกแบบที่ทันสมัยสอดคล้องกับความต้องการของตลาดสากล โดยในปี พ.ศ. 2566 ที่ผ่านมา กรมการพัฒนาชุมชน ได้ดำเนินโครงการส่งเสริมการออกแบบตัดเย็บ ผ้าไทย ภายใต้โครงการ “ผ้าไทยใส่ให้สนุก” ซึ่งผลจากการดำเนินโครงการดังกล่าวทำให้มีนักออกแบบตัดเย็บผ้าไทยรุ่นใหม่ที่เป็นตัวแทนของนักออกแบบจากทั่วประเทศใน 4 ภูมิภาค จำนวน 40 ราย ที่มีความสามารถในการออกแบบชุดผ้าไทยที่สวยงาม ทันสมัย สามารถสวมใส่ได้ทุกเพศ ทุกวัย และทุกโอกาส นำไปสู่การสร้างงาน สร้างรายได้ให้กับผู้ผลิต ผู้ประกอบการ OTOP และคนในชุมชนให้มีอาชีพ มีรายได้เพิ่มมากขึ้น ส่งผลให้เศรษฐกิจฐานรากมีความเข้มแข็งชุมชนสามารถพึ่งตนเองได้ และเพื่อเป็นการส่งเสริมและพัฒนาต่อยอดนักออกแบบผ้าไทยที่เป็นคนรุ่นใหม่ให้เข้าสู่ตลาดสากลมากขึ้น
“ในปีนี้ กรมการพัฒนาชุมชน จึงได้ดำเนินการจัดประกวดนักออกแบบผ้าไทยใส่ให้สนุกรุ่นใหม่ ปี 2567 (New Gen Young Designer 2024) ขึ้น เพื่อให้เกิดความต่อเนื่องของโครงการ ในการเปิดโอกาส พัฒนากลุ่มผู้ผลิต ผู้ประกอบการ OTOP ประเภทผ้า เครื่องแต่งกายหน้าใหม่ สู่การเป็นนักออกแบบผ้าไทยระดับมืออาชีพ ซึ่งตลอดระยะเวลาการจัดโครงการที่ผ่านมา จะเห็นได้ว่าเราสามารถปลุก Passion ของผู้ที่มีความสนใจ ตบเท้าเข้าร่วมการประกวด เพื่อร่วมเรียนรู้ทักษะการออกแบบผ้าไทยให้มีความก้าวหน้ามากยิ่งขึ้น มากไปกว่านั้น โครงการนี้ ยังเป็นการช่วยเพิ่มช่องทางการตลาดให้กับผู้ผลิต ผู้ประกอบการ OTOP ประเภทผ้า เครื่องแต่งกาย และนักออกแบบผ้าไทย จากการสร้างเครือข่ายผู้ผลิตและสร้างเครือข่ายในการช่วยกันประชาสัมพันธ์ผลงานการผลิตผ้าไทยของกลุ่มคลื่นลูกใหม่ ให้เป็นที่รู้จักในตลาดวงการผ้าไทยเพิ่มขึ้นได้อีกด้วย” นายสยาม กล่าวเพิ่มเติม
ด้าน นางจิณณารัชช์ สัมพันธรัตน์ ประธานชมรมแม่บ้านกรมการปกครอง กล่าวว่า การจัดงานในครั้งนี้ เป็นการเปิดเวทีให้ดีไซเนอร์หน้าใหม่ได้มีโอกาสแสดงฝีมือในการออกแบบเสื้อผ้าแฟชั่นจากผืนผ้าไทย รวมทั้งได้พัฒนาทักษะในการตัดเย็บชุดผ้าไทยให้มีดีไซน์เข้ากับยุคสมัยและใส่สนุกยิ่งขึ้น กระทรวงมหาดไทย โดยกรมการพัฒนาชุมชน ร่วมกับสมาคมแม่บ้านมหาดไทย และภาคีเครือข่าย จึงจัดการประกวดนักออกแบบผ้าไทยใส่ให้สนุกรุ่นใหม่ ประจำปี 2567 “New Gen Young Designer 2024” พร้อมเฟ้นหาดีไซเนอร์และนักออกแบบหน้าใหม่ ที่สร้างสรรค์ผืนผ้าไทยที่ทรงคุณค่าให้สามารถสวมใส่ได้อย่างสนุก สำหรับทุกเพศ ทุกวัย ในทุกโอกาสของชีวิตประจำวัน โดยสำหรับรางวัลการประกวดในครั้งนี้ ผู้ที่ชนะเลิศจะได้รับเงินรางวัล 200,000 บาท พร้อมจักรเย็บผ้า และ iPad, รางวัลรองชนะเลิศอันดับ 1 จะได้รับเงินรางวัล 100,000 บาท, รางวัลรองชนะเลิศอันดับ 2 จะได้รับ เงินรางวัล 75,000 บาท, รางวัลชมเชย จำนวน 5 รางวัล รางวัลละ 40,000 บาท และผู้ที่เข้ารอบการประกวดในระดับประเทศ จำนวน 40 คน/ทีม จะได้รับเกียรติบัตรเข้าร่วมโครงการทุกราย
คุณธนันท์รัฐ ธนเสฏฐการย์ ผู้เชี่ยวชาญด้านผ้าไทยและผู้เชี่ยวชาญการย้อมสีธรรมชาติ กล่าวถึงกำหนดการประกวดนักออกแบบผ้าไทยใส่ให้สนุกรุ่นใหม่ กำหนดจัดประกวดรอบคัดเลือกในวันที่ 26 สิงหาคม 2567 ณ อาคารศูนย์การประชุม อิมแพ็ค ฟอรั่ม และจัดการประกวดระดับภูมิภาค 4 ภาค ได้แก่ ภาคเหนือ ในวันอาทิตย์ที่ 1 กันยายน 2567 ณ โรงแรมแคนทารี ฮิลล์ จังหวัดเชียงใหม่ ภาคใต้ ในวันจันทร์ที่ 9 กันยายน 2567 ณ โรงแรมลากูน่า จังหวัดสงขลา ภาคตะวันออกเฉียงเหนือ ในวันจันทร์ที่ 16 กันยายน 2567 ณ มณฑาทิพย์ฮอลล์ จังหวัดอุดรธานี ภาคกลาง วันอังคารที่ 24 กันยายน 2567 ณ อาคารศูนย์การประชุม อิมแพ็ค ฟอรั่ม จังหวัดนนทบุรี และรอบชิงชนะเลิศ ในวันอังคารที่ 29 ตุลาคม 2567 ณ สุราลัยฮอลล์ ไอคอนสยาม กรุงเทพฯ ซึ่งผู้ที่สนใจสามารถเข้ามาร่วมงานและให้กำลังใจผู้เข้าร่วมการประกวดในครั้งนี้ได้ตามวัน เวลา และสถานที่ดังกล่าว
คุณอารยา อินทรา ที่ปรึกษาด้านแฟชั่น อาจารย์พิเศษด้านแฟชั่น และสไตลิสต์ รวมถึงคุณศิริชัย ทหรานนท์ นักออกแบบและเจ้าของแบรนด์เธียเตอร์ ได้กล่าวให้กำลังใจแก่ผู้เข้าร่วมการประกวด โดยกล่าวว่า ขอให้ผู้เข้าประกวดทุกคนที่ส่งผลงานเข้าร่วมประกวดโปรดเตรียมตัว เตรียมใจ เปิดรับ เปิดใจเข้ามาเรียนรู้ ทักษะการออกแบบตัดเย็บผ้าไทยยุคใหม่ ซึ่งจะช่วยให้ผู้เข้าร่วมการแข่งขันทุกคนได้รับความรู้และประสบการณ์ไปพัฒนาต่อยอดทักษะของตนเองในโอกาสต่อ ๆ ไปเพื่อเป็นการสร้างอาชีพ สร้างรายได้ สร้างคนรุ่นใหม่ที่สามารถพัฒนาความงดงามของผ้าไทยให้ก้าวไกลและยั่งยืนอีกด้วย สุดท้ายนี้ขอเป็นกำลังใจ ให้ผู้เข้าร่วมประกวดทุกคน และขอให้ทุกคนเต็มที่กับการประกวดเพื่อพัฒนาตนเองให้มีทักษะและความสามารถเพิ่มพูน อันจะสร้างงาน สร้างอาชีพ สร้างรายได้ที่มั่นคงต่อไป
#ผ้าไทยใส่ให้สนุก #กระทรวงมหาดไทย

ที่มา : https://www.thaigov.go.th/news/contents/details/87490