รัฐบาลไทย-ข่าวทำเนียบรัฐบาล-"อนุทิน" ลงพื้นที่ติดตามการให้ความช่วยเหลือผู้ประสบเหตุอุโมงค์รถไฟความเร็วสูงถล่ม ย้ำกู้ 3 ชีวิตเร็วที่สุดคือเป้าหมายของปฏิบัติการ


วันอังคารที่ 27 สิงหาคม 2567
27/08/2567
พิมพ์
"อนุทิน" ลงพื้นที่ติดตามการให้ความช่วยเหลือผู้ประสบเหตุอุโมงค์รถไฟความเร็วสูงถล่ม ย้ำกู้ 3 ชีวิตเร็วที่สุดคือเป้าหมายของปฏิบัติการ
"อนุทิน" ลงพื้นที่ติดตามการให้ความช่วยเหลือผู้ประสบเหตุอุโมงค์รถไฟความเร็วสูงถล่ม ย้ำกู้ 3 ชีวิตเร็วที่สุดคือเป้าหมายของปฏิบัติการ
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า วันนี้ (27 ส.ค. 67) เวลา 14.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย ได้ลงพื้นที่ติดตามการให้ความช่วยเหลือผู้ประสบเหตุจากเหตุอุโมงค์รถไฟความเร็วสูงถล่ม ในพื้นที่หมู่ 2 บ้านท่าหีบ ตำบลจันทึก อำเภอปากช่อง จังหวัดนครราชสีมา ซึ่งเป็นบริเวณโครงการก่อสร้าง ช่วงสถานีคลองขนานจิต ส่งผลให้มีผู้ประสบภัยในที่เกิดเหตุ 3 ราย
ทั้งนี้ นับตั้งแต่เกิดเหตุ นายอนุทิน ได้ติดตามสถานการณ์และกำชับให้นายชัยวัฒน์ ชื่นโกสุม ผู้ว่าราชการจังหวัดนครราชสีมา ในฐานะผู้อำนวยการป้องกันและบรรเทาสาธารณภัยจังหวัด ได้ร่วมกับ นายคณัสชนม์ ศรีเจริญ นายอำเภอปากช่อง ในฐานะผู้บัญชาการเหตุการณ์อำเภอ (ศบก.อ.) ทำหน้าที่ควบคุมและสั่งการ ด้วยการบูรณาการหน่วยงานในพื้นที่ทั้งภาครัฐ ภาคเอกชน และภาคประชาสังคม ปฏิบัติภารกิจการค้นหาและกู้ภัย โดยจัดตั้งศูนย์บัญชาเหตุการณ์ช่วยเหลือผู้ประสบภัย ณ พื้นที่เกิดเหตุ เพื่อดำเนินการค้นหาและช่วยเหลือผู้ประสบภัยจนกว่าสถานการณ์จะยุติ
นายอนุทิน กล่าวระหว่างการลงพื้นที่ว่า ตนและคณะ ได้เดินทางเข้าไปใกล้จุดที่ดินถล่มมากที่สุด โดยได้พบว่ามีดินบล็อกอยู่ และขณะนี้ผู้รับเหมา กำลังใช้วิธีการขุดดินเข้าไป เพื่อให้ทีม USAR ปภ. ใช้เครื่องเรดาห์สำหรับค้นหาผู้ประสบภัยใต้ซากอาคาร (LifeLocator) ค้นหา ซึ่งจุดที่เครื่อง LifeLocator สแกนเข้าไปพบว่าทั้ง 3 คนยังมีสัญญาณชีพอยู่ ห่างเข้าไป 5 เมตรโดยประมาณ และเมื่อทำการดับเบิ้ลเช็คโดยใช้สุนัข พบว่าทั้งสุนัขและเครื่อง LifeLocator ยืนยันจุดเดียวกัน แล้วพบว่า สัญญาณชีพมีทั้งปกติและอ่อนแรง ตรงนี้เป็นสิ่งที่เราจะต้องเร่งไปให้ถึงตัว ซึ่งทราบมาว่าผู้ประสบภัยตอนนี้ น่าจะอยู่ในรถแบคโฮหรือรถดั้ม เพราะจากข้อมูลผู้รับจ้างได้แจ้งว่า ทั้ง 3 คนถูกฝึกมาว่าถ้าเกิดเหตุแบบนี้ต้องหาที่กำบังก่อน ซึ่งเราอาจคิดว่า ดินมันไม่น่าเยอะ แต่ปริมาณดินที่ถล่มลงมา เราขุดเข้าไปเท่าไหร่ ดินที่อยู่ตรงนั้นก็ถล่มลง
"ตอนนี้เป้าหมายสูงสุดของปฏิบัติการ คือ การกู้ชีวิตของบุคคลทั้ง 3 ออกมาให้ได้โดยเร็วที่สุด ซึ่งล่าสุดที่เข้าไป ก็กำลังจะส่งเครื่องเข้าไปสแกนดูสัญญาณชีพอีกครั้งหนึ่ง โดยหากถามว่าอันตรายไหมอันตราย มีความเสี่ยงเยอะไหม มี เพราะเราสู้กับแรงดันจากดิน สำหรับในเรื่องความรับผิดชอบที่ผู้รับจ้างมีต่อเหตุการณ์เขาเต็มที่อยู่ ทางบริษัทที่รับจ้างช่วงทำอุโมงค์ ก็ได้ส่งวิศวกรชาวจีน 6 คนเข้ามาร่วมปฏิบัติการกับภาครัฐ และทางผู้รับเหมาก็คำนึงถึงความปลอดภัยของเจ้าหน้าที่" นายอนุทิน กล่าว
นายอนุทิน กล่าวว่า กรมป้องกันและบรรเทาสาธารณภัย (ปภ.) มีทีมงานที่ได้รับการฝึกฝนมาอย่างดี คือ ทีมค้นหาและกู้ภัยในเขตเมืองแห่งชาติ Uban Search and Rescue Team หรือ USAR Thailand พร้อมอุปกรณ์ไฮเทคต่าง ๆ และในเรื่องของเครื่องมือเครื่องจักรกลนั้นมีเครื่องมือของผู้รับจ้างดำเนินการ ยืนยันว่าได้ทำสุดความสามารถ ผู้รับจ้างใช้รถขุดดินขนาดเล็กตะกรุยดินเข้าไป
โดยทีมกรมป้องกันและบรรเทาสาธารณภัยไปหาตำแหน่งสัญญาณชีพ ซึ่งสัญญาณชีพที่พบกับส่วนที่สแกนเจอโลหะมันอยู่จุดเดียวกัน ก็เดาได้ว่าเขายังถูกกำบังอยู่โดยรถ แต่สภาพมันไม่ได้สบาย เพราะแอร์ก็ไม่มี เครื่องก็ต้องดับอยู่แล้ว และที่สำคัญคือขาดน้ำ คราวนี้เราจะเอาท่อดันเข้าไปมันก็ไปเจอชั้นหินชั้นดิน ตรงนี้ต้องใช้วิธีซึ่งต้องใช้เวลา โดยหวังว่าระยะที่ไม่เกิน 5 เมตร จะใช้เวลาไม่นาน และคนที่เข้าไปช่วยก็ต้องไม่อันตรายด้วย และตอนนี้คนที่ตัดสินใจทุกฝ่ายได้อยู่ที่พื้นที่ศูนย์บัญชาการเหตุการณ์หมดแล้ว และทางจังหวัดเรามีทั้งผู้ว่าฯ โคราช และท่านนายอำเภอปากช่อง มาเป็นผู้อำนวยการเหตุการณ์อยู่

ที่มา : https://www.thaigov.go.th/news/contents/details/87506