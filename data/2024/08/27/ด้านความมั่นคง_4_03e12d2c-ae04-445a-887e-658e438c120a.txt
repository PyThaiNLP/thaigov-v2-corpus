รัฐบาลไทย-ข่าวทำเนียบรัฐบาล-สั่งย้าย สอบลงโทษวินัยทันที! ปลัดอำเภอพกปืนและทำร้ายร่างกายพนักงานร้านอาหารในจ.สระแก้ว "อนุทิน" ฮึ่มผิดจริงลงโทษถึงที่สุด ชี้คนมหาดไทยต้องดูแล ไม่ใช่รังแกประชาชน


วันอังคารที่ 27 สิงหาคม 2567
27/08/2567
พิมพ์
สั่งย้าย สอบลงโทษวินัยทันที! ปลัดอำเภอพกปืนและทำร้ายร่างกายพนักงานร้านอาหารในจ.สระแก้ว "อนุทิน" ฮึ่มผิดจริงลงโทษถึงที่สุด ชี้คนมหาดไทยต้องดูแล ไม่ใช่รังแกประชาชน
สั่งย้าย สอบลงโทษวินัยทันที! ปลัดอำเภอพกปืนและทำร้ายร่างกายพนักงานร้านอาหารในจ.สระแก้ว "อนุทิน" ฮึ่มผิดจริงลงโทษถึงที่สุด ชี้คนมหาดไทยต้องดูแล ไม่ใช่รังแกประชาชน
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า ตามที่ปรากฏข่าวในสื่อมวลชนและสื่อสังคมออนไลน์ กรณีปลัดอำเภอพกปืน ล็อคคอและทำร้ายร่างกายพนักงานร้านอาหาร จนได้รับบาดเจ็บในพื้นที่จังหวัดสระแก้ว ทางกระทรวงมหาดไทยไม่นิ่งนอนใจต่อกรณีที่เกิดขึ้น โดยอนุทิน ชาญวีรกูล รองนายกรัฐมนตรีและ รมว.มหาดไทย มอบหมายให้ผู้ว่าราชการจังหวัดสระแก้ว เร่งสอบสวนข้อเท็จจริง หากพบเป็นการกระทำผิดให้ลงโทษให้ถึงที่สุด ทั้งโทษทางวินัยและเร่งติดตามคดีทางอาญาให้แก่ผู้ที่ได้รับความเสียหาย
"เนื่องจากในเรื่องนี้ยังไม่ทราบถึงรายละเอียดเหตุการณ์ที่เกิดขึ้น นายอนุทิน จึงให้ทางท่านผู้ว่าฯ สระแก้วเร่งดำเนินการสอบสวนและนำข้อเท็จมาเปิดเผยต่อสังคม ให้ความเป็นธรรมกับผู้ที่ได้รับความเสียหาย หากพบว่าทำผิดก็ให้ลงโทษทั้งทางวินัยและให้ดำเนินคดีอาญาโดยไม่มีข้อยกเว้น ซึ่งนายอนุทินได้เน้นย้ำกับเจ้าหน้าที่กระทรวงมหาดไทยมาโดยตลอดว่า คนมหาดไทยมีหน้าที่บำบัดทุกข์ บำรุงสุข ดูแลพี่น้องประชาชน ไม่ใช่รังเแกประชาชน หากมีการใช้อำนาจหน้าที่ของตนเองไปรังแกประชาชนก็ต้องถูกลงโทษให้ถึงที่สุด" น.ส.ไตรศุลี กล่าว
เลขานุการ รมว.มหาดไทย กล่าวว่า ล่าสุดจังหวัดสระแก้วได้รายงานในเบื้องต้นมายังกรมการปกครองว่า บุคคลผู้ก่อเหตุมีตำแหน่งปลัดอำเภอวัฒนานคร ช่วยราชการที่ทำการปกครองจังหวัดสระแก้ว เหตุเกิด โดยได้ก่อเหตุเมื่อเวลา 23.00 น. ของวันศุกร์ที่ 23 ส.ค. 67 ที่ผ่านมา ณ ร้านอาหาร Matador Restaurant & Café ต.สระแก้ว อ.เมืองสระแก้ว จ.สระแก้ว
สำหรับการดำเนินการ จังหวัดสระแก้วได้ตั้งคณะกรรมการตรวจสอบข้อเท็จจริง เพื่อดำเนินการทางวินัยกับผู้ก่อเหตุ และระหว่างตรวจสอบข้อเท็จจริง นายเชาวเนตร ยิ้มประเสริฐ รองผู้ว่าราชการจังหวัด ปฏิบัติราชการแทน ผู้ว่าราชการจังหวัดสระแก้ว ได้มีคำสั่งจังหวัดสระแก้ว ที่ 2388/2567 ย้ายผู้ก่อเหตุออกนอกพื้นที่ไปปฏิบัติราชการ อ.โคกสูง จ.สระแก้ว โดยมีผลตั้งแต่วันที่ 27 ส.ค. 67 เป็นต้นไป ในส่วนของการดำเนินคดีอาญา ผู้เสียหายได้ร้องทุกข์ไว้ที่ สภ.เมืองสระแก้ว ทางจังหวัดจะเร่งติดตามผลคดีต่อไป

ที่มา : https://www.thaigov.go.th/news/contents/details/87491