รัฐบาลไทย-ข่าวทำเนียบรัฐบาล-​รอง นรม. “ภูมิธรรม” เผย นายกฯ เป็นคนคัดเลือก ครม. ทุกอย่างเป็นไปตามกระบวนการ ระบุ เสียงสนับสนุนโหวตนายกฯ ไม่ได้หมายความว่าจะได้เป็นรัฐมนตรี ย้ำอำนาจการตัดสินใจอยู่ที่นายกรัฐมนตรี


วันอังคารที่ 27 สิงหาคม 2567
27/08/2567
พิมพ์
​รอง นรม. “ภูมิธรรม” เผย นายกฯ เป็นคนคัดเลือก ครม. ทุกอย่างเป็นไปตามกระบวนการ ระบุ เสียงสนับสนุนโหวตนายกฯ ไม่ได้หมายความว่าจะได้เป็นรัฐมนตรี ย้ำอำนาจการตัดสินใจอยู่ที่นายกรัฐมนตรี
​รอง นรม. “ภูมิธรรม” เผย นายกฯ เป็นคนคัดเลือก ครม. ทุกอย่างเป็นไปตามกระบวนการ ระบุ เสียงสนับสนุนโหวตนายกฯ ไม่ได้หมายความว่าจะได้เป็นรัฐมนตรี ย้ำอำนาจการตัดสินใจอยู่ที่นายกรัฐมนตรี
วันนี้ (27 สิงหาคม 2567) เวลา 09.15 น. ณ บริเวณตึกบัญชาการ 1 ทำเนียบรัฐบาล  นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ปฏิบัติหน้าที่แทนนายกรัฐมนตรี ให้สัมภาษณ์ก่อนเป็นประธานการประชุมคณะรัฐมนตรี (ครม.) ถึงกรณีความชัดเจนมีการทาบทามพรรคประชาธิปัตย์ ซึ่งพรรคประชาธิปัตย์จะเข้าร่วมรัฐบาลหรือไม่ ว่า ตนยังไม่ได้พูดคุยกับพรรคประชาธิปัตย์เลย
ผู้สื่อข่าวถามถึงกรณีที่ นายเดชอิศม์ ขาวทอง เลขาธิการพรรคประชาธิปัตย์ (ปชป) ระบุว่า ได้รับการทาบทามแล้ว ซึ่งสวนทางกับนายเฉลิมชัย ศรีอ่อน หัวหน้าพรรคปชป.ที่ปฏิเสธเรื่องนี้ นายภูมิธรรม กล่าวว่า ก็ต้องไปทำให้ชัดเจนก่อนว่าจะคุยหรือไม่คุย
ผู้สื่อข่าวถามต่อว่า ความชัดเจนต้องมาจากพรรคแกนนำรัฐบาลโดยตรงหรือไม่ หรือให้พรรคประชาธิปัตย์ดีลเอง นายภูมิธรรม กล่าวว่า ไม่ทราบ ตอนนี้เราดำเนินการไปตามที่ตกลงกันทั้งกระบวนการ ซึ่งตนได้พูดผ่านสื่อไปแล้วว่าพรรคที่สนับสนุนเราให้ตัวแทนไปยื่นรายชื่อผู้ที่จะเสนอเป็น ครม. ต่อสำนักเลขาธิการคณะรัฐมนตรี (สลค.) และสำนักงานคณะกรรมการกฤษฎีกา ทุกอย่างต้องเป็นไปตามกระบวนการ  เนื่องจากการจัดตั้งรัฐบาลต้องใส่ใจรายละเอียด จากกรณีของนายพิชิต ชื่นบาน ก็เป็นประเด็น ซึ่งตนก็บอกไปว่าอยากให้เผื่อรายชื่อไว้  เผื่อใครเป็นอะไรก็เติมเข้าไป
นายภูมิธรรม กล่าวต่อว่า ทั้งนี้ สมมุติว่าขณะนี้หากเราเสนอรายชื่อพอดี แล้วพอตรวจไปตรวจมาหายไป 5 คน เราก็ต้องมาเริ่มกระบวนการใหม่ ซึ่งกระบวนการตอนนี้ใช้เวลามาก เมื่อก่อนใช้เวลาแค่ 3 วันก็จบแล้ว ตอนนี้ขอตรวจให้ละเอียดมากขึ้น ฉะนั้นเพื่อให้เกิดความรอบคอบใช้เวลาเร็วสุดประมาณ 1 สัปดาห์ หรืออาจจะสัปดาห์กว่า ก็จะพยายามทำให้จบ เพราะฉะนั้นเพื่อให้การจัดตั้งรัฐบาลได้รวดเร็ว  ทางพรรคเพื่อไทยส่งรายชื่อไปมากกว่าเดิม และเมื่อส่งรายชื่อไปแล้วเป็นคนไหนก็เป็นดุลพินิจของนายกรัฐมนตรี
ผู้สื่อข่าวถามต่อว่าสัปดาห์หน้าจะแล้วเสร็จหรือไม่ นายภูมิธรรม กล่าวว่า อันนี้พูดไม่ได้  ต้องถาม สลค. และกฤษฎีกา เพราะถ้ายังไม่ส่งชื่อมาเราก็ดำเนินการตามขั้นตอนต่อไม่ได้
ผู้สื่อข่าวถามย้ำว่า การเสนอรายชื่อมีพรรคใดเสร็จแล้วบ้างและพรรคใดยังไม่แล้วเสร็จ นายภูมิธรรม กล่าวว่า พรรคเพื่อไทยทยอยส่งชื่อ ซึ่งกระบวนการยังไม่ได้ตัดสินใจว่าจะเพิ่มหรือลดรายชื่อ มันเกิดขึ้นได้ทั้งนั้น
ผู้สื่อข่าวถามอีกว่า ทางพรรคพลังประชารัฐ (พปชร.) ส่งหนังสือถึงนายกฯ เพื่อทวงตำแหน่งให้ พล.ต.อ.พัชรวาท วงษ์สุวรรณ รองนายกฯ และรมว. ทรัพยากรธรรมชาติและสิ่งแวดล้อม นายภูมิธรรม กล่าวว่า ก็เห็นในข่าว ตนยังไม่ได้รับหนังสือฉบับนั้น แต่ตนไม่ทราบอาจจะมีการส่งไปทางไหนก็ได้ถือเป็นเรื่องของพรรค พปชร. ซึ่งมติกรรมการบริหารพรรค (กก.บห.) ก็เป็นเรื่องของแต่ละพรรค ที่จะมีมติอย่างไรและส่งอย่างไรก็ได้  ถ้าชัดเจนเมื่อไหร่ก็ส่งมาให้เกิดความชัดเจน แต่ถ้ายังไม่ชัดเจนก็เป็นประเด็นที่ค้างคา
นายภูมิธรรม กล่าวอีกว่า การจัดตั้งครม. เป็นอำนาจของนายกฯ เพียงผู้เดียว ฉะนั้น นายกฯ จะต้องเลือกทีม ครม. เข้ามาร่วมงาน เพื่อให้เกิดความเหมาะสม และนายกฯ ต้องรับผิดชอบในฐานะเป็นนายกฯ จึงมีสิทธิ์ที่จะเสนอหรือเลือกใครก็ได้ ที่คิดว่าเหมาะสม การเจรจาพูดคุยกันหากหลายเรื่องยังไม่ตกลงก็เปลี่ยนแปลงได้ การที่พรรคใดยกมือสนับสนุน ก็ไม่ได้หมายความว่าจะต้องมีตัวแทนเป็น ครม.เช่น พรรคไทยสร้างไทยที่โหวตสนับสนุน น.ส.แพทองธาร ชินวัตร เป็นนายกฯ 6 เสียง หรือ ครั้งที่แล้ว พรรคประชาธิปัตย์ยกมือสนับสนุนนายเศรษฐา ทวีสิน 19 เสียง ก็ไม่เห็นมีตัวแทนจากพรรคประชาธิปัตย์เข้ามาเป็น ซึ่งไม่ใช่ประเด็น นายกฯ มีสิทธิ์เลือก หากรัฐมนตรีพอแล้ว ในระดับพรรคการเมืองที่มาร่วมกันจัดตั้งรัฐบาล ก็เลือกบุคคลที่สำคัญๆ ซึ่งในอดีต มีทั้งนักกฎหมายและผู้ที่เชี่ยวชาญในแต่ละด้าน นายกฯ ก็สามารถเลือกคนเหล่านี้เข้ามาได้
ผู้สื่อข่าวถามย้ำว่า พรรค พปชร.เสนอมา 4 รายชื่อ นายกฯ อาจจะเลือกมาแค่ 2 คน ได้หรือไม่ที่เหลือเป็นโควตาของพรรคเพื่อไทย นายภูมิธรรม กล่าวว่า ไม่ใช่ มันไม่มีโควตา โควตาเราไปเรียกกันเอง จากความเคยชิน ซึ่งในทางปฏิบัติไม่ได้เป็นอย่างนั้น มันแล้วแต่ความเหมาะสม
ผู้สื่อข่าวถามอีกว่า นายกฯ จำเป็นต้องทำหนังสือชี้แจงพรรค พปชร.หรือไม่ นายภูมิธรรม กล่าวว่า เป็นเรื่องของพรรค พปชร. จะพิจารณาและนำเสนอใคร ไม่มีอะไรที่บอกว่านายกฯ ต้องตอบ เพราะมันไม่ใช่ประเด็น ซึ่ง น.ส.แพทองธาร ยังไม่ได้เข้ามาทำงานตรงนี้ก็ต้องให้กระบวนการดำเนินไป ตนอยู่ตรงนี้ก็พยายามทำให้กระบวนการมันจบครบถ้วน มีบุคคลก็เสนอนายกฯพิจารณา จะเป็นใครก็อยู่ในดุลพินิจของนายกฯ
ผู้สื่อข่าวถามต่อว่า หากนายกฯ ไม่ส่งเป็นหนังสือตอบกลับจะยกหูโทรศัพท์พูดคุยได้หรือไม่ นายภูมิธรรม กล่าวว่า ก็ทำได้ทุกอย่าง อยู่ในความเหมาะสมที่ควรจะทำอย่างไรและอยู่ที่ในกระบวนการตอนนั้นว่าจะทำอย่างไรจะแจ้งหรือไม่แจ้ง ทั้งนี้ ในส่วนของตนไม่ได้มีอำนาจ ในการที่จะมาจัด ครม. แค่ได้รับมอบหมายให้ประสานงาน เมื่อดำเนินการเสร็จแล้วก็ยกให้ นพ. พรหมินทร์ เลิศสุริย์เดช เลขาธิการนายกฯ ซึ่งเป็นผู้ที่รู้เรื่องการจัดตั้ง ครม. ให้ช่วยไปประสานต่อ ซึ่งตอนนี้ท่านก็ไม่ได้มีตำแหน่งอะไร
ผู้สื่อข่าวถามถึงตำแหน่งของนายภูมิธรรม มีความชัดเจนอย่างไร นายภูมิธรรมกล่าวว่า ตนยังไม่ทราบเลย เพิ่งจะให้เขียนประวัติก็เขียนไป เมื่อเขียนแล้วจะเอาเข้าไปหรือไม่ก็แล้วแต่อยู่ที่พรรคเพื่อไทย
ผู้สื่อข่าวถามย้ำว่า ผู้ที่ถูกเสนอรายชื่อเป็น ครม.เมื่อกรอกประวัติ แต่ก็ยังไม่ทราบใช่หรือไม่ว่าจะได้ตำแหน่งอะไร นายภูมิธรรม กล่าวว่า ไม่ใช่ว่าได้ตำแหน่งอะไรได้เป็นรัฐมนตรีหรือไม่ ยังไม่ทราบ เพราะเป็นดุลยพินิจของนายกฯ

ที่มา : https://www.thaigov.go.th/news/contents/details/87486