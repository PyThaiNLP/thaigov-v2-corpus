รัฐบาลไทย-ข่าวทำเนียบรัฐบาล-ธ.ก.ส. นำอาหารและสินค้าเกษตรคุณภาพ มาอิ่มอร่อย ภายในงาน “BAAC Food Fair” ระหว่างวันที่ 28-30 สิงหาคม นี้


วันอังคารที่ 27 สิงหาคม 2567
27/08/2567
พิมพ์
ธ.ก.ส. นำอาหารและสินค้าเกษตรคุณภาพ มาอิ่มอร่อย ภายในงาน “BAAC Food Fair” ระหว่างวันที่ 28-30 สิงหาคม นี้
ธ.ก.ส. จัดงานตลาดนัดของดี วิถีชุมชนลูกค้า ธ.ก.ส. ประจำเดือน ส.ค.2567 “BAAC Food Fair” เปิดพื้นที่จำหน่ายสินค้าของเกษตรกร ผู้ประกอบการลูกค้า ให้มีรายได้เพิ่มมากขึ้น และยกระดับคุณภาพชีวิต ระหว่างวันที่ 28-30 ส.ค.นี้ ณ บริเวณด้านหน้า ธ.ก.ส. สำนักงานใหญ่
ธ.ก.ส.ร่วมกับเกษตรกรหัวขบวนและชุมชน นำผลิตภัณฑ์สินค้าเกษตรคุณภาพ ผลิตภัณฑ์แปรรูป และอาหารพร้อมรับประทาน กว่า 60 บูธ มาให้เลือกชม ชิม ช้อป ในงาน ตลาดนัดของดี วิถีชุมชนลูกค้า ธ.ก.ส. ประจำเดือนสิงหาคม 2567 ภายใต้Theme: BAAC Food Fair ระหว่างวันที่ 28-30 สิงหาคม นี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ
นายไพศาล หงษ์ทอง ผู้ช่วยผู้จัดการ ในฐานะโฆษกธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ได้จัดงานตลาดนัดของดี วิถีชุมชนลูกค้า ธ.ก.ส. ประจำเดือนสิงหาคม 2567 ภายใต้Theme “BAAC Food Fair”เพื่อเปิดพื้นที่จำหน่ายสินค้าของเกษตรกร ผู้ประกอบการลูกค้า ให้มีรายได้เพิ่มมากขึ้น และยกระดับคุณภาพชีวิตของเกษตรกรให้อยู่ดี กินดี อย่างยั่งยืน โดยภายในงานรวบรวมอาหารพร้อมรับประทานจาก 4 ภาค สินค้าเกษตร ผักผลไม้อินทรีย์นานาชนิด และผลิตภัณฑ์แปรรูปคุณภาพได้มาตรฐานจากฟาร์มเกษตรกรโดยตรงกว่า 60 ร้านค้า อาทิ กาแฟชายเก๋ จ.ชุมพร กะหรี่ปั๊บตามเอก จ.เพชรบุรี น้ำพริกหนุ่มแม่ศรีนวล จ.ลำพูน เจ๊ติ้งซาลาเปาทับหลี จ.ระนอง น้องแหวนขนมไทยโบราณ กรุงเทพฯ เฮียเคี้ยง เฉาก๊วย จ.ภูเก็ต กล้วยปิ้งแม่ต่าย จ.ปทุมธานี น้ำอ้อยไร่ไม่จน จ.ราชบุรี อุ๋งอิ๋งใส้กรอกสมุนไพร จ.นนทบุรี งบทะเลปิ้งย่าง จ.ประจวบคีรีขันธ์  พอร์ชก๋วยเตี๋ยวเรือ จ.อยุธยา และนายหนุ่มขนมถ้วย จ.เพชรบุรี เป็นต้น มาให้ผู้บริโภคได้ร่วมชิม และเลือกซื้อสินค้ากันอย่างเต็มที่
ในโอกาสนี้ ธ.ก.ส. ขอเชิญชวนพี่น้องประชาชนผู้สนใจมา ชม ชิม ช้อป อาหารเครื่องดื่มสินค้าจากเกษตรกรตัวจริงที่มีคุณภาพ ในงาน“BAAC Food Fair” ระหว่างวันที่ 28 -30 สิงหาคมนี้ ตั้งแต่เวลา 07.00 – 17.00 น. ณ บริเวณด้านหน้า ธ.ก.ส. สำนักงานใหญ่ อาคารบางเขน กรุงเทพมหานคร

ที่มา : https://www.thaigov.go.th/news/contents/details/87488