รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานการประชุมคณะทำงานโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ครั้งที่ 1/2567 เร่งผลักดันรายได้เกษตรกรให้เพิ่มขึ้น 3 เท่าใน 4 ปี


วันอังคารที่ 27 สิงหาคม 2567
รองปลัดเกษตรฯ เป็นประธานการประชุมคณะทำงานโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ครั้งที่ 1/2567 เร่งผลักดันรายได้เกษตรกรให้เพิ่มขึ้น 3 เท่าใน 4 ปี
รองปลัดเกษตรฯ เป็นประธานการประชุมคณะทำงานโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ครั้งที่ 1/2567 เร่งผลักดันรายได้เกษตรกรให้เพิ่มขึ้น 3 เท่าใน 4 ปี
นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมคณะทำงานโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ครั้งที่ 1/2567 โดยมี ผู้บริหารสังกัดกระทรวงเกษตรและสหกรณ์ และหน่วยงานที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ 135 และผ่านการประชุมอนนไลน์ Zoom Meeting ซึ่งมีวัตถุประสงค์เพื่อดำเนินการตามแผนการปฏิรูปประเทศด้านเศรษฐกิจในการสร้างสินค้าเกษตรมูลค่าสูง และสอดคล้องกับนโยบายยกระดับรายได้ให้กับเกษตรกรเพิ่มขึ้น 3 เท่าภายในปี 2570
สำหรับที่ประชุมได้รับทราบความก้าวหน้าการดำเนินโครงการขับเคลื่อนการเกษตรระดับหมู่บ้านสู่การผลิตสินค้าเกษตรมูลค่าสูง ซึ่งหมู่บ้านที่ได้เข้าร่วมโครงการฯ สามารถพัฒนาสินค้าเกษตรให้มีมูลค่าเพิ่มได้จริง อาทิ 1) หมู่ 4 ตำบลนาพูน จังหวัดแพร่ ยกระดับส้มเขียวหวานให้เป็นสินค้ามีมูลค่าสูง ได้การรับรองมาตรฐานเกษตรอินทรีย์ และได้รับรองมาตรฐานการผลิตทางการเกษตรที่ดีและเหมาะสม (GAP) จนมีตลาดและโมเดิร์นเทรดรอรับซื้อสินค้าในพื้นที่ 2) วิสาหกิจชุมชนกลุ่มเกษตกรปลากราย จังหวัดชัยนาท มีแม่น้ำเจ้าพระยาและพื้นที่ชลประทานที่เหมาะสมกับการทำประมง จึงรวมกลุ่มจัดตั้งวิสาหกิจชุมชนยกระดับการเลี้ยงปลากรายและทำผลิตภัณฑ์แปรรูปจากปลากรายส่งจำหน่ายช่องทางออนไลน์และออฟไลน์ ทำให้เกษตรกรสามารถสร้างรายได้ 121,500 บาท/ครัวเรือน/ปี 3) บ้านตาติด หมู่ 3 ตำบลโนนผึ้ง อำเภอวารินชำราบ จังหวัดอุบลราชธานี สามารถปลูกดอกเบญจมาศในพื้นที่ได้ตลอดปี กระทรวงเกษตรและสหกรณ์ จึงนำจุดแข็งดังกล่าว มาบูรณาการร่วมกับสถาบันวิจัยวิทยาศาสตร์และเทคโนโลยีแห่งประเทศไทย และสำนักงานการวิจัยแห่งชาติ ใช้เทคโนโลยีพัฒนาสายพันธุ์ดอกเบญมาศให้ปลอดโรค รวมถึงใช้ปุ๋ยคุณภาพสูง ทำให้ผลผลิตจากเดิมปลูกได้ 1,000 กิโลกรัมต่อไร่ เพิ่มเป็น 1,200 กิโลกรัมต่อไร่ และ 4) บ้านทุ่งนางแก้ว หมู่ 5 ตำบลน้ำผุด อำเภอละงู จังหวัดสตูล นำร่องปลูกกาแฟพรีเมี่ยมโรบัสต้า และสร้างผลิตภัณฑ์แปรรูปจากกาแฟ จำนวน 112 ไร่ ซึ่งได้รับมาตรฐาน GAP และ ได้การรับรองมาตรฐานอาหารและยา (อย.)  มีผู้ประกอบการยอดจองต้นกาแฟล่วงหน้า ซึ่งสร้างรายได้ให้เกษตรกรผู้ปลูกกาแฟในพื้นที่รวมกันถึง 3,300,000 กว่าบาท
ทั้งนี้ ที่ประชุมมีมติเห็นชอบการนำแนวทางการดำเนินงานของพื้นที่จังหวัดนำร่อง อาทิ จังหวัดแพร่ ชัยนาท อุบลราชธานี และสตูล นำไปขับเคลื่อนและปรับปรุงการดำเนินงานให้เหมาะสมในพื้นที่ใกล้เคียง เพื่อต่อยอดผลผลิตสินค้าเกษตรมูลค่าสูง ออกสู่ตลาดสร้างรายได้ให้เกษตรกรต่อไป

ที่มา : https://www.thaigov.go.th/news/contents/details/87502