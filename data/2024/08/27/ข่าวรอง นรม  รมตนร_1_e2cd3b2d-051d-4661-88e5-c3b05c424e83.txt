รัฐบาลไทย-ข่าวทำเนียบรัฐบาล-รอง นรม. “ภูมิธรรม” เผยไม่ติดใจผู้ว่าราชการ จ.เชียงราย ไม่มาต้อนรับ เมื่อ 24 ส.ค.ที่ผ่านมา ยอมรับ กังวลน้ำท่วมสุโขทัย สั่งกำชับผู้ว่าฯ ดูแลใกล้ชิด เตรียมหารือ ครม. 


วันอังคารที่ 27 สิงหาคม 2567
27/08/2567
พิมพ์
รอง นรม. “ภูมิธรรม” เผยไม่ติดใจผู้ว่าราชการ จ.เชียงราย ไม่มาต้อนรับ เมื่อ 24 ส.ค.ที่ผ่านมา ยอมรับ กังวลน้ำท่วมสุโขทัย สั่งกำชับผู้ว่าฯ ดูแลใกล้ชิด เตรียมหารือ ครม.
รอง นรม. “ภูมิธรรม” เผยไม่ติดใจผู้ว่าราชการ จ.เชียงราย ไม่มาต้อนรับ เมื่อ 24 ส.ค.ที่ผ่านมา ยอมรับ กังวลน้ำท่วมสุโขทัย สั่งกำชับผู้ว่าฯ ดูแลใกล้ชิด เตรียมหารือ ครม. หามาตรการเพิ่มเติมยันมี งบกลางฉุกเฉิน พร้อมช่วยเหลือผู้ประสบภัย
วันนี้ (27 สิงหาคม 2567) เวลา 09.15 น. ณ บริเวณตึกบัญชาการ 1 ทำเนียบรัฐบาล นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ปฏิบัติหน้าที่แทนนายกรัฐมนตรี เปิดเผยถึงกระแสข่าวกรณีที่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้สั่งให้ผู้ว่าราชการจังหวัดเชียงราย ทำหนังสือชี้แจงกรณีที่ไม่ได้อยู่ในพื้นที่จังหวัดเชียงราย ในช่วงสถานการณ์น้ำท่วม ที่ตนเองและนายอนุทิน ได้ลงพื้นที่เมื่อวันเสาร์ที่ 24 ส.ค.ที่ผ่านมา แต่ทางโซเชียลมีเดีย ยืนยันว่าผู้ว่าราชการจังหวัดเชียงรายลงพื้นที่ตรวจเยี่ยมการระบายน้ำอิง ลงสู่แม่น้ำโขง ว่า เป็นเรื่องของกระทรวงมหาดไทย  โดยวันที่ 24 ส.ค.ที่ผ่านมา ตนเองไม่ได้เจอผู้ว่าราชการจังหวัดเชียงราย ซึ่งได้สอบถามรองปลัดกระทรวงมหาดไทยว่าผู้ว่าราชการจังหวัดไปไหน ตนเองไม่ได้พบเจอ และไม่ทราบว่าป่วยหรือไม่ แต่หลังจากนั้น วันที่ตัวเองลงพื้นที่เมื่อวันที่ 25 ส.ค. ก็ได้อยู่ด้วยกันในพื้นที่ตลอด และรับทราบว่าเมื่อวันที่ 24 ส.ค. ผู้ว่าราชการจังหวัดเชียงรายติดภารกิจมาต้อนรับไม่ทัน  ซึ่งตนเองก็รับทราบและให้ไปพูดคุยกับรัฐมนตรีว่าการกระทรวงไทย ตนเองไม่มีปัญหาใด ๆ
ส่วนกระแสข่าวตีกลับว่า ในวันที่ 24 ส.ค. ว่าผู้ว่าราชการจังหวัดเชียงรายติดภารกิจลงพื้นที่นั้น นายภูมิธรรม กล่าวว่า ผู้ว่าราชการจังหวัดเชียงราย มีภารกิจที่กรุงเทพมหานคร แต่วันรุ่งขึ้นได้มาต้อนรับตนเอง แต่ไม่ทราบรายละเอียดใด ๆ  ทราบแค่ว่าในวันนั้นติดภารกิจ ตนเองได้มีการสอบถามเรื่องอาการป่วย ซึ่งผู้ว่าฯ ก็ระบุว่าอาการดีขึ้น ส่วนจะเป็นการรักษาตัวหรือไม่นั้น ไม่ได้สอบถามรายละเอียด และย้ำว่าส่วนตัวไม่ติดใจ เมื่อไม่เห็นก็สอบถามเป็นเรื่องธรรมดา แต่เมื่อมาต้อนรับตนเองในวันรุ่งขึ้น ก็มีการพูดคุยกันและทำงานร่วมกันดูสถานการณ์น้ำท่วมในพื้นที่จังหวัดเชียงราย
ส่วนการเตรียมการรับมือสถานการณ์น้ำท่วมในพื้นที่จังหวัดสุโขทัย นายภูมิธรรม ยอมรับว่า น่าเป็นห่วง เนื่องจากประชาชนจะได้รับความเดือดร้อน ก่อนหน้านี้ได้ชี้แจงไปแล้วว่าเป็นมวลน้ำที่ลงมาจากจังหวัดแพร่ จังหวัดพะเยา เนื่องจากแม่น้ำยมไม่มีจุดรองรับน้ำ เหมือนกับเขื่อนสิริกิติ์ หรือเขื่อนภูมิพล ที่รองรับแม่น้ำน่าน และพื้นที่จังหวัดสุโขทัยเป็นพื้นที่แบนราบ และในอดีตเป็นทุ่งน้ำ ที่ใช้ที่ใช้ในการป้องกันการรุกรานในสมัยอดีต ดังนั้น จึงได้มีการระดมกำลังจากทุกภาคส่วน เพื่อช่วยเหลือกันและนำมาพูดคุยในที่ประชุมคณะรัฐมนตรีวันนี้ เพื่อที่จะรับมือในทุกพื้นที่  ในขณะเดียวกันตนเองก็ได้กำชับผู้บัญชาการทหารสูงสุด ปลัดกระทรวงกลาโหม ให้กองทัพช่วยเหลือรัฐบาล ในการช่วยประชาชน ซึ่งถือว่ากองทัพมีเครื่องไม้เครื่องมือในการช่วยเหลือประชาชน ซึ่งในเรื่องนี้กองทัพยืนยันความพร้อมในการช่วยเหลือ และได้มีการส่งยุทโธปกรณ์ รวมถึงกำลังพลลงพื้นที่ช่วยเหลือน้ำท่วมแล้ว
ส่วนมาตรการอื่น ๆ เพิ่มเติมนั้น นายกภูมิธรรม กล่าวว่า ขณะนี้ต้องรอการประชุม แต่เบื้องต้นการแก้ไขปัญหาเฉพาะหน้าได้ดำเนินการไปหมดแล้ว โดยตนเองได้สั่งการขั้นต้นในการบรรเทาความเดือดร้อน เช่น ถุงยังชีพ ขณะเดียวกันได้สั่งการผู้ว่าราชการ 4 จังหวัด ว่าอยากให้ผู้ว่าราชการเป็นตัวหลัก ในการช่วยเหลือประชาชน พร้อมกับประสานความร่วมมือภาคเอกชนในการนำเครื่องไม้เครื่องมือเข้าไปช่วยเหลือประชาชน โดยเฉพาะการป้องกันบ้านเรือน รวมถึงประสานความร่วมมือจากวิทยาลัยเทคนิคต่าง ๆ ในการเข้ามาช่วยเหลือซึ่งเรื่องนี้ได้ทำมาก่อนหน้านี้แล้ว  ว่ายังมีงบกลางในการช่วยเหลือประชาชนประชาชนในภาวะฉุกเฉิน ซึ่งรัฐบาลพร้อมจัดการทันทีเมื่อมีการเสนอเรื่องเข้ามา

ที่มา : https://www.thaigov.go.th/news/contents/details/87485