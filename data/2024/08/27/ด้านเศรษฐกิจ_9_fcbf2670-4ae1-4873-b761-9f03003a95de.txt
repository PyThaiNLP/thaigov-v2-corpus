รัฐบาลไทย-ข่าวทำเนียบรัฐบาล-กรมการขนส่งทางบกและบริษัท กลางคุ้มครองผู้ประสบภัยจากรถ จำกัด ร่วมลงนาม MOU แลกเปลี่ยนเชื่อมโยงข้อมูลเพื่อยกระดับการแก้ไขปัญหาและลดอุบัติเหตุทางถนน 


วันอังคารที่ 27 สิงหาคม 2567
กรมการขนส่งทางบกและบริษัท กลางคุ้มครองผู้ประสบภัยจากรถ จำกัด ร่วมลงนาม MOU แลกเปลี่ยนเชื่อมโยงข้อมูลเพื่อยกระดับการแก้ไขปัญหาและลดอุบัติเหตุทางถนน
...
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม และนางสาวพรรณี ปิติกุลตัง กรรมการผู้จัดการบริษัท กลางคุ้มครองผู้ประสบภัยจากรถ จำกัด ร่วมลงนามบันทึกข้อตกลง (MOU) แนวทางการแบ่งปันและแลกเปลี่ยนเชื่อมโยงข้อมูลที่เป็นประโยชน์ เพื่อยกระดับการแก้ไขปัญหาและลดอุบัติเหตุทางถนน ในวันที่ 27 สิงหาคม 2567 ณ กรมการขนส่งทางบก
นายจิรุตม์ วิศาลจิตร กล่าวว่า จากสถานการณ์อุบัติเหตุทางถนนของประเทศไทยยังคงเป็นปัญหาสำคัญ สร้างความสูญเสียในชีวิตและทรัพย์สินของประชาชน ส่งผลเสียต่อเศรษฐกิจและสังคมโดยรวม ซึ่งที่ผ่านมากรมการขนส่งทางบก (ขบ.) ได้ดำเนินมาตรการป้องกันการเกิดอุบัติเหตุมาอย่างต่อเนื่อง ตั้งแต่การยกระดับใบอนุญาตขับรถโดยปรับปรุงหลักสูตรการอบรมผู้ขอรับใบอนุญาตขับรถเพิ่มเติม เนื้อหาการคาดการณ์อุบัติเหตุ (Hazard Perception) การพัฒนามาตรฐานยานยนต์ การส่งเสริมเพื่อให้เกิดความปลอดภัยในการใช้รถใช้ถนน    ทั่วประเทศ เช่น โครงการนักเรียนรุ่นใหม่มีใบขับขี่ การจัดทำสื่อประชาสัมพันธ์และการให้ความรู้ต่าง ๆ พร้อมทั้งได้บูรณาการการทำงานร่วมกับหน่วยงานที่เกี่ยวข้องอย่างเต็มที่ในการป้องกันและลดอุบัติเหตุทางถนน และการที่ขบ. และบริษัทกลางฯ ได้ลงนาม MOU แนวทางการแบ่งปันข้อมูลร่วมกัน ถือเป็นการยกระดับเพิ่มประสิทธิภาพในการบูรณาการด้านข้อมูลและการทำงานร่วมกันของทั้งสองหน่วยงาน ในการแลกเปลี่ยนเชื่อมโยงข้อมูลเพื่อให้เกิดการใช้ประโยชน์จากข้อมูลขนาดใหญ่ (Big Data) โดยเฉพาะข้อมูลการเกิดอุบัติเหตุทางถนน มาทำการวิเคราะห์ข้อมูลเชิงลึก เพื่อค้นหาสาเหตุรูปแบบพฤติกรรมการขับขี่ ปัจจัยในการเกิดอุบัติเหตุทั้งด้านผู้ขับรถ สภาพรถ และสภาพแวดล้อม เพื่อให้หน่วยงานด้านความปลอดภัยทางถนนสามารถนำข้อมูลไปใช้ประโยชน์ประกอบการพิจารณาตัดสินใจในการขับเคลื่อนการดำเนินงานเชิงนโยบาย การกำหนดแนวทางมาตรการในการป้องกันแก้ไขปัญหาอุบัติเหตุทางถนน รวมถึงการประเมินผลการดำเนินงานต่าง ๆ ได้อย่างมีประสิทธิภาพ โดยมีเป้าหมายที่จะลดจำนวนผู้เสียชีวิตจากอุบัติเหตุทางถนนตามแผนแม่บทความปลอดภัยทางถนนให้เหลือ 12 คนต่อแสนประชากรภายในปี 2570
ด้านนางสาวพรรณี ปิติกุลตัง กรรมการผู้จัดการ บริษัทกลางฯ กล่าวเพิ่มเติมว่า บริษัทเป็นองค์กรที่จัดตั้งขึ้นตามพระราชบัญญัติคุ้มครองผู้ประสบภัยจากรถ พ.ศ. 2535 แก้ไขเพิ่มเติม (ฉบับที่ 3) พ.ศ. 2540 ตามมาตรา 10 ทวิ ทำหน้าที่รับคำร้องขอและจ่ายค่าสินไหมทดแทนให้แก่ผู้ประสบภัยจากรถแทนทุกบริษัทประกันภัยได้ โดยมีสาขาให้บริการประชาชนทุกจังหวัดทั่วประเทศ และมีพันธกิจองค์กรในการเสริมสร้างความปลอดภัยทางถนนด้วย จากจำนวนอุบัติเหตุจากการใช้รถใช้ถนนในแต่ละปีก่อให้เกิดความสูญเสียและความเสียหายอย่างมากมาย ทั้งทรัพย์สินและชีวิต ร่างกายบุคคล และยังคงมีอัตราผู้เสียชีวิตจากอุบัติเหตุทางถนนอยู่ในอัตราที่สูงจากข้อมูลผู้มาใช้สิทธิประกันภัย พ.ร.บ. รวมถึงข้อมูลการรับแจ้งการเกิดอุบัติเหตุทางถนนร่วมกับภาคีเครือข่ายรับแจ้ง มูลนิธิ กู้ชีพ กู้ภัย โรงพยาบาล บริษัทกลางฯ ได้นำข้อมูลการเกิดอุบัติเหตุทางถนนทั้งหมด มาจัดทำเป็นสถิติรายงานการเกิดอุบัติเหตุทางถนนผ่านศูนย์ข้อมูลอุบัติเหตุ www.Thairsc.com แบบ REAL TIME เพื่อให้หน่วยงานที่เกี่ยวข้องนำข้อมูลไปใช้จัดทำแนวทางในการป้องกันและแก้ไขการเกิดอุบัติเหตุทางถนนตามสถานการณ์อุบัติเหตุในแต่ละพื้นที่ และแบ่งปันข้อมูลอุบัติเหตุทางถนนจาก www.ThaiRSC.com เพื่อแลกเปลี่ยนและเชื่อมโยงข้อมูล นำไปขับเคลื่อนการดำเนินนโยบายและใช้ประโยชน์จากข้อมูลในการวิเคราะห์อุบัติเหตุเชิงลึก การบังคับใช้กฎหมาย และการปฏิบัติหน้าที่ในการดำเนินภารกิจเพื่อประโยชน์สาธารณะ รวมถึงการปกป้องและจัดเก็บข้อมูลตามข้อกำหนดของกฎหมายที่เกี่ยวข้อง
“ขบ. ขอขอบคุณบริษัทกลางฯ ซึ่งเป็นภาคเอกชนที่มีการดำเนินการอย่างโดดเด่นในการยกระดับความปลอดภัยทางถนนของประเทศไทย อันเป็นเป้าหมายเดียวกันกับ ขบ. และนอกจากนั้นยังเป็นผู้นำด้านการจัดเก็บและใช้ประโยชน์จากข้อมูลเกี่ยวกับอุบัติเหตุเพื่อสนับสนุนให้หน่วยงานอื่น ๆ ที่ปฏิบัติงานด้านความปลอดภัย สามารถนำไปใช้พัฒนาการจัดการและแก้ไขปัญหาอุบัติเหตุทางถนนให้เกิดประสิทธิภาพอย่างยั่งยืนต่อไป” นายจิรุตม์ กล่าว

ที่มา : https://www.thaigov.go.th/news/contents/details/87499