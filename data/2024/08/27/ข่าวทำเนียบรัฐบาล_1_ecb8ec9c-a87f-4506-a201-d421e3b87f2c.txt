รัฐบาลไทย-ข่าวทำเนียบรัฐบาล-รองเลขาธิการนายกรัฐมนตรีฝ่ายบริหาร เผยครม. อนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 344 ล้านบาท


วันอังคารที่ 27 สิงหาคม 2567
27/08/2567
พิมพ์
รองเลขาธิการนายกรัฐมนตรีฝ่ายบริหาร เผยครม. อนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 344 ล้านบาท
รองเลขาธิการนายกรัฐมนตรีฝ่ายบริหาร เผยครม. อนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 344 ล้านบาท เพื่อเป็นค่าใช้จ่ายในการส่งเสริมการถ่ายทำภาพยนตร์ต่างประเทศในประเทศไทย
วันที่ 27 สิงหาคม 2567 นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรีมอบหมายให้นางสาวนัทรียา ทวีวงศ์ รองเลขาธิการนายกรัฐมนตรีฝ่ายบริหาร แถลงผลการประชุมคณะรัฐมนตรี ที่ประชุม คณะรัฐมนตรีมีมติอนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 344,652,887.84 บาท เพื่อเป็นค่าใช้จ่ายในการส่งเสริมการถ่ายทำภาพยนตร์ต่างประเทศในประเทศไทยตามที่กระทรวงการท่องเที่ยวและกีฬา (กก.) เสนอ
รองเลขาธิการนายกรัฐมนตรีฝ่ายบริหาร กล่าวว่า กก. ได้ขออนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อเป็นค่าใช้จ่ายในการส่งเสริมการถ่ายทำภาพยนตร์ต่างประเทศในประเทศไทย สำหรับจ่ายเงินคืนให้แก่ผู้ผลิตภาพยนตร์ต่างประเทศ จำนวน 7 เรื่อง ตามวงเงินดังกล่าว จำนวน 344,652,887.84 บาท และให้กรมการท่องเที่ยวสมทบงบประมาณรายจ่ายประจำปีงบประมาณ พ.ศ. 2567 จำนวน 24,652.62 บาท รวมเป็นเงินทั้งสิ้น 344,677,540.46 บาท เพื่อเป็นค่าใช้จ่ายดังกล่าว
ทั้งนี้ ประเทศไทยมีรายได้จากธุรกิจการถ่ายทำภาพยนตร์ต่างประเทศปีละเฉลี่ย 4,500 ล้านบาท (ข้อมูลระหว่างปี พ.ศ. 2562 - 2566) โดยรายได้หลักมาจากภาพยนตร์ที่เข้าร่วมมาตรการฯ สัดส่วนถึงร้อยละ 50 - 60 ของรายได้ทั้งหมดเมื่อภาพยนตร์ที่มีเงินลงทุนสูงเลือกเข้ามาถ่ายทำในประเทศไทยมากขึ้น ส่งผลให้เกิดการจ้างงานและกระจายรายได้แก่บุคลากรและผู้ประกอบการทั่วทุกภูมิภาคของประเทศ ทั้งในอุตสาหกรรมภาพยนตร์ ไม่ว่าจะเป็นนักแสดงหรือทีมงานชาวไทย สถานที่ถ่ายทำภาพยนตร์ สตูดิโอ ธุรกิจให้เช่าอุปกรณ์ในการถ่ายทำ ธุรกิจการให้บริการหลังการถ่ายทำ (Post - Production) รวมไปถึงอุตสาหกรรมการท่องเที่ยวและบริการที่เกี่ยวข้องด้วย

ที่มา : https://www.thaigov.go.th/news/contents/details/87494