รัฐบาลไทย-ข่าวทำเนียบรัฐบาล-​รัฐบาลเดินหน้า ยกระดับรายได้เจ้าหน้าที่รัฐ – ทหารกองประจำการ เว็บไซต์ราชกิจจานุเบกษา เผยแพร่ระเบียบกระทรวงการคลัง มีผล 1 พ.ค. 2567 


วันพุธที่ 28 สิงหาคม 2567
28/08/2567
พิมพ์
​รัฐบาลเดินหน้า ยกระดับรายได้เจ้าหน้าที่รัฐ – ทหารกองประจำการ เว็บไซต์ราชกิจจานุเบกษา เผยแพร่ระเบียบกระทรวงการคลัง มีผล 1 พ.ค. 2567
​รัฐบาลเดินหน้า ยกระดับรายได้เจ้าหน้าที่รัฐ – ทหารกองประจำการ เว็บไซต์ราชกิจจานุเบกษา เผยแพร่ระเบียบกระทรวงการคลัง มีผล 1 พ.ค. 2567
วันนี้ (28 สิงหาคม 2567) นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี เปิดเผยว่าจากนโยบายของรัฐบาล นายเศรษฐา ทวีสิน อดีตนายกรัฐมนตรี ที่มุ่งส่งเสริมให้ข้าราชการ ลูกจ้างประจำ ลูกจ้างชั่วคราว และทหารกองประจำการ สามารถดำรงชีพอยู่ได้ในสภาวะเศรษฐกิจและค่าครองชีพที่เพิ่มสูงขึ้นในปัจจุบัน อีกทั้งเพื่อให้สอดคล้องกับการปรับอัตราเงินเดือนแรกบรรจุและการปรับเงินเดือนชดเชยผู้ได้รับผลกระทบ นั้น
วานนี้ (27 สิงหาคม 2567) เว็บไซต์ราชกิจจานุเบกษา เผยแพร่ระเบียบกระทรวงการคลังว่าด้วยการเบิกจ่ายเงินเพิ่มการครองชีพชั่วคราวของข้าราชการและลูกจ้างประจำของส่วนราชการ พ.ศ. 2567 โดยสาระสำคัญของประกาศฉบับนี้ เห็นชอบให้ปรับอัตราเพดานเงินเดือนหรือค่าจ้างขั้นสูงที่มีสิทธิได้รับเงินเพิ่มการครองชีพชั่วคราว จากเดิม เงินเดือนหรือค่าจ้างไม่ถึงเดือนละ 13,285 บาท เป็นเงินเดือนหรือค่าจ้างไม่ถึงเดือนละ 14,600  บาท และปรับอัตราเพดานเงินเดือนหรือค่าจ้างขั้นต่ำรวมกับเงินเพิ่มการครองชีพชั่วคราว จากเดิม เงินเดือนหรือค่าจ้างเดือนละ 10,000 บาท เป็น เงินเดือนหรือค่าจ้างเดือนละ 11,000 บาท ตั้งแต่ 1 พฤษภาคม 2567 เป็นต้นไป และจะมีการจ่ายย้อนหลัง
“รัฐบาลมีความมุ่งมั่นตั้งใจ โดยเป็นความสำเร็จสืบเนื่องมาจากมติ ครม. เมื่อวันที่ 28 พ.ย. 2566 โดยท่านอดีตนายกรัฐมนตรี นายเศรษฐา ทวีสิน ที่มุ่งมั่นตั้งใจในการยกระดับเพิ่มรายได้ให้กับข้าราชการพลเรือน ทหาร ลูกจ้าง ซึ่งจะเป็นนโยบายสำคัญต่อเนื่องของท่านนายกรัฐมนตรี นางสาว แพทองธาร ชินวัตร ที่จะเดินหน้าผลักดันให้พี่น้องประชาชนทุกกลุ่มอาชีพมีรายได้และคุณภาพชีวิตที่ดี สอดคล้องกับสภาพเศรษฐกิจในปัจจุบันด้วย” นายภูมิธรรม กล่าว

ที่มา : https://www.thaigov.go.th/news/contents/details/87538