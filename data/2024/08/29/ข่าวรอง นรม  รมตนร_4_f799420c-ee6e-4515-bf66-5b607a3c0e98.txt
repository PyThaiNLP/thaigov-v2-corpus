รัฐบาลไทย-ข่าวทำเนียบรัฐบาล-​“ภูมิธรรม” ลงนามคำสั่งสำนักนายกรัฐมนตรี ที่ 296/2567    เรื่อง จัดตั้งศูนย์อำนวยการสถานการณ์อุทกภัย ตั้ง มท.1 เป็นประธานคกก.บูรณาการการช่วยเหลือเยียวยาผู้ประสบอุทกภัย 


วันพฤหัสบดีที่ 29 สิงหาคม 2567
29/08/2567
พิมพ์
​“ภูมิธรรม” ลงนามคำสั่งสำนักนายกรัฐมนตรี ที่ 296/2567    เรื่อง จัดตั้งศูนย์อำนวยการสถานการณ์อุทกภัย ตั้ง มท.1 เป็นประธานคกก.บูรณาการการช่วยเหลือเยียวยาผู้ประสบอุทกภัย
​“ภูมิธรรม” ลงนามคำสั่งสำนักนายกรัฐมนตรี ที่ 296/2567    เรื่อง จัดตั้งศูนย์อำนวยการสถานการณ์อุทกภัย ตั้ง มท.1 เป็นประธานคกก.บูรณาการการช่วยเหลือเยียวยาผู้ประสบอุทกภัย ขณะที่ รมว. กษ.เป็นประธาน คกก.เร่งรัดแก้ไขการบริหารจัดการน้ำ
วันนี้ (29 สิงหาคม 2567) นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี ลงนามคำสั่งสำนักนายกรัฐมนตรี ที่ 296/2567  ลงวันที่ 28 สิงหาคม 2567  เรื่อง จัดตั้งศูนย์อำนวยการสถานการณ์อุทกภัย ตามที่ประชุมคณะรัฐมนตรีได้มีมติเมื่อวันที่ 27 สิงหาคม 2567 เห็นชอบในหลักการให้จัดตั้งศูนย์อำนวยการสถานการณ์อุทกภัยเพื่อให้การติดตามสถานการณ์และการดำเนินการป้องกันและแก้ไขปัญหาอุทกภัยที่เกี่ยวข้องในทุกมิติทั้งด้านการบูรณาการงบประมาณ บุคลากร และเครื่องมือในการช่วยเหลือผู้ประสบอุทกภัยให้เป็นไปอย่างมีเอกภาพ เป็นระบบ เกิดประสิทธิภาพและประสิทธิผลสูงสุด  โดยอาศัยอำนาจตามความในมาตรา 11 (6) และ (9) แห่งพระราชบัญญัติระเบียบบริหารราชการแผ่นดิน พ.ศ. 2534  ให้จัดตั้ง ศูนย์อำนวยการสถานการณ์อุทกภัย โดยมอบหมายให้กรมป้องกันและบรรเทาสาธารณภัยทำหน้าที่เป็นฝ่ายเลขานุการของศูนย์อำนวยการสถานการณ์อุทกภัย ประกอบด้วย ดังต่อไปนี้
1. คณะกรรมการอำนวยการแก้ไขสถานการณ์อุทกภัย  นายกรัฐมนตรี เป็นประธานกรรมการ/ผู้อำนวยการศูนย์ฯ   รองนายกรัฐมนตรีและรัฐมนตรีว่าการกระทรวงมหาดไทย เป็นรองประธานกรรมการ/รองผู้อำนวยการศูนย์ฯ  รัฐมนตรีว่าการกระทรวงเกษตรและสหกรณ์ เป็นรองประธานกรรมการ/รองผู้อำนวยการศูนย์ฯ  กรรมการประกอบด้วย ปลัดสำนักนายกรัฐมนตรี ปลัดกระทรวงกลาโหม ปลัดกระทรวงการคลัง ปลัดกระทรวงเกษตรและสหกรณ์ ปลัดกระทรวงคมนาคม ปลัดกระทรวงทรัพยากรธรรมชาติและสิ่งแวดล้อม ปลัดกระทรวงมหาดไทย ปลัดกระทรวงศึกษาธิการ ปลัดกระทรวงสาธารณสุข เลขาธิการสำนักงานทรัพยากรน้ำแห่งชาติ ผู้อำนวยการสำนักงบประมาณ อธิบดีกรมชลประทาน อธิบดีกรมประชาสัมพันธ์ อธิบดีกรมอุตุนิยมวิทยา ผู้อำนวยการสำนักงานพัฒนาเทคโนโลยีอวกาศและภูมิสารสนเทศ (องค์การมหาชน)  โดยมีอธิบดีกรมป้องกันและบรรเทาสาธารณภัย เป็นกรรมการและเลขานุการ
มีหน้าที่และอำนาจในการอำนวยการ ประสานงานส่วนราชการ หน่วยงานของรัฐ รัฐวิสาหกิจ และภาคเอกชน พร้อมทั้งติดตามสถานการณ์อุทกภัย เพื่อให้สามารถป้องกันและแก้ไขสถานการณ์อุทกภัยได้โดยเร่งด่วน เผยแพร่ประชาสัมพันธ์ข้อมูลข่าวสารที่เกี่ยวข้องกับสถานการณ์อุทกภัย และการดำเนินการให้ความช่วยเหลือเยียวยา เสนอแนะมาตรการและแนวทางในการป้องกันและแก้ไขสถานการณ์อุทกภัยต่อนายกรัฐมนตรีหรือคณะรัฐมนตรี
2 คณะกรรมการบูรณาการการช่วยเหลือเยียวยาผู้ประสบอุทกภัย มีรองนายกรัฐมนตรีและรัฐมนตรีว่าการกระทรวงมหาดไทย เป็นประธานกรรมการ กรรมการประกอบด้วย ปลัดสำนักนายกรัฐมนตรี ปลัดกระทรวงการคลัง ปลัดกระทรวงการพัฒนาสังคมและความมั่นคงของมนุษย์ ปลัดกระทรวงการอุดมศึกษา วิทยาศาสตร์ วิจัยและนวัตกรรม ปลัดกระทรวงเกษตรและสหกรณ์ ปลัดกระทรวงคมนาคม ปลัดกระทรวงทรัพยากรธรรมชาติและสิ่งแวดล้อม ปลัดกระทรวงมหาดไทย ปลัดกระทรวงแรงงาน ปลัดกระทรวงศึกษาธิการปลัดกระทรวงสาธารณสุข  ผู้อำนวยการสำนักงบประมาณ ผู้บัญชาการทหารสูงสุด ผู้บัญชาการทหารบก ผู้บัญชาการทหารเรือ ผู้บัญชาการทหารอากาศ โดยอธิบดีกรมป้องกันและบรรเทาสาธารณภัย เป็นกรรมการและเลขานุการ
มีหน้าที่และอำนาจ ติดตามและวิเคราะห์ข้อมูลความเสียหายจากสถานการณ์อุทกภัยและการให้ความช่วยเหลือเยียวยาผู้ประสบอุทกภัย เร่งรัดการดำเนินการช่วยเหลือเยียวยาประชาชนที่ได้รับความเดือดร้อนและความเสียหายจากสถานการณ์อุทกภัย เสนอแนะมาตรการและแนวทางในการช่วยเหลือเยียวยา และฟื้นฟูความเสียหายจากสถานการณ์อุทกภัยต่อนายกรัฐมนตรีหรือคณะรัฐมนตรี
3 คณะกรรมการเร่งรัดแก้ไขการบริหารจัดการน้ำ รัฐมนตรีว่าการกระทรวงเกษตรและสหกรณ์ เป็นประธานกรรมการ  กรรมการประกอบด้วยปลัดกระทรวงกลาโหม ปลัดกระทรวงเกษตรและสหกรณ์ ปลัดกระทรวงคมนาคม ปลัดกระทรวงดิจิทัลเพื่อเศรษฐกิจและสังคม ปลัดกระทรวงทรัพยากรธรรมชาติและสิ่งแวดล้อม ปลัดกระทรวงมหาดไทย เลขาธิการสำนักงานทรัพยากรน้ำแห่งชาติ ผู้อำนวยการสำนักงบประมาณ                        ผู้บัญชาการทหารสูงสุด  ผู้บัญชาการทหารบก ผู้บัญชาการทหารเรือ ผู้บัญชาการทหารอากาศ  อธิบดีกรมป้องกันและบรรเทาสาธารณภัย อธิบดีกรมโยธาธิการและผังเมือง และอธิบดีกรมชลประทาน เป็นกรรมการและเลขานุการ
มีหน้าที่และอำนาจ เร่งรัดการดำเนินการของหน่วยงานที่เกี่ยวข้องเพื่อแก้ไขปัญหาการบริหารจัดการน้ำ และเสนอแนะมาตรการและแนวทางการบริหารจัดการน้ำและการฟื้นฟูโครงสร้างพื้นฐานที่ได้รับความเสียหายจากอุทกภัยต่อนายกรัฐมนตรีหรือคณะรัฐมนตรี

ที่มา : https://www.thaigov.go.th/news/contents/details/87572