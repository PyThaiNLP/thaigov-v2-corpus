รัฐบาลไทย-ข่าวทำเนียบรัฐบาล-กรมการขนส่งทางบก เชิญชวนผู้สนใจเข้าร่วมการประมูลหมายเลขทะเบียนรถเลขสวยลักษณะพิเศษ ครั้งที่ 8 ในวันที่ 31 สิงหาคม 2567 ณ กรมการขนส่งทางบก


วันพฤหัสบดีที่ 29 สิงหาคม 2567
กรมการขนส่งทางบก เชิญชวนผู้สนใจเข้าร่วมการประมูลหมายเลขทะเบียนรถเลขสวยลักษณะพิเศษ ครั้งที่ 8 ในวันที่ 31 สิงหาคม 2567 ณ กรมการขนส่งทางบก
.....
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า กรมการขนส่งทางบก (ขบ.) โดยกองทุนเพื่อความปลอดภัยในการใช้รถใช้ถนน (กปถ.) เชิญชวนผู้สนใจเข้าร่วมการประมูลหมายเลขทะเบียนรถที่มีลักษณะพิเศษ สำหรับรถยนต์นั่งส่วนบุคคลไม่เกินเจ็ดคน ครั้งที่ 8 ในคอนเซ็ปต์ ความพิเศษเหนือระดับสำหรับ “คนพิเศษ” วันเสาร์ที่ 31 สิงหาคม 2567 ตั้งแต่เวลา 10.00 น. ณ อาคาร 6 ชั้น 7 ขบ. โดยจะมีหมายเลขทะเบียนรถฯ ออกประมูล รวมทั้งสิ้น 100 หมายเลข แบ่งเป็น 3 กลุ่ม ได้แก่ 1) กลุ่ม SUPERPREMIUM ลักษณะเป็นเลข 8 และ 9 สี่ตัวเหมือน (8888, 9999) ราคาประมูลเริ่มต้น 1,500,000 บาท 2) กลุ่ม PREMIUM ลักษณะเป็นตัวเลขสี่ตัวเหมือน (1111, 2222, 3333, 4444, 5555, 6666, 7777) ราคา 1,000,000 บาท 3) กลุ่ม GOLD ลักษณะเป็นเลขตัวเดียว (1-9) เลขสองตัวเหมือน (11-99), สามตัวเหมือน (111-999), เลขคู่ 8, คู่ 9 (8899, 9988, 8998, 8989, 9898, 9889) ราคา 800,000 บาท
สำหรับผู้ชนะการประมูลจะได้ครอบครองป้ายทะเบียนรถลักษณะพิเศษที่ใช้เทคโนโลยีการพิมพ์แผ่นป้ายแตกต่างจากป้ายทะเบียนปกติ คือ ตัวแผ่นป้ายไม่มีรอยดุนและไม่มีขอบ ภาพพื้นหลังมีลวดลายกราฟิก    สามารถโอนเปลี่ยนแปลงกรรมสิทธิ์ให้ผู้อื่นหรือโอนเป็นมรดกได้ และนำไปใช้กับรถที่จดทะเบียนแล้วได้เช่นเดียวกัน ทั้งนี้ ผู้สนใจเข้าร่วมประมูลสามารถเสนอราคาประมูลได้ 2 ช่องทาง ดังนี้ 1) ระบบอินเทอร์เน็ต โดยเสนอราคาล่วงหน้า แบบกำหนดราคาขั้นสูง Maximum Bid หรือแบบเรียลไทม์ที่ www.tabienrod.com และ 2) ทางวาจาด้วยตนเอง โดยหมายเลขทะเบียนที่จะนำออกประมูล ต้องมีผู้ลงทะเบียนและเสนอราคามากกว่า 2 รายขึ้นไป สามารถลงทะเบียนล่วงหน้าได้ที่ กปถ. อาคาร 2 ชั้น 5 ขบ. ในวันและเวลาราชการ หรือลงทะเบียนทางเว็บไซต์ www.tabienrod.com โดยต้องเตรียมเอกสารหลักฐาน ประกอบด้วย ใบลงทะเบียน บัตรประจำตัวประชาชน ในกรณีเป็นนิติบุคคลใช้หนังสือรับรองการจดทะเบียนนิติบุคคล หลักฐานการชำระเงิน และหน้าบัญชีธนาคาร ตามขั้นตอนการประมูล ดังนี้ 1) ลงทะเบียนตามหมายเลขที่ต้องการประมูล 2) ชำระค่าหลักประกันการประมูลผ่านธนาคารหรือชำระเป็นเงินสดตามอัตราที่กำหนด 3) เสนอราคาตามคำหรือข้อความและเลขทะเบียนที่สนใจ ทางอินเทอร์เน็ตหรือทางวาจาในวันปิดประมูล ณ อาคาร 6 ชั้น 7 ขบ. สอบถามรายละเอียดการประมูลฯ เพิ่มเติมได้ทาง www.tabienrod.com หรือ กปถ. โทร. 0 2272 5937 หรือสายด่วน ขบ. โทร. 1584 หรือ 0 2271 8888

ที่มา : https://www.thaigov.go.th/news/contents/details/87570