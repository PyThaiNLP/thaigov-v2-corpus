รัฐบาลไทย-ข่าวทำเนียบรัฐบาล-เครดิตบูโรห่วงใยผู้ประสบอุทกภัย วอนสมาชิกสถาบันการเงินพึงระวังการรายงานและการนำส่งสถานะชำระหนี้


วันพฤหัสบดีที่ 29 สิงหาคม 2567
29/08/2567
พิมพ์
เครดิตบูโรห่วงใยผู้ประสบอุทกภัย วอนสมาชิกสถาบันการเงินพึงระวังการรายงานและการนำส่งสถานะชำระหนี้
เครดิตบูโรส่งหนังสือถึงสมาชิกสถาบันการเงินที่มีมาตรการ/โครงการช่วยเหลือเยียวยาผู้ประสบอุทกภัยดังกล่าว โดยผ่อนปรนหรือขยายเวลาการชำระหนี้ออกไป โดยไม่ถือเป็นการผิดนัดชำระหนี้หากลูกค้าสามารถปฏิบัติได้ครบถ้วนตามข้อตกลงหรือข้อผ่อนปรนของสมาชิกสถาบันการเงิน
29 สิงหาคม 2567 : บริษัท ข้อมูลเครดิตแห่งชาติ จำกัด (เครดิตบูโร) ส่งหนังสือถึงสมาชิกสถาบันการเงินที่มีมาตรการ/โครงการช่วยเหลือเยียวยาผู้ประสบอุทกภัยดังกล่าว โดยผ่อนปรนหรือขยายเวลาการชำระหนี้ออกไป โดยไม่ถือเป็นการผิดนัดชำระหนี้หากลูกค้าสามารถปฏิบัติได้ครบถ้วนตามข้อตกลงหรือข้อผ่อนปรนของสมาชิกสถาบันการเงิน
นายสุรพล โอภาสเสถียร ผู้จัดการใหญ่ เครดิตบูโร เปิดเผยว่า ตามที่ได้เกิดเหตุอุทกภัยหรือภัยธรรมชาติในหลายจังหวัดในพื้นที่ภาคเหนือของประเทศ ทำให้ประชาชนและลูกค้าของสมาชิกสถาบันการเงินจำนวนหนึ่งได้รับความเดือดร้อนจากเหตุดังกล่าว นั้น
เครดิตบูโรในฐานะที่เป็นส่วนหนึ่งของระบบสถาบันการเงินไทยจึงได้ออกหนังสือถึงธนาคารและสถาบันการเงินที่เป็นสมาชิกกว่า 158 แห่ง หากสมาชิกสถาบันการเงินมีมาตรการ/ โครงการช่วยเหลือเยียวยาผู้ประสบอุทกภัยดังกล่าว โดยผ่อนปรนหรือขยายเวลาการชำระหนี้ออกไป โดยไม่ถือเป็นการผิดนัดชำระหนี้หากลูกค้าสามารถปฏิบัติได้ครบถ้วนตามข้อตกลงหรือข้อผ่อนปรนของสมาชิกสถาบันการเงินนั้น
เครดิตบูโรจึงมีหนังสือแจ้งขอความร่วมมือสมาชิกสถาบันการเงินพึงระมัดระวังในการรายงานและการนำส่งข้อมูลเครดิตของลูกค้าตั้งแต่งวดข้อมูลเดือนสิงหาคม 2567 เป็นต้นไป โดยยึดถือข้อเท็จจริงตามนโยบายของสมาชิกสถาบันการเงินที่ได้มีการผ่อนผันหรือผ่อนปรนเป็นสำคัญ เพื่อป้องกันประเด็นเกี่ยวกับความถูกต้องของข้อมูล หรือทำให้ข้อมูลที่นำส่งขัดแย้งกับข้อเท็จจริงหรือข้อตกลงที่สมาชิกสถาบันการเงินได้ผ่อนผันให้กับลูกค้าอันอาจเป็นเหตุให้เกิดข้อร้องเรียนได้ กล่าวคือ ในช่วงเวลาที่สมาชิกสถาบันการเงินได้ผ่อนผันให้กับลูกค้า สมาชิกสถาบันการเงินอาจเลือกรายงานและนำส่งข้อมูลการชำระหนี้ในรหัสสถานะบัญชีปกติหรือพักชำระหนี้ได้ ตามประกาศคณะกรรมการคุ้มครองข้อมูลเครดิต เรื่อง รหัสสถานะบัญชี ลงวันที่ 27 กรกฎาคม 2565 ได้
ทั้งนี้ หลังจากเหตุการณ์สู่ภาวะปกติ ลูกค้าสามารถตรวจเครดิตบูโรของตนเองเพื่อดูความถูกต้องของข้อมูลได้ ซึ่งเครดิตบูโรมีช่องทางสำหรับประชาชนทั่วไปสามารถตรวจเครดิตบูโรได้หลายช่องทาง อาทิ ศูนย์ตรวจเครดิตบูโร ตรวจเครดิตบูโรออนไลน์ผ่านโมบายแอป ธนาคารกรุงเทพ เกียรตินาคินภัทร กรุงไทย ออมสิน ทีทีบี ธพว. หรือ SME D Bank เป๋าตัง Flash Express หรือยื่นคำขอผ่านเคาน์เตอร์ธนาคารกรุงไทย กรุงศรี ธอส. ธ.ก.ส. หรือที่ตู้เอทีเอ็มของธนาคารกรุงไทย ไทยพาณิชย์ หรือที่ทำการไปรษณีย์และเคาน์เตอร์บริการไปรษณีย์ทุกแห่งทั่วประเทศ รายละเอียดช่องทางตรวจเครดิตบูโรได้ที่ www.ncb.co.th
ต้องการข้อมูลเพิ่มเติมกรุณาติดต่อ
บริษัท ข้อมูลเครดิตแห่งชาติ จำกัด (เครดิตบูโร)
ฝ่ายธุรกิจสัมพันธ์และภาพลักษณ์องค์กร
E-mail: ilovebureau@ncb.co.th / website: www.ncb.co.th / facebook: www.facebook.com/ilovebureau

ที่มา : https://www.thaigov.go.th/news/contents/details/87566