รัฐบาลไทย-ข่าวทำเนียบรัฐบาล-ปลัดฯ ณัฐพล นั่งหัวโต๊ะ “บอร์ดบริหารกองทุนเอสเอ็มอีตามแนวประชารัฐ” เคาะ!! พักชำระหนี้ 3 เดือน เยียวยาลูกหนี้กองทุนฯ ที่ได้รับผลกระทบจากอุทกภัย


วันพุธที่ 28 สิงหาคม 2567
28/08/2567
พิมพ์
ปลัดฯ ณัฐพล นั่งหัวโต๊ะ “บอร์ดบริหารกองทุนเอสเอ็มอีตามแนวประชารัฐ” เคาะ!! พักชำระหนี้ 3 เดือน เยียวยาลูกหนี้กองทุนฯ ที่ได้รับผลกระทบจากอุทกภัย
ปลัดฯ ณัฐพล นั่งหัวโต๊ะ “บอร์ดบริหารกองทุนเอสเอ็มอีตามแนวประชารัฐ” เคาะ!! พักชำระหนี้ 3 เดือน เยียวยาลูกหนี้กองทุนฯ ที่ได้รับผลกระทบจากอุทกภัย
วันที่ 27 สิงหาคม 2567 ดร.ณัฐพล รังสิตพล ปลัดกระทรวงอุตสาหกรรม ในฐานะประธานคณะกรรมการบริหารกองทุนพัฒนาเอสเอ็มอีตามแนวประชารัฐ ครั้งที่ 80-8/2567 โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสุชาดา โพธิ์เจริญ ที่ปรึกษาปลัดกระทรวงอุตสาหกรรม คณะผู้บริหาร และหน่วยงานที่เกี่ยวข้อง เข้าร่วม ผ่านสื่ออิเล็กทรอนิกส์ (Zoom Meeting) ณ ห้องประชุม อก.1 สำนักงานปลัดกระทรวงอุตสาหกรรม
โดยที่ประชุม มีระเบียบวาระเพื่อพิจารณา ดังนี้ พิจารณาร่างตัวชี้วัดการประเมินผลการดำเนินงานของกองทุนพัฒนาเอสเอ็มอีตามแนวประชารัฐ ประจำปีบัญชี 2568 พิจารณาการกำหนดปฏิทินการประชุมคณะกรรมการบริหารกองทุนเอสเอ็มอีตามแนวประชารัฐ ปีงบประมาณ พ.ศ. 2568 พิจารณาบันทึกข้อตกลงความร่วมมือ ระหว่างสำนักงานปลัดกระทรวงอุตสาหกรรม กับธนาคารพัฒนาวิสาหกิจขนาดกลางและขนาดย่อมแห่งประเทศไทย เพื่อการดำเนินงานโครงการสินเชื่อกองทุนพัฒนาเอสเอ็มอีตามแนวประชารัฐ ปีงบประมาณ พ.ศ. 2567 และพิจารณามาตรการช่วยเหลือเอสเอ็มอี ที่เป็นลูกหนี้สินเชื่อของกองทุนพัฒนาเอสเอ็มอีตามแนวประชารัฐ ผู้ซึ่งได้รับผลกระทบจากสถานการณ์ภัยพิบัติ
ทั้งนี้ ที่ประชุมมีมติอนุมัติมาตรการช่วยเหลือเอสเอ็มอีที่ได้รับผลกระทบจากสถานการณ์ภัยพิบัติจากอุทกภัย โดยการพักชำระหนี้เงินต้น 3 เดือน ให้กับลูกหนี้สินเชื่อกองทุนพัฒนาเอสเอ็มอีตามแนวประชารัฐ นับแต่วันที่อนุมัติการพักชำระหนี้ โดยผู้ที่สนใจสามารถยื่นความประสงค์ เข้าร่วมมาตรการได้ที่ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ได้ทุกสาขาทั่วประเทศในเขตพื้นที่ที่สถานประกอบการตั้งอยู่ ตามรายงานสถานการณ์สาธารณภัย กรมป้องกันและบรรเทาสาธารณภัย กระทรวงมหาดไทย ประกาศกำหนด นอกจากนี้ทางกองทุนฯ ได้ออกมาตรการปรับปรุงโครงสร้างหนี้ ให้กับลูกหนี้ของกองทุนทั่วประเทศ โดยสามารถขอปรับปรุงโครงสร้างหนี้ได้เกินกว่า 2 ครั้ง ซึ่งสามารถแจ้งความประสงค์ที่ ธพว. ทั้งนี้ สามารถสอบถามรายละเอียดได้ที่สำนักงานกองทุนพัฒนาเอสเอ็มอีตามแนวประชารัฐ สำนักงานอุตสาหกรรมจังหวัด ทุกจังหวัด และ ธพว. โดยมาตรการดังกล่าว นอกจากจะช่วยเหลือบรรเทาภาระการชำระหนี้ของผู้ประกอบการเอสเอ็มอีที่เป็นลูกหนี้กองทุนฯ แล้ว ยังเป็นการเสริมสภาพคล่อง และลดแนวโน้มการเป็นหนี้ที่ไม่ก่อให้เกิดรายได้ (NPL) อีกด้วย

ที่มา : https://www.thaigov.go.th/news/contents/details/87540