รัฐบาลไทย-ข่าวทำเนียบรัฐบาล-"สุริยะ" ลงพื้นที่อุโมงค์ถล่ม เผยความคืบหน้าการช่วยเหลือ 3 คนงาน รู้จุดพบสัญญาณชีพ เร่งช่วยเหลือ ยันไม่กระทบต่อโครงสร้างการทำงาน 


วันพุธที่ 28 สิงหาคม 2567
"สุริยะ" ลงพื้นที่อุโมงค์ถล่ม เผยความคืบหน้าการช่วยเหลือ 3 คนงาน รู้จุดพบสัญญาณชีพ เร่งช่วยเหลือ ยันไม่กระทบต่อโครงสร้างการทำงาน
....
ันนี้ (28 สิงหาคม 2567) นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยภายหลังลงพื้นที่ติดตามความคืบหน้าการช่วยเหลือคนงานจากเหตุดินทรุดตัวภายในอุโมงค์รถไฟคลองไผ่ ช่วงคลองขนานจิตร ตำบลจันทึก อำเภอปากช่อง จังหวัดนครราชสีมาว่า จากรายงานสถานการณ์ล่าสุด พบว่า มีเสียงตอบรับจากการเคาะผนังของคนงานชาวเมียน ซึ่งการดำเนินการช่วยเหลือผู้ประสบภัยนั้น จะต้องใช้เวลาในการดำเนินการอย่างรัดกุม และรอบคอบที่สุด
ทั้งนี้ ในขณะนี้ เจ้าหน้าที่ได้นำรถพยาบาลพร้อมทีมแพทย์ปฐมพยาบาล เข้าไปในอุโมงค์ เตรียมช่วยเหลือผู้ประสบภัย อย่างไรก็ตาม หวังว่า สภาพอากาศจะเป็นใจต่อการดำเนินการช่วยเหลือ และไม่กระทบต่อโครงสร้างการทำงาน ขณะเดียวกัน ได้สั่งการให้ดำเนินการตรวจสอบอุโมงค์รถไฟที่อยู่ระหว่างการขุดเจาะอยู่ทั่วประเทศ และเข้มงวดในเรื่องความปลอดภัยของทุกโครงการ เพื่อไม่ให้เกิดเหตุการณ์ในลักษณะดังกล่าวซ้ำอีก โดยให้ยึดการปฏิบัติงานตามคู่มือมาตรฐานความปลอดภัยเป็นสำคัญ และหากเกิดเหตุการณ์ซ้ำขึ้นอีกจะมีบทลงโทษขั้นสูงสุดต่อไป
สำหรับอุโมงค์ที่อยู่ระหว่างการก่อสร้างดังกล่าว เป็น 1 ในโครงการรถไฟความเร็วสูงไทย-จีน ระยะที่ 1 กรุงเทพฯ – นครราชสีมา โดยมีผู้รับจ้าง คือ บมจ. เนาวรัตน์พัฒนาการ เป็นผู้รับผิดชอบการดำเนินงานทั้งหมด ส่วนคนงานต่างชาตินั้น เป็นการจ้างโดยบริษัทฯเอง ซึ่งทางกระทรวงจะเข้าไปตรวจสอบอีกครั้ง

ที่มา : https://www.thaigov.go.th/news/contents/details/87537