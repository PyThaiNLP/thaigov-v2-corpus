รัฐบาลไทย-ข่าวทำเนียบรัฐบาล-จ.นราธิวาส ร่วมกับ สภาสังคมสงเคราะห์แห่งประเทศไทยฯ จัดโครงการน้ำพระทัยพระราชทานเลี้ยงอาหารกลางวันแก่เด็กในศูนย์การศึกษาพิเศษ ประจำจังหวัดนราธิวาส เพื่อเสริมสร้างความมั่นคงทางอาหาร


วันพฤหัสบดีที่ 29 สิงหาคม 2567
29/08/2567
พิมพ์
จ.นราธิวาส ร่วมกับ สภาสังคมสงเคราะห์แห่งประเทศไทยฯ จัดโครงการน้ำพระทัยพระราชทานเลี้ยงอาหารกลางวันแก่เด็กในศูนย์การศึกษาพิเศษ ประจำจังหวัดนราธิวาส เพื่อเสริมสร้างความมั่นคงทางอาหาร
จังหวัดนราธิวาส ร่วมกับ สภาสังคมสงเคราะห์แห่งประเทศไทยฯ จัดโครงการน้ำพระทัยพระราชทานเลี้ยงอาหารกลางวันแก่เด็กในศูนย์การศึกษาพิเศษ ประจำจังหวัดนราธิวาส เพื่อเสริมสร้างความมั่นคงทางอาหาร การดูแลสุขภาพ และการรับประทานอาหารให้กับเด็กนักเรียน
จังหวัดนราธิวาส ร่วมกับ สภาสังคมสงเคราะห์แห่งประเทศไทยฯ จัดโครงการน้ำพระทัยพระราชทานเลี้ยงอาหารกลางวันแก่เด็กในศูนย์การศึกษาพิเศษ ประจำจังหวัดนราธิวาส เพื่อเสริมสร้างความมั่นคงทางอาหาร การดูแลสุขภาพ และการรับประทานอาหารให้กับเด็กนักเรียน มุ่งมั่นขับเคลื่อนการพัฒนาคุณภาพชีวิตของประชาชนทุกช่วงวัยอย่างยั่งยืน
วันนี้ (29 ส.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า เป็นประธานจัดกิจกรรมโครงการน้ำพระทัยพระราชทานส่วนภูมิภาค สภาสังคมสงเคราะห์ฯ 77 จังหวัด ประจำปี 2567 เพื่อเฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยมี นายมานิตย์ วงษ์สุรีย์รัตน์ ประธานกรรมการประสานส่วนภูมิภาค ภาค 12 สภาสังคมสงเคราะห์แห่งประเทศไทยในพระบรมราชูปถัมภ์ นางปรียา เกิดก่อ รองประธานแม่บ้านมหาดไทยจังหวัดนราธิวาส ผู้อำนวยการศูนย์การศึกษาพิเศษประจำจังหวัดนราธิวาส พัฒนาสังคมและความมั่นคงของมนุษย์จังหวัดนราธิวาส คณะกรรมการเหล่ากาชาด และหัวหน้าส่วนราชการ เข้าร่วมกิจกรรม ณ ศูนย์การศึกษาพิเศษ ประจำจังหวัดนราธิวาส
ผู้ว่าราชการจังหวัดนราธิวาส กล่าวว่า การจัดโครงการในครั้งนี้ทางสภาสังคมสงเคราะห์แห่ง ประเทศไทย ในพระบรมราชูถัมภ์ ได้น้อมเกล้าน้อมกระหม่อม รับพระราชเสาวนีย์ในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จึงได้ดำเนินการโครงการน้ำพระทัยพระราชทาน สภาสังคมสงเคราะห์แห่งประเทศไทยฯ 77 จังหวัด ประจำปี 2567 ต่อเนื่องมาเป็นปีที่ 26 และในครั้งนี้ ได้ร่วมกับ จังหวัดนราธิวาส พร้อมด้วย ชมรมแม่บ้านมหาดไทยจังหวัดนราธิวาส ประธานกรรมการประสานส่วนภูมิภาค ภาค 12 ประธานชมรมแม่ดีเด่นแห่งชาติ ประจำจังหวัดนราธิวาส และพัฒนาสังคมและความมั่นคงของมนุษย์จังหวัดนราธิวาส จัดกิจรรมโครงน้ำพระทัยพระราชทาน เลี้ยงอาหารกลางวันแก่เด็ก คณะครูและบุคลากรในศูนย์การศึกษาพิเศษ ประจำจังหวัดนราธิวาส เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสเฉลิมพระชนมพรรษา ในเดือน กรกฎาคม 2567 และสมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวงในเดือน สิงหาคม 2567
"โดยในวันนี้ ทางเจ้าหน้าที่และผู้เข้าร่วมงานได้นำอาหารกลางวันมาจัดเลี้ยงแก่นักเรียนและในศูนย์การศึกษาพิเศษจังหวัดนราธิวาส โดยมี เมนูข้าวหมกไก่ทอด พิซซ่า ไอศกรีม มังคุด และขนมเค้ก ด้วยความมุ่งหวังอยากให้เด็กทุกคนได้รับประทานอาหารที่มีคุณภาพ มีสารอาหารที่ครบถ้วนทั้ง 5 หมู่ ตามโภชนาการถูกหลักอนามัย สะอาด และที่สำคัญนักเรียนได้รับประทานอาหารกลางวันอย่างมีความสุขทุกคน นอกจากนี้ ตนและผู้เข้าร่วมงานได้เยี่ยมพร้อมให้กำลังใจแก่เด็ก ๆ และบุคลากรของศูนย์การศึกษาพิเศษ ที่ได้ทำหน้าที่ในการดูแลเด็กพิเศษ ให้มีพัฒนาการ และสามารถอยู่ร่วมในสังคมอย่างมีความสุขอีกด้วย" ว่าที่ร้อยตรี ตระกูล กล่าว
ว่าที่ร้อยตรี ตระกูล กล่าวในช่วงท้ายว่า จังหวัดนราธิวาส ได้มุ่งเน้นในการขับเคลื่อนนโยบายของกระทรวงมหาดไทย ในเรื่องพัฒนาคุณภาพชีวิตของประชาชนทุกช่วงวัย โดยเริ่มจากการรับประทานอาหารที่มีประโยชน์ต่อสุขภาพ การรับประทานอาหารที่ถูกสุขลักษณะและครบทั้ง 5 หมู่ ซึ่งจังหวัดนราธิวาส จึงได้ร่วมกับสภาสังคมสงเคราะห์แห่งประเทศไทย ในพระบรมราชูปถัมภ์ ชมรมแม่บ้านมหาดไทยจังหวัดนราธิวาส และภาคีเครือข่ายจิตอาสาทุกภาคส่วน นำนโยบายการส่งเสริมอาหารกลางวันมาขับเคลื่อน เพื่อเฉลิมพระเกียรติพระบาทสมเด็จพระเจ้าอยู่หัวและสมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง มากไปกว่านั้นคือมุ่งหวังเพื่อให้เด็กนักเรียนในศูนย์การศึกษาพิเศษจังหวัดนราธิวาส และสถานศึกษาต่าง ๆ ได้รับประทานอาหารที่ครบถ้วน เพียงพอ สะอาด และถูกสุขลักษณะ ทำให้เด็กนักเรียนมีร่างกายที่แข็งแรง มีการพัฒนาทั้งร่างกายและจิตใจอย่างเหมาะสม เติบโตอย่างแข็งแรงและมีสุขภาพที่ดีตลอดไป

ที่มา : https://www.thaigov.go.th/news/contents/details/87564