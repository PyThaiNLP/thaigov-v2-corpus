รัฐบาลไทย-ข่าวทำเนียบรัฐบาล-‘ภูมิธรรม’ กำชับคุมราคาสินค้าช่วงน้ำท่วม บรรเทาความเดือดร้อนประชาชน แม้หลายพื้นที่ระดับน้ำเริ่มลดลง   พณ. เผยหากประชาชนถูกเอาเปรียบร้องเรียนได้ทันที โทร. สายด่วน 1569  


วันพฤหัสบดีที่ 29 สิงหาคม 2567
29/08/2567
พิมพ์
‘ภูมิธรรม’ กำชับคุมราคาสินค้าช่วงน้ำท่วม บรรเทาความเดือดร้อนประชาชน แม้หลายพื้นที่ระดับน้ำเริ่มลดลง   พณ. เผยหากประชาชนถูกเอาเปรียบร้องเรียนได้ทันที โทร. สายด่วน 1569
‘ภูมิธรรม’ กำชับคุมราคาสินค้าช่วงน้ำท่วม บรรเทาความเดือดร้อนประชาชน แม้หลายพื้นที่ระดับน้ำเริ่มลดลง   พณ. เผยหากประชาชนถูกเอาเปรียบร้องเรียนได้ทันที โทร. สายด่วน 1569
วันนี้ (29 สิงหาคม 2567) นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี เผยว่ายังคงติดตามสถานการณ์น้ำอยู่ตลอดเวลา จากรายงานของกรมป้องกันและบรรเทาสาธารณภัย (ข้อมูล 28 สิงหาคม 2567 เวลา 10.00น.) พบว่าภาพรวมสถานการณ์อุทกภัยในหลายพื้นที่และจังหวัดภาคเหนือระดับน้ำลดลง เช่น จังหวัดเชียงราย พะเยา นครสวรรค์ เลย หนองบัวลำภู ขณะเดียวกันในพื้นที่อำเภอเมือง จังหวัดแพร่ หน่วยงานที่เกี่ยวข้องได้ออกปฏิบัติการสูบน้ำท่วมขัง ฟื้นฟูและล้างทำความสะอาดอาคารบ้านเรือนประชาชน รวมทั้งโรงเรียนที่ได้รับผลกระทบจากอุทกภัยแล้ว
นายภูมิธรรมฯ กล่าวว่า แม้หลายพื้นที่ที่ระดับน้ำเริ่มลดลงแล้ว ยังคงกำชับสำนักงานพาณิชย์จังหวัดให้ดูแลราคาสินค้าที่จำเป็นต่อการดำรงชีพอย่างต่อเนื่องและใกล้ชิด ไปจนกว่าสถานการณ์จะเข้าสู่ภาวะปกติ เพื่อไม่ให้ผู้ประกอบการฉวยโอกาสปรับราคาสินค้าสูงขึ้นในช่วงที่ยังคงมีประชาชนได้รับความเดือดร้อน ทั้งนี้ กระทรวงพาณิชย์ แจ้งได้เปิดสายด่วนกรมการค้าภายใน 1569 แอปพลิเคชันไลน์ @MR.DIT หากประชาชนไม่ได้รับความเป็นธรรมจากผู้ประกอบการสามารถร้องเรียนได้ หรือติดต่อไปทึ่สำนักงานพาณิชย์จังหวัดทุกจังหวัด โดยจะมีเจ้าหน้าที่เร่งเข้าไปตรวจสอบเพื่อติดตามแก้ไขปัญหาต่อไป ////

ที่มา : https://www.thaigov.go.th/news/contents/details/87544