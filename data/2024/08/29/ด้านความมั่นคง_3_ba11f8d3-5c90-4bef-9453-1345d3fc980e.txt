รัฐบาลไทย-ข่าวทำเนียบรัฐบาล-ผู้ว่าฯ นครพนม ติดตามสถานการณ์น้ำโขงอย่างใกล้ชิด หลังระดับน้ำยังคงเพิ่มขึ้นต่อเนื่อง ขณะที่เทศบาลเมืองนครพนม ปักธงเหลืองเฝ้าระวังน้ำล้นตลิ่ง และเตรียมเครื่องสูบน้ำกว่า 10 เครื่อง


วันพฤหัสบดีที่ 29 สิงหาคม 2567
29/08/2567
พิมพ์
ผู้ว่าฯ นครพนม ติดตามสถานการณ์น้ำโขงอย่างใกล้ชิด หลังระดับน้ำยังคงเพิ่มขึ้นต่อเนื่อง ขณะที่เทศบาลเมืองนครพนม ปักธงเหลืองเฝ้าระวังน้ำล้นตลิ่ง และเตรียมเครื่องสูบน้ำกว่า 10 เครื่อง
ผู้ว่าฯ นครพนม ติดตามสถานการณ์น้ำโขงอย่างใกล้ชิด หลังระดับน้ำยังคงเพิ่มขึ้นต่อเนื่อง ขณะที่เทศบาลเมืองนครพนม ปักธงเหลืองเฝ้าระวังน้ำล้นตลิ่ง และเตรียมเครื่องสูบน้ำกว่า 10 เครื่อง กำชับขอให้ประชาชนติดตามสถานการณ์อย่างใกล้ชิด
เมื่อวันที่ 28 ส.ค. 67 เวลา 18.00 น. นายวันชัย จันทร์พร ผู้ว่าราชการจังหวัดนครพนม พร้อมด้วย นายเดช บำรุงหงส์ หัวหน้าสำนักงานป้องกันและบรรเทาสาธารณภัยจังหวัดนครพนม และนายโชคดี มังคละคีรี รองนายกเทศมนตรีเมืองนครพนม ลงพื้นที่ติดตามสถานการณ์น้ำในแม่น้ำโขง บริเวณลานพญาศรีสัตตนาคราช ต.ในเมือง อ.เมืองนครพนม พร้อมสั่งการหน่วยงานที่เกี่ยวข้องเตรียมความพร้อมรับสถานการณ์ พร้อมแจ้งเตือนประชาชนในพื้นที่ให้เตรียมความพร้อมรับสถานการณ์อย่างใกล้ชิด
นายวันชัย จันทร์พร ผู้ว่าราชการจังหวัดนครพนม กล่าวว่า ภายหลังจากที่สำนักงานทรัพยากรน้ำแห่งชาติ ได้แจ้งเตือนให้จังหวัดเฝ้าระวังน้ำโขงล้นตลิ่งตั้งแต่วันนี้ไปจนถึงวันที่ 1 กันยายน 2567 ประกอบกับปริมาณฝนตกหนักสะสมตลอดช่วงสัปดาห์ที่ผ่านมาในพื้นที่ภาคเหนือตอนบน และตะวันออกเฉียงเหนือตอนบน ทำให้มีน้ำไหลผ่านเขื่อนไชยบุรี สปป.ลาว ในอัตรา 17,000 ลูกบาศก์เมตรต่อวินาที ส่งผลให้ระดับน้ำในแม่น้ำโขงและลำน้ำสาขาเพิ่มสูงขึ้นอย่างต่อเนื่อง อาจจะส่งผลกระทบต่อบริเวณพื้นที่ลุ่มต่ำการเกษตร แนวถนน ชุมชน และผู้ประกอบการบริเวณริมน้ำโขงในช่วงวันที่ 28 สิงหาคม ถึงวันที่ 1 กันยายน 2567
ผู้ว่าราชการจังหวัดนครพนม กล่าวต่อว่า จังหวัดนครพนมได้แจ้งเตือนให้ผู้ประกอบการร้านค้าที่อยู่บริเวณอาคารใต้ลานพญาศรีสัตตนาคราชติดตามสถานการณ์น้ำอย่างใกล้ชิด และเตรียมความพร้อมในการเก็บสิ่งของขึ้นไว้บนที่สูง พร้อมทั้งได้กำชับให้เรือท่องเที่ยวทุกลำดูแลเรื่องความปลอดภัยของนักท่องเที่ยวเป็นพิเศษผู้โดยสารต้องสวมเสื้อชูชีพด้วย และให้เดินเรือทุกประเภทด้วยความระมัดระวัง เเล้ว
นายวันชัย กล่าวว่า ในขณะที่เทศบาลเมืองนครพนม ได้ปักธงเหลืองบริเวณริมฝั่งแม่น้ำโขง เพื่อเตือนให้ประชาชนได้ติดตามสถานการณ์อย่างใกล้ชิด พร้อมทั้งได้มีการติดตั้งเครื่องสูบน้ำทั้งชนิดเครื่องยนต์ดีเซล และเครื่องสูบน้ำด้วยมอเตอร์ไฟฟ้า ขนาดท่อ 12 นิ้ว จำนวน 14 เครื่อง หากเกิดน้ำท่วมในเขตเทศบาลเมืองนครพนมก็พร้อมสูบน้ำลงในแม่น้ำโขงทันที
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า ขณะนี้ระดับน้ำในแม่น้ำโขงที่จังหวัดนครพนมเพิ่มขึ้นอย่างต่อเนื่อง อยู่ที่ประมาณ 10.57 เมตร ระดับน้ำเพิ่มขึ้นจากเมื่อช่วงเช้าที่ผ่านมาประมาณ 4 เซนติเมตร ต่ำกว่าระดับวิกฤติ 1.43 เมตร อย่างไรก็ตามหน่วยงานที่เกี่ยวข้องได้เตรียมความพร้อมในการรับสถานการณ์ไว้แล้ว พร้อมทั้งได้มีหนังสือด่วนที่สุดไปยังนายอำเภอและส่วนราชการ หน่วยงานที่เกี่ยวข้อง ให้แจ้งเตือนประชาชนในพื้นที่ให้เตรียมความพร้อมรับสถานการณ์อย่างใกล้ชิด โดยเฉพาะประชาชนและผู้ที่อาศัยในบริเวณพื้นที่เสี่ยงริมแม่น้ำโขงให้ทราบและเตรียมความพร้อมจากสถานการณ์น้ำล้นตลิ่ง ในพื้นที่ 6 อำเภอ ทั้งที่อยู่ริมแม่น้ำโขงและลำน้ำสาขา ได้แก่ อำเภอเมืองนครพนม ท่าอุเทน ธาตุพนม บ้านแพง เรณูนคร และอำเภอศรีสงคราม ให้ระมัดระวังในเรื่องที่อยู่อาศัย สัตว์เลี้ยง พื้นที่ทางการเกษตรด้วยแล้ว
นายวันชัย กล่าวทิ้งท้ายว่า ขณะนี้จังหวัดนครพนมได้สั่งการให้หน่วยงานต่าง ๆ ที่เกี่ยวข้องเตรียมความพร้อมกำลังพล เครื่องมือ เครื่องจักรกล เพื่อรองรับสถานการณ์ให้สามารถในการให้ความช่วยเหลือพี่น้องประชาชนได้ตลอด 24 ชั่วโมง ทั้งนี้ จังหวัดนครพนม ยังได้ประกาศเขตพื้นที่ประสบสาธารณภัยและเขตการให้ความช่วยเหลือผู้ประสบสาธารณภัยกรณีฉุกเฉิน อุทกภัยในพื้นที่อำเภอศรีสงคราม เป็นอำเภอแรกแล้ว จำนวน 9 ตำบล 38 หมู่บ้าน หากพี่น้องประชาชนยังไม่ได้รับความช่วยเหลือขอให้โทรศัพท์ไปยังศูนย์ดำรงธรรม ที่หมายเลข 1567 หรือ สายด่วนนิรภัย ปภ. 1784 ได้ฟรี ตลอด 24 ชั่วโมง

ที่มา : https://www.thaigov.go.th/news/contents/details/87550