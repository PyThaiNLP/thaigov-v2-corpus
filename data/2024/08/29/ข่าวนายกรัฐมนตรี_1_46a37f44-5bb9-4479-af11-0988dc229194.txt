รัฐบาลไทย-ข่าวทำเนียบรัฐบาล-“แพทองธาร” รับโทรศัพท์แสดงความยินดี นายกฯ เวียดนาม ฝ่าม มิงห์ จิ๋งห์ ยืนยันจะร่วมมืออย่างใกล้ชิด ด้านการค้าการลงทุน-ความเชื่อมโยง


วันพฤหัสบดีที่ 29 สิงหาคม 2567
29/08/2567
พิมพ์
“แพทองธาร” รับโทรศัพท์แสดงความยินดี นายกฯ เวียดนาม ฝ่าม มิงห์ จิ๋งห์ ยืนยันจะร่วมมืออย่างใกล้ชิด ด้านการค้าการลงทุน-ความเชื่อมโยง
ส่งเสริมความเป็นหุ้นส่วนเชิงยุทธศาสตร์ ต่อยอดความสัมพันธ์ระดับภูมิภาค
วันนี้ (29 สิงหาคม 2567) นางสาวแพทองธาร ชินวัตร นายกรัฐมนตรี โพสต์ข้อความผ่าน Twitter (X) ภายหลังรับโทรศัพท์แสดงความยินดีจากนายฝ่าม มิงห์ จิ๋งห์ (H.E. Mr. Pham Minh Chinh) นายกรัฐมนตรีเวียดนาม ในโอกาสรับตำแหน่งนายกรัฐมนตรี
โดยนายกรัฐมนตรีขอบคุณรัฐบาลเวียดนาม สำหรับความสัมพันธ์ที่ใกล้ชิดระหว่างกัน และขอบคุณที่ถวายการต้อนรับสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี อย่างสมพระเกียรติ เมื่อช่วงกลางเดือนสิงหาคมที่ผ่านมา พร้อมได้ใช้โอกาสนี้ แสดงความตั้งใจที่จะทำงานร่วมกับนายกฯ เวียดนามอย่างใกล้ชิด โดยเฉพาะด้านการค้าและการลงทุน และความเชื่อมโยงระหว่างประชาชนสองประเทศ เพื่อส่งเสริมความเป็นหุ้นส่วนเชิงยุทธศาสตร์ระหว่างกัน โดยนายกรัฐมนตรีเวียดนามมีความมั่นใจในความร่วมมือสองฝ่าย ซึ่งมีศักยภาพที่จะต่อยอดเพื่อพัฒนาความสัมพันธ์ทั้งในระดับทวิภาคีและระดับภูมิภาค และเชิญให้นายกรัฐมนตรีเยือนเวียดนามอย่างเป็นทางการในโอกาสแรกต่อไป
https://x.com/ingshin/status/1829071016808882669

ที่มา : https://www.thaigov.go.th/news/contents/details/87571