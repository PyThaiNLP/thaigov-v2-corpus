รัฐบาลไทย-ข่าวทำเนียบรัฐบาล-พ่อเมืองขอนแก่น ขับเคลื่อนการสร้างความมั่นคงทางอาหาร จัดกิจกรรม “ทางนี้มีผล ผู้คนรักกัน ปันสุข” ปลูกผลไม้ และพืชผักสวนครัวสร้างคลังอาหาร หนุนเสริมสามัคคีและการมีส่วนร่วมของชุมชน


วันพฤหัสบดีที่ 29 สิงหาคม 2567
29/08/2567
พิมพ์
พ่อเมืองขอนแก่น ขับเคลื่อนการสร้างความมั่นคงทางอาหาร จัดกิจกรรม “ทางนี้มีผล ผู้คนรักกัน ปันสุข” ปลูกผลไม้ และพืชผักสวนครัวสร้างคลังอาหาร หนุนเสริมสามัคคีและการมีส่วนร่วมของชุมชน
พ่อเมืองขอนแก่น ขับเคลื่อนการสร้างความมั่นคงทางอาหาร จัดกิจกรรม “ทางนี้มีผล ผู้คนรักกัน ปันสุข” ปลูกผลไม้ และพืชผักสวนครัวสร้างคลังอาหาร หนุนเสริมสามัคคีและการมีส่วนร่วมของชุมชน สู่การพัฒนาพื้นที่ตามแนวทางหมู่บ้านยั่งยืน (Sustainable Village)
วันนี้ (29 ส.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่น ได้จัดกิจกรรม “ทางนี้มีผล ผู้คนรักกัน ปันสุข” ร่วมปลูกผักสวนครัวเพื่อสร้างความมั่นคงทางอาหาร ณ ศูนย์เรียนรู้เศรษฐกิจพอเพียง บ้านวังคูณ หมู่ที่ 4 ตำบลหนองเม็ก อำเภอหนองสองห้อง จังหวัดขอนแก่น ซึ่งตนได้เดินทางไปเป็นประธานในพิธีเปิด โดยมี นางกรรณิกา กองฉลาด ประธานแม่บ้านมหาดไทยจังหวัดขอนแก่น ว่าที่ร้อยตรี สุขุม ดลโสภณ นายอำเภอหนองสองห้อง นายร่องกี้ พลเยี่ยม ที่ปรึกษาอธิบดีกรมการพัฒนาชุมชน นางจิรสุภา สมบัติธนดล พัฒนาการอำเภอหนองสองห้อง นายวิพล ศรีเลิศ พัฒนาการอำเภอโนนศิลา เจ้าหน้าที่พัฒนาชุมชนอำเภอหนองสองห้อง นายกองค์การบริหารส่วนตำบล กำนันทุกตำบล และชาวบ้านบ้านวังคูณ ร่วมกิจกรรม
นายไกรสร กองฉลาด ผู้ว่าราชการจังหวัดขอนแก่น กล่าวว่า กระทรวงมหาดไทยมีภารกิจในการ “บำบัดทุกข์ บำรุงสุข” การยกระดับคุณภาพชีวิตของประชาชนอย่างยั่งยืน ตามเป้าหมายการพัฒนาที่ยั่งยืน (SDGs) ซึ่งเป้าหมายข้อที่ 4 คือ ความมั่นคงทางอาหาร (Food Security) ที่ทางกระทรวงมหาดไทยได้น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” “ทางนี้มีผล ผู้คนรักกัน” และ “ซอยนี้มีรัก ปลูกผักแบ่งปัน” มาขับเคลื่อนในระดับพื้นที่ เพื่อส่งเสริมทำให้ครัวเรือนและชุมชนสามารถลดรายจ่าย เพิ่มรายได้จากการมีผักสวนครัวไว้รับประทาน สามารถพึ่งพาตนเองได้ตามหลักปรัชญาของเศรษฐกิจพอเพียง นำไปสู่การมีคุณภาพชีวิตของประชาชนที่ดีอย่างยั่งยืน
“จังหวัดขอนแก่น จึงได้จัดกิจกรรม “ทางนี้มีผล ผู้คนรักกัน ปันสุข” เพื่อส่งเสริมและต่อยอดการน้อมนำแนวพระราชดำริฯ สู่ปฏิบัติการปลูกผักสวนครัว สร้างความมั่นคงทางอาหาร ผ่านการปลูกไม้ผล ต้นขนุน ชมพู่ มะม่วง และต้นฝรั่ง พืชผักสวนครัว และพืชสมุนไพร หมู่บ้านละอย่างน้อย 1 เส้นทาง เพื่อเป็นคลังอาหารให้กับครอบครัวและชุมชน ซึ่งกิจกรรมในครั้งนี้ประกอบด้วย กิจกรรมการแบ่งปันพันธุ์กล้าไม้ กิจกรรม สาธิตฐานการเรียนรู้ อาทิ การเพาะพันธุ์ผัก การปลูกผัก การทำปุ๋ยไส้เดือน การทำเมนูอาหารพื้นถิ่น การปลูกไม้ผล การทำปุ๋ยหมักแห้ง และกิจกรรมปล่อยพันธุ์ลูกกบ เป็นต้น ซึ่งผู้ร่วมกิจกรรมจะได้มาศึกษาเรียนรู้ สามารถนำไปประยุกต์ใช้และต่อยอดในการดำเนินชีวิตประจำวันได้” นายไกรสรฯ กล่าว
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า จังหวัดขอนแก่น มุ่งมั่นเสริมสร้างความยั่งยืนในทุกมิติด้วยการพัฒนาพื้นที่ ตามโครงการ "หมู่บ้านยั่งยืน" (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มุ่งเสริมสร้างความรัก ความสามัคคีและความเกื้อกูลของคนในชุมชน ซึ่งจะช่วยให้ผู้คนเกิดความเป็นอันหนึ่งอันเดียวกัน คนในสังคมชุมชนช่วยเหลือเกื้อกูลซึ่งกันและกัน และมีส่วนร่วมในการพัฒนาพื้นที่ให้เป็นชุมชนที่มีความยั่งยืนได้ จึงขอเชิญชวนพี่น้องประชาชนทุกบ้าน ทุกชุมชน ร่วมกันปลูกพืชผักสวนครัว ไม้ผล เพื่อสร้างความมั่นคงทางอาหารและร่วมกันขยายผลในครัวเรือน หมู่บ้าน ชุมชน อย่างต่อเนื่อง ให้สังคมเกิดความรัก ความสามัคคี รวมถึงการดูแลฟื้นฟูทรัพยากรธรรมชาติ อันจะนำไปสู่การยังประโยชน์อย่างยั่งยืน

ที่มา : https://www.thaigov.go.th/news/contents/details/87569