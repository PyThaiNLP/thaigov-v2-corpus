รัฐบาลไทย-ข่าวทำเนียบรัฐบาล-รมว.ยุติธรรม เป็นหัวหน้าคณะผู้แทนไทย นำคณะ เข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ ๑๘ (18th ASEAN Ministerial Meeting on Transnational Crime: AMMTC)


วันพฤหัสบดีที่ 29 สิงหาคม 2567
29/08/2567
พิมพ์
รมว.ยุติธรรม เป็นหัวหน้าคณะผู้แทนไทย นำคณะ เข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ ๑๘ (18th ASEAN Ministerial Meeting on Transnational Crime: AMMTC)
รมว.ยุติธรรม เป็นหัวหน้าคณะผู้แทนไทย นำคณะ เข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ ๑๘ (18th ASEAN Ministerial Meeting on Transnational Crime: AMMTC) ณ กรุงเวียงจันทน์ สปป.ลาว
ในวันพุธที่ ๒๘ สิงหาคม ๒๕๖๗ ระหว่างเวลา ๐๘.๐๐- ๑๙.๐๐ น. ตามเวลาท้องถิ่น ณ เวียงจันทน์ สปป.ลาว พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าร่วมการประชุมระดับรัฐมนตรีอาเซียนด้านอาชญากรรมข้ามชาติ ครั้งที่ ๑๘ (18th ASEAN Ministerial Meeting on Transnational Crime: AMMTC) โดยมี ดร.เคา คิม ฮอร์น เลขาธิการอาเซียน (Dr. Kao Kim Hourn, Secretary of ASEAN) เป็นประธานกล่าวเปิดการประชุมฯ และ ฯพณฯ วิไล ลักคำพง รองนายกรัฐมนตรี สปป.ลาว และ รัฐมนตรีว่าการกระทรวงป้องกันความสงบ สปป.ลาว (General Vilay Lakhamphong, Deputy Prime Minister and Minister of Public Security of Lao PDR) เป็นผู้กล่าวต้อนรับ โดยมี ผู้เข้าร่วมการประชุมฯ ประกอบด้วย พลเอก นิพัทธ์ ทองเล็ก พลตำรวจโท ประจวบ วงสุข รักษาราชการในตำแหน่งรองผู้บัญชาการตำรวจแห่งชาติ พันตำรวจตรี ยุทธนา แพรดำ รองอธิบดี​กรมสอบสวน​คดี​พิเศษ​ รักษาราชการแทน อธิบดีกรมสอบสวนคดีพิเศษ นายอภิกิต ฉ.โรจน์ประเสริฐ รองเลขาธิการ ป.ป.ส. นายอัสนีย์ สังขเนตร ผู้อำนวยการทัณฑสถานวัยหนุ่มกลาง และคณะ พร้อมด้วยรัฐมนตรี คณะเจ้าหน้าที่ของประเทศสมาชิกอาเซียน ติมอร์เลสเต และประเทศอื่นที่เกี่ยวข้อง เข้าร่วม
จากนั้น รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย และประธานรัฐมนตรีอาเซียนด้านอาชญากรรมข้ามชาติ ได้กล่าวถ้อยแถลงเกี่ยวกับความพยายามในการต่อต้านอาชญากรรมข้ามชาติ ความร่วมมือในการจับกุมและส่งตัวผู้ร้ายข้ามแดน โดยเฉพาะรัฐบาลอินโดนีเซียที่ช่วยจับกุมผู้ต้องหาสำคัญของประเทศไทย ความซับซ้อนของสถานการณ์ยาเสพติดในปัจจุบัน ความสำคัญของการใช้นิติวิทยาศาสตร์มาดำเนินคดีและคลี่คลายความจริง การจัดทำฐานข้อมูลข่าวกรองทางการเงินเพื่อสกัดกั้นผู้ค้ายาเสพติด รวมทั้งได้เน้นย้ำถึงความสำคัญของความร่วมมือในการแก้ปัญหายาเสพติด อาชญากรรมไซเบอร์ การฉ้อโกงออนไลน์ การพนันออนไลน์ ซึ่งนำไปสู่การค้ามนุษย์ ทั้งนี้ การบูรณาการความร่วมมือระหว่างประเทศ ถือเป็นส่วนสำคัญที่จะช่วยให้การดำเนินการแก้ปัญหาดังกล่าวบรรลุผล
หลังจากนั้น รัฐมนตรีว่าการกระทรวงยุติธรรม และคณะ ได้หารือทวิภาคีกับอินโดนีเซีย นำโดย พลตำรวจจัตวา อันตัง วิดยัตโมโก เลขาธิการคณะกรรมการป้องกันและปราบปรามยาเสพติด จาการ์ตา (Pol. Brigadier General Untung Widyatmoko, Secretary of Narcotic Control Board, Jakarta) เกี่ยวกับการป้องกัน การสืบสวน และการจับกุมผู้ต้องหาในคดีสำคัญ เช่น คดียาเสพติด การค้าแรงงานผิดกฎหมาย เป็นต้น โดยในเบื้องต้นทั้งสองฝ่ายยินดีที่จะกระชับความร่วมมืออย่างใกล้ชิด และจัดตั้งคณะทำงานเพื่อแลกเปลี่ยนข้อมูลข่าวสารและให้ความช่วยเหลือในการดำเนินการจับกุมผู้ต้องหาที่หลบหนีข้ามประเทศระหว่างกัน ทั้งนี้ รัฐมนตรีว่าการกระทรวงยุติธรรม ได้มอบหมายให้สำนักงาน ป.ป.ส. เป็นหน่วยงานกลางในการประสานความร่วมมือ ติดตาม จับกุม  และการแบ่งปันข้อมูลข่าวสารที่เกี่ยวข้องกับยาเสพติดระหว่าง ๓ หน่วยงาน ได้แก่ สำนักงานตำรวจแห่งชาติ สำนักงาน ป.ป.ส. และกรมสอบสวนคดีพิเศษ
ในช่วงสุดท้าย รัฐมนตรีว่าการกระทรวงยุติธรรม และคณะ ได้หารือกับ ดร.เคา คิม ฮอร์น เลขาธิการอาเซียน (Dr. Kao Kim Hourn, Secretary of ASEAN) ในประเด็นสถานการณ์จังหวัดชายแดนภาคใต้ การลักลอบค้าสัตว์ป่าและพันธุ์พืช การส่งเสริมการศึกษาเพื่อลดปัญหาอาชญากรรม รวมถึงการเสริมสร้างองค์ความรู้ให้กับเด็กและเยาวชนในมิติต่าง ๆ ตลอดจนการพัฒนาความร่วมมือระหว่างประเทศในอาเซียนเพื่อยกระดับการดำเนินงานร่วมกัน

ที่มา : https://www.thaigov.go.th/news/contents/details/87561