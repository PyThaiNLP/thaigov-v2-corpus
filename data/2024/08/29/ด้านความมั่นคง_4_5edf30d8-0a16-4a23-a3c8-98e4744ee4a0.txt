รัฐบาลไทย-ข่าวทำเนียบรัฐบาล-กสร. ห่วงใยลูกจ้างได้รับผลกระทบจากสถานการณ์น้ำท่วม ออกประกาศขอความร่วมมือให้ดูแลกันด้วยหลักสุจริตใจ


วันพฤหัสบดีที่ 29 สิงหาคม 2567
29/08/2567
พิมพ์
กสร. ห่วงใยลูกจ้างได้รับผลกระทบจากสถานการณ์น้ำท่วม ออกประกาศขอความร่วมมือให้ดูแลกันด้วยหลักสุจริตใจ
กสร. ห่วงใยลูกจ้างได้รับผลกระทบจากสถานการณ์น้ำท่วม ออกประกาศขอความร่วมมือให้ดูแลกันด้วยหลักสุจริตใจ
กรมสวัสดิการและคุ้มครองแรงงาน ห่วงใยลูกจ้างที่ได้รับผลกระทบและเดือดร้อนจากภัยธรรมชาติ สถานการณ์น้ำท่วมฉับพลัน และน้ำป่าไหลหลากในหลายจังหวัดของภาคเหนือตอนบน และภาคตะวันออกเฉียงเหนือ จึงออกประกาศขอความร่วมมือนายจ้าง ลูกจ้างและองค์กรแรงงานให้ปรึกษาหารือช่วยเหลือกันด้วยหลักสุจริตใจ
นางสาวกาญจนา พูลแก้ว รองอธิบดีกรมสวัสดิการและคุ้มครองแรงงาน ในฐานะกำกับดูแลงานด้านแรงงานสัมพันธ์และคุ้มครองแรงงาน เปิดเผยว่า ขณะนี้หลายจังหวัดทางภาคเหนือตอนบน และภาคตะวันออกเฉียงเหนือได้รับผลกระทบจากภัยธรรมชาติในสถานการณ์น้ำท่วมฉับพลัน และน้ำป่าไหลหลาก ซึ่งอาจสร้างความเดือนร้อนต่อสถานประกอบกิจการ นายจ้าง ลูกจ้าง และผู้ที่เกี่ยวข้อง กรมสวัสดิการและคุ้มครองแรงงานมีความห่วงใยจากสถานการณ์ดังกล่าว จึงได้ออกประกาศ เรื่อง ขอความร่วมมือช่วยเหลือลูกจ้างที่ได้รับกระทบและเดือดร้อนจากภัยธรรมชาติ เพื่อให้มีแนวปฏิบัติในการดูแลช่วยเหลือกัน พร้อมทั้งให้อำนวยความสะดวกแก่นายจ้าง ลูกจ้างและผู้เกี่ยวข้องที่ได้รับผลกระทบและเดือดร้อนที่มาขอรับบริการตามการกิจกรมได้อย่างเหมาะสมสอดคล้องตามกฎหมาย
รองอธิบดี กาญจนา กล่าวต่อว่า สาระสำคัญของประกาศดังกล่าวมีดังนี้ 1) กรณีที่อย่อาศัยของลูกจ้างได้รับผลกระทบเป็นเหตุให้เดินทางไปทำงานไม่ได้หรือเข้าทำงานสาย ขอความร่วมมือนายจ้างให้ลูกจ้างหยุดงานโดยไม่ถือเป็นวันลาหรือเป็นความผิดต่อข้อบังคับ ข้อระเบียบ คำสั่งเกี่ยวกับการทำงานของนายจ้าง 2) ขอให้นายจ้างจัดทำแผนฉุกเฉิน เพื่อเตรียมความพร้อมในการเผชิญและแก้ไขสถานการณ์ และขอให้คณะกรรมการความปลอดภัยฯ เจ้าหน้าที่ จป. ปฏิบัติตามแผนฉุกเฉิน ตรวจสอบเกี่ยวกับไฟฟ้า เครื่องจักร อาคารสถานที่ ในสถานประกอบกิจการเพื่อป้องกันไม่ให้เกิดภยันตราย 3) ขอให้คณะกรรมการสวัสดิการในสถานประกอบกิจการร่วมมือกับนายจ้างในการดูแลและสนับสนุนการจัดสวัสดิการให้ความช่วยเหลือลูกจ้างที่ประสบภัยตามความความเหมาะสม 4) ขอให้เครือข่ายด้านแรงงานติดตามข้อมูลข่าวสารจากลูกจ้างผู้ได้รับผลกระทบ เพื่อแจ้งข้อมูลให้หน่วยงานของกรมสวัสดิการและคุ้มครองแรงงานทราบ และประสานงานเพื่อขอความช่วยเหลือตามความเหมาะสม และข้อสำคัญคือ ขอให้นายจ้าง ลูกจ้าง และองค์กรแรงงานปรึกษาหารือร่วมกันในการแก้ไขปัญหา โดยหลักสจริตใจเพื่อเสริมสร้างสันติสุขในการบริหารแรงงาน อย่างไรก็ตามกรมขอเป็นกำลังใจให้กับทุกภาคส่วนที่ได้รับผลกระทบจากสถานการณ์น้ำท่วมครั้งนี้ และขอให้สถานการณ์กลับคืนสู่ภาวะปกติโดยเร็ว ทั้งนี้ สามารถสอบถามรายละเอียดของประกาศฯ เพิ่มเติมได้ที่ สำนักงานสวัสดีการและคุ้มครองแรงงานจังหวัดทุกจังหวัดทั่วประเทศ หรือสายด่วน 1506 กด 3 หรือ 1546

ที่มา : https://www.thaigov.go.th/news/contents/details/87560