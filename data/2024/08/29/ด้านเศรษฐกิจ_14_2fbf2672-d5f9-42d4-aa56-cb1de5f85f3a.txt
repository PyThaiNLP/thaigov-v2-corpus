รัฐบาลไทย-ข่าวทำเนียบรัฐบาล-รองปลัดฯ ณัฏฐิญา เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างมาตรฐานการปฏิบัติงาน สู่การเป็นเครือข่ายคุณภาพแข็งแกร่ง 


วันพฤหัสบดีที่ 29 สิงหาคม 2567
29/08/2567
พิมพ์
รองปลัดฯ ณัฏฐิญา เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างมาตรฐานการปฏิบัติงาน สู่การเป็นเครือข่ายคุณภาพแข็งแกร่ง
รองปลัดฯ ณัฏฐิญา เดินหน้าพัฒนาระบบบริหารงานคุณภาพ นำทีมสำนักงานปลัดฯ  เสริมศักยภาพบุคลากร สร้างมาตรฐานการปฏิบัติงาน สู่การเป็นเครือข่ายคุณภาพแข็งแกร่ง
วันที่ 28 สิงหาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานเปิดสัมมนาเชิงปฏิบัติการ การพัฒนาศักยภาพและสร้างสายสัมพันธ์เครือข่ายพัฒนาระบบบริหารงานคุณภาพของสำนักงานปลัดกระทรวงอุตสาหกรรม เพื่อพัฒนาศักยภาพการปฏิบัติงานตามคู่มือมาตรฐานการปฏิบัติงานของบุคลากรสำนักงานปลัดกระทรวงอุตสาหกรรม จัดโดย กลุ่มพัฒนาระบบบริหาร สำนักงานปลัดกระทรวงอุตสาหกรรม ระหว่างวันที่ 28-30 สิงหาคม 2567 ณ เลค เฮฟเว่น รีสอร์ท จังหวัดกาญจนบุรี
นางสาวณัฏฐิญา เนตยสุภา รองปลัดกระทรวงอุตสาหกรรม เปิดเผยว่า กระทรวงอุตสาหกรรมกำลังเดินหน้าพัฒนาระบบบริหารงานคุณภาพ เพื่อให้สอดคล้องกับนโยบายประเทศไทย 4.0 และด้วยนโยบายของท่านปลัดกระทรวงอุตสาหกรรมตามกรอบความคิดและทิศทางการทำงาน MIND ด้วย ‘หัว’ และ ‘ใจ’ ปั้นอุตสาหกรรมคู่ชุมชน กล่าวคือ การใช้ ‘หัว’ ในการปรับวิธีการทำงานเข้าสู่วิถีใหม่ที่มีการปฏิบัติงานอย่างเป็นมาตรฐาน และพัฒนาการปฏิบัติงานสู่ดิจิทัล เพื่ออำนวยความสะดวก สามารถตรวจสอบได้ และสร้างความโปร่งใสในการทำงาน และการใช้ ‘ใจ’ ในการร่วมกันสร้างทัศนคติรวมถึงประสบการณ์ที่ดีให้กับประชาชนและสถานประกอบการให้มีความเชื่อมั่น เชื่อถือ และไว้วางใจต่อภาคอุตสาหกรรม เพื่อขับเคลื่อนการพัฒนาอุตสาหกรรมอย่างสมดุลและยั่งยืนใน 4 มิติ อันได้แก่ ความสำเร็จทางธุรกิจ ความอยู่ดีกับสังคมโดยรวม ความลงตัวกับกติกาสากล และการกระจายรายได้สู่ชุมชนที่ตั้ง นำไปสู่ “อุตสาหกรรมเศรษฐกิจ ที่เติบโตอย่างยั่งยืนคู่ชุมชน” โดยนำองค์ประกอบพื้นฐานที่สำคัญอย่างมาตรฐานการปฏิบัติงาน (Standard Operating Procedure : SOP) มาดำเนินการในสำนักงานปลัดกระทรวงอุตสาหกรรม จะเป็นการสร้างมาตรฐานการปฏิบัติงานให้เป็นที่ยอมรับและสร้างความเชื่อมั่นในกระบวนการทำงาน รวมถึงการกำกับ ติดตาม ควบคุม และประเมินผลการปฏิบัติงานตามมาตรฐานการปฏิบัติงาน ผ่านกลไกคณะกรรมการผู้ตรวจประเมินมาตรฐานการปฏิบัติงานตามคู่มือมาตรฐานการปฏิบัติงาน จะนำไปสู่การควบคุมคุณภาพ ผลผลิต การบรรลุผลสัมฤทธิ์ของแต่ละหน่วยงาน และพัฒนากระบวนงานสู่ดิจิทัล โดยมีเป้าหมายในการสร้างองค์กรที่มีประสิทธิภาพ โปร่งใส และตอบสนองความต้องการของประชาชนได้อย่างรวดเร็ว และขับเคลื่อนองค์กรให้มีขีดสมรรถนะสูง ทันสมัย เท่าทันสถานการณ์ และการเปลี่ยนแปลงของโลกในอนาคต
ในการสัมมนาครั้งนี้ ผู้เข้าร่วมได้เรียนรู้แนวทางการนำเทคโนโลยีดิจิทัลมาประยุกต์ใช้ในการทำงานในการบริการประชาชน เพื่อตอบสนองความต้องการของประชาชนได้อย่างรวดเร็ว และขับเคลื่อนองค์กรให้มีขีดสมรรถนะสูง ทันสมัย เท่าทันสถานการณ์ และการเปลี่ยนแปลงของโลกในอนาคต นอกจากนี้ ยังได้มีการแลกเปลี่ยนเรียนรู้ประสบการณ์จากหน่วยงานที่ประสบความสำเร็จในการนำระบบบริหารงานคุณภาพไปใช้ เกิดการพัฒนาคุณภาพงานอย่างต่อเนื่อง
"การพัฒนาระบบบริหารงานคุณภาพเป็นสิ่งสำคัญอย่างยิ่งในการยกระดับขีดความสามารถในการแข่งขันของประเทศไทย และตอบสนองความต้องการของประชาชนในยุคดิจิทัล เราต้องการสร้างกระทรวงอุตสาหกรรมที่เป็นเลิศ ดิฉันเชื่อว่าการปฏิบัติงานและการให้บริการที่มีมาตรฐาน รวมถึงพลังความร่วมมือของพวกเราชาว MIND จะช่วยสนับสนุนการพัฒนาองค์กร และเป็นที่ยอมรับและเชื่อถือไว้วางใจของประชาชนได้อย่างแท้จริง" รองปลัดฯ ณัฏฐิญา กล่าว

ที่มา : https://www.thaigov.go.th/news/contents/details/87574