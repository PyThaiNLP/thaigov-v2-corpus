รัฐบาลไทย-ข่าวทำเนียบรัฐบาล-ฝ่ายปกครองอำเภอเขาพนมร่วม ปปส.ภาค 8 เดินหน้า "เด็ดปีกผู้ค้า รักษาผู้เสพ” บุกจับกุมนักค้ายาเสพติด 5 ราย ในพื้นที่ พบของกลางยายาไอซ์ กว่า 2 กิโลกรัม ยาบ้า 2,500 เม็ด


วันพฤหัสบดีที่ 29 สิงหาคม 2567
29/08/2567
พิมพ์
ฝ่ายปกครองอำเภอเขาพนมร่วม ปปส.ภาค 8 เดินหน้า "เด็ดปีกผู้ค้า รักษาผู้เสพ” บุกจับกุมนักค้ายาเสพติด 5 ราย ในพื้นที่ พบของกลางยายาไอซ์ กว่า 2 กิโลกรัม ยาบ้า 2,500 เม็ด
ฝ่ายปกครอง อ.เขาพนมร่วม ปปส.ภาค 8 เดินหน้า "เด็ดปีกผู้ค้า รักษาผู้เสพ” บุกจับกุมนักค้ายาเสพติด 5 ราย ในพื้นที่ พบของกลางยายาไอซ์ กว่า 2 กิโลกรัม ยาบ้า 2,500 เม็ด ด้านผู้ว่าฯ เน้นย้ำ เจ้าหน้าที่เดินหน้าพุ่งเป้า Re X-ray อย่างต่อเนื่อง เพื่อความสงบสุข
ฝ่ายปกครองอำเภอเขาพนมร่วม ปปส.ภาค 8 เดินหน้า "เด็ดปีกผู้ค้า รักษาผู้เสพ” บุกจับกุมนักค้ายาเสพติด 5 ราย ในพื้นที่ พบของกลางยายาไอซ์ กว่า 2 กิโลกรัม ยาบ้า 2,500 เม็ด ด้านผู้ว่าฯ เน้นย้ำ เจ้าหน้าที่เดินหน้าพุ่งเป้า Re X-ray อย่างต่อเนื่อง เพื่อความสงบสุขของพี่น้องประชาชน
วันนี้ (29 ส.ค. 67) นายสมชาย หาญภักดีปฏิมา ผู้ว่าราชการจังหวัดกระบี่ เปิดเผยว่า จังหวัดกระบี่ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และนโยบายป้องกันและปราบปรามยาเสพติดในระยะเร่งด่วน 3 เดือน ของรัฐบาลและกระทรวงมหาดไทย ซึ่งล่าสุดตนสั่งการให้ นายธานี หะยีมะสาและ ปลัดจังหวัดกระบี่ และว่าที่ร้อยตรี นครชัย แสงมณี นายอำเภอเขาพนม มอบหมายให้ฝ่ายปกครองเขาพนม พร้อมด้วยชุดปฏิบัติการพิเศษฝ่ายปกครองจังหวัดกระบี่ สนธิกำลังกับสำนักงาน ปปส.ภาค 8 ร่วมกันปฏิบัติภารกิจ ยุทธการเด็ดปีกผู้ค้า รักษาผู้เสพ ภายใต้ “ยุทธการเด็ดปีกพ่อค้ารายย่อย” บุกจับกุม ผู้กระทำความผิดที่เกี่ยวข้องกับยาเสพติด จำนวน 5 คดี และสามารถควบคุมตัวผู้ต้องหา จำนวน 5 คน พร้อมของกลาง โดยเจ้าหน้าที่ได้ส่งตัวผู้กระทำผิดพร้อมของกลาง ส่งพนักงานสอบสวน สภ.เขาพนม เพื่อดำเนินคดีตามกฎหมายเป็นที่เรียบร้อยแล้ว
นายสมชาย กล่าวว่า การปฏิบัติการในครั้งนี้สืบเนื่องมาจาก จังหวัดกระบี่ ได้รับแจ้งจากสายลับว่าพบกลุ่มผู้ค้ายาเสพติดในพื้นที่อำเภอเขาพนม จังหวัดกระบี่ ตนจึงได้สั่งการให้นายอำเภอเขาพนม บูรณาการร่วม สำนักงาน ปปส.ภาค 8 สั่งกำลังเจ้าหน้าที่เข้าตรวจสอบข้อเท็จจริงดังกล่าว โดยสามารถจับกุมตัวผู้กระทำความผิดที่เกี่ยวข้องกับยาเสพติด จำนวน 5 คดี และสามารถควบคุมตัวผู้ต้องหา จำนวน 5 คน พร้อมของกลางแอมเฟตามีน (ยาบ้า) รวมทั้งสิ้น จำนวน 2,581 เม็ด เมทแอมเฟตามีน (ยาไอซ์) จำนวน 2,026.68 กรัม และได้ตรวจยึดทรัพย์สินที่เกี่ยวข้องกับการกระทำความผิด ได้แก่ รถกระบะ ยี่ห้อมิตซูบิชิ จำนวน 1 คัน และเงินสด จำนวน 12,000 บาท เจ้าหน้าที่จึงได้นำตัว ผู้ต้องหาทั้งหมดบันทึกจับกุม ณ ศป.ปส.อ.เขาพนม และนำส่งพนักงานสอบสวนสถานีตำรวจภูธรเขาพนม เพื่อดำเนินคดีตามกฎหมาย ต่อไป
นายสมชาย หาญภักดีปฏิมา ผู้ว่าราชการจังหวัดกระบี่ กล่าวในช่วงท้ายว่า จังหวัดกระบี่ได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง ทั้งนี้ ขอขอบคุณเจ้าหน้าที่ทุกหน่วยงานที่เกี่ยวข้อง ที่ร่วมกันปฏิบัติภารกิจอย่างเคร่งครัดและผ่านพ้นไปได้ด้วยดี และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายในพื้นที่ เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87567