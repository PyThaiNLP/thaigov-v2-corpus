รัฐบาลไทย-ผู้ว่าฯ เชียงราย มอบโล่ประกาศเกียรติคุณโครงการเชิดชูเกียรติคุณคนกองทุนพัฒนาบทบาทสตรีระดับจังหวัด ประจำปี 2567 มุ่งมั่นเสริมสร้างผู้นำสตรีให้มีความเข้มแข็ง 


วันพฤหัสบดีที่ 29 สิงหาคม 2567
29/08/2567
พิมพ์
ผู้ว่าฯ เชียงราย มอบโล่ประกาศเกียรติคุณโครงการเชิดชูเกียรติคุณคนกองทุนพัฒนาบทบาทสตรีระดับจังหวัด ประจำปี 2567 มุ่งมั่นเสริมสร้างผู้นำสตรีให้มีความเข้มแข็ง
ผู้ว่าฯ เชียงราย มอบโล่ประกาศเกียรติคุณโครงการเชิดชูเกียรติคุณคนกองทุนพัฒนาบทบาทสตรีระดับจังหวัด ประจำปี 2567 มุ่งมั่นเสริมสร้างผู้นำสตรีให้มีความเข้มแข็ง "Change for Good" ทำสิ่งที่ดีเพื่อสังคม สู่การยกระดับคุณภาพชีวิตของคนไทยอย่างยั่งยืน
วันนี้ (29 ส.ค. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า จังหวัดเชียงราย จัดพิธีมอบโล่ประกาศเกียรติคุณโครงการเชิดชูเกียรติคนกองทุนพัฒนาบทบาทสตรีระดับจังหวัด ประจำปี 2567 จำนวน 9 รางวัล ในการประชุมกรมการจังหวัดเชียงรายและหัวหน้าส่วนราชการประจำจังหวัดเชียงราย ครั้งที่ 8/2567 ณ ห้องประชุมจอมกิตติ ชั้น 3 ศาลากลางจังหวัดเชียงราย โดยมี ผู้บริหารจังหวัดเชียงราย หัวหน้าส่วนราชการ หัวหน้าหน่วยงานรัฐวิสาหกิจ นายอำเภอ ผู้บริหารองค์กรปกครองส่วนท้องถิ่น และเจ้าหน้าที่ที่เกี่ยวข้อง ร่วมแสดงความยินดี
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า กระทรวงมหาดไทย ได้ดำเนินโครงการเชิดชูเกียรติคนกองทุนพัฒนาบทบาทสตรี ประจำปี 2567 โดยมีวัตถุประสงค์เพื่อยกย่องและเชิดชูเกียรติคนกองทุนพัฒนาบทบาทสตรีที่มีผลการปฏิบัติงานที่มีประสิทธิภาพ สามารถเป็นแบบอย่างได้ เพื่อสร้างขวัญกำลังใจแก่ผู้ปฏิบัติงานกองทุนพัฒนาบทบาทสตรีในพื้นที่ ซึ่งกระทรวงมหาดไทย โดยกรมการพัฒนาชุมชน ได้มอบหมายให้ทุกจังหวัดพิจารณาคคัดเลือกคนกองทุนพัฒนาบทบาทสตรีดีเด่น ระดับจังหวัด แบ่งออกเป็น 3 ประเภท คือ 1. ประเภทสำนักงานเลขานุการคณะอนุกรรมการกลั่นกรองและติดตามการดำเนินงานกองทุนพัฒนาบทบาทสตรีอำเภอดีเด่น 2. ประเภทคณะทำงานขับเคลื่อนกองทุนพัฒนาบทบาทสตรีตำบล/เทศบาลดีเด่น และ 3. ประเภทกลุ่มอาชีพสมาชิกกองทุนพัฒนาบทบาทสตรีดีเด่น
"จังหวัดเชียงราย จึงได้จัดพิธีมอบโล่ประกาศเกียรติคุณโครงการเชิดชูเกียรติคนกองทุนพัฒนาบทบาทสตรีระดับจังหวัด ประจำปี 2567 ที่ผ่านการคัดเลือก 3 ประเภท จำนวน 9 รางวัล ดังนี้ ประเภทสำนักงานเลขานุการคณะอนุกรรมการกลั่นกรองและติดตามการดำเนินงานกองทุนพัฒนาบทบาทสตรีอำเภอดีเด่น รางวัลชนะเลิศ ได้แก่ สำนักงานเลขานุการคณะอนุกรรมการกลั่นกรองและติดตามการดำเนินงานกองทุนพัฒนาบทบาทสตรีอำเภอเวียงชัย รางวัลรองชนะเลิศ อันดับ 1 ได้แก่ สำนักงานเลขานุการคณะอนุกรรมการกลั่นกรองและติดตามการดำเนินงานกองทุนพัฒนาบทบาทสตรีอำเภอแม่สาย รางวัลรองชนะเลิศ อันดับ 2 ได้แก่ สำนักงานเลขานุการคณะอนุกรรมการกลั่นกรองและติดตามการดำเนินงานกองทุนพัฒนาบทบาทสตรีอำเภอแม่สรวย" นายพุฒิพงศ์ฯ กล่าว
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวต่ออีกว่า สำหรับประเภทคณะทำงานขับเคลื่อนกองทุนพัฒนาบทบาทสตรีตำบล/เทศบาลดีเด่น รางวัลชนะเลิศ ได้แก่ คณะทำงานขับเคลื่อนกองทุนพัฒนาบทบาทสตรีตำบลจอมหมอกแก้ว อำเภอแม่ลาว รางวัลรองชนะเลิศ อันดับ 1 ได้แก่ คณะทำงานขับเคลื่อนกองทุนพัฒนาบทบาทสตรีเทศบาลตำบลเวียงชัย อำเภอเวียงชัย รางวัลรองชนะเลิศ อันดับ 2 ได้แก่ คณะทำงานขับเคลื่อนกองทุนพัฒนาบทบาทสตรีเทศบาลตำบลแม่สายมิตรภาพ อำเภอแม่สาย และ ประเภทกลุ่มอาชีพสมาชิกกองทุนพัฒนาบทบาทสตรีดีเด่น รางวัลชนะเลิศ ได้แก่ กลุ่มวิสาหกิจชุมชนท่องเที่ยวตำบลนางแล ตำบลนางแล อำเภอเมืองเชียงราย รางวัลรองชนะเลิศ อันดับ 1 ได้แก่ กลุ่มอาชีพสตรีแปรรูปข้าวไรซ์เบอร์รี่ ตำบลโป่งผา อำเภอแม่สาย รางวัลรองชนะเลิศ อันดับ 2 ได้แก่ กลุ่มโครงการพัฒนาคุณภาพส้มโออินทรีย์บ้านทุ่งทราย หมู่ที่ 3 ตำบลหล่ายงาว อำเภอเวียงแก่น
"ขอแสดงความยินดีกับผู้ที่ได้รับโล่ประกาศเกียรติคุณโครงการเชิดชูเกียรติคนกองทุนพัฒนาบทบาทสตรีระดับจังหวัด ประจำปี 2567 ทุกท่าน ทั้งนี่ จังหวัดเชียงรายมุ่งมั่นและให้ความสำคัญกับผู้นำสตรี ผู้ที่มีบทบาทสำคัญยิ่งของครอบครัวในสังคมไทย และพร้อมสนับสนุนให้สตรีทุกคนของจังหวัดเชียงรายมีความเข้มแข็ง มี "Passion" มีพลังไปช่วยกันทำสิ่งที่ดี "Change for Good" เพื่อสร้างให้คนในสังคมไทยทุกครอบครัวมีคุณภาพชีวิตที่ดี ทำหน้าที่สตรีเพื่อความสุขของสังคมและประเทศชาติอย่างยั่งยืน" นายพุฒิพงศ์ฯ กล่าวในช่วงท้าย

ที่มา : https://www.thaigov.go.th/news/contents/details/87565