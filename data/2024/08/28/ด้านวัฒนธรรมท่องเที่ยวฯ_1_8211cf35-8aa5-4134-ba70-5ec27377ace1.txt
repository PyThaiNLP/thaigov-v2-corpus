รัฐบาลไทย-ข่าวทำเนียบรัฐบาล-กวช.แถลงผลการคัดเลือกศิลปินแห่งชาติ พุทธศักราช ๒๕๖๖


วันพุธที่ 28 สิงหาคม 2567
กวช.แถลงผลการคัดเลือกศิลปินแห่งชาติ พุทธศักราช ๒๕๖๖
กวช.แถลงผลการคัดเลือกศิลปินแห่งชาติ พุทธศักราช ๒๕๖๖
กวช.แถลงผลการคัดเลือกศิลปินแห่งชาติ พุทธศักราช ๒๕๖๖
(วันที่ ๒๘ สิงหาคม ๒๕๖๗ ณ ศูนย์ประชุมกระทรวงวัฒนธรรม) ภายหลังการประชุมคณะกรรมการวัฒนธรรมแห่งชาติ (กวช.) โดย นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม รองประธานกรรมการวัฒนธรรมแห่งชาติ ได้แถลงผลการคัดเลือกศิลปินแห่งชาติ พุทธศักราช ๒๕๖๖ ซึ่งมีบุคคลที่ได้รับการยกย่องเชิดชูเกียรติเป็นศิลปินแห่งชาติ จำนวน ๑๒ ราย ดังนี้
สาขาทัศนศิลป์ ได้แก่
๑) ศาสตราจารย์เกียรติคุณกัญญา เจริญศุภกุล (สื่อผสม)
๒) นางวิภาวดี พัฒนพงศ์พิบูล (สถาปัตยกรรมภายใน)
๓) ร้อยตรี ทวี บูรณเขตต์ (ประณีตศิลป์-ช่างปั้น หล่อ)
๔) นายสุดสาคร ชายเสม (ประณีตศิลป์-เครื่องประกอบฉาก)
สาขาวรรณศิลป์ ได้แก่
๑) นายประสาทพร ภูสุศิลป์ธร
๒) นายวศิน อินทสระ
สาขาศิลปะการแสดง ได้แก่
๑) นายสมบัติ  แก้วสุจริต (นาฏศิลป์ไทย - โขน ละคร)
๒) นายไชยยะ  ทางมีศรี (ดนตรีไทย)
๓) นายพิเชษฐ์ เอี่ยมชาวนา (การแสดงพื้นบ้าน - เพลงฉ่อย)
๔) จ่าโทหญิง ปรียนันท์ สุนทรจามร (นักร้องเพลงไทยสากล - ลูกทุ่ง)
๕) นายสุธีศักดิ์ ภักดีเทวา (นาฏศิลป์สากล)
๖) รองศาสตราจารย์บรรจง โกศัลวัฒน์ (ภาพยนตร์)
นางสาวสุดาวรรณ กล่าวต่อว่า ผู้ที่ได้รับยกย่องเป็นศิลปินแห่งชาติ จะได้รับสวัสดิการประกอบด้วย ค่าตอบแทนรายเดือนๆ ละ ๒๕,๐๐๐ บาท (สองหมื่นห้าพันบาทถ้วน) ตลอดระยะเวลาที่มีชีวิตอยู่
ค่ารักษาพยาบาลตามพระราชกฤษฎีกาว่าด้วยเงินสวัสดิการเกี่ยวกับการรักษาพยาบาลโดยอนุโลม เว้นแต่มีสิทธิเบิกจากหน่วยงานอื่น ให้เบิกจากหน่วยงานนั้นก่อน ถ้าเบิกจากหน่วยงานนั้นได้ต่ำกว่าสิทธิตามพระราชกฤษฎีกาว่าด้วยเงินสวัสดิการเกี่ยวกับการรักษาพยาบาล ให้มีสิทธิเบิกในส่วนที่ยังขาดอยู่ได้อีกภายในวงเงินไม่เกิน ๑๐๐,๐๐๐ บาท ต่อปีงบประมาณ  เงินช่วยเหลือเมื่อประสบสาธารณภัยเท่าที่เสียหายจริง รายละไม่เกิน ๕๐,๐๐๐ บาท ต่อครั้ง  ค่าของเยี่ยมในยามเจ็บป่วยหรือในโอกาสสำคัญเท่าที่จ่ายจริง รายละไม่เกิน ๓,๐๐๐ บาท ต่อครั้ง และในกรณีเสียชีวิตจะได้รับเงินช่วยเหลือบำเพ็ญกุศลศพ รายละ ๒๐,๐๐๐ บาท  เงินช่วยเหลือค่าจัดทำหนังสือเผยแพร่ผลงานเมื่อเสียชีวิตเท่าที่จ่ายจริง รายละไม่เกิน ๑๕๐,๐๐๐ บาท  เป็นต้น
ทั้งนี้ กระทรวงวัฒนธรรม โดยกรมส่งเสริมวัฒนธรรม จะทำหนังสือกราบบังคมทูลขอพระราชทาน
พระบรมราชวโรกาสนำศิลปินแห่งชาติ พุทธศักราช ๒๕๖๖ ทั้ง ๑๒ คน เข้าเฝ้าฯ รับพระราชทานโล่และเข็ม
เชิดชูเกียรติ ในวัน เวลา ตามแต่จะทรงพระกรุณาโปรดเกล้าฯ และจัดงานนิทรรศการเพื่อเผยแพร่ประวัติผลงานของศิลปินแห่งชาติ ให้ประจักษ์ต่อสาธารณะ ต่อไป
นับตั้งแต่เริ่มโครงการศิลปินแห่งชาติเมื่อปี พ.ศ.๒๕๒๗ มีศิลปินแห่งชาติ ได้รับการยกย่องเชิดชูเกียรติ ตั้งแต่ พ.ศ. ๒๕๒๘ - ๒๕๖๕ แล้วจำนวน ๓๕๕ คน และในปี พ.ศ. ๒๕๖๖ จำนวน ๑๒ คน รวมทั้งสิ้น ๓๖๗ คน ซึ่งมีศิลปินแห่งชาติเสียชีวิตไปแล้ว ๑๘๓ คน และยังมีชีวิตอยู่รวม ๑๘๔ คน
โดยประชาชนและนักเรียน นักศึกษา เยาวชนผู้สนใจสามารถศึกษารายละเอียดเกี่ยวกับประวัติและผลงานของศิลปินแห่งชาติ เพิ่มเติมได้ที่ www.culture.go.th หรือ www.facebook.com/DCP.culture หรือ https://culturalfund.org

ที่มา : https://www.thaigov.go.th/news/contents/details/87530