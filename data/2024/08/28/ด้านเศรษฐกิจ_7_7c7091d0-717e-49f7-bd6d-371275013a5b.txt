รัฐบาลไทย-ข่าวทำเนียบรัฐบาล-รมช.เกษตรฯ เร่งขับเคลื่อนนโยบายและแผนพัฒนาการเกษตรฯ


วันพุธที่ 28 สิงหาคม 2567
รมช.เกษตรฯ เร่งขับเคลื่อนนโยบายและแผนพัฒนาการเกษตรฯ
รมช.เกษตรฯ เร่งขับเคลื่อนนโยบายและแผนพัฒนาการเกษตรฯ ผ่านการประชุม คกก.นโยบายและแผนพัฒนาการเกษตรและสหกรณ์ ครั้งที่ 1/2567
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการนโยบายและแผนพัฒนาการเกษตรและสหกรณ์ ครั้งที่ 1/2567 พร้อมด้วยนายประยูร อินสกุล ปลัดกระทรวงเกษตรและสหกรณ์ ผู้บริหารกระทรวงเกษตรและสหกรณ์ ผู้แทนหน่วยงานภาครัฐ ผู้ทรงคุณวุฒิ และผู้แทนเกษตรกรและสหกรณ์การเกษตร เข้าร่วม ณ ห้องประชุม 134 – 135 กระทรวงเกษตรและสหกรณ์ โดยที่ประชุมมีมติเห็นชอบในวาระเพื่อพิจารณาที่สำคัญ ดังนี้
1) (ร่าง) ระเบียบคณะกรรมการนโยบายและแผนพัฒนาการเกษตรและสหกรณ์ว่าด้วย การขึ้นทะเบียนเกษตรกรเกี่ยวกับการประกอบกิจการในด้านการเกษตร พ.ศ. 2567 สนับสนุนให้เกษตรกรนำเครื่องจักรกลที่มีอยู่ไปประกอบอาชีพได้ ซึ่งจะนำไปสู่การสร้างรายได้เพิ่มให้กับเกษตรกรและสถาบันเกษตรกร และมอบหมายฝ่ายเลขานุการฯ เสนอร่างดังกล่าวต่อประธานกรรมการนโยบายและแผนพัฒนาการเกษตรและสหกรณ์ เพื่อพิจารณาลงนามต่อไป
2) การเปิดตลาด ปริมาณในโควตา อัตราภาษีในและนอกโควตา รวมทั้งเงื่อนไขการบริหารการนำเข้าสินค้าเมล็ดพันธุ์หอมหัวใหญ่ หอมหัวใหญ่ (ชนิดแห้งเป็นผงและแห้งไม่เป็นผง) หัวพันธุ์มันฝรั่ง และมันฝรั่งสดเพื่อแปรรูป ตามพันธกรณีความตกลงองค์การการค้าโลก (WTO) ปี 2568 - 2569 ตามที่คณะอนุกรรมการจัดการการผลิตและการตลาดกระเทียม หอมแดง หอมหัวใหญ่ และมันฝรั่ง เสนอ ซึ่งจะไม่ส่งผลกระทบต่อเกษตรกรและผลผลิตภายในประเทศ โดยมอบหมายฝ่ายเลขานุการฯ นำเสนอคณะรัฐมนตรี เพื่อพิจารณาให้ความเห็นชอบ และมอบหมายกระทรวงพาณิชย์และกระทรวงการคลังดำเนินการในส่วนที่เกี่ยวข้องต่อไป
นอกจากนี้ ที่ประชุมได้รับทราบผลการดำเนินการของคณะอนุกรรมการภายใต้คณะกรรมการฯ (ร่าง) แผนพัฒนากล้วยไม้ ไม้ดอกไม้ประดับ พ.ศ. 2566 – 2570 การกำหนด “วันกล้วยไม้แห่งชาติ” เป็นวันที่ 18 มกราคมของทุกปี แนวทางการรับมือจากผลกระทบด้านการเปลี่ยนแปลงภูมิอากาศ โดยใช้เทคโนโลยีด้านการดัดแปรสภาพอากาศ และแผนขยายพื้นที่ชลประทานเพิ่มขึ้น 5 ล้านไร่ ภายใน ปี 2570 อีกด้วย

ที่มา : https://www.thaigov.go.th/news/contents/details/87523