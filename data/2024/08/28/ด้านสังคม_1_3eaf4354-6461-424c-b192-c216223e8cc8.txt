รัฐบาลไทย-ข่าวทำเนียบรัฐบาล-ปลัด พม. เปิดเวทีสัมมนาวิชาการ หนุนกองทุนสวัสดิการชุมชน ลดการพึ่งพา สร้างหลักประกันความมั่นคง - คุณภาพชีวิตที่ดี


วันพุธที่ 28 สิงหาคม 2567
ปลัด พม. เปิดเวทีสัมมนาวิชาการ หนุนกองทุนสวัสดิการชุมชน ลดการพึ่งพา สร้างหลักประกันความมั่นคง - คุณภาพชีวิตที่ดี
ปลัด พม. เปิดเวทีสัมมนาวิชาการ หนุนกองทุนสวัสดิการชุมชน ลดการพึ่งพา สร้างหลักประกันความมั่นคง - คุณภาพชีวิตที่ดี
เมื่อวันที่ 27 สิงหาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดกิจกรรมสัมมนาทางวิชาการเพื่อพัฒนาองค์กรสวัสดิการชุมชนจังหวัดลำปาง โครงการส่งเสริมการจัดสวัสดิการชุมชนจังหวัดลำปาง โดยมี นายสมศักดิ์ ทิบุญ ประธานคณะทำงานเครือข่ายกองทุนสวัสดิการชุมชนจังหวัดลำปาง กล่าวต้อนรับ และ นางสาวตวงรัตน์ โล่ห์สุนทร นายกองค์การบริหารส่วนจังหวัดลำปาง กล่าวรายงาน จากนั้น เป็นประธานมอบรางวัลกองทุนสวัสดิการชุมชนดีเด่นระดับอำเภอและระดับจังหวัด รางวัลกองทุนสวัสดิการชุมชนดีเด่นระดับอำเภอ 11 รางวัล  และรางวัลกองทุนสวัสดิการชุมชนดีเด่นระดับจังหวัด 3 รางวัล ณ ห้องประชุมองค์การบริหารส่วนจังหวัดลำปาง อำเภอเกาะคา จังหวัดลำปาง
นายอนุกูล กล่าวว่า ปัจจุบัน สังคมไทยเผชิญกับสถานการณ์และความท้าทายที่มากมาย สิ่งที่สำคัญที่สุด คือ การพิจารณาถึงความเข้มแข็งของรากฐานประเทศ อันจะต้องเกิดจากชุมชนที่เข้มแข็งสามารถพึ่งพาตนเองได้ ซึ่งองค์การบริหารส่วนจังหวัดลำปาง ได้ขับเคลื่อนการช่วยเหลือ สงเคราะห์ และจัดสวัสดิการ สำหรับประชาชนในพื้นที่ อาทิ การให้ความช่วยเหลือประชาชนด้านการส่งเสริมและพัฒนาคุณภาพชีวิตตามโครงการช่วยเหลือประชาชน โดยให้การสงเคราะห์แก่ผู้ที่อยู่ในครอบครัวที่ประสบความเดือดร้อนในพื้นที่ 13 อำเภอ ผ่านการบูรณาการสานพลังการทำงานระหว่างองค์กรปกครองส่วนท้องถิ่น ส่วนราชการ และภาคประชาสังคม และการจัดตั้งกองทุนฟื้นฟูสมรรถภาพจังหวัดลำปาง เพื่อสนับสนุน ส่งเสริมระบบบริการฟื้นฟูสมรรถภาพที่จำเป็นต่อสุขภาพ และการดำรงชีวิตของคนพิการ ผู้สูงอายุ ผู้ป่วยที่อยู่ในระยะกึ่งเฉียบพลัน ซึ่งเป็นผู้ป่วยที่พ้นภาวะวิกฤตและมีอาการคงที่  รวมถึงผู้มีภาวะพึ่งพิงในจังหวัดลำปาง อีกทั้งการช่วยเหลือค่าใช้จ่ายที่จำเป็นของนักเรียนยากจน และการส่งเสริมการจัดสวัสดิการชุมชนจังหวัดลำปาง เพื่อส่งเสริมให้กองทุนสวัสดิการชุมชนในจังหวัดลำปางมีความเข้มแข็ง เกิดระบบบริหารจัดการที่ดีตามหลักธรรมาภิบาล ยกระดับกองทุนสวัสดิการชุมชน
นายอนุกูล กล่าวว่า สำหรับ “สวัสดิการชุมชน” เป็นระบบการช่วยเหลือเกื้อกูลกันของคนในชุมชน โดยมีรูปแบบและวิธีการที่หลากหลาย เพื่อให้คนในชุมชนได้รับการดูแลและสวัสดิการ ซึ่งครอบคลุมตั้งแต่ เกิดจนตาย บนหลักการพึ่งตนเอง และสร้างความร่วมมือกับหน่วยงานที่เกี่ยวข้อง ซึ่งมีเป้าหมายเพื่อสร้างชุมชนเข้มแข็ง จัดการตนเองได้ ทั้งนี้ กระทรวงการพัฒนาสังคมและความมั่นคงของมนุษย์ (พม.) มีนโยบายสำคัญในการส่งเสริมการจัดสวัสดิการชุมชน เพื่อสร้างหลักประกันความมั่นคงของชุมชนฐานราก พัฒนาทุนทางสังคม และความเข้มแข็งชุมชนในการจัดการดูแลช่วยเหลือเกื้อกูลซึ่งกันและกัน รวมถึงเปิดโอกาสให้ทุกพื้นที่สามารถจัดสวัสดิการชุมชน เพื่อให้คนในชุมชนมีโอกาสเข้าถึงสวัสดิการอย่างครอบคลุมทั่วถึง โดย “กองทุนสวัสดิการชุมชน” ถือเป็นเครื่องมือในการพัฒนา คือ เป็นกองทุนของชุมชน หรือ“กองบุญ” ที่คนในชุมชนร่วมกันจัดตั้งขึ้นมา และมีการบริหารโดยชุมชนในการนำเงินกองทุนฯ มาช่วยเหลือสมาชิกยามจำเป็น เช่น เจ็บป่วย คลอดบุตร เสียชีวิต ทุนการศึกษา ส่งเสริมอาชีพ รวมทั้งยังช่วยเหลือกลุ่มเปราะบาง เช่น ผู้สูงอายุ คนพิการ เป็นต้น  ซึ่งปัจจุบัน ทั่วประเทศมี “กองทุนสวัสดิการชุมชน” จำนวน 5,977 กองทุน สมาชิก จำนวน  6,978,132 คน สามารถช่วยเหลือสมาชิกและผู้เปราะบางทางสังคมได้ จำนวน 8,552,030 คน (ข้อมูล ณ สิงหาคม 2567) ในขณะที่ “กองทุนสวัสดิการชุมชนจังหวัดลำปาง” พบว่า มีจำนวน 99 กองทุน สมาชิก จำนวน 156,144 คน
นายอนุกูล กล่าวเพิ่มเติมว่า วันนี้ ในนามของกระทรวง พม. ต้องขอขอบคุณองค์การบริหารส่วนจังหวัดลำปาง  เครือข่ายกองทุนสวัสดิการชุมชน จังหวัดลำปาง องค์กรปกครองส่วนท้องถิ่น คณะสังคมสงเคราะห์ศาสตร์  มหาวิทยาลัยธรรมศาสตร์ และภาคีเครือข่ายที่เกี่ยวข้อง ซึ่งได้มีส่วนร่วมในการสนับสนุนกองทุนสวัสดิการชุมชน อันเป็นการสร้างหลักประกันให้เกิดความมั่นคงและคุณภาพชีวิตที่ดีของคนในชุมชนร่วมกัน และหวังว่าทุกท่านจะได้นำความรู้ที่ได้รับจากการสัมมนาทางวิชาการฯ ครั้งนี้ ไปปรับใช้ในการพัฒนากองทุนสวัสดิการชุมชนของตนเอง เพื่อให้กองทุนฯ เกิดความเข้มแข็ง มีการบริหารจัดการกองทุนสวัสดิการชุมชนที่ดี เป็นไปตามหลักธรรมาภิบาล นำไปสู่การสร้างชุมชนที่มีความเข้มแข็ง ลดการพึ่งพาทรัพยากรจากภาครัฐและภายนอกชุมชน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กองทุนชุมชน #ลำปาง #องค์กรสวัสดิการชุมชน #สัมมนาวิชาการ

ที่มา : https://www.thaigov.go.th/news/contents/details/87526