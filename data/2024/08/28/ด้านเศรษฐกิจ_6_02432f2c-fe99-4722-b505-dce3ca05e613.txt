รัฐบาลไทย-ข่าวทำเนียบรัฐบาล-กบข. และ ตลท. ร่วมมือกันเพิ่มทักษะการเงินแก่สมาชิกตั้งเป้าหมายสมาชิกมีการเงินที่แข็งแรง นำไปสู่การพัฒนาประเทศที่ยั่งยืน


วันพุธที่ 28 สิงหาคม 2567
28/08/2567
พิมพ์
กบข. และ ตลท. ร่วมมือกันเพิ่มทักษะการเงินแก่สมาชิกตั้งเป้าหมายสมาชิกมีการเงินที่แข็งแรง นำไปสู่การพัฒนาประเทศที่ยั่งยืน
กบข. และ ตลท. ลงนาม MOU ส่งเสริมความรู้ด้านการเงิน การลงทุน เป็นความร่วมมือต่อเนื่องเป็นปีที่ 7 มุ่งหวังให้สมาชิก กบข. มีทักษะทางการเงินที่แข็งแรง นำไปสู่การช่วยพัฒนาประเทศให้เติบโตอย่างยั่งยืน
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. และตลาดหลักทรัพย์แห่งประเทศไทย (ตลท.) ได้ลงนามบันทึกข้อตกลงความร่วมมือว่าด้วยการส่งเสริมความรู้ทางด้านการเงิน การลงทุนและการส่งเสริมความยั่งยืนด้านสังคมและสิ่งแวดล้อม มีวัตถุประสงค์เพื่อส่งเสริมความรู้ความเข้าใจด้านการเงิน การลงทุน ส่งเสริมทักษะการเป็นผู้ประกอบการ ให้แก่สมาชิก กบข. และประชาชนทั่วไป
โดย กบข. มีเป้าหมายในการส่งเสริมการออมให้แก่สมาชิก เพื่อให้มีเงินใช้ที่เพียงพอในวัยเกษียณ การสร้างทักษะทางการเงินที่เข้มแข็งนับเป็นโจทย์ที่สำคัญ จึงได้ร่วมมือกับ ตลท. ตั้งแต่ปี 2561 ผ่านการให้ความรู้ในรูปแบบต่าง ๆ อาทิ การอบรมหลักสูตรการวางแผนการเงิน การบริหารจัดการหนี้ การลงทุน รวมไปถึง โครงการสร้างพี่เลี้ยงการเงิน เพื่อให้สามารถให้คำปรึกษาแนะนำด้านการออมเงินกับสมาชิกอื่น ๆ ต่อได้
“กบข. และ ตลท. มีความร่วมมือกันมายาวนานถึง 7 ปี ซึ่งประสบความสำเร็จมีสมาชิกให้ความสนใจเพิ่มทักษะทางการเงิน ผ่านการเรียนรู้หลักสูตรของ ตลท. สมาชิกที่ได้เข้าร่วมโครงการต่าง ๆ มีอัตราการลงทุนเพิ่มขึ้น ภาระหนี้สินลดลง ความร่วมมือในครั้งนี้จึงเป็นการต่อยอดจากความสำเร็จเดิม ด้วยการขยายกลุ่มเป้าหมายให้สามารถปรับเปลี่ยนพฤติกรรมทางการเงินของสมาชิกเพิ่มขึ้น” นายทรงพลกล่าว
นอกจากนี้ การเชื่อมโยงหลักสูตรออนไลน์ GPF SET e-Learning มีการคัดเลือกหลักสูตรที่ตอบโจทย์ความต้องการของสมาชิกในแต่ละกลุ่ม ผ่านการจัด Playlist การเรียนรู้ให้เป็นหมวดหมู่ 3 กลุ่มอายุ ครอบคลุมเนื้อหาความรู้ทั้งในด้านวางแผนการเงินและการลงทุน  ได้แก่ กลุ่มสมาชิกวัยเพิ่งเริ่มต้นทำงาน ที่ต้องวางแผนการเงิน กลุ่มสมาชิกวัยกลางคน เพื่อบริหารค่าใช้จ่ายและลงทุนให้เงินออมงอกเงย และ กลุ่มสมาชิกที่ใกล้เกษียณ ที่มีความต้องการเตรียมความพร้อมเพื่อให้เกษียณมีสุข
ด้าน ดร.ศรพล ตุลยะเสถียร รองผู้จัดการ ตลาดหลักทรัพย์แห่งประเทศไทย กล่าวว่า ตลาดหลักทรัพย์ฯ เป็นหน่วยงานที่มีบทบาทสำคัญต่อการพัฒนาระบบเศรษฐกิจไทย ในฐานะเป็นศูนย์กลางการระดมทุนให้กับภาคธุรกิจและการซื้อขายหลักทรัพย์ให้กับนักลงทุน และยังมีอีกหนึ่งภารกิจสำคัญในการพัฒนาตลาดทุนเพื่อความยั่งยืน คือ การมุ่งสร้างรากฐานความรู้ทางการเงินขั้นพื้นฐาน (Financial Literacy) ซึ่งถือเป็นทักษะชีวิตที่จำเป็นสำหรับประชาชนทุกระดับทุกช่วงวัย ตลท. จึงได้ดำเนินโครงการเพื่อสร้างทักษะชีวิตด้านการวางแผนการเงินให้มีความมั่นคง พร้อมรับกับสถานการณ์ทางการเงินที่เกิดขึ้นในปัจจุบัน อาทิ โครงการ “Happy Money, Happy Young Old ปูนนี้ (ก็) มีใช้” เพื่อส่งเสริมความรู้พื้นฐานบริหารเงินเพื่อเกษียณ การจัดสรรเงินออมก้อนสุดท้ายให้เหมาะสมและเพียงพอใช้สำหรับเลี้ยงดูตนเองไปตลอดชีวิต ผ่านรูปแบบกิจกรรมที่เน้นการสร้างความรู้ความเข้าใจผสมระหว่างทฤษฎีและฝึกปฏิบัติ และยังมีการให้ความรู้ผ่านรูปแบบหลักสูตรออนไลน์ SET e-Learning ที่จัดทำขึ้นเพื่อให้สอดรับกับการเรียนรู้วิถีใหม่ ตอบโจทย์การเรียนรู้แบบดิจิทัล ครอบคลุมทั้งการบริหารจัดการหนี้ การวางแผนการเงินและการเกษียณ ซึ่งมีสมาชิก กบข. ให้ความสนใจเรียนอย่างต่อเนื่องเป็นจำนวนมาก หวังให้เกิดความรู้และทักษะ สามารถบริหารจัดการเงินของตนเองได้อย่างมีประสิทธิภาพ
ความร่วมมือระหว่าง ตลท. และ กบข. จะสร้างความรู้ความเข้าใจและเตรียมความพร้อมให้กับสมาชิก กบข. มีทักษะทางการเงินที่แข็งแรงได้เป็นอย่างดี และ ตลท. พร้อมที่จะสนับสนุนและทำหน้าที่ส่งเสริมการเรียนรู้ด้านการออมและการวางแผนการเงินอย่างเป็นระบบไปสู่กลุ่มเป้าหมาย นำไปสู่การช่วยพัฒนาประเทศให้เติบโตอย่างยั่งยืนและมั่นคงต่อไป

ที่มา : https://www.thaigov.go.th/news/contents/details/87522