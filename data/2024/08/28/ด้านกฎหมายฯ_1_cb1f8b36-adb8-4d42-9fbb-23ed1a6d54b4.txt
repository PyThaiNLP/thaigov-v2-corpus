รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ประธานองคมนตรี เป็นผู้แทนพระองค์สมเด็จพระเจ้าลูกเธอ เจ้าฟ้าพัชรกิติยาภาฯ  มอบโล่รางวัลพระราชทานแก่ผู้แทนเรือนจำที่ได้รับรางวัล


วันอังคารที่ 27 สิงหาคม 2567
27/08/2567
พิมพ์
พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ประธานองคมนตรี เป็นผู้แทนพระองค์สมเด็จพระเจ้าลูกเธอ เจ้าฟ้าพัชรกิติยาภาฯ  มอบโล่รางวัลพระราชทานแก่ผู้แทนเรือนจำที่ได้รับรางวัล
พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้พลเอก สุรยุทธ์ จุลานนท์ ประธานองคมนตรี เป็นผู้แทนพระองค์สมเด็จพระเจ้าลูกเธอ เจ้าฟ้าพัชรกิติยาภาฯ มอบโล่รางวัลพระราชทานแก่ผู้แทนเรือนจำที่ได้รับรางวัลเรือนจำดีเด่นตามโครงการราชทัณฑ์ปันสุขฯ
ในวันอังคารที่ ๒๗ สิงหาคม ๒๕๖๗ เวลา ๑๔.๐๐ น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้พลเอกสุรยุทธ์ จุลานนท์ ประธานองคมนตรี เป็นผู้แทนสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ในการมอบรางวัลเรือนจำและโรงพยาบาลแม่ข่ายดีเด่น ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี พลเอก ไพบูลย์ คุ้มฉายา และพลเอก เฉลิมชัย สิทธิสาท รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พลอากาศเอก สุบิน ชิวปรีชา พลอากาศเอก​ สม​คิด​ สุข​บาง พลอากาศเอก สุพิชัย สุนทรบุระ พันตำรวจเอก ณรัชต์ เศวตนันทน์ นางพงษ์สวาท นีละโยธิน ปลัดกระทรวงยุติธรรม และคณะกรรมการมูลนิธิราชทัณฑ์ปันสุขฯ ณ ศาลาสหทัยสมาคมในพระบรมมหาราชวัง
โดยองค์ประธานมูลนิธิฯ มีพระดำริที่ทรงต้องการสร้างขวัญและกำลังใจ เชิดชูเกียรติ และพัฒนาการทำงานของเรือนจำ รวมทั้งโรงพยาบาลแม่ข่าย คณะกรรมการมูลนิธิฯ จึงได้มีมติจัดกิจกรรมการประกวดเรือนจำดีเด่น โรงพยาบาลแม่ข่าย และสำนักงานสาธารณสุขที่ให้การสนับสนุน โดยได้มีการจัดตั้งคณะทำงานคัดเลือกเรือนจำดีเด่นโดยมีพลอากาศเอก สุบิน ชิวปรีชา เป็นประธานคณะทำงานมีการประชุมและลงพื้นที่ตรวจเยี่ยม เพื่อคัดเลือกเรือนจำในระดับต่างๆ โดยในปีนี้เป็นการจัดกิจกรรมครั้งที่ ๒ มีการแบ่งกลุ่มเรือนจำเป็น ๓ กลุ่ม ได้แก่ เรือนจำขนาดใหญ่ เรือนจำขนาดกลาง และเรือนจำขนาดเล็ก ในแต่ละกลุ่มจะมีรางวัลระดับดีเด่น รางวัลระดับดีมาก รางวัลระดับดี และรางวัลชมเชย
นอกจากเรือนจำที่ได้รับโล่รางวัลแล้ว คณะทำงานคัดเลือกเรือนจำดีเด่นยังได้มอบประกาศนียบัตรเป็นรางวัลให้แก่โรงพยาบาลแม่ข่ายและสำนักงานสาธารณสุขจังหวัดในพื้นที่ของเรือนจำที่ได้รับรางวัล เนื่องจากเป็นหน่วยงานที่สนับสนุนในการดำเนินงานด้านสาธารณสุข โดยผู้ที่เข้ารับรางวัล จะประกอบด้วย ผู้บัญชาการเรือนจำ ผู้อำนวยการโรงพยาบาลแม่ข่าย และนายแพทย์สาธารณสุขจังหวัด รวมทั้งสิ้น ๔๗ ราย

ที่มา : https://www.thaigov.go.th/news/contents/details/87510