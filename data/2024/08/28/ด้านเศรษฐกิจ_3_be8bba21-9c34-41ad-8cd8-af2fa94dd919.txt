รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 225 สาย นครสวรรค์ - ชัยภูมิ ตอน อำเภอบ้านเขว้า - ชัยภูมิ จังหวัดชัยภูมิ แล้วเสร็จ เชื่อมระบบโลจิสติกส์ พัฒนาการคมนาคมภาคกลางสู่ภาคตะวันออกเฉียงเหนือ


วันพุธที่ 28 สิงหาคม 2567
กรมทางหลวง ขยายทางหลวงหมายเลข 225 สาย นครสวรรค์ - ชัยภูมิ ตอน อำเภอบ้านเขว้า - ชัยภูมิ จังหวัดชัยภูมิ แล้วเสร็จ เชื่อมระบบโลจิสติกส์ พัฒนาการคมนาคมภาคกลางสู่ภาคตะวันออกเฉียงเหนือ
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 ได้ดำเนินโครงการก่อสร้างทางหลวงหมายเลข 225 สายนครสวรรค์ - ชัยภูมิ ตอน อำเภอบ้านเขว้า - ชัยภูมิ ระหว่าง กม. ที่ 236+755 - 251+690 ในพื้นที่จังหวัดชัยภูมิ ระยะทาง 14.9 กิโลเมตร แล้วเสร็จ เป็นทางหลวงที่มีความสำคัญในการคมนาคมและขนส่งที่เชื่อมโยงระหว่างภาคกลางกับ ภาคตะวันออกเฉียงเหนือ 3 จังหวัด ได้แก่ จังหวัดนครสวรรค์ เพชรบูรณ์ และชัยภูมิ เพื่อเพิ่มศักยภาพระบบ โลจิสติกส์ให้ทันกับการพัฒนาด้านเศรษฐกิจของประเทศที่มีการเจริญเติบโตมากยิ่งขึ้น ประกอบกับมีแนวโน้มการจราจรเพิ่มสูงขึ้น ส่งผลให้สภาพสายทางในปัจจุบันมีความเสียหายมีผลต่อความปลอดภัยของผู้ใช้เส้นทาง ทล. จึงได้บูรณะและขยายสายทางดังกล่าวให้เป็นมาตรฐานทางชั้นพิเศษ ขนาด 4 ช่องจราจร (ไป - กลับ) ทิศทางละ 2 ช่องจราจร ช่องจราจรกว้างช่องละ 3.5 เมตร ไหล่ทางกว้าง 2.50 เมตร เกาะกลางเป็นแบบกำแพงกั้น แบ่งทิศทางจราจร ผิวจราจรแอสฟัสท์คอนกรีต และช่วงชุมชนอำเภอบ้านเขว้า ก่อสร้างเป็นถนนแบบเต็มเขตทาง ขนาด 6 ช่องจราจร (ทิศทางละ 3 ช่องจราจร) ช่องจราจรกว้างช่องละ 3.50 เมตร ไหล่ทางกว้าง 3.00 เมตร เกาะกลางเป็นแบบยกถมดิน มีทางเท้าและระบบระบายน้ำสองข้างทาง รวมทั้งปรับปรุงทางแยกบริเวณโรงพยาบาลบ้านเขว้า เป็นผิวจราจรคอนกรีต ความยาวประมาณ 360 เมตร พร้อมทั้งติดตั้งไฟสัญญาณจราจร อุปกรณ์อำนวยความปลอดภัยและไฟฟ้าแสงสว่าง ใช้งบประมาณ 621,325,100 บาท
ทั้งนี้ โครงการฯ จะช่วยเพิ่มการรองรับปริมาณการจราจรและความปลอดภัยได้อย่างมีประสิทธิภาพ สามารถรองรับการพัฒนาด้านเศรษฐกิจตามแผนงานบูรณาการพัฒนาด้านคมนาคม รวมทั้งระบบโลจิสติกส์ภายในประเทศได้อย่างมีศักยภาพมากยิ่งขึ้น

ที่มา : https://www.thaigov.go.th/news/contents/details/87516