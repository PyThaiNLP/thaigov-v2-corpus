รัฐบาลไทย-ข่าวทำเนียบรัฐบาล-“ชาดา” แถลงร่วมตำรวจ ทลายขบวนการลำเลียงยาเสพติด ล็อตใหญ่ กว่า 1,000 ล้านบาท ตัดวงจรชายแดน ก่อนขนเข้าภาคกลาง อุทัยธานี พร้อมชื่นชมเจ้าหน้าที่ ยกผลงานให้ผู้ปฏิบัติงาน


วันพุธที่ 28 สิงหาคม 2567
28/08/2567
พิมพ์
“ชาดา” แถลงร่วมตำรวจ ทลายขบวนการลำเลียงยาเสพติด ล็อตใหญ่ กว่า 1,000 ล้านบาท ตัดวงจรชายแดน ก่อนขนเข้าภาคกลาง อุทัยธานี พร้อมชื่นชมเจ้าหน้าที่ ยกผลงานให้ผู้ปฏิบัติงาน
“ชาดา” แถลงร่วมตำรวจ ทลายขบวนการลำเลียงยาเสพติด ล็อตใหญ่ กว่า 1,000 ล้านบาท ตัดวงจรชายแดน ก่อนขนเข้าภาคกลาง อุทัยธานี พร้อมชื่นชมเจ้าหน้าที่ ยกผลงานให้ผู้ปฏิบัติงาน
เมื่อวานนี้ (27 สิงหาคม 2567) ที่ สถานีตำรวจภูธรบ้านไร่ จังหวัดอุทัยธานี นายชาดา ไทยเศรษฐ์ รัฐมนตรีช่วยว่าการกระทรวงมหาดไทย พร้อมด้วย พล.ต.อ.กิตติ์รัฐ พันธุ์เพ็ชร์ รองผู้บัญชาการตำรวจแห่งชาติ นายธีรพัฒน์ คัชมาตย์ ผู้ว่าราชการจังหวัดอุทัยธานี พร้อมชุดปฏิบัติการพิเศษตำรวจภูธรภาค 6 ร่วมกันแถลงข่าวจับกุมขบวนการลักลอบขนยาเสพติดรายใหญ่ จากจ.ตาก เข้าสู่พื้นที่ภาคกลางของประเทศไทย มูลค่ากว่า 1,000 ล้านบาท ซึ่งหากยาเสพติดล็อตดังกล่าว ถูกลำเลียงออกไปสู่นอกประเทศ ประเมินว่าจะมีมูลค่าคูณสิบเท่า กว่า 1 หมื่นล้านบาท
โดยสามารถจับยึดของกลาง ได้แก่ 1. ยาไอซ์ 20 กระสอบ น้ำหนักรวม 500 กิโลกรัม มูลค่า 500 ล้านบาท 2. ยาบ้า 24 กระสอบ รวม 4,800,000 เม็ด มูลค่า 144 ล้านบาท 3.เฮโรอีน 6 กระสอบ จำนวน 600 แท่ง มูลค่า 180 ล้านบาท และ 4. เคตามีน 10 กระสอบ น้ำหนักรวม 300 กิโลกรัม มูลค่า 240 ล้านบาท รวมมูลค่ายาเสพติดทั้งหมดกว่า 1,000 ล้านบาทเศษ
ทั้งนี้ นายชาดา ระบุว่า การจับกุมยาเสพติดล็อตใหญ่ครั้งนี้ ถือเป็นผลงานของเจ้าหน้าที่ผู้ปฏิบัติงาน ทั้งตำรวจ ทหาร ฝ่ายปกครอง และปปส. โดยนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ได้ฝากกำลังใจ มายังเจ้าที่ผู้ปฏิบัติงาน ซึ่งตนต้องขอชื่นชมเจ้าหน้าที่ตำรวจภูธรภาค 6 จากจังหวัดตาก ที่ ติดตามผู้กระทำความผิด ทำงานด้วยความยากลำบาก เสี่ยงอันตราย รวมถึงเจ้าหน้าที่ตำรวจภูธรบ้านไร่ จังหวัดอุทัยธานี ที่ได้ประสานข้อมูล ปฏิบัติงานได้อย่างทันท่วงที จนสามารถจับยึดของกลาง และทลายขบวนการสีดำนี้ ซึ่งถือเป็นผลงานของพวกท่าน ผมในฐานะตัวแทนของประชาชน ก็ต้องขอขอบคุณ และเป็นกำลังใจ ให้กับเจ้าหน้าผู้ปฏิบัติงาน ที่มีส่วนเกี่ยวข้องทุกคน

ที่มา : https://www.thaigov.go.th/news/contents/details/87518