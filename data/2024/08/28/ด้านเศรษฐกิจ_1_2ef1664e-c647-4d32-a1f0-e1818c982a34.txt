รัฐบาลไทย-ข่าวทำเนียบรัฐบาล-SME D Bank ออกมาตรการเร่งด่วน ช่วยเอสเอ็มอีประสบอุทกภัย ‘พัก-ลด-ขยาย-ปรับ-เติม’ ฟื้นฟูกิจการ ก้าวข้ามอุปสรรคอย่างมั่นคง


วันพุธที่ 28 สิงหาคม 2567
28/08/2567
พิมพ์
SME D Bank ออกมาตรการเร่งด่วน ช่วยเอสเอ็มอีประสบอุทกภัย ‘พัก-ลด-ขยาย-ปรับ-เติม’ ฟื้นฟูกิจการ ก้าวข้ามอุปสรรคอย่างมั่นคง
SME D Bank ออกมาตรการเร่งด่วน ช่วยเหลือเอสเอ็มอีได้รับผลกระทบจากอุทกภัย วาตภัย และภัยพิบัติทางธรรมชาติ ผ่านมาตรการ “พัก-ลด-ขยาย-ปรับ-เติม” บรรเทาความเดือดร้อน ลดภาระค่าใช้จ่าย ช่วยฟื้นฟูกิจการ ผ่านสินเชื่อ​ “Smile Biz ธุรกิจยิ้มได้”
SME D Bank ออกมาตรการเร่งด่วน ช่วยเหลือเอสเอ็มอีได้รับผลกระทบจากอุทกภัย วาตภัย และภัยพิบัติทางธรรมชาติ ผ่านมาตรการ “พัก-ลด-ขยาย-ปรับ-เติม” บรรเทาความเดือดร้อน ลดภาระค่าใช้จ่าย ช่วยฟื้นฟูกิจการ ผ่านสินเชื่อ​ “Smile Biz ธุรกิจยิ้มได้” วงเงินสูงสุด 5 ล้านบาท ไม่ต้องใช้หลักทรัพย์ค้ำประกัน ทำธุรกิจมาเพียง 1 ปี ก็กู้ได้
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า ตามที่หลายจังหวัด ได้รับผลกระทบจากอุทกภัย วาตภัย และภัยพิบัติทางธรรมชาติธนาคารได้ออกมาตรการเร่งด่วน “พัก-ลด-ขยาย-ปรับ-เติม” ช่วยเหลือลูกค้าธนาคารที่ได้รับผลกระทบ ในพื้นที่ 10 จังหวัด ได้แก่ เชียงราย เชียงใหม่ พะเยา น่าน ลำปาง แพร่ เพชรบูรณ์ อุดรธานี ระยอง และภูเก็ต ครอบคลุมพื้นที่ตามที่กรมป้องกันและบรรเทาสาธารณภัย กระทรวงมหาดไทย จะมีประกาศเป็นพื้นที่ประสบภัยพิบัติเพิ่มเติมต่อไป  ได้แก่
“พัก” พักชำระหนี้เงินต้น สูงสุด 12 เดือน ,  “ลด” ลดค่างวดผ่อนชำระเหลือจ่ายดอกเบี้ยเพียง 50% สูงสุด 12 เดือน​ , “ขยาย” ขยายระยะเวลาการชำระหนี้สูงสุด 7 ปี / ขยายระยะเวลาตั๋วสัญญาเงินสูงสุด 120 วัน , “ปรับ” ปรับเปลี่ยนหนี้ระยะสั้นเป็นหนี้ระยะยาว ผ่อนชำระสูงสุด 5 ปี และ “เติม”เติมทุนฟื้นฟูกิจการ ด้วยผลิตภัณฑ์สินเชื่อ​ “Smile Biz ธุรกิจยิ้มได้” เงื่อนไขผ่อนปรน สร้างโอกาสให้เข้าถึงแหล่งทุน ไม่ต้องใช้หลักทรัพย์ค้ำประกัน ทำธุรกิจมาเพียง 1 ปี สามารถกู้ได้ วงเงินกู้สูงสุด 5 ล้านบาท  อัตราดอกเบี้ยเริ่มต้น MLR-1.0% หรือ 6.50% ต่อปี ผ่อนชำระนานสูงสุด 7 ปี พร้อมปลอดชำระหนี้เงินต้นสูงสุด 6 เดือน โดยการช่วยเหลือจะเป็นไปตามหลักเกณฑ์และเงื่อนไขตามผลกระทบและความสามารถในการชำระของแต่ละกิจการ
นอกจากนั้น ขณะนี้ได้สั่งการให้เจ้าหน้าที่ธนาคารจากส่วนกลาง และในพื้นที่เข้าเยี่ยมเยือนและสำรวจความเสียหายเพื่อช่วยเหลือได้ทันท่วงที รวมถึง ดำเนินการมอบสิ่งของจำเป็นต่อการดำรงชีวิตให้แก่ผู้ประสบภัยในพื้นที่ เพื่อบรรเทาความเดือดร้อน พร้อมเปิด Call Center 1357 ไว้คอยรับแจ้งขอความช่วยเหลือ ดังนั้น  ผู้ประกอบการเอสเอ็มอีที่ได้รับผลกระทบจากภัยพิบัติในครั้งนี้ มั่นใจได้ว่าจะได้รับความช่วยเหลือและดูแลจาก SME D Bank อย่างใกล้ชิด ทั่วถึง และทันท่วงที  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/87511