รัฐบาลไทย-ข่าวทำเนียบรัฐบาล-9 เดือน 9 นี้ เตรียมเฮ ! ธ.ก.ส. เพิ่มวงเงินสินเชื่อเงินด่วนคนดีแก่ อสม. และ อสส. ที่มีวินัยการชำระหนี้ วงเงินกู้สูงสุด 50,000 บาทต่อราย  


วันพุธที่ 28 สิงหาคม 2567
28/08/2567
พิมพ์
9 เดือน 9 นี้ เตรียมเฮ ! ธ.ก.ส. เพิ่มวงเงินสินเชื่อเงินด่วนคนดีแก่ อสม. และ อสส. ที่มีวินัยการชำระหนี้ วงเงินกู้สูงสุด 50,000 บาทต่อราย
​ธ.ก.ส. เตรียม 20,000 ล้านบาท ขยายวงเงินสินเชื่อส่วนบุคคลให้แก่สมาชิก อสม. และ อสส. ที่เข้าร่วมโครงการสินเชื่อเงินด่วนคนดี และมีการชำระเงินตรงงวดครบ 4 เดือน สามารถเพิ่มวงเงินกู้สูงสุดรายละไม่เกิน 50,000 บาท ผ่อนชำระ 600 บาทต่อเดือน 123 งวด
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ต่อยอด โครงการสินเชื่อเงินด่วนคนดี (เพื่อสมาชิกอาสาสมัครสาธารณสุขประจำหมู่บ้าน : อสม. และอาสาสมัครสาธารณสุขกรุงเทพมหานคร : อสส.) ซึ่งเป็นโครงการที่ธนาคารสนับสนุนและให้กำลังใจบุคลากรทางการแพทย์ที่เป็นกลไกสำคัญของประเทศในการดูแลสุขภาพและช่วยเหลือผู้ป่วยในพื้นที่ชุมชน และที่ห่างไกลชนบทได้มีโอกาสเข้าถึงบริการทางการเงิน ที่มีอัตราดอกเบี้ยที่เป็นธรรม ลดปัญหาการพึ่งพาหนี้นอกระบบ โดยขยายวงเงินกู้ให้กับลูกค้า อสม.และ อสส. ที่มีการกู้เงินตามโครงการไปแล้ว และมีการผ่อนชำระเงินตรงตามเวลาทุกงวดติดต่อครบ 4 เดือน และมีความจำเป็นต้องใช้เงิน เพื่อเป็นค่าใช้จ่ายในครัวเรือนหรือลงทุนประกอบอาชีพ ด้วยการขยายวงเงินจากเดิมกู้ได้ไม่เกิน 20,000 บาท เป็นไม่เกิน 50,000 บาท และขยายเวลาการชำระหนี้ออกไปจากเดิมไม่เกิน 48 งวด เป็นไม่เกิน 125 งวด พร้อมกำหนดจำนวนผ่อนชำระคืนต้นและดอกเบี้ย เป็นรายเดือนละ 600 บาท โดย ธ.ก.ส. ได้เตรียมวงเงิน เพื่อสนับสนุนโครงการนี้ จำนวน 20,000 ล้านบาท
สำหรับเงื่อนไขผู้กู้ต้องเป็นสมาชิก อสม. และ อสส. ที่เคยกู้ผ่านโครงการสินเชื่อเงินด่วนคนดี และต้องถือบัตร Smart card ของ ธ.ก.ส. อายุไม่เกิน 75 ปี มีสมาชิก อสม. และ อสส. เป็นผู้ค้ำประกัน 2 คน (ต้องเป็นคนค้ำประกันรายเดิมจำนวน 1 คน) ซึ่งสมาชิกที่สนใจสามารถแจ้งความประสงค์ได้ที่ ธ.ก.ส. ทุกสาขาทั่วประเทศ เริ่มตั้งแต่วันที่ 9 กันยายน จนถึง 31 มีนาคม 2569 สอบถามข้อมูลเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/87531