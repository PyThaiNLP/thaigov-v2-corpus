รัฐบาลไทย-ข่าวทำเนียบรัฐบาล-พม. ร่วมประชุมอาเซียน หนุนประเด็นการเปลี่ยนแปลงสภาพภูมิอากาศ  - การรับมือกับภัยพิบัติ - การเสริมพลังสตรี - ความเสมอภาคระหว่างเพศ -  สิทธิคนพิการ ผู้สูงอายุ


วันพุธที่ 28 สิงหาคม 2567
พม. ร่วมประชุมอาเซียน หนุนประเด็นการเปลี่ยนแปลงสภาพภูมิอากาศ  - การรับมือกับภัยพิบัติ - การเสริมพลังสตรี - ความเสมอภาคระหว่างเพศ -  สิทธิคนพิการ ผู้สูงอายุ
พม. ร่วมประชุมอาเซียน หนุนประเด็นการเปลี่ยนแปลงสภาพภูมิอากาศ  - การรับมือกับภัยพิบัติ - การเสริมพลังสตรี - ความเสมอภาคระหว่างเพศ -  สิทธิคนพิการ ผู้สูงอายุ
วันที่ 28 สิงหาคม 2567 นางสาวบุษยา ใจสว่าง รักษาการในตำแหน่งที่ปรึกษาวิชาการพัฒนาสังคม เปิดเผยว่า นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ได้มอบหมายตนเป็นหัวหน้าคณะผู้แทนไทยเข้าร่วมการประชุมคณะทำงานเฉพาะกิจเพื่อพัฒนาแผนยุทธศาสตร์ประชาคมสังคมและวัฒนธรรมอาเซียน ภายหลัง พ.ศ. 2568 ครั้งที่ 6 และการปรึกษาหารือระดับภูมิภาค (6th Ad Hoc Working Group Meeting to Develop the ASCC Post-2025 Strategic Plan and Regional Consultation) ระหว่างวันที่ 26 - 27 สิงหาคม 2567 ณ สำนักงานเลขาธิการอาเซียน กรุงจาการ์ตา สาธารณรัฐอินโดนีเซีย
นางสาวบุษยา กล่าวว่า ในช่วงการหารือแลกเปลี่ยนระหว่างเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน (SOCA) และคณะทำงานเฉพาะกิจเพื่อพัฒนาแผนยุทธศาสตร์ฯ ตนได้ปฏิบัติหน้าที่ SOCA ประเทศไทย และร่วมให้ข้อเสนอแนะเกี่ยวกับแนวโน้มสถานการณ์ ประเด็นที่ควรให้ความสำคัญในระยะ 10 - 20 ปีข้างหน้า และแนวทางการขับเคลื่อนงานและยกระดับความร่วมมือข้ามสาขา และข้ามเสา เพื่อส่งเสริมให้การดำเนินงานของประชาคมสังคมและวัฒนธรรมอาเซียนมีประสิทธิภาพ และมีความครอบคลุมมากที่สุด
นางสาวบุษยา กล่าวเพิ่มเติมว่า จากนั้น ตนได้ปฏิบัติหน้าที่หัวหน้าคณะทำงานเฉพาะกิจของประเทศไทย รับฟังข้อเสนอแนะและวิสัยทัศน์จากภาคส่วนต่าง ๆ ได้แก่ คณะกรรมการผู้แทนถาวร (Committee of Permanent Representatives) ประจำอาเซียน ผู้แทนประเทศคู่เจรจา ได้แก่ ออสเตรเลีย แคนาดา จีน สหภาพยุโรป เกาหลี ญี่ปุ่น อินเดีย สหรัฐอเมริกา สหราชอาณาจักร รัสเซีย นิวซีแแลนด์  ฯลฯ  และหุ้นส่วนอื่นๆ อาทิ สาธารณรัฐเยอรมนี สหรัฐอาหรับเอมิเรตส์ อิตาลี IOM UNESCO ILO UNOCHA เป็นต้น โดยผู้แทนภาคส่วนต่างๆ เห็นพ้องกันว่าประเด็นที่ควรให้ความสำคัญในแผนยุทธศาสตร์ฯ ระยะต่อไปของอาเซียน ได้แก่ การเปลี่ยนแปลงสภาพภูมิอากาศ การรับมือกับภัยพิบัติ การศึกษา สาธารณสุข การเสริมพลังสตรีและส่งเสริมความเสมอภาคระหว่างเพศ สิทธิคนพิการ สิทธิผู้สูงอายุ ฯลฯ และได้เน้นย้ำถึงการเพิ่มการบูรณาการข้ามเสา ข้ามสาขา การเสริมสร้างความเข้มแข็งและใช้ประโยชน์จากกลไกที่มีอยู่อย่างมีประสิทธิภาพ การเพิ่มความตระหนักเกี่ยวกับ ASCC ผ่าน Social Media และการส่งเสริมให้เกิดกระบวนการพบปะหารือระหว่างผู้มีส่วนได้ส่วนเสียอย่างสม่ำเสมอ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #อาเซียน #SOCA

ที่มา : https://www.thaigov.go.th/news/contents/details/87533