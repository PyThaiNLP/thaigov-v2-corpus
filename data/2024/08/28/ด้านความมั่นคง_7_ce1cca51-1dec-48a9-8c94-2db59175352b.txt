รัฐบาลไทย-ข่าวทำเนียบรัฐบาล-ฝ่ายปกครองอำเภอเมืองสกลนคร บุกจับกุมผู้ค้ายาเสพติดในพื้นที่ 3 ราย พร้อมของกลางยาบ้า 360 เม็ด ผู้ว่าฯ สกลนคร ขอความร่วมมือพบเบาะแสยาเสพติด หรือ การกระทำผิดกฎหมาย แจ้งสายด่วน 1567


วันพุธที่ 28 สิงหาคม 2567
28/08/2567
พิมพ์
ฝ่ายปกครองอำเภอเมืองสกลนคร บุกจับกุมผู้ค้ายาเสพติดในพื้นที่ 3 ราย พร้อมของกลางยาบ้า 360 เม็ด ผู้ว่าฯ สกลนคร ขอความร่วมมือพบเบาะแสยาเสพติด หรือ การกระทำผิดกฎหมาย แจ้งสายด่วน 1567
ฝ่ายปกครองอำเภอเมืองสกลนคร บุกจับกุมผู้ค้ายาเสพติดในพื้นที่ 3 ราย พร้อมของกลางยาบ้า 360 เม็ด ด้าน ผู้ว่าฯ สกลนคร ขอความร่วมมือพี่น้องประชาชนพบเบาะแสยาเสพติด หรือ การกระทำผิดกฎหมายทุกรูปแบบ ขอให้แจ้งสายด่วนศูนย์ดำรงธรรม 1567 ทันที
วันนี้ (28 ส.ค. 67) นายชูศักดิ์ รู้ยิ่ง ผู้ว่าราชการจังหวัดสกลนคร เปิดเผยว่า ตนได้มอบหมายให้เจ้าหน้าที่ฝ่ายปกครอง นำโดย ว่าที่ร้อยตรี รวยรุ่ง ใครบุตร ปลัดจังหวัดสกลนคร สอดส่องดูแลการกระทำผิดในพื้นที่ทุกรูปแบบ โดยวานนี้ นางสาวจิราภรณ์ เบิกบานดี นายอำเภอเมืองสกลนคร นำชุดปฏิบัติการพิเศษอำเภอเมืองสกลนคร สนธิกำลังฝ่ายความมั่นคงและสมาชิกกองร้อยอาสารักษาดินแดนอำเภอเมืองสกลนครที่ 3 ร่วมกันเข้าตรวจสอบข้อเท็จจริงกรณีที่มีการจำหน่ายยาเสพติดอย่างเปิดเผยในพื้นที่อำเภอเมืองสกลนคร โดยสามารถจับกุมผู้กระทำผิดได้ 3 ราย พร้อมของกลางยาบ้า 360 เม็ด ซึ่งเจ้าหน้าที่ได้นำตัวผู้ต้องหา ทั้งหมดพร้อมของกลาง ส่งพนักงานสอบสวน สภ.เมืองสกลนคร เพื่อดำเนินคดีตามกฎหมายเป็นที่เรียบร้อยแล้ว
“จังหวัดสกลนครได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งการปฏิบัติการในครั้งนี้สืบเนื่องมาจากจังหวัดสกลนคร ได้รับร้องเรียนจากชาวบ้านในพื้นที่อำเภอเมืองสกลนครว่ามีการจำหน่ายยาเสพติดอย่างเปิดเผย จึงได้ส่งชุดปฏิบัติการพิเศษเข้าตรวจสอบข้อเท็จจริง โดยสามารถจับกุมผู้กระทำผิดได้ 2 ราย พร้อมของกลางยาบ้า รวม 65 เม็ด เงินสด 3,540 บาท จากนั้นได้สามารถขยายผลการจับกุมผู้กระทำผิดได้อีก 1 ราย ของกลางยาบ้ารวม 195 เม็ด เงินสด 710 บาท ปืนยาวไทยประดิษฐ์ จำนวน 1 กระบอก รวมแล้วจับกุมผู้กระทำผิดได้ 3 ราย พร้อมของกลางยาบ้าจำนาน 360 เม็ด ทั้งนี้ เจ้าหน้าที่ได้นำตัวผู้ต้องหา พร้อมของกลางทั้งหมด ส่งพนักงานสอบสวน สภ.เมืองสกลนคร เพื่อดำเนินคดีตามกฎหมายต่อไป” นายชูศักดิ์ฯ กล่าว
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวในช่วงท้ายว่า จังหวัดสกลนครได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง ทั้งนี้ ขอขอบคุณเจ้าหน้าที่ทุกหน่วยงานที่เกี่ยวข้อง ที่ร่วมกันปฏิบัติภารกิจอย่างเคร่งครัดและผ่านพ้นไปได้ด้วยดี และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายในพื้นที่ เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87525