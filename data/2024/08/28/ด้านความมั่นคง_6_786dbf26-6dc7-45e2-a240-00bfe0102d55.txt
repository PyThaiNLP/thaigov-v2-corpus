รัฐบาลไทย-ข่าวทำเนียบรัฐบาล-“พิพัฒน์”  เปิดตำแหน่งงานครึ่งปี 67แล้วกว่า 7.7 แสนอัตรา พร้อมรองรับคนว่างงานอีก 2.1 แสน ให้มีรายได้เพิ่ม


วันพุธที่ 28 สิงหาคม 2567
28/08/2567
พิมพ์
“พิพัฒน์”  เปิดตำแหน่งงานครึ่งปี 67แล้วกว่า 7.7 แสนอัตรา พร้อมรองรับคนว่างงานอีก 2.1 แสน ให้มีรายได้เพิ่ม
รัฐมนตรีว่าการกระทรวงแรงงาน สั่งการเตรียมตำแหน่งงานว่างทั่วประเทศ 2.1 แสนอัตรา รองรับคนหางาน ทุกวุฒิการศึกษา แนะทางเลือกอาชีพเสริม ให้บริการผ่านระบบออนไลน์
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ข้อมูลจากกรมการจัดหางาน เปิดตำแหน่งงานว่างให้คนหางานจากทั่วประเทศ (ต.ค.66 - ก.ค.67) แล้วกว่า 779,774 อัตรา ครอบคลุมทุกวุฒิการศึกษา ตั้งแต่ไม่จำกัดวุฒิการศึกษา มัธยมศึกษา ประกาศนียบัตรวิชาชีพ ประกาศนียบัตรวิชาชีพชั้นสูง ปริญญาตรี  เพื่อให้บริการแก่ผู้ว่างงาน ผู้จบการศึกษาใหม่ ผู้สูงอายุ กลุ่มผู้เปราะบาง และทุกคนที่ต้องการมีงานทำ โดยตำแหน่งงานที่มีความต้องการรับสมัครมากที่สุด 5 อันดับแรก ได้แก่ 1. ฝ่ายผลิต 2.พนักงานขายโฆษณา 3. เจ้าหน้าที่สำนักงาน 4.พนักงานคลังสินค้า และ 5.พนักงานขนส่ง โดยได้มีการบรรจุงานแล้วกว่า 155,731 คน ก่อให้เกิดรายได้ 1,812 ล้านบาท ซึ่งล่าสุด ณ เดือนกรกฎาคม 67 มีตำแหน่งงานว่างจากทั่วประเทศ 215,563 อัตรา ในธุรกิจ การผลิต ก่อสร้าง ส่งออก งานบริการที่พักร้านอาหาร วิชาชีพวิทยาศาสตร์และงานวิชาการ รองรับคนหางาน
“กระทรวงแรงงานให้ความสำคัญกับปัญหาการว่างงานอย่างยิ่ง เพราะเป็นปัญหาเริ่มต้นที่กระทบต่อการดำเนินชีวิต การใช้จ่ายในชีวิตประจำวันของภาคครัวเรือน ตลอดจนเศรษฐกิจในระดับประเทศเป็นลูกโซ่ จึงได้กำชับกรมการจัดหางานเตรียมตำแหน่งงานไว้เพื่อรองรับคนไทยทุกคนที่ต้องการมีงานทำ” รัฐมนตรีว่าการกระทรวงแรงงาน กล่าว
นายสมชาย มรกตศรีวรรณ อธิบดีกรมการจัดหางาน กล่าวว่า สำหรับผู้ว่างงาน ผู้จบการศึกษาใหม่ ผู้สูงอายุ กลุ่มผู้เปราะบาง และทุกคนที่ต้องการมีงานทำ สามารถใช้บริการหางาน ผ่านระบบออนไลน์ บนแพลตฟอร์ม “ไทยมีงานทำ” ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ค้นหาข้อมูลตำแหน่งงานที่เหมาะสมกับตัวเองมากที่สุด โดย Matching ตำแหน่งงานตามพื้นที่ ภูมิลำเนา รวมถึงจับคู่ตำแหน่งงานจากความรู้ ความสามารถ และทักษะที่มีอยู่ ได้ทุกที่ ทุกเวลา โดยไม่มีค่าบริการ และสำหรับผู้ที่สนใจประกอบอาชีพอิสระหรือมองหาอาชีพเสริม ขอให้เตรียมตัวให้พร้อม เพื่อมาร่วมงาน “มหกรรมรับงานและอาชีพอิสระ เพื่อคนไทยมีอาชีพ มีรายได้” ที่มีกำหนดจัดขึ้นระหว่างวันที่ 4 -5 กันยายน 2567 ณ กระทรวงแรงงาน ถนนมิตรไมตรี เขตดินแดง กรุงเทพมหานคร โดยในงานจะมีกิจกรรมที่น่าสนใจ เป็นประโยชน์ ช่วยจุดประกายความคิดในการสร้างรายได้ได้เป็นอย่างดี ระหว่างรอคอยมาร่วมงาน สามารถฝากผลงาน แชร์ความถนัดเพื่อหารายได้เสริม ได้ที่แพลตฟอร์ม “คนทำงาน” ที่เว็บไซต์ คนทํางาน.doe.go.th หรือ khonthamngan.doe.go.th ซึ่งมีทั้งบริการสำหรับผู้ประกอบอาชีพอิสระและสำหรับผู้ว่าจ้าง
ทั้งนี้ ผู้ที่ต้องการมีงานทำ และนายจ้าง/สถานประกอบการที่ต้องการรับสมัครงาน หากมีข้อสงสัยหรือต้องการสอบถามข้อมูลเพิ่มเติมติดต่อได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือสายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/87524