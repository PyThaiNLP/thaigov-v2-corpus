รัฐบาลไทย-ข่าวทำเนียบรัฐบาล-​บสย. เร่งเยียวยา SMEs ลูกค้า-ลูกหนี้ พักชำระค่าธรรมเนียม 6 เดือน – พักชำระหนี้  3  งวด


วันพุธที่ 28 สิงหาคม 2567
28/08/2567
พิมพ์
​บสย. เร่งเยียวยา SMEs ลูกค้า-ลูกหนี้ พักชำระค่าธรรมเนียม 6 เดือน – พักชำระหนี้  3  งวด
บสย. ออกมาตรการเร่งด่วนเพื่อช่วย ลูกค้า และ ลูกหนี้ บสย. เพื่อบรรเทาความเดือดร้อน ให้ผู้ประสบภัยผ่านช่วงวิกฤตดังกล่าว โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวด
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) เปิดเผยว่า จากสถานการณ์อุทกภัย น้ำป่าไหลหลาก และน้ำท่วมหนัก ตามประกาศ กรมป้องกันและบรรเทาสาธารณภัย กระทรวงมหาดไทย ในเขตพื้นที่ภาคเหนือ เชียงราย พะเยา น่าน แพร่ เพชรบูรณ์ อุดรธานี ส่งผลกระทบต่อบ้านเรือน พืชผลทางการเกษตร และสถานประกอบการ การดำเนินกิจการการค้าต่างๆ ได้รับความเสียหายอย่างหนัก ซึ่งอาจส่งผลต่อสภาพคล่องทางการเงินของผู้ประกอบการ SMEs จำนวนมาก จึงได้ออกมาตรการเร่งด่วนเพื่อช่วย ลูกค้า และ ลูกหนี้ บสย. เพื่อบรรเทาความเดือดร้อน ให้ผู้ประสบภัยผ่านช่วงวิกฤตดังกล่าว โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้ ดังนี้
1.มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่จะครบกำหนดชำระ ระหว่าง วันที่ 23 ส.ค.67 ถึง 31 ต.ค. 67
2. มาตรการช่วยลูกหนี้ บสย. พักชำระค่างวด  3 งวด สำหรับ SMEs ลูกหนี้ บสย. ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ ระยะเวลาตั้งแต่วันที่ได้รับการอนุมัติ ถึง 30 ก.ย. 2567
นอกจากนี้ บสย. ยังได้เฝ้าติดตามสถานการณ์และผลกระทบอย่างใกล้ชิดในพื้นที่จังหวัดอื่นๆที่มีแนวโน้มเป็นพื้นที่ประสบภัย โดยเฉพาะในเขตพื้นที่ลุ่มต่ำ 7 จังหวัด คือ อุทัยธานี ชัยนาท ลพบุรี สุพรรณบุรี สิงห์บุรี อ่างทอง และ พระนครศรีอยุธยา พร้อมมอบหมายให้สำนักงานเขต บสย. ทั่วประเทศเร่งสำรวจตรวจสอบและสื่อสารประชาสัมพันธ์มาตรการช่วยเหลือดังกล่าว โดย บสย. เตรียมลงพื้นที่เพื่อให้ความช่วยเหลืออื่นๆเพิ่มเติม
ทั้งนี้ ผู้ประกอบการ SMEs ทั้งกลุ่มลูกค้า และลูกหนี้ บสย. ที่อยู่ในพื้นที่ประสบอุทกภัยตามประกาศดังกล่าว สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999

ที่มา : https://www.thaigov.go.th/news/contents/details/87512