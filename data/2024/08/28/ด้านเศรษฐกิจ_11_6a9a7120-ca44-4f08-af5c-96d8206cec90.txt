รัฐบาลไทย-ข่าวทำเนียบรัฐบาล-บสย. ลงพื้นที่มอบถุงยังชีพ ช่วยผู้ประสบภัย จ.สุโขทัย ระดมทีมเร่งสำรวจผลกระทบ พร้อมเยียวยาลูกค้า-ลูกหนี้ บสย.    


วันพุธที่ 28 สิงหาคม 2567
28/08/2567
พิมพ์
บสย. ลงพื้นที่มอบถุงยังชีพ ช่วยผู้ประสบภัย จ.สุโขทัย ระดมทีมเร่งสำรวจผลกระทบ พร้อมเยียวยาลูกค้า-ลูกหนี้ บสย.
บสย. ลงพื้นที่ส่งมอบถุงยังชีพให้แก่ผู้ประสบอุทกภัยในจังหวัดสุโขทัย โดยมีนายประดิษฐ์ พละทรัพย์ นายกองค์การบริหารส่วนตำบลวังทอง จ. สุโขทัย เป็นตัวแทนรับมอบ
จากสถานการณ์อุทกภัย และน้ำป่าไหลหลาก ก่อให้เกิดน้ำท่วมหนักในเขตพื้นที่ภาคเหนือ ตั้งแต่ช่วงสัปดาห์ที่ผ่านมา โดยข้อมูลของ กรมป้องกันและบรรเทาสาธารณภัย (ปภ.) รายงานว่า ปัจจุบัน (ณ 28 สิงหาคม 2567) ยังคงมีสถานการณ์น้ำท่วมในพื้นที่ 4 จังหวัดภาคเหนือ ได้แก่ เชียงราย, พะเยา, สุโขทัย และนครสวรรค์ ส่งผลกระทบต่อบ้านเรือน พืชผลทางการเกษตร และสถานประกอบการได้รับความเสียหาย
ทั้งนี้ จากผลกระทบที่เกิดขึ้น บสย. พร้อมเดินหน้าให้ความช่วยเหลือผู้ประสบภัยอย่างเร่งด่วน ล่าสุด (ณ 28 สิงหาคม 2567) นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมผู้บริหารระดับสูง ได้ร่วมกันส่งมอบถุงยังชีพจำนวน 300 ถุง โดยมอบหมายให้ นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ บสย. พร้อม ทีมงานสำนักงานเขตภาคเหนือตอนล่าง ลงพื้นที่ส่งมอบถุงยังชีพให้แก่ผู้ประสบอุทกภัยในจังหวัดสุโขทัย โดยมีนายประดิษฐ์ พละทรัพย์ นายกองค์การบริหารส่วนตำบลวังทอง จ. สุโขทัย เป็นตัวแทนรับมอบ
นอกจากนี้ ยังมอบหมายให้สำนักงานเขตภาคเหนือตอนบน และสำนักงานเขตภาคเหนือตอนล่าง เร่งสำรวจลูกค้าและลูกหนี้ บสย. ที่ได้รับผลกระทบ พร้อมสื่อสารประชาสัมพันธ์มาตรการช่วยเหลือของ บสย. โดยพักชำระค่าธรรมเนียม 6 เดือนสำหรับลูกค้า และพักชำระค่างวดจ่ายหนี้ 3 งวดสำหรับลูกหนี้ที่ได้รับผลกระทบ เพื่อบรรเทาความเดือดร้อน ให้ผู้ประสบภัยผ่านช่วงวิกฤตดังกล่าว
นายสิทธิกร กล่าวว่า นอกเหนือจากพื้นที่ภาคเหนือแล้ว ขณะนี้ บสย. ได้เฝ้าติดตามสถานการณ์น้ำท่วมในพื้นที่จังหวัดอื่นๆ ที่มีแนวโน้มเป็นพื้นที่ประสบภัย โดยเฉพาะในเขตพื้นที่ลุ่มต่ำ 7 จังหวัด ได้แก่ อุทัยธานี, ชัยนาท, ลพบุรี,  สุพรรณบุรี, สิงห์บุรี, อ่างทอง และ พระนครศรีอยุธยา โดยมอบหมายให้สำนักงานเขต บสย. ทั่วประเทศ เร่งสำรวจตรวจสอบ เตรียมพร้อมลงพื้นที่เพื่อให้ความช่วยเหลืออื่นๆ เพิ่มเติม
ทั้งนี้ ผู้ประกอบการ SMEs ทั้งลูกค้า และลูกหนี้ บสย. ที่อยู่ในพื้นที่ประสบอุทกภัยตามประกาศดังกล่าว สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA : @tcgfirst  และ บสย. Call Center โทร. 02-890-9999

ที่มา : https://www.thaigov.go.th/news/contents/details/87534