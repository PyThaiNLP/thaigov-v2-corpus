รัฐบาลไทย-ข่าวทำเนียบรัฐบาล-กรมธนารักษ์ช่วยเหลือผู้เช่าที่ราชพัสดุที่ประสบอุทกภัย (ปี พ.ศ. 2567)


วันพุธที่ 28 สิงหาคม 2567
28/08/2567
พิมพ์
กรมธนารักษ์ช่วยเหลือผู้เช่าที่ราชพัสดุที่ประสบอุทกภัย (ปี พ.ศ. 2567)
กรมธนารักษ์ดำเนินการช่วยเหลือผู้เช่าที่ราชพัสดุที่ประสบอุทกภัย ได้แก่ ผู้เช่าเพื่ออยู่อาศัยผู้เช่าเพื่อประกอบการเกษตร ผู้เช่าอาคารราชพัสดุ และผู้เช่าที่ดินเพื่อประโยชน์อย่างอื่น โดยออกมาตรการให้ความช่วยเหลือยกเว้นการเก็บค่าเช่าสูงสุด 2 ปี
กรมธนารักษ์ออกนโยบายช่วยเหลือผู้เช่าที่ราชพัสดุที่ประสบอุทกภัย (ปี พ.ศ. 2567) จากสถานการณ์อุทกภัยหลายจังหวัดในพื้นที่ภาคเหนือ และภาคตะวันออกเฉียงเหนือ ประกอบกับมรสุมตะวันตกเฉียงใต้ยังคงพัดปกคลุมทะเลอันดามัน ประเทศไทย และอ่าวไทย ส่งผลให้เกิดสถานการณ์น้ำท่วมฉับพลัน น้ำป่าไหลหลาก ส่งผลกระทบต่อประชาชนในพื้นที่ดังกล่าวให้ได้รับความเดือดร้อนในด้านที่อยู่อาศัยและพื้นที่ทำกิน รวมทั้งทรัพย์สินได้รับความเสียหาย
วันนี้ (28 สิงหาคม 2567) นายจำเริญ โพธิยอด อธิบดีกรมธนารักษ์ เปิดเผยว่า กรมธนารักษ์ได้ดำเนินการช่วยเหลือผู้เช่าที่ราชพัสดุที่ประสบอุทกภัย ได้แก่ ผู้เช่าเพื่ออยู่อาศัยผู้เช่าเพื่อประกอบการเกษตร ผู้เช่าอาคารราชพัสดุ และผู้เช่าที่ดินเพื่อประโยชน์อย่างอื่น โดยออกมาตรการให้ความช่วยเหลือยกเว้นการเก็บค่าเช่าสูงสุด 2 ปี ดังนี้
1. กรณีผู้เช่าที่ดินราชพัสดุเพื่ออยู่อาศัย หากเสียหายบางส่วนให้ยกเว้นค่าเช่า เป็นเวลา 1 ปี เสียหายทั้งหลัง ให้ยกเว้นค่าเช่า เป็นเวลา 2 ปี โดยความเสียหายทั้งหลังพิจารณาจากสภาพอาคารที่พักอาศัยที่ไม่สามารถเข้าอยู่ได้โดยสิ้นเชิง เนื่องจากตัวบ้านได้รับความเสียหายหรือโครงสร้างของบ้านเสียหายจนไม่สามารถเข้าอยู่อาศัยได้ (ไม่รวมถึงกรณีที่น้ำท่วมทั้งหลัง แต่สามารถเข้าอยู่อาศัยภายหลังน้ำลดได้)
2. กรณีผู้เช่าที่ดินราชพัสดุเพื่อประกอบการเกษตร หากพืชหรือผลผลิตได้รับความเสียหายจากเหตุอุทกภัยให้ยกเว้นการเรียกเก็บค่าเช่าเป็นเวลา 1 ปี โดยสามารถขอข้อมูลการรับรองความเสียหายจากส่วนราชการที่เกี่ยวข้อง เช่น สำนักงานเกษตรจังหวัด สำนักงานประมงจังหวัด เป็นต้น
3. กรณีผู้เช่าอาคารราชพัสดุ และผู้เช่าที่ดินเพื่อประโยชน์อย่างอื่น ให้ยกเว้นการเรียกเก็บค่าเช่าตามข้อเท็จจริงว่าไม่สามารถดำเนินกิจการตามวัตถุประสงค์ในที่เช่าได้ โดยให้ยกเว้นการเรียกเก็บค่าเช่าเป็นรายเดือนเศษของเดือนให้นับเป็นหนึ่งเดือน (กรณีผู้เช่าอาคารราชพัสดุต้องไม่สามารถประกอบอาชีพได้ตามปกติเป็นเวลาเกิน 3 วัน)
สำหรับผู้เช่าที่ราชพัสดุที่ได้รับผลกระทบจากอุทกภัย สามารถติดต่อสำนักงานธนารักษ์พื้นที่จังหวัดของท่าน เพื่อขอรับการช่วยเหลือจากกรมธนารักษ์ นายจำเริญกล่าวในตอนท้าย

ที่มา : https://www.thaigov.go.th/news/contents/details/87521