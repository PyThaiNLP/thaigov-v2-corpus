รัฐบาลไทย-ข่าวทำเนียบรัฐบาล-ดีอี บูม “ภาครัฐไร้กระดาษ” ขับเคลื่อน รัฐบาลดิจิทัล ด้วย “Cloud First” 


วันจันทร์ที่ 26 สิงหาคม 2567
ดีอี บูม “ภาครัฐไร้กระดาษ” ขับเคลื่อน รัฐบาลดิจิทัล ด้วย “Cloud First”
ดีอี บูม “ภาครัฐไร้กระดาษ” ขับเคลื่อน รัฐบาลดิจิทัล ด้วย “Cloud First”
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดการอบรมสัมมนาเชิงปฏิบัติการ โครงการอบรมการดำเนินงานภาครัฐผ่านเทคโนโลยีดิจิทัลแบบไร้กระดาษ (Paperless Government) โดยมีผู้บริหารสำนักงานสถิติแห่งชาติ ผู้บริหารสำนักงานคณะกรรมการคุ้มครองข้อมูลส่วนบุคคล (สคส.) และผู้แทนองค์กรปกครองส่วนท้องถิ่น (อปท.) ทั่วประเทศ เข้าร่วม ณ โรงแรม ทีเค พาเลซ แอนด์ คอนเวนชั่น (TK Palace) ถนนแจ้งวัฒนะ กรุงเทพฯ
ศาสตราจารย์พิเศษวิศิษฏ์  กล่าวว่า การขับเคลื่อนการใช้เทคโนโลยีดิจิทัลเพื่อเสริมสร้างประสิทธิภาพ และความโปร่งใส ในการดำเนินงานของหน่วยงานภาครัฐ ถือเป็นก้าวสำคัญของการพัฒนารัฐบาลดิจิทัล (Digital Government) ซึ่งเป็นนโยบายสำคัญของกระทรวง ดีอี โดยมีเป้าหมายเปลี่ยนแปลงการทำงานของภาครัฐให้มีความทันสมัยและมีประสิทธิภาพสูงสุด ผ่านนโยบาย "Go Cloud First" ซึ่งเป็นหัวใจสำคัญของการขับเคลื่อนรัฐบาลดิจิทัล ที่มุ่งเน้นการใช้ระบบคลาวด์กลางภาครัฐ (GDCC) เป็นโครงสร้างพื้นฐานหลักในการบริหารจัดการข้อมูลและบริการต่างๆ ของหน่วยงานภาครัฐ
ทั้งนี้กระทรวง ดีอี ได้ดำเนินการการจัดทำและพัฒนาระบบคลาวด์กลางภาครัฐ (GDCC) อย่างต่อเนื่อง ควบคู่ไปกับการพัฒนาระบบงานต่าง ๆ ภายใต้งานบริการ คลาวด์กลางภาครัฐ ได้แก่ ระบบ e-Office ที่ถูกพัฒนาเพื่อให้สามารถบูรณาการและเพิ่มประสิทธิภาพการทำงาน ภายในองค์กรภาครัฐ
สำหรับระบบ e-Office เป็นการเชื่อมโยงกระบวนงานภายในของหน่วยงานบนแพลตฟอร์มเดียว เพิ่มประสิทธิภาพในการบริหารจัดการข้อมูล และการทำงานร่วมกัน ทำให้สะดวกรวดเร็วและมีความโปร่งใสในการจัดการงานสารบรรณและเอกสารผ่านระบบดิจิทัล โดยมีระบบงานย่อยในการบริหารจัดการทรัพยากรภายในองค์กร เช่น การจัดการประชุม การจองทรัพยากร และการบริหารครุภัณฑ์ เป็นต้น
“แม้ว่าหลายหน่วยงานจะเริ่มพัฒนาระบบบริการประชาชน ผ่านระบบออนไลน์หรืออิเล็กทรอนิกส์ แต่ปัจจุบันยังพบว่า ระบบหลังบ้านของหน่วยงานราชการยังคงมีการใช้กระดาษเพื่อการดำเนินการภายในองค์กรอยู่เป็นจำนวนมาก กระทรวง ดีอี จึงได้พัฒนาระบบ ThaiD ที่รับผิดชอบโดยกระทรวงมหาดไทย ซึ่งเป็นระบบยืนยันตัวตนของประชาชนแบบอิเล็กทรอนิกส์ เพื่อให้บุคลากรหน่วยงานรัฐ ใช้ยืนยันตัวตนลงทะเบียนเข้าสู่ระบบการทำงานของแต่ละหน่วยงาน โดยปัจจุบันพบว่ามีบุคลากรของรัฐ ประมาณ 15-17 ล้านคน ที่มีบัญชี ThaiD ของตนเอง วันนี้จึงเป็นหน้าที่ของแต่ละหน่วยงาน ในการปรับเปลี่ยนกระบวนการทำงานไปสู่การระบบอิเล็กทรอนิกส์แทนการใช้กระดาษ เพื่อปรับเปลี่ยนไปสู่การทำงาน e-Office อย่างเต็มรูปแบบ” ปลัด กระทรวง ดีอี กล่าว
ปัจจุบันกระทรวง ดีอี ได้บูรณาการการทำงานด้วยระบบคลาวด์กลางภาครัฐ ร่วมกับกระทรวงต่างๆ และหน่วยงานในสังกัด ล่าสุดคือความร่วมมือของการใช้ระบบ คลาวด์กลางภาครัฐ และ e-Office ในกระบวนยุติธรรม ของศาลอาญา และศาลแพ่ง ที่เรียกว่า “ระบบยื่นคำร้องขอปิดกั้นเว็บไซต์ทางออนไลน์” โดยดำเนินการยื่นคำร้องอิเล็กทรอนิกส์ต่อศาล พร้อมด้วยพยานหลักฐานทางอิเล็กทรอนิกส์ 100% ซึ่งศาลได้มีการพิจารณาคำร้อง พยานหลักฐาน รวมถึงการไต่สวนคำร้องทางออนไลน์ และมีคำสั่งศาลโดยใช้ Digital Signature ในการลงนาม ทำให้มีความรวดเร็ว สามารถรับคำสั่งศาลได้ภายในวันที่ยื่น
อย่างไรก็ตามการขับเคลื่อนนโยบาลรัฐบาลดิจิทัล จำเป็นต้องอาศัยความร่วมมือกันระหว่างหน่วยงานต่างๆ โดยเริ่มจากการปรับเปลี่ยนงานเอกสารภายในสำนักงาน ต่อยอดไปสู่การเชื่อมโยงกับระบบบริการในรูปแบบอิเล็กทรอนิกส์ โดยใช้ ระบบคลาวด์ ในการจัดเก็บข้อมูลภายใต้มาตรฐานการดูแลรักษาความปลอดภัยที่มั่นคง และเชื่อถือได้ สร้างความเชื่อมั่นการใช้เทคโนโลยีให้กับประชาชน ทำให้เกิดการใช้งานตามนโยบายรัฐบาลดิจิทัลครอบคลุมทั่วประเทศ มีความเป็นมาตรฐานและประสิทธิภาพตามเป้าหมายของรัฐบาล อันจะหมายถึงการให้บริการประชาชนได้อย่างเต็มศักยภาพอย่างเท่าเทียม ทั่วถึง และยั่งยืน
--------------------------------------------------------------------------------------

ที่มา : https://www.thaigov.go.th/news/contents/details/87473