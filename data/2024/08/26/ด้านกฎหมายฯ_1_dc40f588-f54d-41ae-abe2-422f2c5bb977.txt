รัฐบาลไทย-ข่าวทำเนียบรัฐบาล-รมว.ยุติธรรม เปิดโครงการมหกรรมแก้หนี้ สร้างวิถีแห่งความเป็นธรรม ณ จ.นครราชสีมา ครั้งที่ ๒ แนะลูกหนี้ กยศ. ปรับโครงสร้างหนี้-ปลดล็อคผู้ค้ำ เผย รัฐบาลใหม่เตรียมออกกฏหมายฟื้นฟูลูกหนี้


วันอาทิตย์ที่ 25 สิงหาคม 2567
25/08/2567
พิมพ์
รมว.ยุติธรรม เปิดโครงการมหกรรมแก้หนี้ สร้างวิถีแห่งความเป็นธรรม ณ จ.นครราชสีมา ครั้งที่ ๒ แนะลูกหนี้ กยศ. ปรับโครงสร้างหนี้-ปลดล็อคผู้ค้ำ เผย รัฐบาลใหม่เตรียมออกกฏหมายฟื้นฟูลูกหนี้
รมว.ยุติธรรม เปิดโครงการมหกรรมแก้หนี้ สร้างวิถีแห่งความเป็นธรรม ณ จ.นครราชสีมา ครั้งที่ ๒ แนะลูกหนี้ กยศ. ปรับโครงสร้างหนี้-ปลดล็อคผู้ค้ำ เผย รัฐบาลใหม่เตรียมออกกฏหมายฟื้นฟูลูกหนี้ แก้ปัญหาหนี้ซ้ำซ้อน
ในวันอาทิตย์ที่ ๒๕ สิงหาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการมหกรรมแก้หนี้ สร้างวิถีแห่งความเป็นธรรม จังหวัดนครราชสีมา ครั้งที่ ๒ โดยมี นายชัยวัฒน์ ชื่นโกสุม ผู้ว่าราชการจังหวัดนครราชสีมา นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ นายเฉลิมชัย บัวจันอัด รองอธิบดีกรมบังคับคดี นายชัยณรงค์ กัจฉปานันท์ ผู้จัดการกองทุนเงินให้กู้ยืมเพื่อการศึกษา หัวหน้าส่วนราชการในสังกัดกระทรวงยุติธรรม และผู้บริหารสถาบันการเงิน ให้การต้อนรับ ณ ห้องอรพิมพ์ โรงแรมสีมาธานี จังหวัดนครราชสีมา
โดยการจัดโครงการมหกรรมแก้หนี้ สร้างวิถีแห่งความเป็นธรรม เพื่อเร่งดำเนินการแก้ไขปัญหา ลดภาระพี่น้องเกษตรกร ด้วยการพักหนี้เกษตรกร ตามเงื่อนไขและคุณสมบัติที่เหมาะสม รวมถึงมาตรการช่วยเหลือประคองการชำระหนี้สิน และต้นทุนทางการเงินสำหรับภาคประชาชน ครอบคลุมถึงผู้ประกอบการวิสาหกิจขนาดกลางและขนาดย่อม ที่ได้รับผลกระทบจากโควิด-19 ให้ได้มีโอกาสในการฟื้นฟูและกลับมาดำเนินธุรกิจได้อีกครั้ง
รัฐมนตรีว่าการกระทรวงยุติธรรม กล่าวว่า ในพื้นที่ภาคอีสาน มีผู้จบการศึกษาที่เป็นหนี้ที่ยังต้องชำระกว่า ๑ ล้านคน ยอดหนี้รวมกว่า ๑ แสนล้านบาท พื้นที่จังหวัดนครราชสีมา มีจำนวนผู้ติดหนี้ กยศ.กว่า ๑ แสนคน ยอดหนี้กว่า ๑ หมื่นล้านบาท ดังนั้นจำเป็นต้องให้ผู้ที่ยังค้างชำระหนี้กับ กยศ.เข้าร่วมโครงการเพื่อปรับโครงสร้างหนี้เพื่อปลดล็อคผู้ค้ำประกันออกไป และจะมีการลดภาระหนี้ให้สามารถมีเงินทุนไปประกอบอาชีพได้  หนี้ กยศ. เหมือนเป็นกระดุมเม็ดแรกในการแก้ไขกฎหมายให้คลาย รัฐบาลเตรียมมาตรการในการฟื้นฟูบุคคลธรรมดา เนื่องจากพบว่าหลักจากแก้หนี้แล้ว ประชาชนมีหนี้สินเพิ่มขึ้นมาก จึงมีการเตรียมออกกฏหมายฟื้นฟูลูกหนี้เพื่อช่วยเหลือประชาชน
ทั้งนี้​ สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในครั้งนี้มีวัตถุประสงค์เพื่อให้ลูกหนี้กองทุนเงินให้กู้ยืมเพื่อการศึกษา หนี้เช่าซื้อรถยนต์ หนี้สินข้าราชการ หนี้บัตรเครดิต และสินเชื่อส่วนบุคคลที่ผิดนัดชำระหนี้เข้าเกณฑ์จะถูกฟ้องดำเนินคดีหรือไม่มีกำลังผ่อนชำระตามสัญญา ได้เข้าสู่กระบวนการไกล่เกลี่ย และรู้สิทธิตามกฎหมาย เข้าถึงความยุติธรรม รวมถึงสร้างการตระหนักรู้เกี่ยวกับการวางแผน และสร้างวินัยทางการเงินให้ประชาชนเป็นเกราะป้องกันปัญหาหนี้สินภาคครัวเรือน โดยลูกหนี้จะได้รับโปรโมชั่น นอกจากจะไม่ถูกฟ้องคดี ไม่ถูกยึดทรัพย์ ไม่ถูกขายทอดตลาดแล้วจะได้รับสิทธิพิเศษส่วนลดจบหนี้ ส่วนลดดอกเบี้ย ลดค่างวดและขยายระยะเวลาการผ่อนชำระ และสิทธิประโยชน์อื่น ๆ อีกมากมาย นอกจาก​นี้ ภายในงานมีการให้บริการต่าง ๆ มายมาย เช่น การเผยแพร่ความรู้ทางกฎหมาย และการสร้างการตระหนักรู้เกี่ยวกับการวางแผน และสร้างวินัยทางการเงิน การจัดนิทรรศการประชาสัมพันธ์ ให้คำปรึกษาทางกฎหมาย และการให้บริการไกล่เกลี่ยข้อพิพาท ทั้งก่อนฟ้องและหลังศาลมีคำพิพากษา โดยมีภาคีเครือข่ายที่เข้าร่วมการไกล่เกลี่ยข้อพิพาทถึง ๑๑ สถาบัน

ที่มา : https://www.thaigov.go.th/news/contents/details/87426