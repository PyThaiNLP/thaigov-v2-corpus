รัฐบาลไทย-ข่าวทำเนียบรัฐบาล-รองนายกฯ ภูมิธรรมมอบถุงยังชีพชาวอำเภอเวียงแก่น ยืนยันปริมาณน้ำไม่เท่ากับปี 54 ย้ำรัฐบาลเร่งคลี่คลายสถานการณ์ ขอประชาชนอย่ากังวล


วันอาทิตย์ที่ 25 สิงหาคม 2567
25/08/2567
พิมพ์
รองนายกฯ ภูมิธรรมมอบถุงยังชีพชาวอำเภอเวียงแก่น ยืนยันปริมาณน้ำไม่เท่ากับปี 54 ย้ำรัฐบาลเร่งคลี่คลายสถานการณ์ ขอประชาชนอย่ากังวล
รองนายกฯ ภูมิธรรมมอบถุงยังชีพชาวอำเภอเวียงแก่น ยืนยันปริมาณน้ำไม่เท่ากับปี 54 ย้ำรัฐบาลเร่งคลี่คลายสถานการณ์ ขอประชาชนอย่ากังวล
วันนี้ (25 สิงหาคม 2567) เวลา 17.30 น. ณ อาคารอเนกประสงค์ โรงเรียนเวียงแก่นวิทยาคม บ้านหล่ายงาว อำเภอเวียงแก่น จังหวัดเชียงราย นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี พร้อมด้วยนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นางมนพร เจริญศรี รัฐมนตรีช่วยว่าการกระทรวงคมนาคม นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ  ลงพื้นที่ตรวจติดตามสถานการณ์อุทกภัยภาคเหนือ พบปะให้กำลังใจ และมอบถุงยังชีพแก่ประชาชนที่ประสบปัญหาอุทกภัยในพื้นที่ อ.เวียงแก่น จ.เชียงราย
นายภูมิธรรมฯ กล่าวว่า การลงพื้นครั้งนี้ เพื่อมาให้กำลังพี่น้องประชาชน ซึ่งนางสาวแพทองธาร ชินวัตร นายกรัฐมนตรี ฝากความห่วงใยถึงทุกคน แต่ด้วยข้อกฎหมายที่ยังปฏิบัติหน้าที่ไม่ได้ เมื่อเสร็จสิ้นกระบวนการต่างๆ จึงจะมีอำนาจในการสั่งการ ยืนยันว่านายกรัฐมนตรีมีความห่วงใยและต้องการมอบกำลังใจมาให้ประชาชน
นายภูมิธรรม กล่าวในฐานะรัฐบาลว่า ตนที่ปฏิบัติหน้าที่แทนนายกรัฐมนตรี ลงพื้นที่และแก้ไขปัญหา จะสั่งการอย่างเต็มที่เพื่อให้ทุกอย่างเดินหน้า รวมทั้งข้าราชการทุกภาคส่วนต่างก็มีความตั้งใจในการแก้ไขปัญหาเรื่องน้ำ ซึ่งรัฐบาลพร้อมรับฟังและร่วมพลังแก้ไขอย่างเต็มที่ ขณะนี้เน้นแก้ปัญหาน้ำเฉพาะจุดในพื้นที่ภาคเหนือก่อน และป้องกันน้ำที่จะไหลลงมาภาคเหนือตอนล่าง จุดไหนที่สามารถแก้ไขจะรีบดำเนินการทันที อย่างไรก็ตาม มวลน้ำบางส่วนมีการเคลื่อนตัวไปที่จังหวัดสุโขทัย ซึ่งจังหวัดได้จัดเตรียมพร้อมรับมือกับสถานการณ์น้ำที่จะเกิดขึ้นแล้ว
รองนายกรัฐมนตรี กล่าวถึงวันนี้ภาคส่วนร่วมลงพื้นที่ในครั้งนี้ อาทิ สทนช. ดูการจัดการแก้ไขทางน้ำในระยะยาว กระทรวงคมนาคมดูแลเส้นทางถนนตัดขาด เร่งซ่อมแซมปรับปรุงให้การสัญจรดีขึ้น รวมทั้งวางแผนทางน้ำ อาจจะต้องมีการเจาะคอสะพานหรือทำให้ทางน้ำไหลผ่าน เพื่อระบายน้ำได้เร็ว กระทรวงพาณิชย์เตรียมการในชั้นต้นได้นำรถ mobile เพื่อดูแลประชาชน รวมถึงรวบรวมอุปกรณ์ในการก่อสร้าง เพื่อฟื้นฟูสภาพบ้านทั้งหมดโดยได้ประสานกับผู้ว่าราชการจังหวัดแล้วว่า จะนำนักเรียนโรงเรียนเทคนิคอาชีวะต่างๆ ในจังหวัดเชียงรายร่วมดำเนินการแก้ไขต่างๆ  ขณะที่กระทรวงเกษตรและสหกรณ์เตรียมหาแนวทางชดเชยพื้นที่ไร่นา
นายภูมิธรรมฯ กล่าวกับประชาชนว่า รัฐบาลทราบถึงความเดือดร้อนของประชาชน มาให้กำลังใจ และนายกรัฐมนตรีฝากกำลังใจและความห่วงใยมาให้ พวกเราได้รับฟังข่าวและเป็นห่วง หลายๆ เรื่องได้ผ่อนคลายลงไปบ้างเพราะน้ำท่วมครั้งนี้เป็นน้ำหลากมาแล้วก็ไป หากฝนไม่ตกลงมาอีกก็คงค่อยๆ ผ่อนคลาย น้ำในแม่น้ำโขงยังพอไปได้ ยืนยันปริมาณน้ำยังไม่เท่ากับปี 54 วันนี้เราต้องเยียวยาประชาชนทั้งทรัพย์สิน ไร่นา ตนไม่ได้นิ่งนอนใจ จะช่วยดูแลผ่อนคลายความทุกข์ของประชาชน และสั่งเจ้าหน้าที่ให้ลงไปดูพื้นที่สุโขทัยเพื่อป้องกันน้ำท่วมแล้ว
"อยากให้ทุกคนคลายกังวล รัฐบาลพร้อมดูแลประชาชนอย่างเต็มที่ จะเร่งฟื้นฟู ดูแลสภาพบ้านเรือนให้กลับมาเหมือนเดิมโดยเร็วที่สุด ขอส่งกำลังใจให้ทุกคนปลอดภัย และแก้ไขปัญหาภัยพิบัตินี้ไปได้ด้วยกัน ขอส่งแรงกายแรงใจร่วมมือกัน เพราะเราคือคนไทยด้วยกัน" รองภูมิธรรม กล่าว

ที่มา : https://www.thaigov.go.th/news/contents/details/87425