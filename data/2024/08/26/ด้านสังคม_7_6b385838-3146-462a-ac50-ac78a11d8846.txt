รัฐบาลไทย-ข่าวทำเนียบรัฐบาล-รมว.ดีอี เกาะติด “น้ำท่วมภาคเหนือ” เร่งรัดกู้คืนสัญญาณโทรคมนาคม เชื่อมต่อการสื่อสารให้ประชาชน


วันจันทร์ที่ 26 สิงหาคม 2567
รมว.ดีอี เกาะติด “น้ำท่วมภาคเหนือ” เร่งรัดกู้คืนสัญญาณโทรคมนาคม เชื่อมต่อการสื่อสารให้ประชาชน
รมว.ดีอี เกาะติด “น้ำท่วมภาคเหนือ” เร่งรัดกู้คืนสัญญาณโทรคมนาคม เชื่อมต่อการสื่อสารให้ประชาชน
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า จากสถานการณ์อุทกภัย น้ำป่าไหลหลาก และดินสไลด์ ในพื้นที่หลายแห่งทางภาคเหนือในขณะนี้ ส่งผลให้ สัญญาณโทรศัพท์ในบางพื้นที่ไม่สามารถใช้การได้ กระทรวง ดีอี ได้ประสานงานร่วมกับ สำนักงานคณะกรรมการกิจการกระจายเสียง กิจการโทรทัศน์และกิจการโทรคมนาคมแห่งชาติ (กสทช.) และสมาคมโทรคมนาคมแห่งประเทศไทย ในพระบรมราชูปถัมภ์ เตรียมความพร้อมในการช่วยเหลือประชาชนที่ได้รับผลกระทบจากอุทกภัยในแต่ละพื้นที่ โดยเร่งรัดดำเนินการตรวจสอบ  สถานีฐานเครื่องรับ-ส่งสัญญาณโทรคมนาคม (Cell Site) และจัดเตรียมรถโมบายล์ชุมสายเคลื่อนที่เร็ว (COW หรือ Cell-On-Wheel) เข้าไปยังจุดที่สัญญาณการสื่อสารขาดหาย
นอกจากนี้ กระทรวง ดีอี ยังได้ประสานงานผู้ให้บริการเครือข่ายสัญญาณโทรศัพท์เคลื่อนที่ TRUE และ AIS พบว่าปัญหาเกิดจากดินถล่ม และมีปัญหากกระแสไฟฟ้าขัดข้อง โดยเบื้องต้นได้เร่งรัดให้มีการกู้คืนสถานีสัญญาณในแต่ละจุดที่มีปัญหาให้กลับมาใช้งานได้ตามปกติ รวมถึงส่งรถโมบายล์ COW เข้าไปประจำพื้นที่ในแต่ละจุดเพื่อทดแทนสถานีสัญญาณที่เกิดปัญหา ซึ่งขณะนี้ผู้ให้บริการเครือข่ายกำลังเร่งแก้ไข โดยผู้ให้บริการเครือข่าย AIS เตรียมประเมินสถานการณ์ ถึงความจำเป็นในการจัดส่งรถโมบายล์ COW แบบใช้ระบบดาวเทียมร่วมด้วย ซึ่งรถโมบายล์ดังกล่าว จะเพิ่มศักยภาพการกระจายขอบเขตสัญญาณได้กว้างกว่า รถ COW ธรรมดา
“กระทรวง ดีอี มีความห่วงใยประชาชนที่ได้รับผลกระทบจากเหตุการณ์อุทกภัย ที่เกิดขึ้นในหลายจังหวัดของภาคเหนือ อาทิ เชียงราย พะเยา น่าน แพร่ และสุโขทัย ฯลฯ โดยมอบหมายให้ทุกหน่วยงานในสังกัด ได้ติดตามสถานการณ์และประสานงานหน่วยงานที่เกี่ยวข้องในแต่ละพื้นที่ให้ความช่วยเหลือประชาชน พร้อมทั้งมอบหมายให้ กรมอุตุฯ เฝ้าระวัง และติดตามสถานการณ์อย่างใกล้ชิด เพื่อสามารถดำเนินการแจ้งเตือนภัยให้กับประชาชน และประสานหน่วยงานป้องกันและบรรเทาสาธารณภัยได้ดำเนินการช่วยเหลือประชาชนได้อย่างทันท่วงที” รมว.ประเสริฐ กล่าว
--------------------------------------------------------------------------------------

ที่มา : https://www.thaigov.go.th/news/contents/details/87465