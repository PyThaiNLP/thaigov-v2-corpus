รัฐบาลไทย-ข่าวทำเนียบรัฐบาล-กระทรวงยุติธรรม ประชุมคณะกรรมการกองทุนยุติธรรม ครั้งที่ ๕/๒๕๖๗


วันจันทร์ที่ 26 สิงหาคม 2567
26/08/2567
พิมพ์
กระทรวงยุติธรรม ประชุมคณะกรรมการกองทุนยุติธรรม ครั้งที่ ๕/๒๕๖๗
กระทรวงยุติธรรม ประชุมคณะกรรมการกองทุนยุติธรรม ครั้งที่ ๕/๒๕๖๗
ในวันจันทร์ที่ ๒๖ สิงหาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมคณะกรรมการกองทุนยุติธรรม ครั้งที่ ๕/๒๕๖๗ โดยมี นายวัลลภ นาคบัว รองปลัดกระทรวงยุติธรรม นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ คณะกรรมการฯ ผู้ทรงคุณวุฒิ และเจ้าหน้าที่ที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐-๐๑ ชั้น ๑๐ อาคารกระทรวงยุติธรรม และผ่านระบบการประชุมทางไกลผ่านจอภาพ (Video Conference)
โดยที่ประชุมได้รับทราบรายงานผลการดำเนินงานตามบันทึกข้อตกลงการประเมินผลของกองทุนยุติธรรม ประจำปีบัญชี ๒๕๖๗ และ(ร่าง) แผนพัฒนาระบบฐานข้อมูลสารสนเทศเพื่อการประเมินผลลัพธ์ “ประชาชนผู้ด้อยโอกาสสามารถเข้าถึงกระบวนการยุติธรรมอย่างเท่าเทียม” ประจำปีงบประมาณ พ.ศ.๒๕๖๘ นอกจากนี้ได้ร่วมกันพิจารณา (ร่าง) ตัวชี้วัดกองทุนยุติธรรมตามกรอบหลักเกณฑ์การประเมินผลการดำเนินงานทุนหมุนเวียน ประจำปีบัญชี ๒๕๖๘ (ร่าง) แผนดำเนินการประชาสัมพันธ์กองทุนยุติธรรม ประจำปีงบประมาณ ๒๕๖๘ รวมถึงรายงานผลงานบริการตามภารกิจกระทรวงยุติธรรม และรายงานความคืบหน้าด้านคดี ทั้งนี้ ฝ่ายเลขาฯ จะนำข้อคิดเห็นจากคณะกรรมการฯ ไปพัฒนางานเพื่อเสริมสร้างภาพลักษณ์และเผยแพร่ภารกิจของกองทุนยุติธรรม เพื่อให้ประชาชนได้เข้าถึงกระบวนการยุติธรรม และได้รับความเป็นธรรมอย่างเสมอภาคและทั่วถึงมากยิ่งขึ้น

ที่มา : https://www.thaigov.go.th/news/contents/details/87472