รัฐบาลไทย-ข่าวทำเนียบรัฐบาล-บขส. กำชับ 2 สถานีเดินรถสุโขทัย - พิษณุโลก เฝ้าระวัง 24 ชั่วโมง หลังเสี่ยงรับมวลน้ำ เตรียมหาจุดจอดรับ - ส่งผู้โดยสาร หากน้ำท่วมสถานี ขณะที่ “แพร่” กลับสู่ภาวะปกติ


วันจันทร์ที่ 26 สิงหาคม 2567
บขส. กำชับ 2 สถานีเดินรถสุโขทัย - พิษณุโลก เฝ้าระวัง 24 ชั่วโมง หลังเสี่ยงรับมวลน้ำ เตรียมหาจุดจอดรับ - ส่งผู้โดยสาร หากน้ำท่วมสถานี ขณะที่ “แพร่” กลับสู่ภาวะปกติ
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า จากสถานการณ์อุทกภัยในพื้นที่ภาคเหนือ ซึ่งขณะนี้มีกลุ่มมวลน้ำลุ่มน้ำยม จากจังหวัดแพร่ และสุโขทัย กำลังเข้าสู่พื้นที่จังหวัดพิษณุโลก นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบหมายและกำชับให้ บขส. เฝ้าระวังสถานการณ์ตลอด 24 ชั่วโมง เพื่อเตรียมจัดแผนการเดินรถรองรับการเดินทางของผู้โดยสารให้ได้รับความสะดวกและปลอดภัย หากได้รับผลกระทบจากอุทกภัย
ทั้งนี้ ได้แจ้งให้นายสถานีเดินรถสุโขทัยและพิษณุโลก ซึ่งอยู่ในพื้นที่เสี่ยงให้เฝ้าระวังและประเมินสถานการณ์อย่างใกล้ชิด โดยเตรียมการจัดหาจุดจอดรับ - ส่งผู้โดยสารไว้ให้เรียบร้อย หากมีสถานการณ์น้ำท่วมสถานีขนส่งฯ จังหวัดสุโขทัยและพิษณุโลก ขณะที่สถานการณ์อุทกภัยในพื้นที่จังหวัดพะเยาและแพร่ มีความคืบหน้า ดังนี้
1. สถานีเดินรถแพร่ รายงานว่า บริเวณจุดจำหน่ายตั๋วและภายในสถานีระดับน้ำได้ลดลงแล้ว และรถโดยสารสามารถเข้าใช้สถานีได้ปกติแล้ว ตั้งแต่ช่วงเย็นวันที่ 25 สิงหาคมที่ผ่านมา สอบถามข้อมูลการเดินทางได้ที่สถานีเดินรถแพร่ โทร. 0 5451 1276
2. สถานีเดินรถพะเยา รายงานว่า บริเวณสถานีปริมาณน้ำยังทรงตัว และมีน้ำท่วมขังอยู่ รถโดยสารเข้าใช้สถานีไม่ได้ จึงให้รับ - ส่งผู้โดยสารด้านหน้าสถานีเป็นการชั่วคราว ส่วนเส้นทางเดินรถสายหลักยังคงเดินรถได้ตามปกติ สอบถามข้อมูลการเดินทางได้ที่สถานีเดินรถพะเยา โทร. 0 5443 1363
3. สถานีเดินรถเชียงคำ จังหวัดพะเยา รายงานว่า เส้นทางเดินรถโดยสารกรุงเทพฯ - เชียงคำ ที่ได้รับผลกระทบจากอุทกภัย เนื่องจากสะพานบ้านทุ่งหนอง ทล.1091 ช่วง กม. ที่ 59+200 พื้นที่ตำบลสระ อำเภอเชียงม่วน ถูกน้ำกัดเซาะคอสะพานชำรุด อยู่ระหว่างซ่อมแซม คาดว่าจะใช้ระยะเวลา 2 เดือนแล้วเสร็จ ทำให้ใช้เส้นทางเดินรถปกติไม่ได้ ดังนั้น จำเป็นต้องใช้เส้นทางเลี่ยงหมือนเดิม ทั้งเที่ยวไป (ขาขึ้น) และเที่ยวกลับ (ขาล่อง) บางช่วง จากสถานีเดินรถเชียงคำ - จุดจอดดอนเงิน - จุดจอดปง - อำเภอจุน - อำเภอดอกคำใต้ - แยกแม่ต๋ำ แล้วเข้าสู่เส้นทางเดินรถหลักตามปกติ ทั้งนี้ จากผลกระทบอุทกภัยทำให้ไม่สามารถเข้ารับผู้โดยสารได้ที่จุดจอดอำเภอเชียงม่วน จึงกำหนดจุดรับ - ส่งที่จุดจอดปง อำเภอปง และบริเวณด่านนางฟ้า อำเภอสอง จังหวัดแพร่ เพื่ออำนวยความสะดวกผู้โดยสารแทน
นอกจากนี้ ได้สั่งการให้สถานีเดินรถเชียงคำ ประสานงานร่วมกับสถานีเดินรถแพร่ จัดเจ้าหน้าที่อำนวยความสะดวกให้กับผู้โดยสารในช่วงเวลาเดินรถ เพื่อป้องกันการสับสนจุดขึ้น - ลง โดยมีตัวแทนจุดจอดร่วมอำนวยความสะดวกในพื้นที่
สามารถสอบถามข้อมูลการเดินทางและจองตั๋วรถโดยสาร บขส. ได้ที่ Facebook Page : บขส. Line บขส.99 ทุกวัน ระหว่างเวลา 06.00 - 23.00 น. ซึ่งจะมีเจ้าหน้าที่คอยให้บริการ

ที่มา : https://www.thaigov.go.th/news/contents/details/87454