รัฐบาลไทย-ข่าวทำเนียบรัฐบาล-มท. เดินหน้าขับเคลื่อนเป้าหมาย SDGs เพื่อสร้างการพัฒนาที่ยั่งยืนให้เกิดมรรคผลที่เป็นรูปธรรม ด้าน ปมท. เผย ปัจจัยความสำเร็จอยู่ที่ การสร้างความตระหนักรู้เกี่ยวกับเป้าหมายการพัฒนา


วันจันทร์ที่ 26 สิงหาคม 2567
26/08/2567
พิมพ์
มท. เดินหน้าขับเคลื่อนเป้าหมาย SDGs เพื่อสร้างการพัฒนาที่ยั่งยืนให้เกิดมรรคผลที่เป็นรูปธรรม ด้าน ปมท. เผย ปัจจัยความสำเร็จอยู่ที่ การสร้างความตระหนักรู้เกี่ยวกับเป้าหมายการพัฒนา
มท. เดินหน้าขับเคลื่อนเป้าหมาย SDGs เพื่อสร้างการพัฒนาที่ยั่งยืนให้เกิดมรรคผลที่เป็นรูปธรรม ด้าน ปลัด มท. เผย ปัจจัยความสำเร็จอยู่ที่ การสร้างความตระหนักรู้เกี่ยวกับเป้าหมายการพัฒนาที่ยั่งยืน
เมื่อวันที่ 25 ส.ค. 67 นายสุทธิพงษ์ จุลเจริญ ปลัดกระทรวงมหาดไทย ได้มอบหมายให้ รศ.วรวรรณ โรจนไพบูลย์ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย ร่วมรับฟังการนำเสนอและสรุปผลกิจกรรมเชิงปฏิบัติการฯ และแลกเปลี่ยนความคิดเห็นต่อเกณฑ์การวัดและประเมินผลตาม SDGs ในการอบรมเชิงปฏิบัติการกำหนดเกณฑ์การประเมินผล ตามเป้าหมายการพัฒนาที่ยั่งยืน (SDGs) ของกระทรวงมหาดไทย ภายใต้โครงการพัฒนาระบบการเชื่อมโยงและติดตามผลการขับเคลื่อนเป้าหมายการพัฒนาที่ยั่งยืนในระดับพื้นที่ (SDG Localization) ของกระทรวงมหาดไทย ซึ่งจัดขึ้นในระหว่างวันที่ 23 - 25 สิงหาคม พ.ศ. 2567 ณ ศูนย์ศึกษาและพัฒนาชุมชนนครนายก ตำบลสาริกา อำเภอเมืองนครนายก จังหวัดนครนายก โดยมีอาจารย์คณิต ธนูธรรมเจริญ ผู้ทรงคุณวุฒิ ที่ปรึกษาอธิบดีกรมโยธาธิการและผังเมือง หัวหน้าสำนักงานจังหวัดสุรินทร์ คณะทีมพัฒนาระบบ Surin One Plan เข้าร่วมรับฟังการบรรยายจากผู้เข้าร่วมการฝึกอบรมจำนวน 66 คน ซึ่งเป็นบุคลากรจากหน่วยงานในสังกัดสำนักงานปลัดกระทรวงมหาดไทย กรม และรัฐวิสาหกิจในสังกัดกระทรวงมหาดไทย
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยได้ทำบันทึกข้อตกลงร่วมกับองค์การสหประชาชาติ (UN) ในการแสดงเจตนารมณ์ร่วมกันที่จะทำทุกวิถีทางเพื่อลดการปลดปล่อยก๊าซเรือนกระจก และในขณะเดียวกันจะช่วยกัน พัฒนาประเทศไทยให้มีการพัฒนาที่ยั่งยืนครบทั้ง 76 จังหวัด ผ่านการร่วมมือกับองค์การสหประชาชาติ และภาคีเครือข่ายที่เกี่ยวข้อง มุ่งสู่การบรรลุเป้าหมายการพัฒนาที่ยั่งยืน (SDGs) ขององค์การสหประชาชาติ โดยมีผู้ว่าราชการจังหวัดทุกจังหวัดเป็นผู้นำการขับเคลื่อน ภายใต้หลักการ “76 จังหวัด 76 คำมั่นสัญญา เพื่อการพัฒนาที่ยั่งยืน” เพื่อให้ประเทศไทยของเราเป็นสมาชิกที่ดีของโลก และทำให้ประชาชนได้รับสิ่งที่ดี ลูกหลานได้อยู่ในสภาวะแวดล้อมที่ดี ขยายผลการดำเนินการไปสู่ทุกพื้นที่ ทุกระดับ 76 จังหวัด 878 อำเภอ 7,255 ตำบล และทุกหมู่บ้าน/ชุมชน โดยขับเคลื่อนเป้าหมายการพัฒนาที่ยั่งยืน (SDGs) ครบทั้ง 17 เป้าหมายหลักซึ่งมีความยึดโยงกับยุทธศาสตร์ชาติ (พ.ศ. 2561 – 2580) แผนแม่บทภายใต้ยุทธศาสตร์ชาติ แผนพัฒนาการเศรษฐกิจและสังคมแห่งชาติ ฉบับที่ 13 นโยบายรัฐบาล แผนปฏิบัติราชการ กระทรวงมหาดไทยและกรมในสังกัดกระทรวงมหาดไทย (พ.ศ. 2566 - 2570) แผนของหน่วยงาน รัฐวิสาหกิจในสังกัดกระทรวงมหาดไทย รวมถึงแผนพัฒนาภาค แผนพัฒนากลุ่มจังหวัด และแผนพัฒนาจังหวัด
"เพื่อให้การติดตามผลการขับเคลื่อนเป้าหมายการพัฒนาที่ยั่งยืน (Sustainable Development Goals, SDGs) ของกระทรวงมหาดไทยเป็นไปด้วยความเรียบร้อย มีระบบและฐานข้อมูล ในการติดตามผลการดำเนินการของหน่วยงานในสังกัดกระทรวงมหาดไทยและจังหวัด 76 จังหวัดอย่างครบถ้วน และเชื่อมโยงกับตัวชี้วัดและเป้าหมาย SDGs กระทรวงมหาดไทยจึงได้จัดทำโครงการพัฒนาระบบ การเชื่อมโยงและติดตามผลการขับเคลื่อนเป้าหมายการพัฒนาที่ยั่งยืนในระดับพื้นที่ (SDG Localization) ของกระทรวงมหาดไทย ซึ่งมีวัตถุประสงค์สำคัญคือ 1) เพื่อให้กระทรวงมหาดไทยมีฐานข้อมูลดิจิทัลในการขับเคลื่อนเป้าหมายการพัฒนาที่ยั่งยืน (MOI SDGs Platform) 2) เพื่อกำหนดตัวชี้วัดและค่าเป้าหมายที่เหมาะสมในการประเมินประสิทธิภาพในการขับเคลื่อนเป้าหมายการพัฒนาที่ยั่งยืนของกระทรวงมหาดไทยที่สอดคล้องกับภูมิสังคมและเป็นไปตามเป้าหมายของสหประชาชาติ 3) เพื่อสร้างการตระหนักรู้เกี่ยวกับเป้าหมายการพัฒนาที่ยั่งยืนให้กับบุคลากรของหน่วยงานในสังกัดกระทรวงมหาดไทย รวมถึงหน่วยงานในระดับพื้นที่ 76 จังหวัด และสามารถนำหลัก SDGs ไปบูรณาการกับแผนงาน/โครงการในการพัฒนาและแก้ไขปัญหาในระดับพื้นที่ได้อย่างมีประสิทธิภาพ และ 4) เพื่อประเมินประสิทธิภาพในการขับเคลื่อนเป้าหมายการพัฒนาที่ยั่งยืนของกระทรวงมหาดไทย และนำไปสู่แผนการขับเคลื่อนเป้าหมายการพัฒนาที่ยั่งยืนในระยะต่อไป” นายสุทธิพงษ์ จุลเจริญ กล่าว
ผศ.พิเชฐ กล่าวว่า สำหรับกิจกรรมในระหว่างวันที่ 23 - 25 สิงหาคม ประกอบไปด้วยการบรรยาย “ระบบสารสนเทศและกระบวนการบันทึกข้อมูลลงสู่ระบบ MOI SDGs Mapping” โดยวิทยากร รศ.ดร.ปานวิทย์ ธุวะนุติอาจารย์ประจำคณะเทคโนโลยีสารสนเทศ สจล. การแบ่งกลุ่มทำกิจกรรมเชิงปฏิบัติการฯ (Workshop) เพื่อร่วมกันวิเคราะห์กำหนด จัดทำเกณฑ์การวัดและประเมินผลตาม SDGs พร้อมคำอธิบาย นิยาม การกำหนด ระดับความสำเร็จ (Level) แหล่งข้อมูลในการเก็บค่าตัวชี้วัด และอื่น ๆ ที่เกี่ยวข้อง ในการประเมิน และการนำเสนอและสรุปผลกิจกรรมเชิงปฏิบัติการฯและแลกเปลี่ยนความคิดเห็นต่อเกณฑ์การวัดและประเมินผลตาม SDGs ในวันนี้ ซึ่งได้รับเกียรติจาก รศ.วรวรรณ โรจนไพบูลย์ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย อาจารย์คณิต ธนูธรรมเจริญ ผู้ทรงคุณวุฒิ ที่ปรึกษาอธิบดีกรมโยธาธิการและผังเมือง หัวหน้าสำนักงานจังหวัดสุรินทร์ และคณะทีมพัฒนาระบ Surin One Plan ร่วมรับฟังการนำเสนอ
ด้าน รศ.วรวรรณ เปิดเผยว่า ผู้เข้าร่วมโครงการฯ ได้ร่วมกันระดม สมอง แลกเปลี่ยนความคิดเห็นเพื่อกำหนดตัวชี้วัดที่เหมาะสมในบริบทของกระทรวงมหาดไทย ในการวัดผลการขับเคลื่อน SDGs เชิงประจักษ์ การร่วมกันกำหนด Level หรือระดับความสำเร็จของแต่ละตัวชี้วัด ที่สอดคล้องกับพันธกิจ โครงการสำคัญของกระทรวงมหาดไทย และภูมิสังคมของแต่ละพื้นที่ พร้อมรับคำแนะนำและข้อเสนอแนะจากที่ปรึกษาปลัดกระทรวงมหาดไทยเพื่อให้มีความชัดเจนมากขึ้น ผลลัพธ์จากการจัดกิจกรรมในครั้งนี้ จะนำไปสู่กิจกรรมการนำเสนอในเวทีจังหวัด และการประกาศ ความสำเร็จและการประชุมแลกเปลี่ยนประสบการณ์การขับเคลื่อน SDGs ระหว่าง กระทรวงมหาดไทยกับต่างประเทศ ที่จะมีขึ้นในเดือนกันยายน ซึ่งการนำเสนอวันนี้ จะเป็นการนำเสนอผลการประชุมระดมสมอง และขอรับฟังคำแนะนำ ข้อคิดเห็น จากปลัดกระทรวงมหาดไทย ผู้ทรงคุณวุฒิ เพื่อนำไปแก้ไข ปรับปรุง ต่อยอด เพื่อไปสู่การ Change for Good ต่อไป
"ที่ผ่านมาเป็นระยะที่เวลาเกือบ 3 ปี กระทรวงมหาดไทย มุ่งมั่นขับเคลื่อนเป้าหมาย SDGs ผ่านกลไกในระดับพื้นที่ และภาคีเครือข่ายทั้ง 7 ภาคีที่มีใจ มี Passion ได้ร่วมกัน Change for Good เพื่อ “บำบัดทุกข์บำรุงสุข” แบบบูรณาการอย่างยั่งยืน ด้วยการน้อมนำแนวหลักปรัญชาของเศรษฐกิจพอเพียง ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระปฐมบรมราชโองการพระบาทสมเด็จพระปรเมนทรรามาธิบดีศรีสินทรมหาวชิราลงกรณพระวชิรเกล้าเจ้าอยู่หัว “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" เมื่อวันที่ 4 พฤษภาคม 2562 และพระบรมราชโองการ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” รวมถึงพระราชดำริและโครงการตามแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี โครงการบ้านนี้มีรัก ปลูกผักกินเอง หรือการน้อมนำพระดำริ หมู่บ้านยั่งยืน (Sustainable Village)" และ “ผ้าไทยใส่ให้สนุก”ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เป็นแนวทางขับเคลื่อนการสร้างคุณภาพชีวิตที่ดีตลอดจนการขับเคลื่อนผ่านโครงการ สำคัญต่าง ๆ เช่น โครงการถังขยะเปียกลดโลกร้อน โครงการหมู่บ้านยั่งยืน โครงการบริหารจัดการน้ำแบบบูรณาการตามผังภูมิสังคม เป็นต้น เพื่อให้บรรลุวิสัยทัศน์ “ประชาชนมีคุณภาพชีวิตที่ดี" ปลัดกระทรวงมหาดไทย กล่าวทิ้งท้าย

ที่มา : https://www.thaigov.go.th/news/contents/details/87449