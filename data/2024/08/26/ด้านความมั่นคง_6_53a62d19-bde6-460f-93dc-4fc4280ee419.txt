รัฐบาลไทย-ข่าวทำเนียบรัฐบาล-ปลัด มท. เปิด "ศูนย์ OTOP แพรกษา" เทศบาลตำบลแพรกษา ชื่นชมเป็นองค์กรปกครองส่วนท้องถิ่นต้นแบบในการหนุนเสริมการตลาดผู้ประกอบการ OTOP ทั่วประเทศ เพื่อสร้างงาน สร้างอาชีพ สร้างรายได้ 


วันจันทร์ที่ 26 สิงหาคม 2567
26/08/2567
พิมพ์
ปลัด มท. เปิด "ศูนย์ OTOP แพรกษา" เทศบาลตำบลแพรกษา ชื่นชมเป็นองค์กรปกครองส่วนท้องถิ่นต้นแบบในการหนุนเสริมการตลาดผู้ประกอบการ OTOP ทั่วประเทศ เพื่อสร้างงาน สร้างอาชีพ สร้างรายได้
ปลัด มท. เปิด "ศูนย์ OTOP แพรกษา" เทศบาลตำบลแพรกษา ชื่นชมเป็นองค์กรปกครองส่วนท้องถิ่นต้นแบบในการหนุนเสริมการตลาดผู้ประกอบการ OTOP ทั่วประเทศ เพื่อสร้างงาน สร้างอาชีพ สร้างรายได้ ทำให้เศรษฐกิจฐานรากมั่นคง ชุมชนเข้มแข็ง อย่างยั่งยืน
เมื่อวันที่ 25 ส.ค. 67 เวลา 14.00 น. ที่สำนักงานเทศบาลตำบลแพรกษา อำเภอเมืองสมุทรปราการ จังหวัดสมุทรปราการ นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดโครงการส่งเสริมเศรษฐกิจชุมชน "ศูนย์ OTOP แพรกษา" โดยมี พระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม นายสยาม ศิริมงคล อธิบดีกรมการพัฒนาชุมชน นายเอกวิทย์ มีเพียร รองอธิบดีกรมส่งเสริมการปกครองท้องถิ่น นายประทีป นทีทวีวัฒน์ รองผู้ว่าราชการจังหวัดสมุทรปราการ ดร.ยงยุทธ สุวรรณบุตร สมาชิกสภาผู้แทนราษฎรจังหวัดสมุทรปราการ สมัยที่ 25 และที่ปรึกษากิตติมศักดิ์นายกเทศมนตรีตำบลแพรกษา นายศิริชัย ทหรานนท์ ผู้เชี่ยวชาญด้านผ้าไทยและเจ้าของแบรนด์ THEATRE พร้อมด้วย คณะผู้บริหาร สมาชิกสภา พนักงานเทศบาล เจ้าหน้าที่ ผู้ประกอบการ OTOP ผู้ปกครอง นักเรียน และภาคีเครือข่าย ร่วมพิธีเป็นจำนวนมาก
ในการนี้ นายสุทธิพงษ์ จุลเจริญ ปลัดกระทรวงมหาดไทย นำผู้เข้าร่วมพิธีถวายความเคารพและถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว ร่วมร้องเพลงสรรเสริญพระบารมีและเพลงสดุดีจอมราชาอย่างกึกก้อง รับชมการแสดงพิธีเปิดศูนย์ OTOP แพรกษา ประกอบด้วย การแสดงวงดนตรีลูกทุ่ง จากโรงเรียนมัธยมแพรกษาวิเทศศึกษา ชุดการแสดง "จดหมายจากบ้านนอก" การแสดงโขนตอน "ยกรบ" จากบ้านรำสงวนศิลป์ และการเดินแบบ Fashion Show จากหนูน้อย OTOP แพรกษา จากนั้น ได้ประกอบพิธีเปิดศูนย์ OTOP แพรกษา และเยี่ยมชมการแสดงนิทรรศการ "หลอมรวมใจ ด้วยพระบารมี" และ กิจกรรม ชม ชิม ช็อป แชะ หลากหลายผลิตภัณท์ สีสันภูมิปัญญาไทย
นายสุทธิพงษ์ กล่าวว่า ศูนย์ OTOP แพรกษา เป็นตัวอย่างความสำเร็จที่สำคัญของการขับเคลื่อนเรื่องการส่งเสริมการผลิต และการตลาดครบวงจร โดยมีองค์กรปกครองส่วนท้องถิ่นเป็นผู้นำการขับเคลื่อน ซึ่งเป็นไปตามแนวทางการขับเคลื่อนพัฒนาเศรษฐกิจฐานรากของกรมการพัฒนาชุมชน กระทรวงมหาดไทย ที่มุ่งเน้นในการทำงานแบบบูรณาการร่วมกับผู้บริหารองค์กรปกครองส่วนท้องถิ่น และผู้นำท้องที่ ด้วยการเชิญชวนพี่น้องประชาชน ผู้ประกอบการ OTOP กลุ่มต่าง ๆ เข้ารับการหนุนเสริมพัฒนาศักยภาพการผลิต การตลาด เพื่อสร้างรายได้ สร้างงาน สร้างอาชีพ ให้กับประชาชน โดยไม่ทิ้งใครไว้ข้างหลัง
นายสุทธิพงษ์ กล่าวต่ออีกว่า การดำเนินโครงการส่งเสริมเศรษฐกิจชุมชน "ศูนย์ OTOP แพรกษา" ของเทศบาลตำบลแพรกษา อำเภอเมืองสมุทรปราการ จังหวัดสมุทรปราการ ในครั้งนี้ เป็นการสืบสาน รักษา และต่อยอด พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่พระองค์ท่านทรงปรารถนาให้เกษตรกรชาวไร่ชาวนา และพี่น้องประชาชนคนไทยได้นำเอาภูมิปัญญาของบรรพบุรุษมาทำให้เกิดมูลค่าเพิ่มด้วยการประกอบอาชีพเสริมด้วยฝีไม้ลายมือของตนเอง ทั้งประเภทอาหาร เครื่องดื่ม ผ้า เครื่องแต่งกาย ของใช้/ของตกแต่ง/ของที่ระลึก และสมุนไพรที่ไม่ใช่อาหาร โดยที่โดดเด่น คือ ผ้าไทยและงานหัตถกรรมไทย กระทั่งก่อกำเนิดเป็นมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนในหลวง ตั้งแต่ปี 2513 เป็นต้นมา
"ต่อมา รัฐบาลได้น้อมนำแนวพระราชดำริดังกล่าวสู่การสืบสานและต่อยอดให้พี่น้องคนไทยได้มีโอกาสรวมตัวรวมกลุ่มกัน ตั้งชื่อว่า One Tambon One Product หรือ OTOP หรือ 1 ตำบลหนึ่งผลิตภัณฑ์ ซึ่งในยุคเริ่มแรกเป็นการคัดเลือกของเด่นของดีจาก 878 อำเภอ 7,255 ตำบลทั่วประเทศ โดยมอบหมายให้กรมการพัฒนาชุมชน กระทรวงมหาดไทย เป็นหน่วยงานรับผิดชอบหลัก ในการขับเคลื่อนพัฒนาช่วยเหลือผู้ประกอบการให้ได้มีทักษะ และมีเครื่องมือในการประกอบอาชีพ สร้างรายได้ ทำให้ประชาชนมีคุณภาพชีวิตที่ดีอย่างยั่งยืน และได้มีการจัดระดับของผลิตภัณฑ์ ได้แก่ ระดับ 5 ดาว เป็นสินค้าที่มีคุณภาพมาตรฐาน หรือมีศักยภาพในการส่งออก ระดับ 4 ดาว เป็นสินค้าที่มีศักยภาพ เป็นที่ยอมรับระดับประเทศ และสามารถพัฒนาสู่สากล ระดับ 3 ดาว เป็นสินค้าที่มีคุณภาพระดับกลางที่สามารถพัฒนาสู่ระดับ 4 ดาวได้ ระดับ 2 ดาว เป็นสินค้าที่สามารถพัฒนาสู่ระดับ 3 ดาว มีการประเมินศักยภาพเป็นระยะ และระดับ 1 ดาว เป็นสินค้าที่ไม่สามารถพัฒนาสู่ระดับ 2 ดาวได้ เนื่องจากมีจุดอ่อนมาก และพัฒนายาก นอกจากนี้ ผู้ประกอบการ OTOP ยังพบเจอกับสภาพปัญหาและอุปสรรคในการจำหน่ายสินค้าอีกหลายประการ อาทิ 1) สินค้ามีปัญหาในเรื่องการตลาด เนื่องจากประชาชนไม่สามารถที่จะทำสินค้าเพื่อไปวางตามร้านสะดวกซื้อได้เหมือนสินค้าโรงงาน เพราะไม่ได้กำหนดราคาที่สูงจนทำกำไรได้จำนวนมาก 2) เป็นสินค้าที่พี่น้องประชาชนคนไทยปรุงแต่งเอง ทำเอง และ 3) ไม่สามารถลงทุนค่าขนส่งไปทั่วประเทศได้เอง" นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า โครงการส่งเสริมเศรษฐกิจชุมชน "ศูนย์ OTOP แพรกษา" จะทำให้เกิดประโยชน์ต่อประชาชนผู้ประกอบการไม่เพียงแต่ในพื้นที่ตำบลแพรกษา แต่จะเกิดประโยชน์กับประชาชนทั่วประเทศ เพราะการที่ท่านที่ปรึกษากิตติมศักดิ์ และท่านนายกเทศมนตรีตำบลแพรกษา ได้กรุณาในการจัดสรรพื้นที่ทำเลทองของที่ทำการเทศบาลตำบลแพรกษา เพื่อให้เกิดสิ่งที่เป็นการ "ยกระดับการจำหน่ายสินค้า OTOP" อันเป็นสิ่งที่เป็นความหวังของการค้าขาย ทำให้สินค้ามีพื้นที่จำหน่าย ทำให้ผู้ซื้อและผู้ขายได้มีโอกาสพบเจอกัน ช่วยทำให้คนในชุมชน อำเภอเมืองสมุทรปราการ และจังหวัดใกล้เคียง รวมถึงผู้ที่มาติดต่อราชการเทศบาล และผู้บริโภคได้มีโอกาสที่ดีในการเลือกสรรสินค้าดี ๆ สินค้าชุมชนที่เกิดจากฝีไม้ลายมือพี่น้องคนไทยที่เป็นผู้ประกอบการ OTOP เพิ่มมากขึ้น และตนหวังเป็นอย่างยิ่งว่าการดำเนินงาน จัดตั้ง ศูนย์ OTOP ของเทศบาลตำบลแพรกษานี้ จะประสบความสำเร็จมีการพัฒนาต่อยอดขยายผลไปสู่การสร้างร้านค้า OTOP สวัสดิการแบบระบบสหกรณ์ ซึ่งจะเพิ่มโอกาสให้พี่น้องประชาชนในท้องถิ่นได้เข้ามาร่วมเป็นเจ้าของหุ้นสมาชิก ร่วมบริหารจัดการร้านค้าของชุมชน และร่วมรับกำไรจากร้านค้าเมื่อได้รับผลตอบรับจากประชาชนที่เข้ามาจับจ่ายซื้อของเป็นอย่างดี อันจะสามารถสร้างมูลค่าการผลิตให้คนในชุมชน ช่วยพัฒนาและยกระดับเศรษฐกิจฐานราก สร้างชุมชนให้เกิดความเข้มแข็ง ภายใต้หลักการ "ชาวบ้านผลิต ชาวบ้านใช้ และชาวบ้านบริหาร" สร้างพื้นที่แห่งความยั่งยืนด้านการเสริมสร้างเศรษฐกิจฐานรากที่ทำให้ผู้บริโภคได้รับสิ่งดี ๆ อันจะหนุนเสริมทำให้เศรษฐกิจฐานรากมั่นคง ชุมชนเข้มแข็ง ได้อย่างยั่งยืน
นายประทีป นทีทวีวัฒน์ รองผู้ว่าราชการจังหวัดสมุทรปราการ กล่าวว่า ศูนย์จำหน่ายและแสดงสินค้า OTOP แพรกษา ได้จัดตั้งขึ้นโดยจังหวัดสมุทรปราการได้รับการสนับสนุนงบประมาณ จำนวน 3,397,000 บาท จากกระทรวงมหาดไทยโดยกรมการพัฒนาชุมชน เพื่อสนับสนุนการเพิ่มช่องทางการจำหน่ายสินค้า ตามนโยบายสำคัญในการส่งเสริมสนับสนุนผู้ผลิต ผู้ประกอบการผลิตภัณฑ์ชุมชนและท้องถิ่นของรัฐบาล ซึ่งในวันนี้เป็นพิธีเปิดศูนย์แสดงและจำหน่ายสินค้า OTOP แพรกษา โดยมีกิจกรรมภายในงาน ประกอบด้วยการจัดนิทรรศการ "หลอมรวมใจ ด้วยพระบารมี" การแสดงศิลปะพื้นบ้านและการแสดงดนตรีจากหน่วยงานและภาคีการพัฒนาตำบลแพรกษา และ การจำหน่ายผลิตภัณฑ์ OTOP ของจังหวัดสมุทรปราการ ทั้งภายในและภายนอกอาคาร โดยมีผู้ประกอบการผลิตภัณฑ์ชุมชนและท้องถิ่นเข้าร่วมจำหน่ายสินค้า จำนวน 75 ราย
ดร.ยงยุทธ สุวรรณบุตร ที่ปรึกษากิตติมศักดิ์นายกเทศมนตรีตำบลแพรกษา กล่าวว่า ในนามของเทศบาลตำบลแพรกษา ขอขอบพระคุณ ท่านปลัดกระทรวงมหาดไทย ท่านอธิบดีกรมการพัฒนาชุมชน จังหวัดสมุทรปราการและทุกภาคส่วนที่เกี่ยวข้อง ที่ได้ให้โอกาสเทศบาลตำบลแพรกษาเป็นสถานที่จัดตั้งศูนย์ OTOP และได้จัดพิธีเปิดศูนย์ OTOP แพรกษาในวันนี้ ซึ่งถือเป็นจุดเริ่มต้นที่ดี ที่เทศบาลตำบลแพรกษาจะสามารถประชาสัมพันธ์ศูนย์ OTOP แพรกษา ให้เป็นศูนย์ขยายโอกาสการจำหน่ายสินค้า และผลิตภัณฑ์ภูมิปัญญาท้องถิ่นของเทศบาลตำบลแพรกษา และจังหวัดสมุทรปราการ ซึ่งจะส่งผลให้สมาชิกกลุ่มต่างๆ มีรายได้เพิ่มมากขึ้น ประชาชนมีสถานที่ซื้อสินค้าอุปโภค บริโภคที่มีคุณภาพ และนำไปสู่การพัฒนาที่ยั่งยืนต่อไป

ที่มา : https://www.thaigov.go.th/news/contents/details/87450