รัฐบาลไทย-ข่าวทำเนียบรัฐบาล-ชาดา สั่งลุยโกดังยานรก ย่านนนทบุรี รวบ 2 ผู้ต้องหาพร้อมของกลาง ยาบ้ากว่า1.8 ล้านเม็ด


วันจันทร์ที่ 26 สิงหาคม 2567
26/08/2567
พิมพ์
ชาดา สั่งลุยโกดังยานรก ย่านนนทบุรี รวบ 2 ผู้ต้องหาพร้อมของกลาง ยาบ้ากว่า1.8 ล้านเม็ด
ชาดา สั่งลุยโกดังยานรก ย่านนนทบุรี รวบ 2 ผู้ต้องหาพร้อมของกลาง ยาบ้ากว่า 1.8 ล้านเม็ด
วันนี้ (26 สิงหาคม 2567) นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล ได้มอบหมายให้ นายนิยม ช่างพินิจ ผู้ช่วยเลขานุการ รัฐมนตรีว่าการกระทรวงมหาดไทย ร่วมการแถลงข่าวการบุกจับกุมผู้ต้องหาคดียาเสพติดรายสำคัญ จำนวน 2 ราย พร้อมของกลางยาเสพติด(ยาบ้า) จำนวน 1,800,000 เม็ด ณ กองบัญชาการตำรวจภูธรภาค 1
นายนิยม ช่างพินิจ ผู้ช่วยเลขานุการ รัฐมนตรีว่าการกระทรวงมหาดไทย เปิดเผยว่า ภายใต้นโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ในการป้องกันและปราบปรามผู้มีอิทธิพล โดยการขับเคลื่อนนโยบายของ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล โดยการอำนวยการของ พ.อ. สุพจน์ สวาคฆพรรณ ผู้ทรงคุณวุฒิ คณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล นายอรรษิษฐ์ สัมพันธรัตน์ อธิบดีกรมการปกครอง ร.ต.อ. เขตรัฐ ชาญศิลป์ ผู้อำนวยการสำนักอำนวยการกองอาสารักษาดินแดน พล.ต.ต.ธรรมนูญ เชาวะวนิชย์ ผบก.ภ.จว.สระบุรี พ.ต.อ. ไกรสร ศรีอำพร ผกก.กก.สส.ภ.จว.สระบุรี และร.ต. ทองปอนด ถาวรสถิตย์ เลขานุการคณะทำงานขับเคลื่อนการดำเนินการป้องกันและปราบปรามผู้มีอิทธิพล
นายนิยม ช่างพินิจ ผู้ช่วยเลขานุการ รัฐมนตรีว่าการกระทรวงมหาดไทย กล่าวต่อไปอีกว่า เจ้าหน้าที่ชุดปราบปรามผู้มีอิทธิพล และตำรวจภูธรภาค 1 ได้บูรณาการดำเนินการติดตามความเคลื่อนไหวของกลุ่มผู้ต้องหาแก๊งค้ายาเสพติด จนสืบสวนพบว่ากลุ่มผู้ต้องหาได้มีการเช่าโกดังแห่งหนึ่งย่าน อำเภอบางบัวทอง จังหวัดนนทบุรี เพื่อใช้เป็นคลังเก็บยาเสพติด โดยจะมีผู้จำหน่ายยาเสพติดมารับยาเสพติดจากคลังดังกล่าวไปจำหน่ายในพื้นที่ต่าง ๆ ในพื้นที่กรุงเทพมหานคร และปริมณฑล
นายนิยม ช่างพินิจ ผู้ช่วยเลขานุการ รัฐมนตรีว่าการกระทรวงมหาดไทย กล่าวเพิ่มเติมว่า เมื่อวันที่ 24 สิงหาคม 2567 เวลาประมาณ 12.30 น. เจ้าหน้าที่ชุดปราบปรามผู้มีอิทธิพลได้ดำเนินการสดับรับฟังข่าวจนทราบข้อมูลแน่ชัดว่ากลุ่มผู้ต้องหาได้มีความเคลื่อนไหวและไปรับส่งยาเสพติดจากคลังสินค้าดังกล่าว เจ้าหน้าที่ชุดปราบปรามอิทธิพลจึงได้เข้าจับกุมผู้ต้องหาพร้อมของกลางได้ทั้งหมด โดยผู้ต้องหาจำนวน 2 ราย คือ นายธวัชชัย อายุ 34 ปี และ น.ส.รัตนา อายุ 37 ปีพร้อมของกลาง จำนวน 3 รายการ ประกอบด้วย ยาเสพติดให้โทษประเภท 1 (ยาบ้า) จำนวน 9 ถุง ประมาณ 1,800,000 เม็ด รถยนต์ส่วนบุคคล ยี่ห้อ TOYOTA รุ่น VIOS สีเทา (รถบรรทุกยาเสพติด) และ โทรศัพท์เคลื่อนที่ จำนวน 3 เครื่อง ทั้งนี้ เจ้าหน้าที่ชุดปราบปรามผู้มีอิทธิพล และตำรวจภูธรภาค 1 ได้ควบคุมตัวผู้ต้องหาทั้งหมด พร้อมของกลางส่ง พนักงานสืบสวน สภ.บางบัวทอง เพื่อดำเนินคดีตามกฎหมายและขยายผลต่อไป
นายนิยม ช่างพินิจ ผู้ช่วยเลขานุการ รัฐมนตรีว่าการกระทรวงมหาดไทย กล่าวในตอนท้ายว่า นับตั้งแต่กระทรวงมหาดไทยได้เปิดปฏิบัติการ Kick Off การปราบปรามผู้มีอิทธิพล ตามนโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ภายใต้การขับเคลื่อนการดำเนินการของนายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล เมื่อวันที่ 1 ธันวาคม 2566 ที่ผ่านมานั้น ปัญหายาเสพติดมีสถานการณ์ที่ลดลงในหลายพื้นที่ โดยสามารถสังเกตุได้จาก Demand Supply ของยาเสพติดที่เจ้าหน้าที่สามารถจับกุมและขยายผลในทุกพื้นที่ จนมีปริมาณยาเสพติดในตลาดที่อยู่ในตลาดลดลงอย่างต่อเนื่อง ทั้งนี้ การดำเนินการแบบบูรณาการของเจ้าหน้าที่รัฐแต่ละหน่วยงานก่อให้เกิดความสำเร็จตามนโยบายที่ได้กำหนดไว้ สุดท้ายขอฝากประชาสัมพันธ์ไปถึงประชาชนที่ทราบเบาะแสของยาเสพติดโดยสามารถแจ้งมายังฝ่ายปกครอง หรือ เจ้าหน้าที่ตำรวจ ให้ดำเนินการตามกฎหมาย เพื่อขจัดภัยยาเสพติดให้หมดไปจากสังคมไทย

ที่มา : https://www.thaigov.go.th/news/contents/details/87461