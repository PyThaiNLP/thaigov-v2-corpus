รัฐบาลไทย-ข่าวทำเนียบรัฐบาล-กระทรวงยุติธรรม จัดกิจกรรมพบสื่อมวลชน พร้อมติดตามช่วยเหลือสถานการณ์น้ำท่วมในพื้นที่ภาคเหนือ 


วันจันทร์ที่ 26 สิงหาคม 2567
26/08/2567
พิมพ์
กระทรวงยุติธรรม จัดกิจกรรมพบสื่อมวลชน พร้อมติดตามช่วยเหลือสถานการณ์น้ำท่วมในพื้นที่ภาคเหนือ
กระทรวงยุติธรรม จัดกิจกรรมพบสื่อมวลชน พร้อมติดตามช่วยเหลือสถานการณ์น้ำท่วมในพื้นที่ภาคเหนือ
ในวันจันทร์ที่ ๒๖ สิงหาคม ๒๕๖๗ เวลา ๑๑.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ให้เกียรติเข้าร่วมกิจกรรมกระทรวงยุติธรรมพบสื่อมวลชน “Justice with Press 2024 ยุติธรรมนำใจ เชื่อมสายใยสื่อมวลชน” โดยมี นายวัลลภ นาคบัว รองปลัดกระทรวงยุติธรรม โฆษกกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม ที่ปรึกษาคณะทำงานโฆษกกระทรวงยุติธรรม พร้อมด้วยโฆษกจากหน่วยงานในสังกัด​กระทรวง​ยุติธรรม​ คณะทำงานโฆษกกระทรวงยุติธรรม สื่อมวลชน และเจ้าหน้าที่ที่เกี่ยวข้อง เข้าร่วมกิจกรรม ณ ห้อง Magic ๓ ชั้น ๒ โรงแรมมิราเคิล แกรนด์ คอนเวนชั่น ถนนวิภาวดีรังสิต กรุงเทพมหานคร
โอกาสนี้ รัฐมนตรีว่าการกระทรวงยุติธรรม ได้กล่าวขอบคุณสื่อมวลชน โดยมีใจความสำคัญตอนหนึ่งว่า ในนามของกระทรวงยุติธรรม ต้องขอขอบคุณสื่อมวลชนเป็นอย่างยิ่งที่ช่วยให้การสนับสนุนในการเผยแพร่ข้อมูลข่าวสารของกระทรวงยุติธรรมด้วยดีมาโดยตลอด ซึ่งในรอบหนึ่งปีที่ผ่านมา กระทรวงยุติธรรมอาจเป็นกระทรวงที่สื่อมวลชนให้ความสนใจมากที่สุด โดยสื่อมวลชนถือว่าได้ให้ความกรุณาช่วยเหลือกระทรวงยุติธรรมเป็นอย่างมาก เนื่องจากในปัจจุบันประชาชนมีการตื่นรู้ข่าวสารต่าง ๆ มากขึ้น สื่อมวลชนเป็นส่วนที่ช่วยในการสื่อสารข่าวของกระทรวงยุติธรรมออกไป ทำให้ประชาชนได้รับรู้ข้อมูลข่าวสารที่ถูกต้อง ซึ่งหากไม่มีสื่อมวลชน สังคมอาจเกิดความเข้าใจที่คลาดเคลื่อนได้ ทั้งนี้ กระทรวงยุติธรรม จะเป็นกระทรวงที่เปิดเผยข้อมูล โดยมีคณะทำงานโฆษกกระทรวงยุติธรรมขับเคลื่อนภารกิจในการสร้างการรับรู้และเผยแพร่ประชาสัมพันธ์ข้อมูลข่าวสารของกระทรวงยุติธรรมไปสู่สาธารณะชน และมีสื่อมวลชนช่วยเป็นกระบอกเสียงส่งต่อข้อมูลข่าวสารไปสู่ประชาชน สร้างความเข้าใจและสานสัมพันธ์อันดีระหว่างกระทรวงยุติธรรมกับประชาชนต่อไป
ทั้งนี้ รัฐมนตรีว่าการกระทรวงยุติธรรม ได้กล่าวถึงสถานการณ์อุทกภัยในพื้นที่ภาคเหนือ ว่า จากสถานการณ์อุทกภัยในหลายจังหวัดพื้นที่ภาคเหนือ โดยเฉพาะจังหวัดแพร่ น่าน สุโขทัย ซึ่งเรือนจำและสถานพินิจและคุ้มครองเด็กและเยาวชนในพื้นที่​ดังกล่าว​ได้รับผลกระทบจากน้ำท่วมในครั้งนี้ด้วย แต่ยังไม่ถึงขั้นต้องอพยพผู้ต้องขัง จึงได้มอบหมายให้เรือนจำแต่ละแห่ง ประสานท้องถิ่นเพื่อติตตามสถานการณ์อย่างใกล้ชิด และเตรียมพร้อมป้องกันน้ำเพราะเรือนจำถือเป็นพื้นที่เปราะบาง เนื่องจากต้องควบคุมผู้ต้องขังอยู่ร่วมกันจำนวนมาก และให้ติดตั้งเครื่องสูบน้ำในเรือนจำที่เสี่ยงน้ำท่วม พร้อมสั่งการให้นำผู้ต้องขังออกบำเพ็ญประโยชน์ ช่วยเหลือประชาชนผู้ประสบภัย และจัดเตรียมผู้ต้องขังชั้นดีจากเรือนจำทั้ง ๑๔๓ แห่ง ที่ปัจจุบันมีนักโทษมากถึง ๓ แสนราย พร้อมช่วยฟื้นฟูสภาพพื้นที่หลังน้ำลดด้วย
โดยกรมราชทัณฑ์ ได้จัดตั้งศูนย์ราชทัณฑ์ช่วยเหลือสังคม ซึ่งเป็นกิจกรรมที่ผู้ต้องขังจะได้ตอบแทนสังคม จัดให้บริการสาธารณะเพื่อบรรเทาความเดือดร้อนของประชาชนจากปัญหาอุทกภัยและภัยพิบัติในรูปแบบต่าง ๆ รวมถึงการบำเพ็ญประโยชน์ในชุมชนหรือพื้นที่สาธารณะ ซึ่งเรือนจำทั่วประเทศได้คัดเลือกนักโทษเด็ดขาดที่มีหลักเกณฑ์ตามที่ราชทัณฑ์กำหนดเพื่อออกทำงานช่วยเหลือสังคม โดยเหตุอุทกภัยภาคเหนือขณะนี้ ศูนย์ราชทัณฑ์ช่วยเหลือสังคม เขต ๕ ได้เร่งส่งเจ้าหน้าที่และผู้ต้องขังออกช่วยเหลือประชาชน ทั้งการย้ายประชาชนให้อยู่ในสถานที่ปลอดภัย พร้อมนำอาหารและน้ำดื่มมอบให้กับผู้ประสบภัย ตลอดจนเข้าทำความสะอาดหลังน้ำลด เพื่อให้ประชาชนได้กลับเข้าที่พักอาศัยให้เร็วที่สุด

ที่มา : https://www.thaigov.go.th/news/contents/details/87462