รัฐบาลไทย-ข่าวทำเนียบรัฐบาล-โฆษกกระทรวง พม. เผย รมว.พม. กำชับ ศรส. จ.เพชรบุรี เข้าดูแล 2 เด็กหญิง ถูก ผอ.โรงเรียน กระทำอนาจาร พร้อมช่วยติดตามดำเนินคดี


วันจันทร์ที่ 26 สิงหาคม 2567
โฆษกกระทรวง พม. เผย รมว.พม. กำชับ ศรส. จ.เพชรบุรี เข้าดูแล 2 เด็กหญิง ถูก ผอ.โรงเรียน กระทำอนาจาร พร้อมช่วยติดตามดำเนินคดี
โฆษกกระทรวง พม. เผย รมว.พม. กำชับ ศรส. จ.เพชรบุรี เข้าดูแล 2 เด็กหญิง ถูก ผอ.โรงเรียน กระทำอนาจาร พร้อมช่วยติดตามดำเนินคดี
วันที่ 24 สิงหาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) และโฆษกกระทรวง พม. เปิดเผยว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้มอบนโยบายให้ศูนย์เร่งรัดจัดการสวัสดิภาพประชาชน (ศรส.) เป็นศูนย์กลางการเร่งรัดจัดการในการช่วยเหลือและคุ้มครองสวัสดิภาพพี่น้องประชาชนทั่วประเทศ พร้อมส่งทีมปฏิบัติการหน่วยเคลื่อนที่เร็วลงพื้นที่ช่วยเหลือเร่งด่วน โดยเมื่อวันที่ 23 สิงหาคม 2567 ที่ผ่านมา ศรส. กระทรวง พม. ได้รับรายงานจาก ศรส.จ.เพชรบุรี ว่า กรณีเด็กนักเรียนหญิง 2 คน ถูกผู้อำนวยการโรงเรียนแห่งหนึ่งกระทำอนาจาร ที่จังหวัดเพชรบุรี จึงได้ประสานหน่วยงานทีม พม.หนึ่งเดียว จังหวัดเพชรบุรี ลงพื้นที่ตรวจสอบข้อเท็จจริงพร้อมให้การความช่วยเหลืออย่างเร่งด่วน
นางสาวซาราห์ กล่าวต่อไปว่า ดังนั้น เมื่อวันที่ 23 ส.ค. 67 ทีมสหวิชาชีพ โดยนักสังคมสงเคราะห์ หัวหน้าบ้านพักเด็กและครอบครัวจังหวัดเพชรบุรี และเจ้าหน้าที่ยุติความรุนแรงในครอบครัว ได้ลงพื้นที่เยี่ยมบ้านและพูดคุยกับเด็กหญิงทั้งสองคน พบว่า ผู้เสียหายกำลังศึกษาชั้นประถมศึกษาปีที่ 6 คนแรกเป็นเด็กหญิง อายุ 11 ปี ถูกกระทำอนาจารเมื่อสัปดาห์ก่อน ผู้เสียหายอีกคนเป็นเด็กหญิง อายุ 12 ปี ถูกกระทำอนาจารเมื่อ 1 เดือนที่ผ่านมา โดยผู้กระทำอนาจารดำรงตำแหน่งผู้อำนวยการโรงเรียน ขณะนี้สภาพจิตใจเด็กหญิงทั้งสองคน มีอาการกังวล เนื่องจากผู้กระทำเป็นผู้อำนวยการโรงเรียน
นางสาวซาราห์ กล่าวเพิ่มเติมว่า ในเบื้องต้น นักสังคมสงเคราะห์จากสำนักงานพัฒนาสังคมและความมั่นคงของมนุษย์จังหวัดเพชรบุรี หัวหน้าบ้านพักเด็กและครอบครัวจังหวัดเพชรบุรี ได้เข้าพูดคุยเยียวยาสภาพจิตใจเด็กหญิงทั้งสองคน เพื่อให้คลายความกังวล พร้อมประชุมกับทีมสหวิชาชีพเพื่อร่วมกันวางแผนการช่วยเหลือต่อไป โดยเบื้องต้นจะดำเนินเรื่องการช่วยเหลือเงินสงเคราะห์ และช่วยติดตามในเรื่องการดำเนินคดีตามกระบวนการของกฎหมายในชั้นอัยการ เพื่อเข้าสู่กระบวนการสอบปากคำและการสืบพยานเด็กอายุไม่เกิน 18 ปี ตามประมวลกฎหมายวิธีพิจารณาความอาญา หลังจากมีการแจ้งความผู้อำนวยการโรงเรียนดังกล่าว โดยจะประสานงานกับสถานีตำรวจภูธรในพื้นที่ นอกจากนี้ ทางสำนักงานเขตพื้นที่การศึกษาประถมศึกษาเพชรบุรี เขต 1 จะดำเนินการตั้งคณะกรรมการสอบวินัยผู้อำนวยการโรงเรียน และระหว่างการสอบวินัยจะดำเนินการให้ผู้อำนวยการคนดังกล่าวถูกพักราชการชั่วคราว ในขณะที่ทางอำเภอจะช่วยติดตามความคืบหน้าในพื้นที่ต่อไป อย่างไรก็ตาม หากพบเด็กถูกล่วงละเมิด ถูกกระทำอนาจาร ขอให้โทรแจ้งประสานความช่วยเหลือได้ที่ ศูนย์เร่งรัดจัดการสวัสดิภาพประชาชน (ศรส.) ผ่านฮอตไลน์ พม. 1300 บริการตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #เด็กถูกอนาจาร #ช่วยเหลือ24ชั่วโมง

ที่มา : https://www.thaigov.go.th/news/contents/details/87443