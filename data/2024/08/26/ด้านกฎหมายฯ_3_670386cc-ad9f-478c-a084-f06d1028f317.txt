รัฐบาลไทย-ข่าวทำเนียบรัฐบาล-กระทรวงยุติธรรม โดย กรมพินิจฯ ร่วมกับ เครือข่ายภาคการศึกษาและการฝึกอาชีพ ประสานความร่วมมือในการพัฒนาและฝึกอาชีพให้กับเด็กและเยาวชน 


วันจันทร์ที่ 26 สิงหาคม 2567
26/08/2567
พิมพ์
กระทรวงยุติธรรม โดย กรมพินิจฯ ร่วมกับ เครือข่ายภาคการศึกษาและการฝึกอาชีพ ประสานความร่วมมือในการพัฒนาและฝึกอาชีพให้กับเด็กและเยาวชน
กระทรวงยุติธรรม โดย กรมพินิจฯ ร่วมกับ เครือข่ายภาคการศึกษาและการฝึกอาชีพ ประสานความร่วมมือในการพัฒนาและฝึกอาชีพให้กับเด็กและเยาวชน ภายใต้โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ฯ
ในวันจันทร์ที่ ๒๖ สิงหาคม ๒๕๖๗ เวลา ๑๑.๐๐ น. พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ เป็นประธานสักขีพยานในพิธีลงนามบันทึกความเข้าใจ “การประสานความร่วมมือในการพัฒนาการจัดการศึกษาให้กับเด็กและเยาวชนในกระบวนการยุติธรรมทางอาญา”ภายใต้โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ระหว่าง กรมพินิจและคุ้มครองเด็กและเยาวชน กับ กรมส่งเสริมการเรียนรู้ สำนักงานคณะกรรมการการอาชีวศึกษา สถาบันเทคโนโลยีปทุมวัน โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม ในฐานะกรรมการมูลนิธิราชทัณฑ์ปันสุขฯ นางจิรภา สินธุนาวา รองปลัดกระทรวงยุติธรรม ในฐานะกรรมการและผู้ช่วยเลขาธิการมูลนิธิราชทัณฑ์ปันสุขฯ คณะผู้บริหาร ข้าราชการ และเจ้าหน้าที่ของกรมพินิจฯ กรมส่งเสริมการเรียนรู้ สำนักงานคณะกรรมการการอาชีวศึกษา สถาบันเทคโนโลยีปทุมวัน เข้าร่วม ณ ห้องสนฉัตร ชั้น ๓ อาคารกระทรวงยุติธรรม ถนนแจ้งวัฒนะ เขตหลักสี่ กรุงเทพมหานคร
สำหรับการลงนามบันทึกความเข้าใจในครั้งนี้มี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน พร้อมด้วย นางดวงใจ นาคินทร์ รองอธิบดีผู้พิพากษาศาลเยาวชนและครอบครัวกลาง นายสมชาย ทองสีมัน รองอธิบดีผู้พิพากษาศาลเยาวชนและครอบครัวกลาง รองศาสตราจารย์ ดร.เสถียร ธัญญศรีรัตน์ อธิการบดีสถาบันเทคโนโลยีปทุมวัน เรืออากาศโท สมพร ปานดำ รองเลขาธิการคณะกรรมการการอาชีวศึกษา และนายชัยพัฒน์ พันธุ์วัฒนสกุล รองอธิบดีกรมส่งเสริมการเรียนรู้ ร่วมลงนามฯ ซึ่งถือเป็นกิจกรรมหนึ่งที่มูลนิธิราชทัณฑ์ปันสุขฯ เข้ามาเป็นกลไกกลางในการประสานและก่อให้เกิดความร่วมมือระหว่างหน่วยงานต่าง ๆ และถือเป็นจุดเริ่มต้นของการพัฒนาเด็กและเยาวชน ที่แม้กระทำผิดแล้วต้องรับโทษตามกฎหมาย แต่เด็กควรได้รับการพัฒนา ดูแลในทุกมิติทั้งทางกายใจและการสร้างความพร้อมในการใช้ชีวิตในสังคมด้วยการให้การศึกษาและอาชีพที่สอดคล้องกับความต้องการของเด็ก
ทั้งนี้ ภายหลังการลงนามฯ พลเอกไพบูลย์ คุ้มฉายา องคมนตรี เป็นประธานการประชุมเพื่อรับฟังแนวทางการดำเนินงานตามบันทึกความเข้าใจ รวมทั้งเชิญผู้แทนจากโรงเรียนพระดาบส ซึ่งเดิมเคยนำร่องการจัดการเรียนสู่การมีอาชีพให้เด็กในสถานพินิจฯ โดยมูลนิธิราชทัณฑ์ปันสุขฯจะหารือกับสำนักงานคณะกรรมการอาชีวะศึกษา กรมส่งเสริมการเรียนรู้ กรมพัฒนาฝีมือแรงงาน มูลนิธิพระดาบส และศาลเยาวชนและครอบครัวกลาง เพื่อขยายการช่วยเหลือเด็กในสถานพินิจฯ ให้มีทางเลือกในการศึกษาหรือการเรียนเพื่อสร้างอาชีพภายใต้การสร้างความมั่นใจให้กับศาลเยาวชนและครอบครัวกลางซึ่งเป็นหน่วยงานสำคัญตามกฏหมายที่จะส่งเด็กจากสถานพินิจฯ/ศูนย์ฝึกฯไปศึกษาหรือฝึกอาชีพในหน่วยงานต่าง ๆ เพื่อการสร้างเด็กที่มีคุณภาพกลับคืนสู่สังคม

ที่มา : https://www.thaigov.go.th/news/contents/details/87464