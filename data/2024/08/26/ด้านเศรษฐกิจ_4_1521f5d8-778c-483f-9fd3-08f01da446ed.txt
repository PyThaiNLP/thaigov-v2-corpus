รัฐบาลไทย-ข่าวทำเนียบรัฐบาล-อธิบดีกรมทางหลวงชนบท มอบนโยบายแขวงทางหลวงชนบททั่วประเทศ เร่งให้ความช่วยเหลือประชาชนที่ได้รับความเดือดร้อนจากอุทกภัย จนกว่าสถานการณ์จะคลี่คลายเข้าสู่สภาวะปกติ 


วันจันทร์ที่ 26 สิงหาคม 2567
อธิบดีกรมทางหลวงชนบท มอบนโยบายแขวงทางหลวงชนบททั่วประเทศ เร่งให้ความช่วยเหลือประชาชนที่ได้รับความเดือดร้อนจากอุทกภัย จนกว่าสถานการณ์จะคลี่คลายเข้าสู่สภาวะปกติ
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์อุทกภัยที่เกิดขึ้นในหลายพื้นที่ ส่งผลกระทบต่อการดำรงชีวิตของประชาชนเป็นอย่างมาก โดยเฉพาะการสัญจรไป - มาในการประกอบอาชีพ หรือการซื้อสินค้าเพื่อการอุปโภค บริโภค ประกอบกับนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้สั่งการให้ทุกหน่วยงานในสังกัดกระทรวงคมนาคม ระดมกำลังเข้าช่วยเหลือพี่น้องประชาชนที่ประสบอุทกภัยโดยเร่งด่วน จึงได้มอบหมายให้สำนักงานทางหลวงชนบท และแขวงทางหลวงชนบททั่วประเทศ ระดมเจ้าหน้าที่ลาดตระเวนติดตามสถานการณ์อุทกภัยอย่างใกล้ชิด พร้อมทั้งนำเครื่องจักรหนัก วัสดุอุปกรณ์ ป้ายเตือน สิ่งอำนวยความปลอดภัย และบุคลากรเข้าช่วยเหลือและอำนวยความสะดวกให้กับพี่น้องประชาชน รวมถึงนำเครื่องอุปโภค บริโภคที่จำเป็น ทั้งอาหาร น้ำดื่ม ยาสามัญประจำบ้านไปแจกจ่ายให้กับประชาชนในทุกพื้นที่ที่ได้รับผลกระทบจากเหตุอุทกภัย
ทั้งนี้ อธิบดีกรมทางหลวงชนบท ได้กำชับให้แขวงทางหลวงชนบทในพื้นที่อุทกภัย สำรวจความเสียหายของสายทางจากเหตุอุทกภัย น้ำป่าไหลหลาก น้ำท่วมขัง ดินโคลนสไลด์ พร้อมเร่งซ่อมแซมและเข้าเคลียร์พื้นที่ให้ประชาชนสามารถกลับมาใช้สัญจรได้โดยเร็ว อีกทั้งหากบ้านเรือนประชาชนได้รับความเสียหายให้ระดมกำลังเข้าช่วยเหลือประชาชนทันที เพื่อช่วยบรรเทาความเดือดร้อนให้กับประชาชนในสภาวะวิกฤตเช่นนี้ จนกว่าสถานการณ์จะคลี่คลายกลับเข้าสู่สภาวะปกติ
อย่างไรก็ตาม หากประชาชนต้องการแจ้งเหตุอุทกภัย หรือขอรับความช่วยเหลือจากกรมทางหลวงชนบท สามารถติดต่อได้ที่แขวงทางหลวงชนบททุกจังหวัด หรือสายด่วน ทช. โทร. 1146

ที่มา : https://www.thaigov.go.th/news/contents/details/87446