รัฐบาลไทย-ข่าวทำเนียบรัฐบาล-"ประชาชนชาวตราดเดินทางมาร่วมชม "โขนพระราชทาน" อย่างคึกคัก ตลอด 2 วัน รวมกว่าหมื่นคน" และมีนักท่องเที่ยวชาวสหรัฐอเมริกาให้ความสนใจร่วมรับชมด้วย


วันจันทร์ที่ 26 สิงหาคม 2567
26/08/2567
พิมพ์
"ประชาชนชาวตราดเดินทางมาร่วมชม "โขนพระราชทาน" อย่างคึกคัก ตลอด 2 วัน รวมกว่าหมื่นคน" และมีนักท่องเที่ยวชาวสหรัฐอเมริกาให้ความสนใจร่วมรับชมด้วย
ปลัดสุทธิพงษ์ จับมือ ดร.วันดี ร่วมชมการแสดงโขนพระราชทาน รอบที่ 2 จ.ตราด เรื่อง รามเกียรติ์ ชุด "หนุมานชาญกำแหง" น้อมนำพระราชดำริ "สืบสาน รักษา ต่อยอด" ส่งเสริมวัฒนธรรมประเพณีอันดีงามและการละเล่น "โขน" ถ่ายทอดจากรุ่นสู่รุ่น เพื่อดำรงคงไว้ให้กับคนไทย
ปลัดสุทธิพงษ์ จับมือ ดร.วันดี ร่วมชมการแสดงโขนพระราชทาน รอบที่ 2 จังหวัดตราด เรื่อง รามเกียรติ์ ชุด "หนุมานชาญกำแหง" น้อมนำพระราชดำริ "สืบสาน รักษา ต่อยอด" ส่งเสริมวัฒนธรรมประเพณีอันดีงามและการละเล่น "โขน" ถ่ายทอดจากรุ่นสู่รุ่น เพื่อดำรงคงไว้ให้กับคนไทยสืบไป
เมื่อวันที่ 25 ส.ค. 67 เวลา 19.00 น. ที่อาคารอเนกประสงค์ องค์การบริหารส่วนจังหวัดตราด อำเภอเมืองตราด จังหวัดตราด นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เดินทางมาร่วมรับชมการแสดงโขนพระราชทาน เรื่องรามเกียรติ์ ชุดหนุมานชาญกำแหง แสดงโดย คณะนักแสดงจากโรงมหรสพหลวงศาลาเฉลิมกรุง รอบที่ 2 จังหวัดตราด โดยมี คุณหญิงจันทนี ธนรักษ์ ผู้ช่วยราชเลขานุการในพระองค์พระบาทสมเด็จพระเจ้าอยู่หัว นายณัฐพงษ์ สงวนจิตร ผู้ว่าราชการจังหวัดตราด นางนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง คณะผู้บริหารจังหวัดตราด นายวิเชียร ทรัพย์เจริญ นายกองค์การบริหารส่วนจังหวัดตราด นายสุรศักดิ์ อิงประสาร ประธานบริษัทโรงโม่หินเพชรสยามศิลาตราด หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น แขกผู้มีเกียรติ คณะครูอาจารย์ นักเรียน นักศึกษา และประชาชน ร่วมรับชมกว่า 5,000 คน ซึ่งในวันนี้พบว่ามีนักท่องเที่ยวชาวสหรัฐอเมริกาที่ทราบข่าว และอยู่ระหว่างการท่องเที่ยวในพื้นที่จังหวัดตราด ได้เดินทางมาร่วมชมด้วย
โอกาสนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เยี่ยมชมและให้กำลังใจผู้ประกอบการผลิตภัณฑ์ OTOP จังหวัดตราด แล้วนำคณะผู้บริหารและนักแสดง ร่วมประกอบพิธีคำนับครูเพื่อความเป็นสิริมงคล และร่วมรับชมการแสดงนาฏศิลป์พื้นบ้านของจังหวัดตราด การแสดงนาฏศิลป์พื้นบ้าน ชุด "ระบำนาฏลีลามาลารังสรรค์ (ระบำงอบ) ก่อนรับชมการแสดงโขนพระราชทานฯ
"การแสดงโขน เรื่องรามเกียรติ์ ชุด “หนุมานชาญกำแหง” มีเค้าโครงเรื่องโดยจับตอนตั้งแต่กำเนิดหนุมาน จนได้เป็นข้าทหารของพระราม ช่วยพระรามรบกับทศกัณฐ์จนชนะ และได้รับพระราชทานสมญาศักดิ์ เป็นพระยาอนุชิตจักรกฤษณ์พิพรรธพงศา ครองเมืองนพบุรี ถ่ายทอดผ่านการแสดงอันวิจิตรงดงามตระการตา และถูกต้องตามขนบจารีตแบบแผน ดำเนินเรื่องด้วยการพากย์ และเพลงหน้าพาทย์แบบโบราณ เรื่องราวสั้นกระชับ ด้วยการพากย์เจรจาที่สนุกสนาน ตื่นเต้นไปกับลีลากระบวนท่าของลิงที่หาชมยากยิ่งในปัจจุบัน" นายสุทธิพงษ์ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวว่า ด้วยสำนึกในพระมหากรุณาธิคุณอย่างหาที่สุดมิได้ที่พระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทานพระมหากรุณาให้คณะนักแสดงโขนจากโรงมหรสพหลวงศาลาเฉลิมกรุงมาทำการแสดงที่จังหวัดตราดในครั้งนี้ ซึ่งตนเองในฐานะคนจังหวัดตราด รู้สึกภาคภูมิใจ และซาบซึ้งในพระมหากรุณาธิคุณที่ชาวจังหวัดตราดได้รับในครั้งนี้ ทำให้เกิดการเสริมสร้างความผูกพันต่อศิลปวัฒนธรรมการแสดงอันล้ำค่าของประเทศ ให้กับลูกหลานเด็กและเยาวชนคนรุ่นใหม่ ที่ปัจจุบันนี้การแสดงโขนนั้นหาชมได้ยาก ถ้าจะชมต้องเดินทางเข้าไปที่กรุงเทพฯ แต่พระองค์ท่านได้พระราชทานพระมหากรุณาให้มีการแสดงโขนที่จังหวัดตราด จึงนับเป็นประวัติศาสตร์ครั้งสำคัญอีกครั้งหนึ่งของพวกเราชาวตราด
"พระบาทสมเด็จพระเจ้าอยู่หัว ทรงมีพระราชปณิธานอันมุ่งมั่นแน่วแน่ในการ "สืบสาน รักษา และต่อยอด" พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพระองค์ท่านทรงเป็นผู้พลิกฟื้นชุบชีวิต ทั้งผ้าไทย และศิลปวัฒนธรรมไทยประเภทต่าง ๆ มากมาย รวมทั้งการแสดงโขนของไทย ด้วยทรงทุ่มเทพระวรกายด้วยพระวิริยะอุตสาหะ ทำให้โขนกลับมามีชีวิตอีกครั้งหนึ่ง และพระบาทสมเด็จพระเจ้าอยู่หัวทรงอุปถัมภ์โขนตลอดมา โดยพวกเราทุกคนจะได้เห็นพระองค์ท่านเมื่อครั้งยังทรงพระเยาว์จะทรงฝึกหัดโขน กระทั่งทรงเจริญวัย และทรงดำรงพระราชอิสริยยศที่สมเด็จพระบรมโอรสาธิราชฯ สยามมกุฎราชกุมาร ก็จะโดยเสด็จพระราชดำเนินพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง รวมถึงเสด็จพระราชดำเนินเป็นการส่วนพระองค์ ไปชมการแสดงโขนในโอกาสต้อนรับพระราชอาคันตุกะ ตลอดจนถึงกิจกรรมสำคัญของประเทศ และนับตั้งแต่ได้มีการพระราชทานพระมหากรุณาก่อกำเนิด โขนมูลนิธิส่งเสริมศิลปาชีพฯ พระองค์ท่านก็ได้เสด็จพระราชดำเนินและทรงพระราชทานพระบรมราชูปถัมภ์มาอย่างต่อเนื่อง ซึ่งในปีนี้ กำหนดจัดการแสดง เรื่องรามเกียรติ์ ตอน “พระจักราวตาร” ระหว่างวันที่ 7 พฤศจิกายนถึงวันที่ 8 ธันวาคม 2567 ที่หอประชุมใหญ่ ศูนย์วัฒนธรรมแห่งประเทศไทย กรมส่งเสริมวัฒนธรรม ซึ่งกระทรวงมหาดไทยและสมาคมแม่บ้านมหาดไทย ได้น้อมนำพระราชปณิธานในเรื่องดังกล่าว ผ่านการสนับสนุนการจัดการแสดงโขนมูลนิธิส่งเสริมศิลปาชีพฯ เป็นประจำทุกปี นอกจากนี้ ยังได้ร่วมกับผู้ว่าราชการจังหวัดทุกจังหวัด เชิญชวนนักเรียน นิสิต นักศึกษา และประชาชน ร่วมชมภาพยนตร์ "Hanuman The White Monkey" หรือ หนุมาน ในรูปแบบภาพยนตร์ ซึ่งเป็นพระราชดำริและเป็นพระมหากรุณาธิคุณที่ทรงต่อยอดทำให้โขนมีชีวิตในโลกของภาพยนตร์อีกด้วย" นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า ขอฝากพี่น้องประชาชนชาวตราด และพวกเราคนไทยทุกคน ได้ช่วยกันสนับสนุนให้ลูกหลานเยาวชนคนจังหวัดตราด และคนไทยทุกคน ได้มีโอกาสในการที่จะเป็นทายาทของบรรพบุรุษ สนองพระราชปณิธานแห่งพระบาทสมเด็จพระเจ้าอยู่หัวในการที่จะเข้ามาฝึกเล่นโขน ตลอดจนศิลปวัฒนธรรมของชาติด้านอื่น ๆ ทั้งการละเล่น วรรณกรรม วรรณคดี อาหารไทย หัตถศิลป์ หัตถกรรม ฯลฯ อันเป็นการอนุรักษ์วัฒนธรรมและประเพณีอันดีงามของคนไทยให้คนรุ่นต่อ ๆ ไปสัมผัสและสืบสาน รักษา ให้คงอยู่ และต้องขอขอบคุณคุณหญิงจันทนี ธนรักษ์ ผู้ช่วยราชเลขานุการในพระองค์พระบาทสมเด็จพระเจ้าอยู่หัว คุณนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง นายณัฐพงษ์ สงวนจิตร ผู้ว่าราชการจังหวัดตราด ตลอดจน ผู้จัดงาน ผู้ฝึกสอน นักแสดง และผู้ที่เกี่ยวข้องกับการจัดการแสดงโขนพระราชทานทุกท่าน ที่กรุณาเมตตาทุ่มเท เสียสละเดินทางไกลมาจัดแสดงให้ชาวตราดได้มีโอกาสได้ชื่นชม ทำให้เราได้รับพระมหากรุณาธิคุณฯ ด้วยความสุข ตลอด 2 วันนี้
#กระทรวงมหาดไทย #บำบัดทุกข์บำรุงสุข #สืบสานรักษาต่อยอด #โขน

ที่มา : https://www.thaigov.go.th/news/contents/details/87451