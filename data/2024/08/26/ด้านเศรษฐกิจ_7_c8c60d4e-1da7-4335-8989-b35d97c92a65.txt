รัฐบาลไทย-ข่าวทำเนียบรัฐบาล-อธิบดีกรมทางหลวงชนบท เผยสถานการณ์อุทกภัยในพื้นที่ จ.สุโขทัย สั่งเจ้าหน้าที่เตรียมรับมือน้ำท่วมอย่างเร่งด่วน พร้อมแนะนำเส้นทางเลี่ยงเพื่ออำนวยความสะดวกในการเดินทางแก่ประชาชน


วันจันทร์ที่ 26 สิงหาคม 2567
อธิบดีกรมทางหลวงชนบท เผยสถานการณ์อุทกภัยในพื้นที่ จ.สุโขทัย สั่งเจ้าหน้าที่เตรียมรับมือน้ำท่วมอย่างเร่งด่วน พร้อมแนะนำเส้นทางเลี่ยงเพื่ออำนวยความสะดวกในการเดินทางแก่ประชาชน
...
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์มวลน้ำขนาดใหญ่จากแม่น้ำยมไหลเข้าสู่จังหวัดสุโขทัย ส่งผลกระทบต่อเส้นทางการจราจร พื้นที่ทางการเกษตร และบ้านเรือนของประชาชน จึงได้สั่งการให้สำนักงานทางหลวงชนบทที่ 9 (อุตรดิตถ์) และแขวงทางหลวงชนบทสุโขทัย ระดมเครื่องจักร วัสดุอุปกรณ์ และกำลังคนรับมือน้ำท่วมอย่างเร่งด่วน พร้อมเข้าช่วยเหลือประชาชน บรรจุกระสอบทรายให้เป็นแนวกั้นน้ำ โดยปัจจุบัน (26 สิงหาคม 2567 เวลา 16.00 น.) ได้รับรายงานสถานการณ์อุทกภัยในจังหวัดสุโขทัย ซึ่งส่งผลกระทบต่อโครงข่ายทางหลวงชนบทและสะพานชุมชนจนไม่สามารถสัญจรผ่านได้ จำนวน 4 แห่ง แบ่งเป็น ถนนทางหลวงชนบท จำนวน 2 สายทาง และถนนเชิงลาดสะพานชุมชน จำนวน 2 แห่ง ดังนี้
ถนนที่ไม่สามารถสัญจรผ่านได้ จำนวน 2 สายทาง ได้แก่
1. ถนนสาย สท.4010 แยก ทล.1177 (กม.ที่ 13+300) - บ้านห้วยไม้ อำเภอศรีสัชนาลัย จังหวัดสุโขทัย (ช่วง กม.ที่ 0+650 ถึง 1+050, ช่วง กม.ที่ 3+950 ถึง 4+150) ระดับน้ำสูง 30 ซม., (ช่วง กม.ที่ 11+850 ถึง 12+025) ระดับน้ำสูง 205 ซม. และ (ช่วง กม.ที่ 18+200 ถึง 18+265) ระดับน้ำสูง 230 ซม.
2. ถนนสาย สท.4039 แยก ทล.1180 (กม.ที่ 3+500) - โป่งมะขาม อำเภอสวรรคโลก จังหวัดสุโขทัย (ช่วง กม.ที่ 0+000 ถึง 2+734) ระดับน้ำสูง 30 ซม.
ถนนเชิงลาดสะพานชุมชนที่ไม่สามารถสัญจรผ่านได้ จำนวน 2 แห่ง ได้แก่
1. สาย สท.039 สะพานสิริปัญญารัต อำเภอศรีสำโรง จังหวัดสุโขทัย (ช่วง กม.ที่ 0+000 ถึง 0+250) ระดับน้ำสูง 25 ซม.
2.  สาย สท.006 สะพานเมืองบางยม อำเภอสวรรคโลก จังหวัดสุโขทัย (ช่วง กม.ที่ 0+000 ถึง 0+380) ระดับน้ำสูง 50 ซม.
ปัจจุบันแขวงทางหลวงชนบทสุโขทัย ได้ลงพื้นที่ตรวจสอบเบื้องต้น และติดตั้งป้ายเตือนห้ามรถผ่านทุกชนิดบริเวณสายทางที่ได้รับผลกระทบ โดยแนะนำสำหรับประชาชนที่ใช้สาย สท.039 สะพานสิริปัญญารัต ให้เลี่ยงไปใช้สะพานวังทองหรือสะพานเกาะวงษ์เกียรติ์ที่อยู่ใกล้เคียงแทน ซึ่งจะสามารถเดินทางต่อไปยังอำเภอสวรรคโลก และตัวเมืองสุโขทัยได้
อธิบดีกรมทางหลวงชนบท กล่าวเพิ่มเติมว่า ด้านแขวงทางหลวงชนบทน่าน ได้รายงานสถานการณ์น้ำท่วมในเขต จ.น่าน เริ่มคลี่คลายบางส่วน ยังมีความเสียหายเฉพาะในเขตเทศบาลเมืองน่าน จึงได้สั่งการให้แขวงทางหลวงชนบทในพื้นที่ระดมกำลังในการช่วยเหลือผู้ประสบภัยอย่างเร่งด่วน นำอาหาร น้ำดื่ม ของใช้จำเป็นแจกจ่ายแก่ประชาชน พร้อมสนับสนุนเจ้าหน้าที่เข้าทำความสะอาดและฟื้นฟูสายทางที่ได้รับความเสียหายจากเหตุอุทกภัยหลังสถานการณ์เริ่มคลี่คลาย
ทั้งนี้ ทช.จะติดตามสถานการณ์อุทกภัยอย่างใกล้ชิด ประชาชนสามารถแจ้งเหตุอุทกภัยบนทางหลวงชนบทได้ที่แขวงทางหลวงชนบทในพื้นที่ หรือสายด่วน กรมทางหลวงชนบท 1146

ที่มา : https://www.thaigov.go.th/news/contents/details/87466