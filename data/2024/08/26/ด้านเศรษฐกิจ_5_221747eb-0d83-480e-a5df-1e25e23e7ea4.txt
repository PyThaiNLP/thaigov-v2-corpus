รัฐบาลไทย-ข่าวทำเนียบรัฐบาล-​กระทรวงเกษตรฯ โดย กรมส่งเสริมสหกรณ์ จัดโครงการปลูกป่า ปล่อยพันธุ์ปลาเพื่อเฉลิมพระเกียรติฯ ในพื้นที่นิคมสหกรณ์ 4 แห่ง รวม 2,688 ต้น พันธุ์ปลา 268,800 ตัว 


วันจันทร์ที่ 26 สิงหาคม 2567
​กระทรวงเกษตรฯ โดย กรมส่งเสริมสหกรณ์ จัดโครงการปลูกป่า ปล่อยพันธุ์ปลาเพื่อเฉลิมพระเกียรติฯ ในพื้นที่นิคมสหกรณ์ 4 แห่ง รวม 2,688 ต้น พันธุ์ปลา 268,800 ตัว
​กระทรวงเกษตรฯ โดย กรมส่งเสริมสหกรณ์ จัดโครงการปลูกป่า ปล่อยพันธุ์ปลาเพื่อเฉลิมพระเกียรติฯ ในพื้นที่นิคมสหกรณ์ 4 แห่ง รวม 2,688 ต้น พันธุ์ปลา 268,800 ตัว มุ่งอนุรักษ์ทรัพยากร เพิ่มปริมาณสัตว์น้ำ และฟื้นฟูแหล่งน้ำธรรมชาติ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานเปิดงาน “โครงการปลูกป่า ปล่อยพันธุ์ปลาเพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธิมหามงคลเฉลิมพระชนมพรรษา 6 รอบ 72 พรรษา ในวันที่ 28 กรฎาคม 2567” จัดโดย กรมส่งเสริมสหกรณ์ โดยมี นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายปรีชา พันธุ์วา หัวหน้าผู้ตรวจราชการกระทรวงเกษตรและสหกรณ์ หัวหน้าหน้าส่วนราชการ สมาชิกสหกรณ์ เข้าร่วม ณ พื้นที่ของนิคมสหกรณ์ชะแวะ จังหวัดระยอง (สวนสาธารณะป่าริมอ่าง อ่างเก็บน้ำประแสร์ ตำบลชุมแสง อำเภอวังจันทร์ จังหวัดระยอง)
รัฐมนตรีช่วยว่าการกระทรวงเกษตรและสหกรณ์ กล่าวว่า โครงการปลูกป่า ปล่อยพันธุ์ปลาเพื่อเฉลิมพระเกียรติพระบาทสมเด็จพระเจ้าอยู่หัวฯ ในครั้งนี้ จัดขึ้นเพื่อถวายเป็นพระราชกุศล แสดงออกถึงความจงรักภักดีและสำนึกในพระมหากรุณาธิคุณที่ทรงมีต่อพสกนิกรชาวไทย โดยเฉพาะอย่างยิ่ง ในการอนุรักษ์ดินและน้ำ การป้องกันรักษาทรัพยากรป่าไม้ให้คงอยู่ รวมถึงการฟื้นฟูทรัพยากรป่าไม้ที่เสื่อมโทรมให้ฟื้นความอุดมสมบูรณ์ สร้างความชุ่มชื้น เพิ่มออกซิเจนในอากาศและลดสภาวะโลกร้อน เพื่อดูแลรักษาสิ่งแวดล้อมและอนุรักษ์ทรัพยากรธรรมชาติให้ดำรงอยู่คู่กับลูกหลานไทยสืบต่อไป โดยได้ร่วมมือกับผู้นำชุมชนสมาชิกในพื้นที่นิคมสหกรณ์ จำนวน 4 แห่ง ได้แก่ 1) นิคมสหกรณ์ท่าแซะ จังหวัดชุมพร 2) นิคมสหกรณ์ดอนตาล จังหวัดมุกดาหาร 3) นิคมสหกรณ์ชะแวะ จังหวัดระยอง และ 4) นิคมสหกรณ์คีรีมาศ จังหวัดสุโขทัย ร่วมกันปลูกป่า แห่งละ 672 ต้น รวมทั้งสิ้น 2,688 ต้น อีกทั้งกิจกรรมปล่อยพันธุ์ปลาในพื้นที่นิคมสหกรณ์ แห่งละ 67,200 ตัว รวมทั้งสิ้น 268,800 ตัว และกิจกรรมปลูกหญ้าแฝกเพื่อเป็นการอนุรักษ์ดินและน้ำ ป้องกันรักษาทรัพยากรป่าไม้และฟื้นฟูทรัพยากรป่าไม้ที่เสื่อมโทรมให้ฟื้นคืนความอุดมสมบูรณ์สร้างความชุ่มชื้น ลดสภาวะโลกร้อนและสร้างความสมดุลให้กับธรรมชาติในพื้นที่นิคมสหกรณ์
โอกาสนี้ รมช.เกษตรฯ พร้อมด้วยคณะผู้บริหารกระทรวงเกษตรฯ พร้อมใจกันร่วมปลูกป่า ปล่อยพันธุ์ปลา และปลูกหญ้าแฝก ตลอดจนมอบกล้าไม้และพันธุ์ปลาให้แก่ผู้นำชุมชน มอบหนังสืออนุญาตให้เข้าทำประโยชน์ในที่ดินนิคมสหกรณ์ (กสน.3) มอบหนังสือแสดงการทำประโยชน์ (กสน.5) และเยี่ยมชมนิทรรศการของหน่วยงานกระทรวงเกษตรและสหกรณ์ โดยมีผู้เข้าร่วมรวมทั้งสิ้น 200 คน

ที่มา : https://www.thaigov.go.th/news/contents/details/87448