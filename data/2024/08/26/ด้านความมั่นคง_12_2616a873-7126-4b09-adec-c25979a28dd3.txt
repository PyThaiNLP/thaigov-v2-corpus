รัฐบาลไทย-ข่าวทำเนียบรัฐบาล-มท.2 สั่งการ สถ. ประสาน อปท. เร่งช่วยเหลือประชาชนที่ผู้ประสบอุทกภัยในพื้นที่ภาคเหนือและภาคตะวันออกเฉียงเหนือ


วันจันทร์ที่ 26 สิงหาคม 2567
26/08/2567
พิมพ์
มท.2 สั่งการ สถ. ประสาน อปท. เร่งช่วยเหลือประชาชนที่ผู้ประสบอุทกภัยในพื้นที่ภาคเหนือและภาคตะวันออกเฉียงเหนือ
มท.2 สั่งการ สถ. ประสาน อปท. เร่งช่วยเหลือประชาชนที่ผู้ประสบอุทกภัยในพื้นที่ภาคเหนือและภาคตะวันออกเฉียงเหนือ
วันนี้ (26 สิงหาคม 2567) นายทรงศักดิ์ ทองศรี รัฐมนตรีช่วยว่าการกระทรวงมหาดไทย เปิดเผยว่า จากสถานการณ์ฝนตกหนักอย่างต่อเนื่องในหลายจังหวัดในพื้นที่ภาคเหนือและภาคตะวันออกเฉียงเหนือ ทำให้มีสถานการณ์น้ำท่วมฉับพลัน น้ำป่าไหลหลาก และดินโคลนถล่ม ทำให้บ้านเรือนประชาชนได้รับความเสียหาย ตนได้สั่งการให้กรมส่งเสริมการปกครองท้องถิ่น (สถ.) ประสานไปยังองค์กรปกครองส่วนท้องถิ่น (อปท.) ในพื้นที่ เร่งให้การช่วยเหลือประชาชนที่ได้รับผลกระทบ โดยเฉพาะด้านการดำรงชีพ อาทิ ความช่วยเหลือด้านอาหาร น้ำดื่ม การรักษาพยาบาล
ในกรณีเหตุการณ์น้ำท่วมในพื้นที่ภาคเหนือและภาคตะวันออกเฉียงเหนือ หากฝนหยุดตกแล้วและสถานการณ์น้ำในพื้นที่คลี่คลายลง ขอให้องค์กรปกครองส่วนท้องถิ่นเร่งลงพื้นที่สำรวจความเสียหายบ้านเรือนและโครงสร้างพื้นฐานต่าง ๆ ที่ได้รับผลกระทบ โดยให้จัดทีมช่างในพื้นที่ โดยบูรณาการทุกหน่วยงานที่เกี่ยวข้องเข้าให้การช่วยเหลือซ่อมแซมบ้านเรือนและโครงสร้างพื้นฐานต่าง ๆ เพื่อให้ประชาชนกลับมาดำเนินชีวิตได้เป็นปกติโดยเร็ว
ในส่วนของจังหวัดที่ยังไม่เกิดสถานการณ์น้ำท่วมในพื้นที่ ให้องค์กรปกครองส่วนท้องถิ่นประชาสัมพันธ์แจ้งเตือนให้ประชาชนในพื้นที่ติดตามการรายงานข้อมูลสภาพภูมิอากาศจากกรมอุตุนิยมวิทยาและข่าวสารจากทางราชการอย่างใกล้ชิด เฝ้าระวังสถานการณ์น้ำอย่างต่อเนื่อง รวมทั้ง เตรียมความพร้อมในส่วนของเจ้าหน้าที่และวัสดุอุปกรณ์ให้พร้อมช่วยเหลือประชาชนทันทีที่เกิดสถานการณ์ฉุกเฉินที่อาจจะเกิดขึ้นตลอด 24 ชม.

ที่มา : https://www.thaigov.go.th/news/contents/details/87467