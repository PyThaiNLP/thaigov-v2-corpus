รัฐบาลไทย-ข่าวทำเนียบรัฐบาล-โรงพยาบาลสมเด็จพระยุพราช ก้าวสู่ปีที่ 48 มุ่งเป็น “ต้นแบบสร้างสุข เชิงรุกนำเลิศบริการ” 


วันจันทร์ที่ 26 สิงหาคม 2567
โรงพยาบาลสมเด็จพระยุพราช ก้าวสู่ปีที่ 48 มุ่งเป็น “ต้นแบบสร้างสุข เชิงรุกนำเลิศบริการ”
ปลัดกระทรวงสาธารณสุข เปิดการประชุมวิชาการโรงพยาบาลสมเด็จพระยุพราช ก้าวขึ้นปีที่ 48 มุ่งขับเคลื่อนสู่การเป็น “ต้นแบบสร้างสุข เชิงรุกนำเลิศบริการ” ยกระดับระบบบริการสุขภาพ เพิ่มศักยภาพบุคลากรและหน่วยบริการ เพื่อคุณภาพชีวิตที่ดีของประชาชน
วันนี้ (26 สิงหาคม 2567) ณ โรงแรมอมารี ดอนเมือง แอร์พอร์ต จังหวัดปทุมธานี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมวิชาการ “โรงพยาบาลสมเด็จพระยุพราชขับเคลื่อนสู่ปีที่ 48 : ต้นแบบสร้างสุข เชิงรุกนำเลิศบริการ” โดยมีผู้อำนวยการโรงพยาบาลสมเด็จพระยุพราช คณะผู้บริหาร และบุคลากรเข้าร่วมกว่า 200 คน
นายแพทย์โอภาสกล่าวว่า กระทรวงสาธารณสุข และมูลนิธิโรงพยาบาลสมเด็จพระยุพราช มีนโยบายและการทำงานในทิศทางเดียวกัน คือ ส่งเสริม สนับสนุน พัฒนาโรงพยาบาลสมเด็จพระยุพราชให้มีศักยภาพและมาตรฐาน เพื่อยกระดับการจัดบริการประชาชน และเป็นต้นแบบแห่งความสุข ให้กับทั้งประชาชนที่มารับบริการและเจ้าหน้าที่ โดยน้อมนำพระราชปณิธานของพระบาทสมเด็จพระเจ้าอยู่หัวมาเป็นแนวทางในการพัฒนา พร้อมทั้งขับเคลื่อนตามแนวทางของกระทรวงสาธารณสุข “ประชาชนสุขภาพดี เจ้าหน้าที่มีความสุข ระบบสุขภาพยั่งยืน” รวมถึงแผนยุทธศาสตร์การพัฒนาโรงพยาบาลสมเด็จพระยุพราช ในทศวรรษที่ 5 (พ.ศ.2560-2569) โดยในปี 2567 มูลนิธิโรงพยาบาลสมเด็จพระยุพราชก้าวเข้าสู่ปีที่ 48 มีเป้าหมายสำคัญ คือ พัฒนาองค์ความรู้เพื่อขับเคลื่อนโรงพยาบาลสมเด็จพระยุพราชทุกแห่งและเครือข่ายในการปรับปรุงระบบบริการสุขภาพ ส่งเสริมการเรียนรู้ สร้างพลังใจเป็นต้นแบบสร้างสุขภาวะชุมชน และให้บริการเชิงรุกแบบเจอให้เร็ว รักษาให้ไว เพื่อให้ประชาชนมีคุณภาพชีวิตที่ดีขึ้น
ด้านนายแพทย์กิตติโชติ ตั้งกิตติถาวร ผู้อำนวยการโรงพยาบาลสมเด็จพระยุพราชตะพานหิน และประธานกรรมการบริหารเครือข่ายโรงพยาบาลสมเด็จพระยุพราช กล่าวว่า การประชุมวิชาการในวันนี้ มุ่งให้เกิดการแลกเปลี่ยนประสบการณ์ สร้างการเรียนรู้แก่ผู้นำองค์กรและผู้ปฏิบัติงานในการพัฒนาโรงพยาบาลสมเด็จพระยุพราช ตามแผนยุทธศาสตร์ 4 แผน เพื่อการเป็นโรงพยาบาลแห่งความสุขที่ยั่งยืน รวมทั้งเป็นต้นแบบที่มีมาตรฐานและแนวทางเดียวกัน และนำองค์ความรู้ไปกำหนดกลยุทธ์พัฒนาบุคลากรให้มีความสุขอย่างยั่งยืน ตลอดจนปรับระบบงานให้เหมาะสมกับบริบทและวิถีชีวิต เพื่อสุขภาวะของชุมชนต่อไป
**************************************************** 26 สิงหาคม 2567

ที่มา : https://www.thaigov.go.th/news/contents/details/87469