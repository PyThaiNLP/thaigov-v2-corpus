รัฐบาลไทย-ข่าวทำเนียบรัฐบาล-ปลัดดีอี เปิดประชุม The ASEAN Combating Online Scam Workshop


วันจันทร์ที่ 26 สิงหาคม 2567
ปลัดดีอี เปิดประชุม The ASEAN Combating Online Scam Workshop
ปลัดดีอี เปิดประชุม The ASEAN Combating Online Scam Workshop
วันที่ 26 สิงหาคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดการประชุมเชิงปฏิบัติการ The ASEAN Combating Online Scam Workshop ร่วมด้วย Ms. Kate Rebholz รองผู้แทนถาวรสหรัฐอเมริกาประจำอาเซียน โดยมี นายเอกพงษ์ หริ่มเจริญ ผู้ตรวจราชการกระทรวงดีอี ผู้แทนจากประเทศสมาชิกอาเซียนและสหรัฐอเมริกา ผู้แทนสำนักเลขาธิการอาเซียน ร่วมด้วยผู้เชี่ยวชาญและวิทยากรจากประเทศสมาชิกอาเซียน สหรัฐอเมริกา และบริษัทเอกชนชั้นนำของสหรัฐอเมริกา และผู้ที่เกี่ยวข้องเข้าร่วม ณ โรงแรม The Athenee Hotel, a Luxury Collection Hotel กรุงเทพฯ และผ่านระบบการประชุมทางไกล
การประชุมเชิงปฏิบัติการ The ASEAN Combating Online Scam Workshop ซึ่งกำหนดจัดขึ้นระหว่างวันที่ 26 - 27 สิงหาคม 2567 เป็นความร่วมมือระหว่างประเทศไทย โดยกระทรวงดิจิทัลเพื่อเศรษฐกิจและสังคม ร่วมกับสหรัฐอเมริกา โดย Cyberspace and Digital Policy, U.S. Department of State ซึ่งเป็นการดำเนินการส่วนหนึ่งของแผนงานดิจิทัลของอาเซียน - สหรัฐอเมริกา ปี 2567 (ASEAN - US 2024 Digital Work Plan) โดยมีวัตถุประสงค์ เพื่อต่อต้านการหลอกลวงผ่านสื่อออนไลน์ในอาเซียน การแลกเปลี่ยนและแบ่งปันแนวทางปฏิบัติที่ดีในการนำแนวทางกำกับดูแลโทรคมนาคมและการคุ้มครองผู้บริโภคที่มีประสิทธิภาพมาใช้ดำเนินการ บทบาทของหน่วยงานที่เกี่ยวข้องในการต่อสู้และรับมือกับปัญหาดังกล่าว ได้มีการนำเสนอหัวข้อสำคัญ เช่น ความพยายามของอาเซียนต่อการรับมือกับปัญหาการหลอกลวงทางออนไลน์ มุมมองของรัฐบาลสหรัฐอเมริกาต่อการรับมือภัยคุกคามทางออนไลน์ แนวทางการต่อสู้และรับมือต่อปัญหาการหลอกลวงทางออนไลน์ของอาเซียนและสหรัฐอเมริกา บทบาทของหน่วยงานกำกับดูแล ด้านโทรคมนาคมในการจำแนกแหล่งที่มาของการโทรศัพท์หลอกลวง แนวทางการคุ้มครองผู้บริโภค ตัวอย่างกรณีศึกษาอาชญากรรมทางการเงิน สกุลเงินดิจิทัล (Crypto Currency) และ Digital Token บทบาทของภาคเอกชนต่อปัญหาการหลอกลวงทางออนไลน์ เป็นต้น
-------------------------------------------------------------------------

ที่มา : https://www.thaigov.go.th/news/contents/details/87458