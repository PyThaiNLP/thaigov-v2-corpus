รัฐบาลไทย-ข่าวทำเนียบรัฐบาล-ปลัด มท. นำภาคีเครือข่าย เปิดบ้านพิพิธภัณฑ์ 2 งิ้วราย "บ้านของเล่น แหล่งเรียนรู้แห่งใหม่" จังหวัดนครปฐม พร้อมเชิญชวนพี่น้องประชาชนและนักท่องเที่ยว ร่วมเที่ยวชม เรียนรู้ 


วันอาทิตย์ที่ 4 สิงหาคม 2567
04/08/2567
พิมพ์
ปลัด มท. นำภาคีเครือข่าย เปิดบ้านพิพิธภัณฑ์ 2 งิ้วราย "บ้านของเล่น แหล่งเรียนรู้แห่งใหม่" จังหวัดนครปฐม พร้อมเชิญชวนพี่น้องประชาชนและนักท่องเที่ยว ร่วมเที่ยวชม เรียนรู้
ปลัด มท.นำภาคีเครือข่าย เปิดบ้านพิพิธภัณฑ์ 2 งิ้วราย "บ้านของเล่น แหล่งเรียนรู้แห่งใหม่" จังหวัดนครปฐม พร้อมเชิญชวนพี่น้องประชาชนและนักท่องเที่ยว ร่วมเที่ยวชม เรียนรู้ น้อมนำพระราชปณิธาน “แก้ไขในสิ่งผิด” นำประวัติศาสตร์พาความคิดสร้างสรรค์ สู่การพัฒนา
ปลัด มท. นำภาคีเครือข่าย เปิดบ้านพิพิธภัณฑ์ 2 งิ้วราย "บ้านของเล่น แหล่งเรียนรู้แห่งใหม่" จังหวัดนครปฐม พร้อมเชิญชวนพี่น้องประชาชนและนักท่องเที่ยว ร่วมเที่ยวชม เรียนรู้ น้อมนำพระราชปณิธาน “แก้ไขในสิ่งผิด” นำประวัติศาสตร์พาความคิดสร้างสรรค์ สู่การพัฒนาเด็กเยาวชนคนไทย ทำให้ประเทศชาติมั่นคงประชาชนมีความสุข
วันนี้ (4 ส.ค. 67) เวลา 09.30 น. ที่บ้านพิพิธภัณฑ์ 2 งิ้วราย ตำบลงิ้วราย อำเภอนครชัยศรี จังหวัดนครปฐม นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดบ้านพิพิธภัณฑ์ 2 งิ้วราย "บ้านของเล่น แหล่งเรียนรู้แห่งใหม่" จังหวัดนครปฐม โดยมี นายราชันย์ ซุ้นหั้ว รองปลัดกระทรวงมหาดไทย นายวีระศักดิ์ วิจิตร์แสงศรี สมาชิกวุฒิสภา นายธงชัย ลิขิตพรสวรรค์ นายกสมาคมกิจวัฒนธรรม นายประสพโชค อยู่สำราญ ที่ปรึกษาปลัดกระทรวงมหาดไทย นายอรรถวุฒิ พึ่งเนียม รองผู้ว่าราชการจังหวัดนครปฐม นายอารุช เอมโอฐ นายอำเภอนครชัยศรี นายเอนก นาวิกมูล ศิลปินแห่งชาติ สาขาวรรณศิลป์ ประจำปี พ.ศ. 2563 นายเนาวรัตน์ พงษ์ไพบูลย์ ศิลปินแห่งชาติ สาขาวรรณศิลป์ ประจำปี พ.ศ. 2536 นายสมัชชา ทองสิมา นายกองค์การบริหารส่วนตำบลงิ้วราย ตัวแทนคณะผู้ก่อตั้ง บ้านพิพิธภัณฑ์ 2 งิ้วราย คณะทำงานและผู้มีอุปการคุณต่อกิจการบ้านพิพิธภัณฑ์ฯ ภาคีเครือข่าย ประชาชน นักท่องเที่ยว และสื่อมวลชน ร่วมในงาน
นายสุทธิพงษ์ จุลเจริญ ปลัดกระทรวงมหาดไทย กล่าวว่า รู้สึกเป็นเกียรติและยินดีอย่างยิ่งที่ได้รับเกียรติเป็นประธานในพิธีเปิดบ้านพิพิธภัณฑ์ 2 งิ้วราย ร่วมกับพี่น้องคณะผู้ที่ช่วยทำให้สิ่งดีงามของโลกและของแผ่นดินได้มีโอกาสดำรงคงอยู่และเป็นเครื่องจารึกเรื่องราว เป็นแรงบันดาลใจให้กับลูกหลาน ในวันนี้ตนมาด้วยความเคารพรักและความชื่นชมในกลุ่มคนที่เรียกว่าหาได้ยาก เพราะคนดีหาได้ยาก ซึ่ง "พี่เอนก" เปรียบเสมือนครูบาอาจารย์คนหนึ่งของตน เนื่องจากเป็นคนชอบหนังสือเช่นเดียวกับท่าน และได้มีโอกาสร่วมกันจัดทำหนังสือที่ระลึกเปิดตึกเป็นสมุดภาพสิงห์ดำของสมาคมนิสิตเก่ารัฐศาสตร์ จุฬาลงกรณ์มหาวิทยาลัย ซึ่งขณะนั้น ดร.ชูวงศ์ ฉายะบุตร ดำรงตำแหน่งนายกสมาคมศิษย์เก่ารัฐศาสตร์ จุฬาลงกรณ์มหาวิทยาลัย จึงได้รับความอนุเคราะห์จาก "พี่เอนก" เป็นคนแนะนำให้ความรู้ ทำให้หนังสือเปิดตึกเล่มนั้นยังคงเป็นอมตะจนถึงทุกวันนี้ หลังจากนั้นเราก็ได้พบเจอกันอยู่โดยตลอด ซึ่งที่ผ่านมาได้ร่วมงานกันในโอกาสต้อนรับนักเรียนนายอำเภอ รุ่นที่ 48 ณ ศูนย์สังคีตศิลป์ ธนาคารกรุงเทพ โดยได้รับความอนุเคราะห์จากท่านมาบรรยายให้ความรู้ให้กับคนที่จะต้องไปทำหน้าที่ดูแลบำบัดทุกข์บำรุงสุขพี่น้องประชาชน เพื่อให้ความสำคัญกับ เรื่องของศิลปวัฒนธรรม ภูมิปัญญาไทยของบรรพบุรุษเรา ดังนั้น ท่านจึงเปรียบเสมือน ผู้มีความอดทนเหมือนคำกล่าวจีนที่ว่า "ตอซิม" มาจากอักษรภาพเป็นมีดปังตอแทงทะลุถึงหัวใจ แต่ยังมีชีวิตอยู่ได้ ซึ่งคำว่า "อดทน" ไม่ได้หมายความว่าการอดทนให้ใครกดขี่บังคับ แต่คำว่าอดทนนี้หมายถึงเราควบคุมตัวเราเอง ควบคุมความประพฤติ จิตใจ แรงปรารถนาที่ดีของเรา ไม่ให้สูญสลายไปตามกาลเวลา หรือเปลี่ยนไปตามกระแสของสังคม แต่เราอดทนที่จะทำความดี ทำสิ่งที่เราคิดว่าดีให้สำเร็จให้ได้ ไม่ว่าจะใช้เวลามากเพียงใด
"ในวันนี้รู้สึกดีใจที่ได้เห็นความสำเร็จในการเปิดบ้านพิพิธภัณฑ์ 2 งิ้วราย โดยมีวัตถุประสงค์คือการใช้ที่แห่งนี้เป็นแหล่งเรียนรู้ของลูกหลาน จึงขอฝากให้พิพิธภัณฑ์ของพี่เอนกและของพวกเราทุกคน ทั้งบ้านพิพิธภัณฑ์ 1 และ 2 จะอยู่ยั้งยืนยง เป็นแหล่งเรียนรู้สำคัญรับใช้พี่น้องคนไทยตลอดกาลยั่งยืนยิ่งกว่าเป้าหมายการพัฒนาที่ยั่ง (SDGs) และขอให้ผู้ว่าราชการจังหวัดนครปฐม ได้บูรณาการร่วมกับ อำเภอ และองค์กรปกครองส่วนท้องถิ่น นำพาลูกหลานนักเรียนในสังกัดศูนย์พัฒนาเด็กเล็ก (ศพด.) ตลอดจนสถานศึกษาในพื้นที่ได้มีโอกาสมาแวะเยี่ยมเยียนศึกษาเรียนรู้ที่พิพิธภัณฑ์แห่งนี้จนครบทุกโรงเรียนของจังหวัดนครปฐม รวมถึงชวนเชิญพี่น้องประชาชนชาวจังหวัดนครปฐมและพื้นที่ใกล้เคียง ตลอดจนนักท่องเที่ยวมาเที่ยวชม เริ่มตั้งแต่ในเดือนสิงหาคม 67 นี้" นายสุทธิพงษ์ฯ กล่าว
"บ้านพิพิธภัณฑ์ 2 งิ้วรายแห่งนี้ ถือว่าการแก้ไขในสิ่งผิดอย่างยิ่งสิ่งหนึ่งตามพระราชปณิธานของพระบาทสมเด็จพระเจ้าอยู่หัว ที่พระองค์ทรงอยากเห็นประเทศชาติมั่นคง ประชาชนมีความสุข ดังนั้น คนมหาดไทยต้องเป็นผู้นำในการช่วยแก้ไขในสิ่งที่ผิด สืบสานพระราชปณิธานภายใต้หลักปรัชญาของเศรษฐกิจพอเพียง ซึ่งพระบาทสมเด็จพระเจ้าอยู่หัวได้พระราชทานพระบรมราชโองการ เมื่อวันที่ 30 มิ.ย. 63 ความว่า "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" โดยเฉพาะอย่างยิ่งพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพระบาทสมเด็จพระเจ้าอยู่หัว ทรงเพียรพยายามในการกระตุ้นเตือนให้สังคมเกิดจิตอาสา รื้อฟื้นให้พวกเราได้เรียนรู้เรื่องราวเก่า ๆ ที่เราเรียกว่าประวัติศาสตร์ ซึ่งข้าวของ สิ่งของเครื่องใช้ทั้งหลายเหล่านี้เป็นประวัติศาสตร์ของพวกเรา และสถานที่ วิถีชีวิต จะเป็นสิ่งที่บอกว่าประวัติศาสตร์ชาติไทยเป็นมาอย่างไร ดังนั้น การที่จะพาเด็กมาเรียนรู้ในที่แห่งนี้ เด็กจะเกิดแรงบันดาลใจที่หาไม่ได้ในโลกนี้ คือสิ่งที่เราเรียกว่า "จินตนาการ" และ "ความคิดสร้างสรรค์" จากสิ่งที่เด็กได้เรียนรู้ได้มาเห็นได้มาที่บ้านพิพิธภัณฑ์ 2 งิ้วรายแห่งนี้ ทั้งนี้ ขอเป็นตัวแทนในการเปิดบ้านพิพิธภัณฑ์ 2 งิ้วราย ที่เกิดจากตัวแทนคนดี นำโดย นายเอนก นาวิกมูล ตัวแทนคณะผู้ก่อตั้ง บ้านพิพิธภัณฑ์ 2 งิ้วราย และภาคีเครือข่าย และขอให้บ้านแห่งนี้เป็น "Landmark" แหล่งเรียนรู้แห่งใหม่ของจังหวัดนครปฐม ที่จะช่วยทำให้เราช่วยกันแก้ไขในสิ่งผิด สนองพระราชปณิธานของพระบาทสมเด็จพระเจ้าอยู่หัว ทำให้ "ประเทศชาติมั่นคง ประชาชนมีความสุข" อย่างยั่งยืนสืบไป" นายสุทธิพงษ์ฯ กล่าวในช่วงท้าย
นายเอนก นาวิกมูล ตัวแทนคณะผู้ก่อตั้ง บ้านพิพิธภัณฑ์ 2 งิ้วราย กล่าวว่า บ้านพิพิธภัณฑ์ 2 ตำบลงิ้วราย อำเภอนครชัยศรี จังหวัดนครปฐม มาจากความปรารถนาอันแรงกล้าที่จะให้มีพิพิธภัณฑ์แสดงวิถีชีวิตชาวตลาดชาวเมือง พร้อมพื้นที่ธรรมชาติอันร่มรื่น ขนานไปกับบ้านพิพิธภัณฑ์ 1 ซึ่งเป็นตึกเล็ก ๆ ตั้งอยู่ ณ ถนนศาลาธรรมสพน์ ซอย 3 เขตทวีวัฒนา ทางสมาคมกิจวัฒนรรรม ซึ่งคุณธงชัย ลิขิตพรสวรรค์ เป็นนายกสมาคม ได้ปรับปรุงพื้นที่แห่งนี้ ซึ่งการสร้างบ้านพิพิธภัณฑ์ แห่งนี้ ใช้เวลายาวนานถึง 16 ปี โดยได้รับความสนับสนุนและความร่วมมือร่วมใจจาก ผู้มีอุปการะ พี่น้องประชาชน และเพื่อนฝูงผู้เป็นกัลยาณมิตรจำนวนมากมาย ดังนั้นพิธีเปิดพิพิธภัณฑ์ฯ ในวันนี้ การที่บ้านพิพิธภัณฑ์จะอยู่ได้อย่างยั่งยืนนั้นเป็นปัญหาใหญ่ เพราะงานพิพิธภัณฑ์ยากจะทำกำไรหรือแม้แต่เลี้ยงดูตัวเองได้ จึงขอฝากทุกท่าน ที่อยู่ร่วมกันในวันนี้ได้ช่วยเหลือเกื้อกูลพิพิธภัณฑ์ซึ่งเป็นของส่วนรวมให้อยู่ต่อไปกับลูกหลานเยาวชนของเราอย่างยั่งยืน

ที่มา : https://www.thaigov.go.th/news/contents/details/86673