รัฐบาลไทย-ข่าวทำเนียบรัฐบาล-"รัดเกล้า" ชวนนับถอยหลัง อีกแค่ 2 วัน 6 สิงหาคม 2567 นี้ ไทยร่วมรับรอง เห็นชอบต่อท่าทีการเจรจาร่างเอกสารผลลัพธ์พธ์ของการประชุม JC ครั้งที่ 15 และ JDS ครั้งที่ 6 


วันอาทิตย์ที่ 4 สิงหาคม 2567
04/08/2567
พิมพ์
"รัดเกล้า" ชวนนับถอยหลัง อีกแค่ 2 วัน 6 สิงหาคม 2567 นี้ ไทยร่วมรับรอง เห็นชอบต่อท่าทีการเจรจาร่างเอกสารผลลัพธ์พธ์ของการประชุม JC ครั้งที่ 15 และ JDS ครั้งที่ 6
"รัดเกล้า" ชวนนับถอยหลัง อีกแค่ 2 วัน 6 สิงหาคม 2567 นี้ ไทยร่วมรับรอง เห็นชอบต่อท่าทีการเจรจาร่างเอกสารผลลัพธ์พธ์ของการประชุม JC ครั้งที่ 15 และ JDS ครั้งที่ 6 เสริมสร้างความสัมพันธ์ระหว่างไทย-มาเลเซียให้แน่นแฟ้นยิ่งขึ้น
วันนี้ (4 สิงหาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า กระทรวงการต่างประเทศไทย (กต.) และกระทรวงการต่างประเทศมาเลเซีย จะเจรจาร่างเอกสารผลลัพธ์ของการประชุมคณะกรรมาธิการร่วมว่าด้วยความร่วมมือทวิภาคี (JC) ครั้งที่ 15 และการประชุมคณะกรรมการว่าด้วยยุทธศาสตร์การพัฒนาร่วมสำหรับพื้นที่ชายแดน (JDS) ครั้งที่ 6 ระดับรัฐมนตรี รวมทั้งสิ้น 3 ฉบับ
โดยรองโฆษกประจำสำนักนายกรัฐมนตรีกล่าวว่า การประชุมระหว่างไทยกับมาเลเซียทั้ง 2 คณะ เป็นการทบทวนพัฒนาการความสัมพันธ์ในด้านต่าง ๆ และกำหนดทิศทางความร่วมมือในระยะต่อไประหว่างกัน ซึ่งจะช่วยเสริมสร้างความสัมพันธ์ระหว่างสองประเทศให้แน่นแฟ้นยิ่งขึ้น โดยร่างเอกสารผลลัพธ์ของการประชุมฯ มีสาระสำคัญ ดังนี้
1. ร่างบันทึกการประชุมคณะกรรมาธิการร่วมว่าด้วยความร่วมมือทวิภาคี (Joint Commission for Bilateral Cooperation: JC) ระหว่างไทยกับมาเลเซีย ครั้งที่ 15 มีวัตถุประสงค์เพื่อติดตามความคืบหน้าของความร่วมมือระหว่างไทยกับมาเลเซียอย่างรอบด้าน และแสดงเจตนารมณ์ร่วมของรัฐบาลทั้งสองประเทศที่จะขับเคลื่อนความร่วมมือระหว่างกันในทุกระดับ ทั้งในกรอบทวิภาคีและพหุภาคี เพื่อให้ความสัมพันธ์ระหว่างกันมีความใกล้ชิดยิ่งขึ้น โดยการผลักดันความร่วมมืออย่างใกล้ชิดในสาขาที่สำคัญ อาทิ ด้านการเมืองและความมั่นคง ด้านเศรษฐกิจ ด้านสังคมและวัฒนธรรม และความร่วมมือในระดับภูมิภาคและพหุภาคี โดยเฉพาะในกรอบอาเซียน เอเปค และแผนงานการพัฒนาเขตเศรษฐกิจสามฝ่าย อินโดนีเซีย-มาเลเซีย-ไทย (Indonesia-Malaysia-Thailand Growth Triangle: IMT - GT)
2. ร่างบันทึกการประชุมคณะกรรมการว่าด้วยยุทธศาสตร์การพัฒนาร่วมสำหรับพื้นที่ชายแดน (Committee on Joint Development Strategy for Border Areas: JDS) ระหว่างไทยกับมาเลเซีย ครั้งที่ 6 มีวัตถุประสงค์เพื่อติดตามความคืบหน้าของการดำเนินงานภายใต้กรอบ JDS ทั้งในระดับเจ้าหน้าที่ผู้ประสานงาน เจ้าหน้าที่ระดับสูง และระดับคณะทำงาน รวมถึงการแสดงเจตนารมณ์ร่วมของทั้งสองประเทศในการส่งเสริมความร่วมมือด้านเศรษฐกิจในพื้นที่ชายแดนไทย-มาเลเซีย เพื่อมุ่งยกระดับคุณภาพชีวิตของประชาชนในพื้นที่ชายแดน บนพื้นฐานของผลประโยชน์ร่วมกัน
3. ร่างแผนยุทธศาสตร์ของคณะกรรมการว่าด้วยยุทธศาสตร์การพัฒนาร่วมสำหรับพื้นที่ชายแดน (JDS Strategic Plan) ค.ศ. 2024 - 2027 ครอบคลุมโครงการความร่วมมือที่สำคัญในการพัฒนาพื้นที่ชายแดนระหว่างไทยกับมาเลเซีย โดยเฉพาะในช่วงเวลาของความท้าทายรูปแบบใหม่ แบ่งออกเป็น 3 ด้าน ได้แก่ การส่งเสริมความเชื่อมโยงบริเวณชายแดน การส่งเสริมความสามารถในการ และการส่งเสริมทรัพยากรมนุษย์
ซึ่งนายมาริษ เสงี่ยมพงษ์ รัฐมนตรีว่าการกระทรวงการต่างประเทศจะได้เป็นตัวแทนประเทศไทย ร่วมรับรองร่างเอกสารผลลัพธ์ของการประชุมฯ ทั้ง 3 ฉบับ ได้ในวันที่ 6 สิงหาคม 2567 ทั้งนี้ กต. จะนำเอกสารผลลัพธ์ของการประชุมฯ เสนอต่อคณะรัฐมนตรีภายหลังการประชุมฯ อีกครั้งหนึ่ง

ที่มา : https://www.thaigov.go.th/news/contents/details/86664