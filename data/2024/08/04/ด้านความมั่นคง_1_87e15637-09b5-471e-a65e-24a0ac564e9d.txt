รัฐบาลไทย-ข่าวทำเนียบรัฐบาล-ฝ่ายปกครองอำเภอเดชอุดม บุกรวบตัว “บิ๊ก บ้านแก้ง“ พ่อค้ายาเสพติดรายย่อย ผงะ ! พบลูกค้า 17 ปี อ้างมาซื้อไปให้พ่อเสพ พ่อเมืองอุบลราชธานี เน้นย้ำ หากพบเบาะแส  แจ้งข้อมูลสายด่วน 1567 


วันเสาร์ที่ 3 สิงหาคม 2567
03/08/2567
พิมพ์
ฝ่ายปกครองอำเภอเดชอุดม บุกรวบตัว “บิ๊ก บ้านแก้ง“ พ่อค้ายาเสพติดรายย่อย ผงะ ! พบลูกค้า 17 ปี อ้างมาซื้อไปให้พ่อเสพ พ่อเมืองอุบลราชธานี เน้นย้ำ หากพบเบาะแส  แจ้งข้อมูลสายด่วน 1567
ฝ่ายปกครองอำเภอเดชอุดม บุกรวบตัว “บิ๊ก บ้านแก้ง“ พ่อค้ายาเสพติดรายย่อย ผงะ ! พบลูกค้า 17 ปี อ้างมาซื้อไปให้พ่อเสพ ด้านพ่อเมืองอุบลราชธานี เน้นย้ำ หากพบเบาะแสเกี่ยวกับยาเสพติดและการกระทำผิดทุกรูปแบบ แจ้งข้อมูลได้ที่ สายด่วน 1567 ตลอด 24 ชั่วโมง
วันนี้ (3 ส.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า ตามที่นายสุทธิพงษ์ จุลเจริญ ปลัดกระทรวงมหาดไทย ได้มีข้อสั่งการให้ผู้ว่าราชการจังหวัดทุกจังหวัด ติดตามเร่งรัดดำเนินการ Re X - ray ผู้ค้ายาเสพติดในทุกพื้นที่ รวมทั้งค้นหาผู้เสพเพื่อนำตัวเข้าสู่กระบวนการบำบัดฟื้นฟู และดำเนินการแก้ไขปัญหายาเสพติดแบบบูรณาการอย่างยั่งยืน โดยล่าสุดตนได้มอบหมายให้ นายสะอาด วงศ์รักษ์ นายอำเภอเดชอุดม สั่งการให้ นายราเยส ราย ปลัดอำเภอหัวหน้ากลุ่มงานความมั่นคงอำเภอเดชอุดม นำฝ่ายปกครองอำเภอเดชอุดม พร้อมสมาชิกกองอาสารักษาดินแดนอำเภอเดชอุดมที่ 5 ร่วมกัน ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด ภายใต้ “ยุทธการเด็ดปีกพ่อค้ารายย่อย” บุกรวบตัวผู้ต้องหาคดียาเสพติด 1 ราย ทั้งนี้ เจ้าหน้าที่ได้นำตัวผู้ต้องหาส่งพนักงานสอบสวน สภ.เดชอุดม เพื่อดำเนินคดีตามกฎหมายเป็นที่เรียบร้อยแล้ว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวว่า การปฏิบัติการในครั้งนี้ ฝ่ายปกครองอำเภอเดชอุดม ได้ลงพื้นที่ตรวจสอบข้อเท็จจริง หลังจากรับแจ้งจากสายลับว่ามีการ ซื้อขาย ยาบ้า บริเวณสวนยางพารา หมู่ที่ 2 ตำบลแก้ง อำเภอเดชอุดม จังหวัดอุบลราชธานี ซึ่งผลการปฏิบัติ ดังนี้ จับกุมผู้ต้องหาได้ 1 ราย คือ นายอรรถพลฯ หรือ "บิ๊ก บ้านแก้ง" อายุ 20 ปี อยู่ที่ หมู่ 1 ตำบลแก้ง อำเภอเดชอุดม พร้อมของกลางยาบ้า 76 เม็ด และได้นำตัวผู้เสพยาเสพติดเข้าสู่กระบวนการบำบัดอีก 3 ราย ซึ่ง 1 ใน 3 เป็นเด็กเยาวชนอายุเพียงแค่ 17 ปี โดยให้เหตุผลว่ามาให้ซื้อยาบ้าให้พ่อไปเสพ ทั้งนี้ เจ้าหน้าที่ฝ่ายปกครองได้นำตัวผู้ต้องหา พร้อมของกลางทั้งหมด ส่งพนักงานสอบสวน สภ.เดชอุดม เพื่อดำเนินคดีตามกฎหมายต่อไป
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86655