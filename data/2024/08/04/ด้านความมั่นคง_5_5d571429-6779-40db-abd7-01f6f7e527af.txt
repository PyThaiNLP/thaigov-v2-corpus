รัฐบาลไทย-ข่าวทำเนียบรัฐบาล-ผู้ว่าฯ ลำปาง ห่วงใยประชาชน แจ้งเตือนเฝ้าระวังน้ำท่วมฉับพลัน น้ำป่าไหลหลาก หลังคาดการณ์มีฝนตกหนักถึงหนักมาก ระหว่าง 2 - 8 ส.ค. 67 นี้ พร้อมสั่งการทุกหน่วยงานในพื้นที่เฝ้าระวัง


วันเสาร์ที่ 3 สิงหาคม 2567
03/08/2567
พิมพ์
ผู้ว่าฯ ลำปาง ห่วงใยประชาชน แจ้งเตือนเฝ้าระวังน้ำท่วมฉับพลัน น้ำป่าไหลหลาก หลังคาดการณ์มีฝนตกหนักถึงหนักมาก ระหว่าง 2 - 8 ส.ค. 67 นี้ พร้อมสั่งการทุกหน่วยงานในพื้นที่เฝ้าระวัง
ผู้ว่าฯ ลำปาง ห่วงใยประชาชน แจ้งเตือนเฝ้าระวังน้ำท่วมฉับพลัน น้ำป่าไหลหลาก หลังคาดการณ์มีฝนตกหนักถึงหนักมาก ระหว่าง 2 - 8 ส.ค. 67 นี้ พร้อมสั่งการทุกหน่วยงานในพื้นที่เฝ้าระวังและเตรียมความพร้อมรับสถานการณ์ตลอด 24 ชั่วโมง
วันนี้ (3 ส.ค. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า สำนักทรัพยากรน้ำแห่งชาติ (สทนช.) ได้ติดตามสภาพอากาศ พบว่าร่องมรสุม จะเลื่อนขึ้นไปพาดผ่านประเทศเมียนมาตอนบน และ สปป.ลาวตอนบน เข้าสู่หย่อมความกดอากาศต่ำ บริเวณประเทศเวียดนามตอนบนและอ่าวตังเกี๋ย ประกอบกับมรสุมตะวันตกเฉียงใต้กำลังปานกลาง จะทำให้ประเทศไทยยังคงมีฝนตกหนักบางแห่งบริเวณภาคเหนือ และภาคตะวันออกเฉียงเหนือตอนบน ซึ่งทำให้หลายพื้นที่เสี่ยงน้ำป่าไหลหลากและเสี่ยงดินโคลนถล่ม ในบริเวณพื้นที่ต้นน้ำ ทั้งนี้ กรมทรัพยากรน้ำ และกรมทรัพยากรธรณี พบว่า มีพื้นที่เสี่ยงต้องเฝ้าระวัง สถานการณ์ฝนตกหนักถึงหนักมาก ระหว่างวันที่ 2 - 8 สิงหาคม 2567 โดยเฉพาะ อำเภอวังเหนือ และอำเภอแม่ทะ จังหวัดลำปาง
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า สำหรับสถานการณ์อุทกภัย น้ำป่าไหลหลาก ในพื้นที่จังหวัดลำปางล่าสุด เมื่อวันที่ 2 สิงหาคม 2567 เวลาประมาณ 17.00 น. มีเหตุการณ์เกิดอุทกภัยน้ำป่าไหลหลากส่งผลกระทบ 4 หมู่บ้าน 2 ตำบล 1 อำเภอ คือ ตำบลบ้านขอ บ้านวังฆ้อง และตำบลหัวเมือง อำเภอเมืองปาน เกิดดินสไลด์กีดขวางเส้นทางสัญจร 1 จุด ทางองค์กรปกครองส่วนท้องถิ่น นำรถไถแก้ไขให้สามารถสัญจรได้แล้ว โดยประชาชนไม่ได้รับผลกระทบ ไม่มีผู้เสียชีวิต หรือ ผู้ได้รับบาดเจ็บแต่อย่างใด ในส่วนการให้ความช่วยเหลือ ตนได้สั่งการให้นายอำเภอ ผู้นำท้องที่ กำนัน ผู้ใหญ่บ้าน และผู้นำชุมชน บูรณาการร่วมกับองค์กรปกครองส่วนท้องถิ่นในพื้นที่ สำรวจความเสียหายและเร่งดำเนินการให้ความช่วยเหลือครัวเรือนที่ได้รับความเดือดร้อน ซึ่งขณะนี้ฝนในพื้นที่หยุดตกแล้ว และมีแนวโน้มทำให้สถานการณ์อุทกภัย น้ำป่าไหลหลากได้คลี่คลายสู่ภาวะปกติ ซึ่งตนได้กำชับสำนักงานป้องกันและบรรเทาสาธารณภัยจังหวัดลำปาง และหน่วยงานที่เกี่ยวข้องดำเนินการ เฝ้าระวังติดตามสถานการณ์ ประชาสัมพันธ์ให้ประชาชนมีความตระหนักและเตรียมการป้องกันอุทกภัย น้ำป่าไหลหลาก พร้อมอพยพประชาชน ปศุสัตว์ ไปยังจุดอพยพ จุดปลอดภัย และเตรียมความพร้อม เครื่องมืออุปกรณ์ เครื่องจักรกล ยุทโธปกรณ์ กำลังพลพร้อมให้ความช่วยเหลือตลอดเวลา
"ทั้งนี้ เพื่อเป็นการเตรียมความพร้อมรับสถานการณ์ที่อาจเกิดขึ้น จากการประเมินวิเคราะห์สถานการณ์น้ำ และการคาดการณ์พื้นที่เสี่ยงน้ำหลากและพื้นที่เสี่ยงดินโคลนถล่มบริเวณพื้นที่ต้นน้ำ ดังกล่าว ขอให้อำเภอ เทศบาล และหน่วยงานที่เกี่ยวข้องติดตามสถานการณ์ และแจ้งเตือนประชาชนที่อยู่ในพื้นที่เสี่ยงภัยทราบล่วงหน้า พร้อมทั้งติดตามปริมาณฝนที่ตกในพื้นที่แต่ละจุดอย่างใกล้ชิด รวมถึงเฝ้าระวังพื้นที่เสี่ยงฝนตกหนักหรือบริเวณฝนตกสะสม ซึ่งอาจจะทำให้เกิดอุทกภัยได้ สำหรับสถานที่ท่องเที่ยวทางธรรมชาติ โดยเฉพาะถ้ำ น้ำตก ถ้ำลอด หากมีฝนตกหนักมีความเสี่ยงที่จะเกิดภัย ให้หน่วยงานที่รับผิดชอบ ประกาศแจ้งเตือนและปิดกั้นพื้นที่ห้ามบุคคลใดเข้าพื้นที่โดยเด็ดขาด พร้อมทั้งจัดเจ้าหน้าที่เฝ้าระวังพื้นที่เสี่ยงภัยตลอด 24 ชั่วโมง สำหรับพื้นที่ที่สถานการณ์น้ำท่วมขัง และขอให้ระมัดระวังอันตรายจากกระแสไฟฟ้ารั่ว ในกรณีที่มีความเสี่ยงจะเกิดอันตรายให้ตัดกระแสไฟฟ้าทันที" นายชัชวาลย์ฯ กล่าวเพิ่มเติม
นายชัชวาลย์ ฉายะบุตรผู้ว่าราชการจังหวัดลำปาง กล่าวในช่วงท้ายว่า ขอให้พี่น้องประชาชนติดตามข้อมูลข่าวสารสถานการณ์อุทกภัย ตลอดจนการพยากรณ์อากาศอย่างใกล้ชิด จนกว่าเหตุการณ์จะกลับเข้าสู่ภาวะปกติ เพื่อให้รู้เท่าทันเหตุการณ์อย่างทันท่วงที ทั้งนี้ หากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือสายด่วนศูนย์ดำรงธรรม 1567 หรือประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/86660