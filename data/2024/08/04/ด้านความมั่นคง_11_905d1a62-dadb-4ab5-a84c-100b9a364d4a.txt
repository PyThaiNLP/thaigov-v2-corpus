รัฐบาลไทย-ข่าวทำเนียบรัฐบาล-“อนุทิน” ลงพื้นที่ “นครพนม” กำชับนโยบายปราบยาเสพติด ย้ำ จนท.ต้องเด็ดขาด พร้อม ดึงสติ “เด็กส่งยา” คุ้มหรือไม่ เอาทั้งชีวิตแลกเงินไม่เกิน 2 หมื่น


วันอาทิตย์ที่ 4 สิงหาคม 2567
04/08/2567
พิมพ์
“อนุทิน” ลงพื้นที่ “นครพนม” กำชับนโยบายปราบยาเสพติด ย้ำ จนท.ต้องเด็ดขาด พร้อม ดึงสติ “เด็กส่งยา” คุ้มหรือไม่ เอาทั้งชีวิตแลกเงินไม่เกิน 2 หมื่น
“อนุทิน” ลงพื้นที่ “นครพนม” กำชับนโยบายปราบยาเสพติด ย้ำ จนท.ต้องเด็ดขาด พร้อม ดึงสติ “เด็กส่งยา” คุ้มหรือไม่ เอาทั้งชีวิตแลกเงินไม่เกิน 2 หมื่น
เมื่อวันที่ 4 สิงหาคม 2567 ที่ อาคารอเนกประสงค์เทศบาลตำบลนาแก อำเภอนาแก จังหวัดนครพนม นายอนุทิน ชาญวีรกูล รองนายกรัฐมนตรีรัฐมนตรีว่า การกระทรวงมหาดไทย ได้เดินทางมามอบนโยบายแก่ส่วนราชการที่เกี่ยวข้อง พร้อมกำชับในประเด็นเรื่องการปราบปรามยาเสพติด ซึ่งเป็นวาระแห่งชาติของรัฐบาล
นายอนุทิน ระบุว่า การบูรณาการแก้ไขปัญหายาเสพติดระยะเร่งด่วน ที่ผ่านมาถือว่าเรามีผลงานออกมาอย่างสม่ำเสมอ ในด้านการจับกุม ก็ขอให้ท่านดำเนินการในแนวทางที่เหมาะสมและเข้มข้นต่อไปให้ครบทุกมิติ ไม่ว่าจะเป็น การทำงานอย่างประสานเป็นเนื้อเดียวกัน ระหว่างฝ่ายตำรวจและฝ่ายปกครอง รวมถึงฝ่ายทหาร การทำงานทั้งเชิงรุกและเชิงรับ เราต้องให้ความสำคัญกับการรณรงค์ และใช้พลังของชุมชนในการร่วมมือเพื่อขจัดปัญหายาเสพติด และที่สำคัญคือ ความโปร่งใส ปลอดทุจริต และตรงไปตรงมาในกระบวนการทำงาน เพื่อปราบปรามทั้งยาเสพติดและผู้มีอิทธิพลที่เกี่ยวข้อง
ทั้งนี้ คณะกรรมการป้องกันและปราบปรามยาเสพติดได้คัดเลือกให้จังหวัดนครพนมเป็นจังหวัดนำร่อง ในการดำเนินการป้องกันและปรามยาเสพติดตามมาตรา 5 วงเล็บ 10 แห่งประมวลกฎหมายยาเสพติดด้วย เชื่อว่าเราจะทำได้เป็นอย่างดี
“ ในเรื่องของการแก้ไขปัญหายาเสพติด ผม และรัฐบาล ให้ความสำคัญ เป็นอย่างยิ่ง ต้องเน้นย้ำกันเป็นพิเศษ เพราะเป็นปัญหาระดับประเทศ เจ้าหน้าที่ต้องช่วยกันดูแลส่อดส่อง ต้องไม่ให้มียาเสพติดเข้ามาในชุมชน ต้องให้ความรู้กับชาวบ้าน ถึงอันตราย ของยาเสพติดต่อสุขภาพและความผิดตามกฎหมาย ไปจนถึงต้องไล่จับผู้กระทำความผิด ผมเป็นห่วงลูกหลานไทย เชื่อว่า ทุกท่านก็เช่นกัน เราไม่อยากเห็นอนาคตของประเทศ ไปเป็นทาสยาเสพติด" นายอนุทิน กล่าวย้ำ
นายอนุทิน กล่าวในช่วงท้ายว่า "ยาเสพติดมันเข้ามา ต้องมีคนขนส่ง จับได้ที ก็รับสารภาพว่า ได้เงินมาหลักพัน ถึง 20,000 บาท โดนจับที ไม่ต้องคิดกลับไปหาลูกเมีย ถามว่าเงินที่ได้มามันคุ้มกับอนาคตที่เสียไปหรือไม่ บางคนร้องไห้ คิดถึงครอบครัว แต่เราต้องดำเนินตามกฎหมาย ใครก็ตามที่ยังทำอยู่ วันหนึ่งต้องโดนจับ จะสำนึกได้ว่า เงินที่ได้มา มันไม่คุ้มเลย"
และนอกจากกำชับเรื่องของการปราบปรามยาเสพติด นายอนุทิน ยังให้ความสำคัญกับเรื่องของการปราบปรามผู้มีอิทธิพล และการแก้ไขหนี้นอกระบบ โดยขอความร่วมมือ ทั้งจากฝ่ายปกครอง ทหารและตำรวจ

ที่มา : https://www.thaigov.go.th/news/contents/details/86676