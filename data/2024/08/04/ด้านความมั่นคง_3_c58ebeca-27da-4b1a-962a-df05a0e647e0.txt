รัฐบาลไทย-ข่าวทำเนียบรัฐบาล-อ.พิบูลมังสาหาร สานพลัง "บวร" จัดกิจกรรมจิตอาสา "ปั่น ปล่อย ปลูก" เฉลิมพระเกียรติสมเด็จพระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567


วันเสาร์ที่ 3 สิงหาคม 2567
03/08/2567
พิมพ์
อ.พิบูลมังสาหาร สานพลัง "บวร" จัดกิจกรรมจิตอาสา "ปั่น ปล่อย ปลูก" เฉลิมพระเกียรติสมเด็จพระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567
อำเภอพิบูลมังสาหาร สานพลัง "บวร" จัดกิจกรรมจิตอาสา "ปั่น ปล่อย ปลูก" เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567
วันนี้ (3 ส.ค. 67) นายสรชาย ครองยุทธ นายอำเภอพิบูลมังสาหาร เปิดเผยว่า อำเภอพิบูลมังสาหาร ได้จัดกิจกรรม ปั่น ปล่อย ปลูก เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567 ณ สวนสาธารณะหนองโจด เทศบาลตำบลโพธิ์ไทร อำเภอพิบูลมังสาหาร จังหวัดอุบลราชธานี ซึ่งตนได้รับเกียรติเป็นประธานในพิธีเปิดกิจกรรมฯ โดยได้รับเมตตาจาก พระครูบรรหารอุบลคุณ เจ้าคณะอำเภอพิบูลมังสาหาร (ธ) เจ้าอาวาสวัดป่าสนามชัย พร้อมคณะสงฆ์วัดป่าสนามชัย ร่วมในพิธี โดยมี นางทัศนีย์ บุญประสิทธิ์ รองนายกเทศมนตรีเมืองพิบูลมังสาหาร หัวหน้าส่วนราชการ ปลัดอำเภอ กำนัน ผู้ใหญ่บ้าน ชมรมจักรยานอำเภอพิบูลมังสาหาร คณะครูนักเรียนในพื้นที่ตำบลโพธิ์ไทร พี่น้องประชาชนจิตอาสา ร่วมกิจกรรม
นายสรชาย ครองยุทธ นายอำเภอพิบูลมังสาหาร กล่าวว่า กิจกรรม ปั่น ปล่อย ปลูก เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567 จัดขึ้นเพื่อเป็นการแสดงถึงความจงรักภักดี และสำนึกในพระมหากรุณาธิคุณ สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง ที่ทรงให้ความสำคัญกับทรัพยากรป่าไม้ และเสด็จพระราชดำเนินทรงงานด้านการอนุรักษ์ผืนป่าและน้ำมาโดยตลอด ด้วยการเชิญชวนข้าราชการ กลุ่มภาคีเครือข่าย นักเรียนนักศึกษา และประชาชนทั่วไป ร่วมกันทำกิจกรรมจิตอาสา "เราทำความ ดี ด้วยหัวใจ" น้อมนำแนวพระราชดำริของพระบาทสมเด็จพระเจ้าอยู่หัว อุทิศตนบำเพ็ญประโยชน์ ทำความดีต่อส่วนรวม ตลอดจนน้อมนำเรื่องการออกกำลังกายเพื่อสุขภาพ ที่พระองค์ทรงเป็นแบบอย่างให้กับคนไทยในการออกกำลังกาย เพื่อให้ประชาชนทุกคนมีร่างกายแข็งแรง มีสุขภาพใจที่ดี อันนำไปสู่การพัฒนาคุณภาพชีวิตของประชาชนอย่างยั่งยืน
"การจัดกิจกรรมอาสาที่จัดขึ้นในครั้งนี้ ประกอบด้วย 3 กิจกรรม คือ 1) กิจกรรมปั่นจักรยานเฉลิมพระเกียรติฯ โดยเริ่มปล่อยขบวนจากบริเวณหน้าที่ว่าการอำเภอพิบูลมังสาหาร ไปจนถึง สวนสาธารณะหนองโจด เทศบาลตำบลโพธิ์ไทร หมู่ที่ 9 บ้านสนามชัย อำเภอพิบูลมังสาหาร ระยะทางรวมประมาณ 4 กิโลเมตร 2) กิจกรรมปลูกต้นไม้เพื่อเพิ่มพื้นที่สีเขียวในบริเวณโดยรอบสวนสาธารณะหนองโจดและเพื่ออนุรักษ์ ฟื้นฟูทรัพยากรป่าไม้ เช่น ต้นยางนา ต้นตะเคียนทอง เป็นต้น รวมจำนวน 200 ต้น รวมถึงการพัฒนาปรับปรุงภูมิทัศน์ บริเวณโดยรอบที่ว่าการอำเภอพิบูลมังสาหาร มีกิจกรรม ตัดหญ้า/วัชพืช เก็บกวาดใบไม้และเศษขยะ เพื่อให้เกิดความสะอาดสวยงามและเป็นระเบียบเรียบร้อย 3) กิจกรรมปล่อยพันธุ์ปลาน้ำจืด ในแหล่งน้ำสาธารณะหนองโจด จำนวน 2,000 ตัว เพื่อขยายพันธุ์และให้เกิดความอุดมสมบูรณ์ของทรัพยากร ตลอดจนเป็นแหล่งอาหารของประชาชนในอนาคต" นายสรชายฯ กล่าว
นายสรชาย ครองยุทธ นายอำเภอพิบูลมังสาหาร กล่าวเพิ่มเติมว่า อำเภอพิบูลมังสาหาร มุ่งมั่นในการขับเคลื่อนโครงการหมู่บ้านยั่งยืน (Sustainable Village) เพื่อน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว เฉลิมพระเกียรติ เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา 92 พรรษา 12 สิงหาคม 2567 เพื่อส่งเสริมและสนับสนุนให้ประชาชนในพื้นที่มีคุณภาพชีวิตที่ดีขึ้น จึงขอขอบคุณและชื่นชมพี่น้องประชาชน นักเรียนนักศึกษา ผู้บริหารองค์กรปกครองส่วนท้องถิ่น ฝ่ายปกครองท้องที่ และภาคีเครือข่ายทุกภาคส่วน ที่ได้ออกมาร่วมแรงร่วมใจ แสดงพลังจัดกิจกรรมให้สำเร็จลุล่วงด้วยดี โดยมีเป้าหมายสูงสุดร่วมกันคือ ร่วมกันสร้างคุณภาพชีวิตที่ดีขึ้นของพี่น้องประชาชนในทุกพื้นที่อย่างมั่นคงยั่งยืน

ที่มา : https://www.thaigov.go.th/news/contents/details/86657