รัฐบาลไทย-ข่าวทำเนียบรัฐบาล-ผู้ว่าฯ เชียงราย สั่งการทุกหน่วยงานที่เกี่ยวข้องเฝ้าระวังติดตามสถานการณ์น้ำท่วมฉับพลัน น้ำป่าไหลหลาก น้ำล้นตลิ่งอย่างต่อเนื่อง รวมทั้งเตรียมความพร้อมเครื่องมืออุปกรณ์ เครื่องจักรกล


วันเสาร์ที่ 3 สิงหาคม 2567
03/08/2567
พิมพ์
ผู้ว่าฯ เชียงราย สั่งการทุกหน่วยงานที่เกี่ยวข้องเฝ้าระวังติดตามสถานการณ์น้ำท่วมฉับพลัน น้ำป่าไหลหลาก น้ำล้นตลิ่งอย่างต่อเนื่อง รวมทั้งเตรียมความพร้อมเครื่องมืออุปกรณ์ เครื่องจักรกล
ผู้ว่าฯ เชียงราย สั่งการทุกหน่วยงานที่เกี่ยวข้องเฝ้าระวังติดตามสถานการณ์น้ำท่วมฉับพลัน น้ำป่าไหลหลาก น้ำล้นตลิ่งอย่างต่อเนื่อง รวมทั้งเตรียมความพร้อมเครื่องมือ อุปกรณ์ เครื่องจักรกลเพื่อระดมความช่วยเหลือพี่น้องประชาชนได้ตลอด 24 ชั่วโมง
วันนี้ (3 ส.ค. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า จากสถานการณ์ฝนตกหนักต่อเนื่องบริเวณภาคเหนือตนบน ส่งผลให้มีมวลน้ำจำนวนมากในพื้นที่จังหวัดเชียงราย ซึ่งส่งผลให้เกิดน้ำท่วมฉับพลันและดินสไลด์เป็นวงกว้างครอบคลุมพื้นที่ 5 อำเภอ 8 ตำบล 15 หมู่บ้าน ราษฎรได้รับผลกระทบ ประมาณ 51 ครัวเรือน พื้นที่การเกษตรประมาณ 200 ไร่ ตนจึงได้สั่งการให้หน่วยงานที่เกี่ยวข้อง ดำเนินการตามแผนเผชิญเหตุฯ พร้อมระดมสรรพกำลัง นำเจ้าหน้าที่เข้าช่วยเหลือเคลื่อนย้ายสิ่งของในบ้านเรือนพี่น้องประชาชน และเข้าดูแลประชาชนผู้ได้รับผลกระทบอย่างเต็มกำลังความสามารถ พร้อมทั้งแจ้งเตือนประชาชนผ่านทุกช่องทาง เพื่อเตรียมรับมือกับสถานการณ์ฝนตกหนักที่อาจตกกระหน่ำลงมาโดยตลอด และให้ดำเนินการช่วยเหลือ พร้อมรายงานให้จังหวัดทราบทุกระยะจนกว่าสถานการณ์จะกลับมาเป็นปกติ
นายพุฒิพงศ์ กล่าวต่อว่า สำหรับสถานการณ์อุทกภัย และความคืบหน้าของในการช่วยเหลือพี่น้องประชาชนในพื้นที่ของจังหวัดเชียงรายในวันนี้ พบว่า ที่อำเภอแม่สาย ตำบลเวียงพางคำ ระดับแม่น้ำสายเพิ่มขึ้น น้ำล้นตลิ่งเข้าท่วมตลาดการค้าชายแดน "ตลาดสายลมจอย" และชุมชนโดยรอบ โดยในขณะนี้เทศบาตำบลแม่สาย ได้เพิ่มกระสอบทรายบริเวณจุดสะพานมิตรภาพแห่งที่ 1 ไทย-เมียนมา ขึ้น อีก 1แถว ซึ่งตนได้มอบหมายให้ ว่าที่ร้อยตรีศราวุธ จันทวงศ์ รองผู้ว่าราชการจังหวัดเชียงราย ลงพื้นที่ติดตามสถานการณ์ ร่วมกับอำเภอแม่สาย ผู้บริหารเทศบาลตำบลแม่สาย หน่วยทหาร และสำนักงานป้องกันและบรรเทาสาธารณภัยจังหวัดเชียงราย และได้เน้นย้ำให้เฝ้าระวังระดับน้ำอย่างใกล้ชิด รายงานสถานการณ์และการให้ความช่วยเหลืออย่างต่อเนื่อง รวมทั้งการแจ้งเตือนประชาต้องเป็นไปอย่างรวดเร็วและต้องรับทราบอย่างทั่วถึง ในส่วนของอำเภอแม่ฟ้าหลวงซึ่งเป็นอีก 1 อำเภอของจังหวัดเชียงราย ที่ได้รับผลกระทบจากสถานการณ์อุทกภัยพบว่า ที่ตำบลแม่สลองใน หมู่ที่ 1,14,20 น้ำม.1 น้ำไหลหลากท่วมผ่านบ้านเรือนราษฎร จำนวน 2 หลัง/ม.14 จำนวน 1 หลัง/ม.20 จำนวน 5 หลัง คอสะพาน 2 จุด (ทางเข้าโรงเรียนเทอดไทย 1 จุด และสะพานสัญจรระหว่างบ้านเล่าลิ่ว ม.14 และบ้านห้วยหยวกป่าไซ ม.9 อีก 1 จุด) ได้รับผลกระทบ โดยไม่มีรายงานผู้ได้รับบาดเจ็บหรือเสียชีวิต ในส่วนของตำบลเทอดไทย หมู่ที่ 4,8,6,11,15,16 ดินสไลด์กระทบบ้านเรือนประชาชน จำนวน 2 หลัง/ ปิดทับเส้นทางจราจร ไม่น้อยกว่า 5 จุด และตำบลแม่ฟ้าหลวง หมู่ที่ 1,7,11,14,15,18 ดินสไลด์กระทบบ้านเรือนประชาชน จำนวน 3 หลัง/ ปิดทับเส้นทางจราจร ไม่น้อยกว่า 6 จุด/ทับแปลงเพาะชำกล้าไม้ของราษฎร จำนวน 5 โรงเรือน ในส่วนของอำเภอแม่จัน ตำบลแม่จัน หมู่ที่ 1,3 แม่น้ำจันเพิ่มสูงขึ้น ประกอบกับไม่ได้ปิดประตูระบายน้ำ ส่งผลให้น้ำหลากเข้าท่วมบริเวณตลาดและชุมชนหลังตลาดนวลจันทร์ โดยเทศบาลตำบลแม่จัน ดำเนินการติดตั้งเครื่องสูบน้ำเพื่อเร่งระบายน้ำ ซึ่งระดับน้ำลดลง/สถานการณ์กลับเข้าสู่ภาวะปกติ เมื่อเวลา 12.00 น. ตำบลแม่คำ หมู่ที่ 1,2,10,12,14 แม่น้ำคำเพิ่มสูงขึ้น ส่งผลให้น้ำหลากเข้าท่วมบ้านเรือนราษฎรและพื้นที่เกษตร อยู่ระหว่างสำรวจผลกระทบ โดย เทศบาลตำบลแม่คำ ดำเนินการติดตั้งเครื่องสูบน้ำเพื่อเร่งระบายน้ำ ตำบลป่าซาง หมู่ที่ 2 น้ำหลากท่วมบ้านเรือนประชาชนได้รับผลกระทบจำนวน 1 ครัวเรือน ปัจจุบัน เทศบาลตำบลป่าซางได้ดำเนินการสูบน้ำออกเรียบร้อยแล้ว ระดับน้ำมีแนวโน้มลดลง/สถานการณ์คลี่คลาย ตำบลแม่ไร่ หมู่ที่ 6,7,8 น้ำหลากท่วมบ้านเรือนประชาชน และลดระดับลงแล้ว ไม่มีรายงานผลกระทบ ในส่วนของอำเภอเชียงของ ตำบลศรีดอนชัย หมู่ที่ 2,4,6,7,8,10,12,14,16 มวลน้ำจากแม่น้ำอิงไหลหลากเข้าท่วมไร่และสวนของประชาชน อยู่ระหว่างสำรวจผลกระทบ พร้อมเฝ้าระวังระดับน้ำอย่างใกล้ชิดและแจ้งเตือนประชาชนให้ทราบอย่างต่อเนื่อง และอำเภอเมืองเชียงราย ในส่วนของตำบลแม่ข้าวต้ม หมู่ที่ 11,21 เกิดดินทรุดตัวบริเวณรั้วบ้าน/กำแพงบ้านเรือนประชาชน เบื้องต้นประชาชนได้รับผลกระทบจำนวน 2 ครัวเรือน อยู่ระหว่างสำรวจผลกระทบ ไม่มีรายงานผู้บาดเจ็บหรือเสียชีวิต ตำบลห้วยชมภู หมู่ที่ 1,2 เกิดดินสไลด์บริเวณบ้านเรือนประชาชน ได้รับผลกระทบบางส่วนจำนวน 2 หลัง อยู่ระหว่างสำรวจผลกระทบ ไม่มีรายงานผู้บาดเจ็บหรือเสียชีวิต
นายพุฒิพงศ์ กล่าวต่ออีกว่า สำหรับสถานการณ์ อุทกภัยที่เกิดขึ้นในจังหวัดเชียงรายมีจำนวนรวมทั้งสิ้น 5 อำเภอ 11 ตำบล 44 หมู่บ้าน ตลาด/ชุมชนเศรษฐกิจได้รับผลกระทบ 2 แห่ง คอสะพาน 2 จุด ดินสไลด์ 16 จุด พื้นที่เกษตรและความเสียหายอื่น ๆ อยู่ระหว่างสำรวจ ในขณะนี้ยังไม่มีรายงานผู้ได้รับบาดเจ็บหรือเสียชีวิต ซึ่งจากการประเมินสถานการณ์พบว่าแนวโน้มสถานการณ์อยู่ในระดับเฝ้าระวังอย่างใกล้ชิด มีฝนตกต่อเนื่อง ในส่วนของระดับน้ำมีแนวโน้มทรงตัวถึงลดลง
“ทั้งนี้ ตนได้เน้นย้ำให้กองอำนวยการป้องกันและบรรเทาสาธารณภัยจังหวัดเชียงราย ได้สั่งการหน่วยงานที่เกี่ยวข้องดำเนินการ แจ้งเตือนทุกอำเภอเฝ้าระวัง ติดตามสถานการณ์ น้ำท่วมฉับพลัน น้ำป่าไหลหลากน้ำล้นตลิ่งอย่างต่อต่อเนื่อง เตรียมความพร้อม เครื่องมืออุปกรณ์ เครื่องจักรกล ยุทโธปกรณ์ กำลังพลให้พร้อมดำเนินการช่วยเหลือทันที ตลอด 24 ชั่วโมงเมื่อได้รับการร้องขอ เร่งสำรวจความเสียหายและให้ความช่วยเหลือตามระเบียบต่อไป และขอให้พี่น้องประชาชน คอยติดตามข่าวสารการแจ้งเตือนของทางราชการอย่างใกล้ชิด ทั้งนี้ หากผู้ประสบภัยท่านใดยังไม่ได้รับความช่วยเหลือ หรือต้องการสอบถามข้อมูลและวิธีการเตรียมตัวรับมือสถานการณ์น้ำท่วม สามารถแจ้งได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่จังหวัดเชียงราย หรือ โทรสายด่วน 1567 หรือ 1784 ตลอด 24 ชั่วโมง" นายพุฒิพงศ์ กล่าวย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86661