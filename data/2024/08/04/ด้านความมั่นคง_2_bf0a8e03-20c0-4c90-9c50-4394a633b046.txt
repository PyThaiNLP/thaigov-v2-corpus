รัฐบาลไทย-ข่าวทำเนียบรัฐบาล-จังหวัดเชียงใหม่ ร่วมกับตำรวจภูธรภาค 5 แถลงจับยาบ้า 3 แสนเม็ด ลักลอบขนผ่านทางท่าอากาศยานเชียงใหม่ ขยายผลรวบตัวผู้ต้องหาได้ 2 คน ผู้ว่าฯ เน้นย้ำ เดินหน้า Re X - ray ทุกพื้นที่


วันเสาร์ที่ 3 สิงหาคม 2567
03/08/2567
พิมพ์
จังหวัดเชียงใหม่ ร่วมกับตำรวจภูธรภาค 5 แถลงจับยาบ้า 3 แสนเม็ด ลักลอบขนผ่านทางท่าอากาศยานเชียงใหม่ ขยายผลรวบตัวผู้ต้องหาได้ 2 คน ผู้ว่าฯ เน้นย้ำ เดินหน้า Re X - ray ทุกพื้นที่
จังหวัดเชียงใหม่ ร่วมกับตำรวจภูธรภาค 5 แถลงจับยาบ้า 3 แสนเม็ด ลักลอบขนผ่านทางท่าอากาศยานเชียงใหม่ ขยายผลรวบตัวผู้ต้องหาได้ 2 คน ผู้ว่าฯ เน้นย้ำ เดินหน้า Re X - ray ทุกพื้นที่ พร้อมบูรณาการทุกภาคส่วนเดินหน้าป้องกันและปราบปรามยาเสพติดอย่างเข้มข้น
จังหวัดเชียงใหม่ ร่วมกับตำรวจภูธรภาค 5 แถลงจับยาบ้า 3 แสนเม็ด ลักลอบขนผ่านทางท่าอากาศยานเชียงใหม่ ขยายผลรวบตัวผู้ต้องหาได้ 2 คน ด้านผู้ว่าฯ เชียงใหม่เน้นย้ำ เดินหน้า Re X - ray ทุกพื้นที่ พร้อมบูรณาการทุกภาคส่วนเดินหน้าป้องกันและปราบปรามยาเสพติดอย่างเข้มข้นต่อเนื่อง
วันนี้ (3 ส.ค. 67) นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เปิดเผยว่า ตามที่นายสุทธิพงษ์ จุลเจริญ ปลัดกระทรวงมหาดไทย ได้มีข้อสั่งการให้ผู้ว่าราชการจังหวัดทุกจังหวัด ติดตามเร่งรัดดำเนินการ Re X - ray ผู้ค้ายาเสพติดในทุกพื้นที่ รวมทั้งค้นหาผู้เสพเพื่อนำตัวเข้าสู่กระบวนการบำบัดฟื้นฟู และดำเนินการแก้ไขปัญหายาเสพติดแบบบูรณาการอย่างยั่งยืน ซึ่งจังหวัดเชียงใหม่ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติดมาอย่างต่อเนื่อง โดยล่าสุดตนได้มอบหมายให้นายวรวิทย์ ชัยสวัสดิ์ รองผู้ว่าราชการจังหวัดเชียงใหม่ แถลงผลการจับกุม ผู้ต้องหาคดียาเสพติดรายสำคัญร่วมกับพลตำรวจโทกฤตธาพล ยี่สาคร ผู้บัญชาการตำรวจภูธรภาค 5 นาวาอากาศโท รณกร เฉลิมแสนยากร ผู้อำนวยการท่าอากาศยานเชียงใหม่ หน่วยทหาร ป.ป.ส.ภาค 5 และหน่วยงานที่เกี่ยวข้อง ร่วมแถลงผลการจับกุมคดียาเสพติดรายสำคัญ ณ กองบัญชาการตำรวจภูธรภาค 5 อำเภอเมืองเชียงใหม่ จังหวัดเชียงใหม่
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวว่า การจับกุมคดียาเสพติดในครั้งนี้ สืบเนื่องจาก เมื่อวันที่ 28 กรกฎาคม เวลาประมาณ 19.30 น. เจ้าหน้าที่ประจำจุดตรวจสัมภาระภายในท่าอากาศยานเชียงใหม่ ได้ตรวจเอกซเรย์พบสิ่งของวัตถุต้องสงสัย โดยเจ้าของชื่อ นายธีรัตน์ และนายเปาซี ได้นำกระเป๋าเดินทาง 2 ใบ ไปโหลดที่บริเวณจุดตรวจสัมภาระภายในท่าอากาศยานเชียงใหม่ จึงทำการเปิดกระเป๋าเพื่อตรวจสอบ ระหว่างนั้นผู้ต้องหาทั้งสองคนได้หลบหนีออกจากท่าอากาศยานเชียงใหม่ โดยจากการตรวจสอบพบยาบ้าจำนวน 100,000 เม็ด ซุกซ่อนอยู่ในกระเป๋าใบแรก และกระเป๋าใบที่สอง พบยาบ้า จำนวน 200,000 เม็ด รวมทั้งหมด 300,000 เม็ด จึงได้ทำการตรวจยึดของกลางนำส่งพนักงานสอบสวน สภ. ภูพิงราชนนิเวศน์ เพื่อสืบสวนขยายผลนำตัวผู้ต้องหาลักลอบขนยาเสพติดมาดำเนินคดีตามกฎหมาย
"จากการสืบสวนขยายผลกรณีลักลอบขนยาเสพติดดังกล่าว พบว่านายธีรัตน์ ผู้ต้องหารายที่ 1 มีภูมิลำเนาอยู่ที่ อำเภอสุไหงโกลก จังหวัดนราธิวาส ส่วนนายเปาซี ผู้ต้องหารายที่ 2 มีภูมิลำเนาอยู่ที่ อำเภอยะหา จังหวัดยะลา ทางตำรวจภูธรภาค 5 จึงบูรณาการทุกภาคส่วน ทั้งฝ่ายความมั่นคงและฝ่ายปกครองเพื่อสกัดกั้นการหลบหนี จากนั้นเมื่อวันที่ 30 กรกฎาคม 2567 ตำรวจภูธรจังหวัดเชียงใหม่ ได้ร่วมกับหน่วยงานที่เกี่ยวข้องสืบสวนติดตามและสามารถจับกุมผู้ต้องหาทั้งสองได้ที่ด่านตรวจความมั่นคง บ้านพละ อำเภอประทิว จังหวัดชุมพร ขณะเดินทางกลับพื้นที่ภาคใต้" นายนิรัตน์ฯ กล่าว
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวเพิ่มเติมว่า จังหวัดเชียงใหม่ได้บูรณาการทุกภาคส่วนในการป้องกันและปราบปรามยาเสพติดอย่างเข้มข้นต่อเนื่อง เดินหน้า Re X - ray ค้นหาผู้ค้าและผู้เสพในทุกพื้นที่ ตามนโยบายของกระทรวงมหาดไทย รวมทั้งดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง ยกระดับความเข้มข้นไม่ให้ยาเสพติดสิ่งผิดกฎหมายหลุดรอดในสังคม เพื่อให้ประชาชนคนไทยมีความปลอดภัยในชีวิตและทรัพย์สิน นำมาซึ่งความมั่นคงและความสงบเรียบร้อยของสังคม ทั้งนี้ ขอความร่วมมือพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86656