รัฐบาลไทย-ข่าวทำเนียบรัฐบาล-นายกฯ ตรวจเยี่ยมให้กำลังใจ ตร.ท่องเที่ยว ชื่นชมนำเทคโนโลยีอำนวยความสะดวก นทท. สั่งเพิ่มกำลังพลตำรวจท่องเที่ยว-สายตรวจจักรยาน รับมหกรรมท่องเที่ยวปี 68


วันอาทิตย์ที่ 4 สิงหาคม 2567
04/08/2567
พิมพ์
นายกฯ ตรวจเยี่ยมให้กำลังใจ ตร.ท่องเที่ยว ชื่นชมนำเทคโนโลยีอำนวยความสะดวก นทท. สั่งเพิ่มกำลังพลตำรวจท่องเที่ยว-สายตรวจจักรยาน รับมหกรรมท่องเที่ยวปี 68
นายกฯ ตรวจเยี่ยมให้กำลังใจ ตร.ท่องเที่ยว ชื่นชมนำเทคโนโลยีอำนวยความสะดวก นทท. สั่งเพิ่มกำลังพลตำรวจท่องเที่ยว-สายตรวจจักรยาน รับมหกรรมท่องเที่ยวปี 68
วันนี้ (4 สิงหาคม 2567) เวลา 15.15 น. ณ บริเวณสนามหลวง (ฝั่งตรงข้ามวัดพระแก้ว) นายเศรษฐา ทวีสิน นายกรัฐมนตรี ตรวจเยี่ยมการปฏิบัติหน้าที่ของตำรวจท่องเที่ยว โดยมี พลตำรวจโท ศักย์ศิรา เผือกอ่ำ ผู้บัญชาการตำรวจท่องเที่ยว ทีมอาสาสมัครตำรวจท่องเที่ยว  ทีมตำรวจสายตรวจรถจักรยานยนต์ และนายตำรวจท่องเที่ยวประมาณ 75 นาย ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เปิดเผยว่า  นายกฯ กล่าวขอบคุณ ตำรวจท่องเที่ยวและอาสาสมัคร ที่ให้การต้อนรับ ซึ่งจากการตรวจเยี่ยมทำให้ได้ทราบว่าทุกท่านทำงานอย่างเต็มที่ เป็นที่ทราบกันดีว่า นโยบายการท่องเที่ยว เป็นหนึ่งในนโยบายหลัก IGNITE THAILAND   ระยะที่ผ่านมามีนักท่องเที่ยวเข้ามาจำนวนมาก เกือบจะเรียกได้ว่ามากกว่าจำนวนนักท่องเที่ยวในช่วงก่อนสถานการณ์โควิด-19  ไม่ว่าจะมาจากประเทศรัสเซีย จีน มาเลเซีย ออสเตรเลีย อังกฤษ และตะวันออกกลาง   จึงถือได้ว่าตำรวจท่องเทึ่ยวและอาสาสมัครฯ เป็นกำลังสำคัญในการช่วยผลักดันเศรษฐกิจ และดูแลทุกข์สุขของพี่น้องประชาชน ทั้งคนไทยและนักท่องเที่ยวต่างชาติ จากการลงพื้นที่ครั้งนี้ ได้เห็นวถึงการทำงาน มีหลายเชื้อชาติ แต่อาจต้องมีการปรับปรุงนิดหน่อย อย่างเช่น เสื้อเจ้าหน้าที่อาจจะมีการบ่งบอกถึงความถนัดแต่ละภาษาและจากประเทศไหนบ้าง
พร้อมกันนี้ นายกรัฐมนตรี ได้กล่าวชื่นชมผู้บัญชาการตำรวจท่องเที่ยวที่สามารถจัดการได้เป็นอย่างดี เป็นองค์กรที่ทำงานแบบปิดทองหลังพระ หากไม่มีปัญหาก็ไม่มีใครออกมาชื่นชม และการที่ไม่มีปัญหาเกี่ยวกับการท่องเที่ยวถือเป็นเรื่องที่ดี วันนี้จึงมาให้กำลังใจและชื่นชม หากไม่ได้รับคำชื่นชมอย่าคิดมาก แต่หากพบปัญหาก็จะเป็นด่านแรก จึงขอให้เตรียมอุปกรณ์ในการทำหน้าที่ให้ดี และขอให้ดูแลสุขภาพตัวเอง ซึ่งปีหน้าจะถือเป็นปีที่ยิ่งใหญ่ที่สุดของการท่องเที่ยวไทย แล้วจะทำให้บทบาทของทุกคนถูกยกขึ้น นอกจากนี้ ยังขอบคุณอาสาสมัครที่เข้ามาช่วยงาน และมาทำประโยชน์ให้กับประเทศไทย พร้อมขอเป็นกำลังใจให้กับตำรวจท่องเที่ยวทุกนาย
จากนั้น นายกรัฐมนตรีได้ขึ้นรถโมบายของตำรวจท่องเที่ยวเพื่อรับฟังรายงานปฏิบัติงานของตำรวจท่องเที่ยวโดยเฉพาะเรื่องการนำเทคโนโลยีเข้ามาอำนวยความสะดวกให้กับนักท่องเที่ยวและการป้องกันและปราบปรามผู้ร้าย เนื่องจากมีการเชื่อมโยงข้อมูลหมายจับกับตำรวจสอบสวนกลาง ซึ่งหากพบข้อมูลบุคคลต้องสงสัยตำรวจท่องเที่ยวในจุดต่างๆ ก็จะสามารถสกัดจับได้เลย โดยที่ผ่านมาสามารถสกัดจับได้แล้ว 3 ราย
นายกรัฐมนตรีชื่นชมการทำหน้าที่ของตำรวจท่องเที่ยวในการนำเทคโนโลยีเทคโนโลยีเข้ามาอำนวยความสะดวกให้กับนักท่องเที่ยว แต่ขอให้เพิ่มการประชาสัมพันธ์ผ่านโซเชียลมีเดียทุกช่องทาง ขณะเดียวกันขอให้เพิ่มตำรวจท่องเที่ยวในส่วนของสายตรวจจักรยานในแหล่งท่องเที่ยวสำคัญ ไม่ว่าจะเป็นจังหวัดเชียงใหม่ ภูเก็ต  เมืองพัทยา  อ. หัวหิน  มองว่าสายตรวจจักรยานมีความเป็นมิตรเข้าถึงง่ายกับนักท่องเที่ยว
ในโอกาสนี้ตำรวจท่องเที่ยวได้ขอเพิ่มอัตรากำลังพลที่ยังขาดแคลนอยู่ประมาณ 150 อัตรา โดยนายกรัฐมนตรีเห็นด้วยเนื่องจากรัฐบาลประกาศให้ปี 2568 เป็นปีมหกรรมการท่องเที่ยวไทยปี 2568 ควรจะเพิ่มจำนวนตำรวจท่องเที่ยวในพื้นที่ที่มีแหล่งท่องเที่ยวสำคัญจังหวัดเชียงใหม่ ภูเก็ต และพื้นที่ท่องเที่ยวสำคัญ
จากนั้น นายกรัฐมนตรีได้เดินทักทายนักท่องเที่ยวชาวจีน และทันทีที่มาถึงนักท่องเที่ยวชาวจีนตะโกนว่า “นายกฯ เศรษฐา นายกฯ เศรษฐา นายกฯเศรษฐา”  โดยนายกรัฐมนตรีสอบถามนักท่องเที่ยวว่าชอบเมืองไทยหรือไม่ นักท่องเที่ยวชาวจีนตะโกนตอบว่าชอบเป็นภาษาจีน โดยมีล่ามแปลภาษาจีนช่วยในการสื่อสาร
นายกรัฐมนตรีถามว่าชอบอะไร และนักท่องเที่ยวตอบว่าชอบวัดพระแก้ว มีพระที่สวยงาม มีผลไม้ที่อร่อย นายกรัฐมนตรีถามต่อว่า มาท่องเที่ยวที่ประเทศไทยรู้สึกปลอดภัยหรือไม่ นักท่องเที่ยวตอบว่าปลอดภัยมาก
นายกฯ กล่าวต่อว่า ความปลอดภัยถือเป็นเรื่องสำคัญ เพราะการมาเที่ยวก็ต้องสนุก อาหารอร่อย และต้องปลอดภัย และหวังว่านักท่องเที่ยวจะกลับมาประเทศไทยอีก ซึ่งนักท่องเที่ยวชาวจีนตอบว่าแน่นอน
ในช่วงท้ายนายกรัฐมนตรียังฝาก ประชาสัมพันธ์กับนักท่องเที่ยวในช่วงเดือนกันยาถึงต้นเดือนตุลาเดือนกันยายนถึงตุลาคม ประเทศไทยจัดกิจกรรมเยอะมากเพื่อต้อนรับนักท่องเที่ยวจีน ซึ่งนักท่องเที่ยวตอบตอบรับว่าจะมาอีกครั้งหนึ่ง
จากนั้นนายกรัฐมนตรีได้มอบเอกสารประชาสัมพันธ์ กรณีมีปัญหาระหว่างเดินทางมาท่องเที่ยวในประเทศไทย โดย นายกฯ ได้มอบพัดลมมือถือเป็นของที่ระลึกให้กับนักท่องเที่ยวชาวจีนที่ได้พบในวันนี้ และก่อนที่จะเดินทางกลับนายกรัฐมนตรีได้ไปถ่ายรูปกับตำรวจท่องเที่ยว ก่อนเดินทางกลับ

ที่มา : https://www.thaigov.go.th/news/contents/details/86677