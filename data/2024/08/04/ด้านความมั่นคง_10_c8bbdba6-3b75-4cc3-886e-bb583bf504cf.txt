รัฐบาลไทย-ข่าวทำเนียบรัฐบาล-อำเภอศรีสัชนาลัย จับมือภาคีเครือข่าย เดินหน้า Re X- ray ค้นหาผู้เสพและผู้ค้าภายในหมู่บ้าน พร้อมรับฟังปัญหาความเดือดร้อนของ พี่น้องประชาชนเพื่อนำไปสู่การแก้ไขอย่างยั่งยืน


วันอาทิตย์ที่ 4 สิงหาคม 2567
04/08/2567
พิมพ์
อำเภอศรีสัชนาลัย จับมือภาคีเครือข่าย เดินหน้า Re X- ray ค้นหาผู้เสพและผู้ค้าภายในหมู่บ้าน พร้อมรับฟังปัญหาความเดือดร้อนของ พี่น้องประชาชนเพื่อนำไปสู่การแก้ไขอย่างยั่งยืน
อำเภอศรีสัชนาลัย จับมือภาคีเครือข่าย เดินหน้า Re X- ray ค้นหาผู้เสพและผู้ค้าภายในหมู่บ้าน พร้อมรับฟังปัญหาความเดือดร้อนของ พี่น้องประชาชนเพื่อนำไปสู่การแก้ไขอย่างยั่งยืน
วันนี้ (4 ส.ค. 67) นายเอกสิฏฐ์ วิไลศิลป์ นายอำเภอศรีสัชนาลัย จังหวัดสุโขทัย เปิดเผยว่า อำเภอศรีสัชนาลัย ดำเนินการขับเคลื่อนนโยบายเร่งรัดของกระทรวงมหาดไทย ในการป้องกันและปราบปรามยาเสพติด เดินหน้า Re - x ray ค้นหาผู้เสพและผู้ค้าภายในระดับหมู่บ้านทุกแห่งในพื้นที่ ผ่านกลไกคณะกรรมการหมู่บ้าน คุ้มบ้าน พร้อมรับฟังปัญหาความเดือดร้อนของชาวบ้าน โดยล่าสุดตนได้รับรายงานจากฝ่ายปกครองตำบลท่าชัย นำโดย นายไพรัตน์ จี้เพชร ผู้ใหญ่บ้าน บ้านหมอนสูงพัฒนา หมู่ที่ 12 ตำบลท่าชัย พร้อมด้วย ผู้ช่วยผู้ใหญ่บ้าน คณะกรรมการหมู่บ้าน คุ้มบ้าน และประชาชนในหมู่บ้าน ร่วมประชุม ณ ศาลาประชาคม หมู่ที่ 12 ตำบลท่าชัย อำเภอศรีสัชนาลัย จังหวัดสุโขทัย
นายเอกสิฏฐ์ กล่าวต่อไปว่า สำหรับการประชุม คณะกรรมการหมู่บ้านในครั้งนี้ มีการมุ่งเน้นในประเด็นเกี่ยวกับ การป้องกันและปราบปราม ยาเสพติด และขับเคลื่อนหมู่บ้านยั่งยืน เป็นสำคัญ ตามนโยบายของนายสุทธิพงษ์ จุลเจริญ ปลัดกระทรวงมหาดไทย ที่ได้สั่งการให้ผู้ว่าราชการจังหวัดทุกจังหวัด บูรณาการร่วมกับหน่วยงานในพื้นที่ปฏิบัติการตามแผนปฏิบัติการป้องกันและปราบปรามยาเสพติด โดยดำเนินการให้ครอบคลุม ทั้งด้านการป้องกัน การปราบปราม การบังคับใช้กฎหมาย การบำบัดรักษายาเสพติด และการดำเนินการค้นหาผู้เสพ/ผู้ติดยาเสพติด ผู้ค้าและผู้ที่เกี่ยวข้องกับยาเสพติด (Re X-ray) ในพื้นที่ตำบล/หมู่บ้านอย่างเร่งด่วน พร้อมทั้งจัดทำบัญชีรายชื่อผู้ที่มีส่วนเกี่ยวข้องกับยาเสพติด โดยกรณีผู้ค้าและผู้ผลิตให้จับกุม และดำเนินคดีตามกฎหมายอย่างเด็ดขาด สำหรับผู้เสพ/ผู้ติดยาเสพติด ให้นำเข้าสู่กระบวนการบำบัดรักษาและฟื้นฟูผู้ติดยาเสพติดทันที รวมทั้งเพื่อขับเคลื่อนโครงการหมู่บ้านยั่งยืน (Sustainable Village) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา ในตัวชี้วัดที่ 5 ความร่วมมือ มีการประชุม พบปะกันเป็นประจำในระดับคุ้มบ้าน หย่อมบ้าน ป๊อกบ้านในลักษณะ "ร่วมพูดคุย ร่วมปรึกษา ร่วมทำ และร่วมรับประโยชน์" และเพื่อส่งเสริมและสนับสนุนให้ประชาชนในพื้นที่ มีคุณภาพชีวิตที่ดีขึ้น ลดความเหลื่อมล้ำอีกด้วย
"การประชุมในครั้งนี้ เป็นการร่วมรับฟังนโยบาย รวมถึง ร่วมหารือในการแก้ไขปัญหาในพื้นที่ ต่างๆ เพื่อนำนโยบายมาสู่การปฏิบัติ โดยการประชุมคณะกรรมการหมู่บ้านประจำเดือน เพื่อแจ้งข้อมูลข่าวสารของทางราชการ และประชาคมยาเสพติด เพื่อ Re- X ray ค้นหาผู้เกี่ยวข้องกับยาเสพติดในหมู่บ้าน และรับฟังปัญหาความเดือดร้อนของคนในชุมชน เพื่อนำไปแก้ไขปัญหา ให้คนในหมู่บ้าน โดยมี 7 ภาคีเครือข่ายในพื้นที่ ประกอบด้วย ภาครัฐ ภาคเอกชน ประชาชน ประชาสังคม วัด โรงเรียน และทีมประชาสัมพันธ์ของตำบลและอำเภอ ร่วมปรึกษาหารือและให้ข้อเสนอแนะ" นายเอกสิฏฐ์ ฯ กล่าว
นายเอกสิฏฐ์ วิไลศิลป์ นายอำเภอศรีสัชนาลัย กล่าวในช่วงท้ายว่า อำเภอศรีสัชนาลัย ได้ทำการมอบนโยบายเพื่อให้ทุกตำบล และหมู่บ้าน เดินหน้าขับเคลื่อนการ "บำบัดทุกข์ บำรุงสุข" ให้เกิดขึ้นกับพี่น้องประชาชนอย่างจริงจัง และ ตอบสนองต่อความต้องการของพี่น้องประชาชนมากที่สุด อีกทั้งยังต้องร่วมกันขจัดปัญหายาเสพติดซึ่งเป็นต้นตอของ ความไม่สงบ และภัยอันตราย ต่อคุณภาพชีวิตของพี่น้องประชาชนรวมไปถึงเด็กและเยาวชนในพื้นที่ เดินหน้าขับเคลื่อนนโยบายเพื่อบำบัดทุกข์บำรุงสุขพี่น้องประชาชนไปพร้อมกัน เพื่อร่วมกันสร้างหมู่บ้าน ยั่งยืน สร้างอำเภอยั่งยืน และสร้างจังหวัดยั่งยืนต่อไป

ที่มา : https://www.thaigov.go.th/news/contents/details/86675