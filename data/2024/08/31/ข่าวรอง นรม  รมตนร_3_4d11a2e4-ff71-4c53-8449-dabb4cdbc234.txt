รัฐบาลไทย-ข่าวทำเนียบรัฐบาล-“ภูมิธรรม” ประชุมสถานการณ์น้ำ จ. สุโขทัย เร่งสำรวจพื้นที่เพื่อเยียวยาประชาชน กำชับจังหวัดใกล้เคียงต้องมีแผนเฝ้าระวัง  พร้อมร่วมประกอบอาหารและมอบถุงยังชีพแก่ประชาชน


วันเสาร์ที่ 31 สิงหาคม 2567
31/08/2567
พิมพ์
“ภูมิธรรม” ประชุมสถานการณ์น้ำ จ. สุโขทัย เร่งสำรวจพื้นที่เพื่อเยียวยาประชาชน กำชับจังหวัดใกล้เคียงต้องมีแผนเฝ้าระวัง  พร้อมร่วมประกอบอาหารและมอบถุงยังชีพแก่ประชาชน
“ภูมิธรรม” ประชุมสถานการณ์น้ำ จ. สุโขทัย เร่งสำรวจพื้นที่เพื่อเยียวยาประชาชน กำชับจังหวัดใกล้เคียงต้องมีแผนเฝ้าระวัง พร้อมร่วมประกอบอาหารและมอบถุงยังชีพแก่ประชาชน
วันนี้ (31 สิงหาคม 2567) เวลา 10.50 น. ณ ห้องประชุมศรีนคร ชั้น 3 ศาลากลางจังหวัดสุโขทัย ตำบลธานี อำเภอเมืองสุโขทัย จังหวัดสุโขทัย นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี และคณะ ประกอบด้วย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ประชุมหน่วยบริหารจัดการทรัพยากรน้ำ รับฟังสรุปสถานการณ์น้ำ และแผนการเร่งระบายน้ำท่วมขังในพื้นที่ภาคเหนือตอนบนและแผนการเตรียมความพร้อมรับมือฝนในช่วงถัดไปจากกรมชลประทาน สำนักงานป้องกันและบรรเทาสาธารณภัย และหน่วยงานในพื้นที่  ซึ่งสถานการณ์อุทกภัยในพื้นที่จังหวัดสุโขทัย  ณ วันที่ 30 สิงหาคม 2567   ยังมีพื้นที่ได้รับผลกระทบ 7 อำเภอ 42 ตำบล 168 หมู่บ้าน (เมืองสุโขทัย กงไกรลาศ ศรีสัชนาลัย ศรีสำโรง สวรรคโลก ศรีนคร คีรีมาศ) เกษตรกรประสบภัย 10,016 ครัวเรือน พื้นที่ประสบภัย 65,409 ไร่ พื้นที่คาดว่าจะเสียหาย 43,747 ไร่ ข้าว 37,606 ไร่ พืชไร่และพืชผัก 2,285 ไร่ ไม้ผล ไม้ยืนต้นและอื่น ๆ 3,856 ไร่
ภายหลังการบรรยายสรุปฯ   รองนายกรัฐมนตรี กล่าวว่า  การเดินทางมาจังหวัดสุโขทัยวันนี้ เพื่อติดตามสถานการณ์อุทกภัยที่เกิดขึ้น เมื่อเห็นปริมาณน้ำก็รู้สึกเป็นห่วง เพราะพื้นที่สุโขทัยเป็นพื้นที่ราบแบน ส่วนใหญ่เป็นพื้นที่รับน้ำจากที่ต่าง ๆ  ขณะที่แม่น้ำปิง แม่น้ำวัง แม่น้ำน่าน ยังสามารถรองรับน้ำได้ แต่แม่น้ำยมนั้นไม่มีจุดรองรับน้ำเลย ซึ่งจะต้องมีการทบทวนหรือหาช่องทางดูดซับน้ำก่อนที่น้ำจะทะลักเข้ามาในพื้นที่สุโขทัย ซึ่งต้องพิจารณาอย่างจริงจัง
รองนายกรัฐมนตรี กล่าวอีกว่า แม้ว่าสถานการณ์น้ำจะลดลงและใกล้จะเข้าสู่ปกติ แต่ฤดูฝนยังไม่สิ้นสุด  ยังคงต้องมีการเฝ้าระวังอย่างเต็มที่ รวมถึงจังหวัดใกล้เคียงก็ต้องเฝ้าระวังอย่างใกล้ชิดด้วย เพื่อให้ประชาชนในพื้นที่มีความอุ่นใจ ทั้งนี้ ต้องขอบคุณกระทรวงมหาดไทย กระทรวงเกษตรและสหกรณ์ ที่ช่วยดูแลประชาชนที่ได้รับผลกระทบ  ทั้งนี้  อยากให้หน่วยงานที่เกี่ยวข้องเร่งสำรวจพื้นที่ให้ทั่วถึง ว่ายังมีพื้นที่ไหนที่เล็ดลอดสายตาไป  เพื่อเร่งฟื้นฟูพื้นที่ที่ได้รับความเสียหาย เร่งเยียวยาประชาชนให้ทั่วถึง
จากนั้น รองนายกรัฐมนตรีตรวจเยี่ยมโรงครัว พบปะประชาชน และมอบถุงยังชีพ จำนวน 200 ชุด ให้แก่ผู้ประสบภัย พร้อมกล่าวทักทายและแสดงความห่วงใยต่อประชาชนที่มาร่วมงาน โดยย้ำว่ารัฐบาลตระหนักถึงปัญหาที่ชาวสุโขทัยต้องเผชิญซ้ำซากจากอุทกภัยทุกปี
รองนายกรัฐมนตรียังได้เน้นถึงความสำคัญของการแก้ไขปัญหาในระยะยาว โดยการวางแผนการจัดการน้ำอย่างเป็นระบบ และเสนอให้การแก้ไขปัญหาน้ำท่วมเป็นวาระแห่งชาติ เพื่อให้การดำเนินการแก้ไขปัญหาน้ำท่วมเป็นไปอย่างต่อเนื่องและยั่งยืน

ที่มา : https://www.thaigov.go.th/news/contents/details/87633