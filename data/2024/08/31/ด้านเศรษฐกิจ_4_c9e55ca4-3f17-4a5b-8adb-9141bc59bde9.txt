รัฐบาลไทย-ข่าวทำเนียบรัฐบาล-รมว.ธรรมนัส เข้าร่วมประชุมแก้ไขปัญหาน้ำท่วมสุโขทัย เตรียมวางแผนป้องกันอุทกภัยระยะยาว พร้อมลงมือทำอาหาร และมอบถุงยังชีพให้ผู้ประสบภัยน้ำท่วม


วันเสาร์ที่ 31 สิงหาคม 2567
รมว.ธรรมนัส เข้าร่วมประชุมแก้ไขปัญหาน้ำท่วมสุโขทัย เตรียมวางแผนป้องกันอุทกภัยระยะยาว พร้อมลงมือทำอาหาร และมอบถุงยังชีพให้ผู้ประสบภัยน้ำท่วม
รมว.ธรรมนัส เข้าร่วมประชุมแก้ไขปัญหาน้ำท่วมสุโขทัย เตรียมวางแผนป้องกันอุทกภัยระยะยาว พร้อมลงมือทำอาหาร และมอบถุงยังชีพให้ผู้ประสบภัยน้ำท่วม
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เข้าร่วมประชุมการบริหารจัดการทรัพยากรน้ำ ครั้งที่ 6/2567 ณ ห้องประชุมศรีนคร ศาลากลางจังหวัดสุโขทัย โดยมี นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี เป็นประธาน ณ ห้องประชุมศรีนคร ศาลากลางจังหวัดสุโขทัย โดยที่ประชุมได้รับฟังสรุปสถานการณ์น้ำและแผนระบายน้ำ รวมถึงแผนการเตรียมพร้อมรับมือฤดูฝนในช่วงถัดไป ทั้งนี้ ร้อยเอก ธรรมนัส ได้กล่าวในที่ประชุมให้มีการจัดการปัญหาอุทกภัย ด้วยการวางแผนสร้างเขื่อนรองรับน้ำจากแม่น้ำยมที่ไหลท่วมพื้นที่ประสบภัย เพื่อบรรเทาความเดือดร้อนให้กับเกษตรกรและประชาชนที่ประสบภัยในระยะยาวต่อไป
นอกจากนี้ คณะได้ร่วมกันทำอาหารแจกจ่ายผู้ประสบภัย และมอบถุงยังชีพให้กับประชาชน จำนวน 200 ถุง ณ บริเวณศาลากลางประชาคม ชั้น 1 ศาลากลางจังหวัดสุโขทัย พร้อมเน้นย้ำการให้ความสำคัญกับการจัดการปัญหาน้ำในระยะยาว ซึ่งจะนำข้อมูลเสนอต่อคณะรัฐมนตรีให้ร่วมกันเสนอแนวทางจัดการปัญหาอุทกภัยอย่างยั่งยืนอีกด้วย
จากนั้น รองนายกฯ และร้อยเอก ธรรมนัส ได้เดินทางต่อไปยังเขื่อนหาดสะพานจันทร์ ตำบลหาดกุมเกาะ อำเภอสวรรคโลก จังหวัดสุโขทัย และประตูระบายน้ำคลองหกบาท ตำบลป่ากุมเกาะะ อำเภอสวรรคโลก จังหวัดสุโขทัย เพื่อตรวจติดตามสถานการณ์น้ำและเตรียมแผนการเฝ้าระวังน้ำฝนในฤดูกาลถัดไป
ทั้งนี้ สำหรับสถานการณ์อุทกภัยในพื้นที่จังหวัดสุโขทัย (ข้อมูล ณ วันที่ 30 สิงหาคม 2567) มีพื้นที่ได้รับผลกระทบ 7 อำเภอ ได้แก่ เมืองสุโขทัย กงไกรลาศ ศรีสัชนาลัย ศรีสำโรง สวรรคโลก ศรีนคร คีรีมาศ แบ่งออกเป็น 42 ตำบล 168 หมู่บ้าน โดยมีเกษตรกรประสบอุทกภัย 10,016 ครัวเรือน พื้นที่ประสบภัยขนาด 65,409 ไร่ คาดว่ามีพื้นที่เกษตรกรรมได้รับความเสียหาย 43,747 ไร่ ได้แก่ ข้าว 37,606 ไร่ พืชไร่พืชผัก 2,285 ไร่ ไม้ผล ไม้ยืนต้นและอื่น ๆ 3,856 ไร่

ที่มา : https://www.thaigov.go.th/news/contents/details/87642