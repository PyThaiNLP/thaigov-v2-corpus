รัฐบาลไทย-ข่าวทำเนียบรัฐบาล-จังหวัดพิษณุโลก จัดอบรมโครงการถ่ายทอดความรู้ประวัติศาสตร์ชาติไทยประจำท้องถิ่น และขับเคลื่อนงาน “โครงการจิตอาสาพระราชทาน” ประจำปี 2567 


วันเสาร์ที่ 31 สิงหาคม 2567
31/08/2567
พิมพ์
จังหวัดพิษณุโลก จัดอบรมโครงการถ่ายทอดความรู้ประวัติศาสตร์ชาติไทยประจำท้องถิ่น และขับเคลื่อนงาน “โครงการจิตอาสาพระราชทาน” ประจำปี 2567
จ.พิษณุโลก จัดอบรมโครงการถ่ายทอดความรู้ประวัติศาสตร์ชาติไทยประจำท้องถิ่น และขับเคลื่อนงาน “โครงการจิตอาสาพระราชทาน” ประจำปี 2567 พร้อมเดินหน้าเพื่อสร้างความสามัคคีและส่งเสริมการมีจิตอาสา ให้คนพิษณุโลกทำความดีเพื่อสังคม และพัฒนาประเทศไทยให้ยั่งยืน
วันนี้ (31 ส.ค. 2567) นายภูสิต สมจิตต์ ผู้ว่าราชการจังหวัดพิษณุโลก เปิดเผยว่า ตนได้เป็นประธานเปิดการอบรมโครงการถ่ายทอดความรู้ประวัติศาสตร์ชาติไทยประจำท้องถิ่นและขับเคลื่อนงาน “โครงการจิตอาสาพระราชทาน” จังหวัดพิษณุโลก ประจำปี 2567 โดยมี นายนิสิต สวัสดิเทพ ปลัดจังหวัดพิษณุโลก และวิทยากรจิตอาสา 904 พร้อมด้วย หัวหน้าจิตอาสาภาคประชาชนระดับตำบล อำเภอ จังหวัด และจิตอาสา 904 เข้ารับการอบรมทั้งสั้น 250 คน ณ โรงแรมท็อปแลนด์ อำเภอเมือง จังหวัดพิษณุโลก
นายภูสิต สมจิตต์ ผู้ว่าราชการจังหวัดพิษณุโลก กล่าวว่า โครงการสนับสนุนการดำเนินกิจกรรมจิตอาสา ของจังหวัดประจำปีงบประมาณ พ.ศ.2567 จังหวัดพิษณุโลก จัดขึ้นเพื่อสร้างสรรค์กิจกรรมจิตอาสา บรรยายเพิ่มพูนองค์ความรู้ประวัติศาสตร์ชาติไทยประจำท้องถิ่น และขับเคลื่อนงานจิตอาสาภาคประชาชนในระดับพื้นที่ เพื่อปลูกฝังให้ประชาชนในจังหวัดพิษณุโลก ได้มีความรู้เรื่องประวัติศาสตร์ชาติไทย เกิดความภาคภูมิใจ ปลูกฝังจิตสำนึกความจงรักภักดี ต่อสถาบันชาติ ศาสนา และพระมหากษัตริย์ อันเป็นสถาบันหลักของชาติ และส่งเสริมให้จิตอาสาภาคประชาชน เข้ามามีส่วนร่วมในการขับเคลื่อนงานจิตอาสาพระราชทานในพื้นที่ โดยมีส่วนราชการสนับสนุนการปฏิบัติงาน ให้บรรลุวัตถุประสงค์ของโครงการจิตอาสาพระราชทาน
"สำหรับการโครงการดังกล่าว ผู้เข้ารับการอบรมจะได้รับความรู้เรื่องการขับเคลื่อนงาน “โครงการจิตอาสาพระราชทาน” โดยวิทยากรของศูนย์อำนวยการจิตอาสาพระราชทาน ภาค 3 และมีการลงพื้นที่ทำกิจกรรมจิตอาสา เพื่อสร้างความสามัคคีปรองดอง การใช้สื่อโซเชียลมีเดียอย่างสร้างสรรค์ เพื่อประชาสัมพันธ์โครงการจิตอาสาพระราชทานจังหวัดพิษณุโลก โดยวิทยากรจิตอาสา 904 และรับฟังการบรรยายให้ความรู้ประวัติศาสตร์ชาติไทยประจำท้องถิ่น โดยวิทยากรผู้ผ่านการอบรม โครงการฝึกอบรมวิทยากรดังกล่าวอีกด้วย" นายภูสิตฯ กล่าว
นายภูสิต สมจิตต์ ผู้ว่าราชการจังหวัดพิษณุโลก กล่าวเพิ่มเติมว่า การอบรมในครั้งนี้ถือเป็นเป็นการน้อมนำเอาพระราชปณิธานของพระบาทสมเด็จพระเจ้าอยู่หัว ที่ได้พระราชทานโครงการพระราชดำริ นั่นคือ โครงการจิตอาสาพระราชทาน อันมีคำขวัญว่า “เราทำความ ดี ด้วยหัวใจ” ซึ่งจะเป็นโอกาสที่ยิ่งใหญ่สำหรับทุกท่านที่จะได้ทำหน้าที่เป็น “วิทยากรจิตอาสา” บอกเล่าเรื่องราวประวัติศาสตร์ชาติไทยประจำท้องถิ่น สอดคล้องกับพระปฐมบรมราชโองการของพระบาทสมเด็จพระเจ้าอยู่หัวที่พระราชทานเมื่อวันที่ 4 พฤษภาคม 2562 ความว่า “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ซึ่งในที่นี้ คือ การพัฒนา รักษา และต่อยอดองค์ความรู้ด้านความเป็นไทย เพื่อถ่ายทอดขยายผลให้กับประชาชนทุกคน อันจะช่วยทำให้เกิดสิ่งที่ดีเพื่อเสริมสร้างความมั่นคงของประเทศชาติและความผาสุกของพี่น้องประชาชนคนไทย
"สำหรับการจัดอบรมในครั้งนี้ มีความตั้งใจที่มุ่งหวังให้ผู้ผ่านการฝึกอบรม มีความรู้ ความเข้าใจประวัติศาสตร์ชาติไทย และประวัติศาสตร์ท้องถิ่น มีทักษะ เป็นผู้มีจิตอาสา จิตสาธารณะ มีค่านิยมของการเป็นผู้มีจิตสํานึกรัก และหวงแหนในความเป็นชาติ มีความจงรักภักดี พร้อมธํารงรักษาไว้ซึ่งสถาบันชาติ ศาสนา และพระมหากษัตริย์ รวมถึงเป็นโอกาสอันดีที่ได้พบปะแลกเปลี่ยนความรู้ซึ่งกันและกัน และสามารถนําความรู้ความเข้าใจเกี่ยวกับหลักการทรงงาน และการพัฒนาประเทศตามหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร ไปปรับใช้ให้เป็นวิถีในการดำเนินชีวิต เป็นผู้มีจิตอาสา จิตสาธารณะ เสียสละ เอื้อเฟื้อแบ่งปันแก่ผู้อื่น เป็นพลังอันสําคัญในการจัดการกับปัญหาความเหลื่อมล้ำ การพัฒนาตนเอง และการจัดการของชุมชนท้องถิ่นตลอดจนนำประสบการณ์ที่ได้ไปต่อยอดขยายผลเพื่อการพัฒนาตามบริบทของพื้นที่ให้มากยิ่งขึ้น" นายภูสิตฯ กล่าวทิ้งท้าย

ที่มา : https://www.thaigov.go.th/news/contents/details/87639