รัฐบาลไทย-ข่าวทำเนียบรัฐบาล-รมช.อรรถกร ลุยน้ำท่วมมอบถุงยังชีพช่วยชาวหนองคาย กำชับกรมชลประทาน เฝ้าระวังผลกระทบจากระดับน้ำล้นตลิ่งบริเวณแม่น้ำโขงอย่างใกล้ชิด


วันศุกร์ที่ 30 สิงหาคม 2567
รมช.อรรถกร ลุยน้ำท่วมมอบถุงยังชีพช่วยชาวหนองคาย กำชับกรมชลประทาน เฝ้าระวังผลกระทบจากระดับน้ำล้นตลิ่งบริเวณแม่น้ำโขงอย่างใกล้ชิด
รมช.อรรถกร ลุยน้ำท่วมมอบถุงยังชีพช่วยชาวหนองคาย กำชับกรมชลประทาน เฝ้าระวังผลกระทบจากระดับน้ำล้นตลิ่งบริเวณแม่น้ำโขงอย่างใกล้ชิด
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่ตรวจติดตามสถานการณ์น้ำและการเตรียมความพร้อมรับสถานการณ์อุทกภัยจังหวัดหนองคาย ณ โครงการชลประทานหนองคาย ต.มีชัย อ.เมือง จ.หนองคาย เนื่องจากในช่วงสัปดาห์ที่ผ่านมามีปริมาณฝนตกหนักสะสมในพื้นที่ภาคเหนือตอนบน และภาคตะวันออกเฉียงเหนือตอนบน ทำให้เกิดระดับน้ำล้นตลิ่งบริเวณแม่น้ำโขง เอ่อล้นตลิ่งท่วมถนนและพื้นที่การเกษตรที่อยู่ริมแม่น้ำโขง พร้อมกันนี้ ได้ลงพื้นที่มอบถุงยังชีพให้กับประชาชนที่ประสบภัยน้ำท่วมและตรวจเยี่ยมให้กำลังใจชาวบ้าน บริเวณชุมชนจอมมณี เขตเทศบาลเมืองหนองคาย ต.มีชัย อ.เมือง จ.หนองคาย
สำหรับสถานการณ์น้ำจังหวัดหนองคาย จากข้อมูลของศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ ณ วันที่ 30 สิงหาคม 2567 รายงานว่า ระดับน้ำแม่น้ำโขงในพื้นที่อำเภอเมืองหนองคายสูงประมาณ 12.57 เมตร สูงกว่าตลิ่ง 37 เซนติเมตร โดยเกิดภัยตั้งแต่วันที่ 28 ส.ค. 2567 ประสบภัย 7 อำเภอ ได้แก่ อ.เมือง อ.ท่าบ่อ อ.เฝ้าไร่ อ.โพนพิสัย อ.รัตนวาปี อ.ศรีเชียงใหม่ และ อ.สังคม
ด้านการดำเนินการ สำนักงานปศุสัตว์หนองคายดำเนินการอพยพสัตว์ (โค) สู่ที่ปลอดภัย และได้ดำเนินการให้ความช่วยเหลือพืชอาหารสัตว์แก่เกษตรกรที่ได้รับผลกระทบ ต.พระพุทธบาท อ.ศรีเชียงใหม่ หญ้าจำนวน 200 ฟ่อน (4,000 กิโลกรัม) ขณะที่ผลกระทบด้านการเกษตร ดังนี้ ด้านพืช พื้นที่ได้รับผลกระทบ 5011.75 ไร่ แบ่งเป็น ข้าว 4,893 ไร่ พืชไร่และพืชผัก 111.75 ไร่ และไม้ผลไม้ยืนต้นและอื่นๆ 7 ไร่ ด้านปศุสัตว์ เกษตรกร 119 ราย สัตว์ตาย/สูญหาย 12,798 ตัว แบ่งเป็น โค 418 ตัว กระบือ 182 ตัว สุกร 713 ตัว ไก่พื้นเมือง 6,792 ตัว ไก่ไข่ 4,500 ตัว เป็ดเนื้อ 163 ตัว แปลงหญ้า 30 ไร่
ทั้งนี้ โครงการชลประทานหนองคาย สำนักชลประทานที่ 5 ได้ประสานงานหน่วยงานที่เกี่ยวข้อง ติดตามสถานการณ์น้ำอย่างต่อเนื่อง และได้เตรียมเครื่องจักรเครื่องมือรองรับสถานการณ์ พร้อมทั้ง ได้ประชาสัมพันธ์ข้อมูลข่าวสารสถานการณ์น้ำ ให้ผู้นำชุมชน ผู้นำท้องถิ่น และกลุ่มผู้ใช้น้ำได้รับทราบสถานการณ์อย่างต่อเนื่อง นอกจากนี้ สำนักงานเกษตรและสหกรณ์จังหวัด ลงพื้นที่แจกข้าวกล่องร่วมกับมูลนิธิธรรมนัส พรหมเผ่า จัดตั้งโรงครัวเพื่อช่วยเหลือผู้ประสบอุทกภัยอีกด้วย

ที่มา : https://www.thaigov.go.th/news/contents/details/87630