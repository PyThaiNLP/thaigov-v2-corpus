รัฐบาลไทย-ข่าวทำเนียบรัฐบาล-“ภูมิธรรม” ตรวจปริมาณน้ำประตูระบายน้ำหาดสะพานจันทร์ และประตูระบายน้ำบ้านคลองหกบาท จ. สุโขทัย โดยกรมชลประทานได้ติดตั้งเครื่องสูบน้ำ เร่งระบายน้ำออกจากพื้นที่บรรเทาความเดือดร้อน ปชช.


วันเสาร์ที่ 31 สิงหาคม 2567
31/08/2567
พิมพ์
“ภูมิธรรม” ตรวจปริมาณน้ำประตูระบายน้ำหาดสะพานจันทร์ และประตูระบายน้ำบ้านคลองหกบาท จ. สุโขทัย โดยกรมชลประทานได้ติดตั้งเครื่องสูบน้ำ เร่งระบายน้ำออกจากพื้นที่บรรเทาความเดือดร้อน ปชช.
“ภูมิธรรม” ตรวจปริมาณน้ำประตูระบายน้ำหาดสะพานจันทร์ และประตูระบายน้ำบ้านคลองหกบาท จ. สุโขทัย โดยกรมชลประทานได้ติดตั้งเครื่องสูบน้ำ เร่งระบายน้ำออกจากพื้นที่บรรเทาความเดือดร้อนประชาชน พร้อมกำชับเฝ้าระวังสถานการณ์ เร่งช่วยเหลือประชาชนที่ประสบภัยโดยเร็ว
วันนี้ (31 สิงหาคม 2567) เวลา 13.30 น. ณ ประตูระบายน้ำหาดสะพานจันทร์ ตำบลหาดกุมเกาะ อำเภอสวรรคโลก จังหวัดสุโขทัย นายภูมิธรรม เวชยชัย รองนายกรัฐมนตรี ปฏิบัติหน้าที่แทนนายกรัฐมนตรี และคณะ ประกอบด้วย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ตรวจติดตามสถานการณ์น้ำพร้อมรับฟังรายงานภาพรวมการระบายน้ำจากกรมชลประทาน ซึ่งขณะนี้สถานการณ์น้ำเข้าสู่ภาวะปกติ และต่ำกว่าตลิ่ง โดยเฉพาะที่อำเภอเมือง ระดับน้ำต่ำกว่าตลิ่งประมาณ 1 เมตร สำหรับน้ำที่ค้างทุ่งอยู่จะใช้วิธีเปิดทางน้ำเพื่อระบายน้ำที่ลุ่มต่ำสู่ระบบ นอกจากนี้ได้ติดตั้งเครื่องสูบน้ำ เครื่องผลักดันน้ำประมาณ 20 เครื่อง เร่งระบายน้ำออกจากพื้นที่โดยเร็ว บรรเทาความเดือดร้อนประชาชน
จากนั้น รองนายกรัฐมนตรี ได้เดินทางไปติดตามสถานการณ์น้ำ ณ ประตูระบายน้ำบ้านคลองหกบาท ตำบลป่ากุมเกาะ อำเภอสวรรคโลก จังหวัดสุโขทัย ซึ่งเป็นโครงการปรับปรุงแม่น้ำยมสายเก่า (แม่น้ำยมฝั่งซ้าย) งบประมาณสร้างต่อเนื่องถึงปี 2569 เมื่อสร้างเสร็จผนังกั้นน้ำจะช่วยเเก้ปัญหาน้ำท่วมในจังหวัดสุโขทัยได้อีกระดับหนึ่ง
รองนายกรัฐมนตรี ได้สอบถามถึงศักยภาพในการระบายน้ำว่าสามารถรองรับน้ำได้มากน้อยเพียงใดหากมีปริมาณน้ำเพิ่มขึ้น โดยกำชับให้เฝ้าระวังสถานการณ์และเร่งช่วยเหลือประชาชนที่ประสบภัยโดยเร็ว

ที่มา : https://www.thaigov.go.th/news/contents/details/87634