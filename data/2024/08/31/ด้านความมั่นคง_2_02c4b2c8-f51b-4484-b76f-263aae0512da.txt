รัฐบาลไทย-ข่าวทำเนียบรัฐบาล-ชุดปฏิบัติการพิเศษจังหวัดนราธิวาส จับกุมผู้ลักลอบจำหน่ายยาเสพติด จำนวน 3 ราย ในพื้นที่ อ.ตากใบ พร้อมของกลางจำนวนมาก ผู้ว่าฯ เน้นย้ำ Re X-ray ทุกพื้นที่ พร้อมบูรณาการกำลังทุกภาคส่วน


วันเสาร์ที่ 31 สิงหาคม 2567
31/08/2567
พิมพ์
ชุดปฏิบัติการพิเศษจังหวัดนราธิวาส จับกุมผู้ลักลอบจำหน่ายยาเสพติด จำนวน 3 ราย ในพื้นที่ อ.ตากใบ พร้อมของกลางจำนวนมาก ผู้ว่าฯ เน้นย้ำ Re X-ray ทุกพื้นที่ พร้อมบูรณาการกำลังทุกภาคส่วน
ชุดปฏิบัติการพิเศษจังหวัดนราธิวาส จับกุมผู้ลักลอบจำหน่ายยาเสพติด จำนวน 3 ราย ในพื้นที่ อ.ตากใบ พร้อมของกลางจำนวนมาก ด้านผู้ว่าฯ เน้นย้ำ Re X - ray ทุกพื้นที่ พร้อมบูรณาการกำลังทุกภาคส่วนเดินหน้าป้องกันและปราบปรามยาเสพติดอย่างเข้มข้นต่อเนื่อง
ชุดปฏิบัติการพิเศษจังหวัดนราธิวาส จับกุมผู้ลักลอบจำหน่ายยาเสพติด จำนวน 3 ราย ในพื้นที่ อ.ตากใบ พร้อมของกลางจำนวนมาก ด้านผู้ว่าฯ เน้นย้ำ Re X - ray ทุกพื้นที่ พร้อมบูรณาการกำลังทุกภาคส่วนเดินหน้าป้องกันและปราบปรามยาเสพติดอย่างเข้มข้นต่อเนื่อง เพื่อความสงบสุขของพี่น้องประชาชน
วันนี้ (31 ส.ค. 67) ว่าที่ร้อยตรีตระกูล โทธรรม ผู้ว่าราชการจังหวัดนราธิวาส เปิดเผยว่า จังหวัดนราธิวาสได้ดำเนินการขับเคลื่อนตามนโยบายป้องกันและปราบปรามยาเสพติดของรัฐบาลและกระทรวงมหาดไทยมาอย่างต่อเนื่อง โดยล่าสุดตนสั่งการให้นายสุวิทย์ นาคเป้า ป้องกันจังหวัดนราธิวาส และนายอัจฉริยะ เพียรทอง หัวหน้าชุดปฏิบัติการพิเศษจังหวัดนราธิวาส นำกำลัง อส. ชุดปฏิบัติการพิเศษ พร้อมฝ่ายปกครองอำเภอตากใบ เข้าตรวจสอบผู้ลักลอบจำหน่ายยาเสพติดในพื้นที่อำเภอตากใบ โดยเข้าจับกุมและตรวจค้นผู้กระทำความผิดที่เกี่ยวข้องกับยาเสพติด จำนวน 3 ราย พร้อมของกลาง โดยเจ้าหน้าที่ได้ส่งตัวผู้กระทำผิดพร้อมของกลาง ส่งพนักงานสอบสวน สภ.ตากใบ เพื่อดำเนินคดีตามกฎหมายเป็นที่เรียบร้อยแล้ว
ว่าที่ร้อยตรี ตระกูล กล่าวว่า การปฏิบัติการในครั้งนี้สืบเนื่องมาจาก ชุดปฏิบัติการพิเศษฝ่ายปกครองจังหวัดนราธิวาสได้รับแจ้งจากสายลับว่า มีผู้ลักลอบจำหน่ายยาเสพติดในพื้นที่อำเภอตากใบ จึงได้ออกดำเนินการตรวจสอบข้อเท็จจริง และตรวจค้นภายบ้านต้องสงสัย พบยาบ้า และเฮโรอีน อยู่ในขาตั้งของแคร่ไม้ไผ่ และพบยาแก้ไอ อยู่ในกระเป๋าสะพายแบบผ้าสีขาว และสมุดบันทึกรายรับ-รายจ่าย อุปกรณ์เสพยาเสพติด อยู่ภายในห้องนอนในบ้านหลังดังกล่าว นอกจากนั้น ยังตรวจพบพบน้ำต้มพีชกระท่อม ถูกแช่เย็นอยู่ในลังน้ำแข็ง โดยเมื่อได้ทำการตรวจค้นต่อไปจึงตรวจพบเฮโรอีนและ Clonazapam ถูกซุกซ่อนอยู่ใต้เบาะรถจักรยานยนต์ ซึ่งสามารถจับกุมผู้ต้องหาได้ 3 ราย โดยยอมรับว่าเป็นหุ้นส่วนในการค้ายาเสพติด 2 ราย เป็นลูกจ้างในการผลิตและจำหน่ายน้ำกระท่อมอีก 1 ราย
"เจ้าหน้าที่จึงได้ควบคุมผู้ถูกจับกุมทั้ง 3 ราย ไปยังหอประชุมอำเภอตากใบ เพื่อสืบสวนขยายผล โดยผลจากการซักถามผู้ถูกจับกุมที่ 1 ได้ความว่า ตนและผู้ถูกจับกุมที่ 2 ได้ติดต่อซื้อขายยาเสพติดกับนายแว ไม่ทราบนามสกุล โดยตนได้สั่งซื้อเฮโรอีนมาในราคา 3,500 บาทและนำมาขายต่อในราคาหลอดละ 4,000 บาท ส่วนยาบ้านั้นตนซื้อมาในราคาถุงละ 5,000 บาท และมาขายต่อเม็ดละ 50 บาท ในกรณีของน้ำต้มกระท่อมนั้นตนได้ขายในราคาถุงละ 50 บาทสำหรับน้ำที่ยังไม่ได้ผสม และขายในราคาถุง 100 บาท สำหรับน้ำที่ผสมยาแก้ไอแล้ว ต่อมาผู้ถูกจับกุมที่ 1 ได้ให้การรับสารภาพและได้นำเจ้าหน้าที่ไปเอายาบ้า เฮโรอีน ธนบัตรมาเลเซียและธนบัตรไทย ซึ่งถูกซ่อนอยู่บนหลังคาของบ้านที่เกิดเหตุ" ว่าที่ร้อยตรี ตระกูล กล่าว
ว่าที่ร้อยตรี ตระกูล กล่าวเพิ่มเติมว่า ชุดจับกุมจึงได้ทำการตรวจยึดของกลางของผู้ต้องหาเอาไว้ จำนวน 10 รายการ ดังนี้ 1) เมทแอมเฟตามีน (ยาบ้า) จำนวน 810 เม็ด 2) เฮโรอีน จำนวน 34 หลอด น้ำหนัก 150.28 กรัม 3) ยาแก้ไอชนิดน้ำเชื่อมยี่ห้อ IWADIL จำนวน 15 ขวด 4) น้ำต้มพืชกระท่อมบรรจุในถุงพลาสติกขนาด 1.12 ลิตร จำนวน 90 ถุง 5) วัตถุออกฤทธิ์ประเภทที่ 4 ( Clonazapam) จำนวน 16 เม็ด 6) สมุดบันทึกบัญชีรายรับรายจ่าย จำนวน 3 เล่ม 7) อุปกรณ์การเสพยาเสพติด จำนวน 4 อัน 8) ธนบัตรสัญชาติมาเลเซีย จำนวน 6,438 ริงกิต 9) ธนบัตรไทย จำนวน 340 บาท และ 10) สลิปการโอนเงินของผู้ให้การช่วยเหลือผู้ถูกจับกุมที่ 1 และ 2 จำนวน 1 แผ่น ทั้งนี้ เจ้าหน้าที่จะได้ทำการควบคุมผู้ถูกจับกุมทั้ง 3 รายพร้อมของกลาง และเอกสารต่างๆ ที่เกี่ยวข้อง นำส่งพนักงานสอบสวน สภ.ตากใบ ดำเนินคดีตามกฎหมายต่อไป
ว่าที่ร้อยตรีตระกูล โทธรรม ผู้ว่าราชการจังหวัดนรธิวาส กล่าวในช่วงท้ายว่า จังหวัดนราธิวาสได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง ทั้งนี้ ขอขอบคุณเจ้าหน้าที่ทุกหน่วยงานที่เกี่ยวข้อง ที่ร่วมกันปฏิบัติภารกิจอย่างเคร่งครัดและผ่านพ้นไปได้ด้วยดี และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายในพื้นที่ เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87637