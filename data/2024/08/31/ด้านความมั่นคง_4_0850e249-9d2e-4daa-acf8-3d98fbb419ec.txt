รัฐบาลไทย-ข่าวทำเนียบรัฐบาล-"อนุทิน" ร่วมคณะ "ภูมิธรรม" ลงพื้นที่ติดตามสถานการณ์น้ำ 3 จังหวัดสุโขทัย ชัยนาท นครสวรรค์ หารือส่วนงานพื้นที่เตรียมการรับมือฝนบริหารจัดการน้ำ


วันเสาร์ที่ 31 สิงหาคม 2567
31/08/2567
พิมพ์
"อนุทิน" ร่วมคณะ "ภูมิธรรม" ลงพื้นที่ติดตามสถานการณ์น้ำ 3 จังหวัดสุโขทัย ชัยนาท นครสวรรค์ หารือส่วนงานพื้นที่เตรียมการรับมือฝนบริหารจัดการน้ำ
"อนุทิน" ร่วมคณะ "ภูมิธรรม" ลงพื้นที่ติดตามสถานการณ์น้ำ 3 จังหวัดสุโขทัย ชัยนาท นครสวรรค์ หารือส่วนงานพื้นที่เตรียมการรับมือฝนบริหารจัดการน้ำ
วันนี้ (31 ส.ค. 67) นายอนุทิน ชาญวีรกูล รองนายกรัฐมนตรี และรมว.มหาดไทย ร่วมลงพื้นที่กับนายภูมิธรรม เวชยชัย รองนายกรัฐมนตรี และรมว.พาณิชย์ ปฏิบัติหน้าที่แทนนายกรัฐมนตรี และ ร้อยเอก ธรรมนัส พรหมเผ่า รมว.เกษตรและสหกรณ์ โดยมีนายสมเจตน์ ลิมปะพันธุ์ ที่ปรึกษา รมว.มหาดไทย และคณะผู้บริหารกระทรวงมหาดไทย ร่วมลงพื้นที่ เพื่อรับฟังสถานการณ์น้ำ การเตรียมการบริหารจัดการน้ำของส่วนงานในพื้นที่ และการช่วยเหลือประชาชน
กำหนดการเริ่มที่ จ.สุโขทัย โดยเวลา 10.00 น. นายภูมิธรรม และนายอนุทิน ร่วมประชุมกับส่วนราชการ จ.สุโขทัย ได้เป็นประธานประชุมหน่วยบริหารจัดการทรัพยากรน้ำ ณ ห้องประชุมศรีนคร 3 ศาลากลางจังหวัดสุโขทัย อ.เมืองสุโขทัย จ.สุโขทัย โดยผู้ว่าราชการจังหวัดสุโขทัยได้รายงานถึงสถานการณ์ในพื้นที่ว่า ปริมาณน้ำที่ไหลมาจากทิศเหนือมีจำนวนมาก จึงทำให้เกิดการเอ่อล้นและกัดเซาะคันดินริมตลิ่งจนพังทลาย น้ำไหลเข้าท่วมพื้นที่บริเวณริมฝั่งแม่น้ำยม มีพื้นได้รับผลกระทบ จำนวน 7 อำเภอ 49 ตำบล 263 หมู่บ้าน 7,873 ครัวเรือน ถนนเสียหาย 28 เส้นทาง พื้นที่การเกษตรคาดว่าจะเสียหาย 43,747 ไร่
นายภูมิธรรม กล่าวว่า ขณะนี้ปริมาณน้ำได้เริ่มลดลงบ้างแล้ว น่าจะเข้าสู่ภาวะปกติเร็ว ๆ นี้ แต่ด้วยยังไม่หมดช่วงฤดูฝน ฉะนั้นการเฝ้าระวังยังต้องดำเนินต่อไป ขอให้ทุกส่วนงานประสานบูรณาการร่วมกันเฝ้าระวังและแก้ไขปัญหาเมื่อเกิดเหตุ พร้อมขอท่านผู้ว่าราชการจังหวัดเฝ้าระวังในพื้นที่ของตนเอง เพื่อให้ราษฎรมีความอุ่นใจและเราสามารถแก้ไขปัญหาต่าง ๆ ได้ โดยต้องขอบคุณกระทรวงมหาดไทยที่มีกลไกการทำงาน และเครือข่ายในทุกพื้นที่ ทั้งระดับจังหวัด อำเภอ ไปจนถึงระดับชุนชน - หมู่บ้าน โดยขอเน้นย้ำในเรื่องการช่วยกันดูแลประชาชน เยียวยาภายหลังภัยพิบัติให้เร่งด่วน จับมือกันบูรณาการช่วยเหลือทุกฝ่ายให้เป็นไปด้วยความเรียบร้อย
ด้าน นายอนุทิน ได้มีข้อเสนอต่อที่ประชุมเกี่ยวกับปรับปรุงขั้นตอนกระบวนการอนุมัติเพื่อก่อสร้างโครงการป้องกันสาธารณภัยและการบริหารจัดการน้ำเพื่อให้เกิดประสิทธิภาพ โครงการก่อสร้างสามารถดำเนินการได้ทันสถานการณ์ พร้อมกับกำชับหน่วยงานภายใต้กระทรวงมหาดไทยให้ความสำคัญกับการบูรณาการความร่วมมือกับหน่วยงานเกี่ยวข้องเพื่อบริหารจัดการน้ำที่มีประสิทธิภาพ มีการติดตามและประเมินสถานณ์น้ำอย่างใกล้ชิด เพื่อเตรียมความพร้อมรับมืออุทกภัย ทั้งในด้านการเฝ้าระวังและแจ้งเตือนภัย การสร้างการรับรู้ การอพยพผู้ประสบภัย การเตรียมอุปกรณ์ เครื่องจักรกล และกำลังพลเจ้าหน้าที่ให้พร้อมสำหรับปฏิบัติการต่าง ๆ
ภายหลังการประชุม นายภูมิธรรม นายอนุทิน ร้อยเอก ธรรมนัส และคณะฯ ได้พบปะประชาชน พร้อมมอบถุงยังชีพ และร่วมปรุงอาหารเพื่อนำไปแจกจ่ายแก่ผู้ประสบภัย ณ ศาลาประชาคม ชั้น 1 ศาลากลางจังหวัดสุโขทัย และออกเดินทางไปยังเขื่อนหาดสะพานจันทร์ ต.หาดกุมเกาะ และประตูระบายน้ำบ้านคลองหกบาท ต.ป่ากุมเกาะ อ.สวรรคโลก จ.สุโขทัย จากนั้น ช่วงบ่ายทางคณะฯ จะออกเดินทางไปยัง จ.นครสวรรค์ เพื่อขึ้นเฮลิคอปเตอร์บินนตรวจดูสถานการณ์น้ำและพื้นที่การเกษตร จากนั้นเดินทางไป จ.ชัยนาท เพื่อติดตามสถานการณ์น้ำที่เขื่อนเจ้าพระยา อ.สรรพยา จ.ชัยนาท ซึ่งเป็นจุดสำคัญในการบริหารจัดการน้ำลงสู่ภาคกลางต่อไป

ที่มา : https://www.thaigov.go.th/news/contents/details/87640