รัฐบาลไทย-ข่าวทำเนียบรัฐบาล-ปลัดฯณัฐพล คั้นเข้มคัดเลือกอุตสาหกรรมยอดเยี่ยม ประจำปี พ.ศ.2567


วันเสาร์ที่ 31 สิงหาคม 2567
31/08/2567
พิมพ์
ปลัดฯณัฐพล คั้นเข้มคัดเลือกอุตสาหกรรมยอดเยี่ยม ประจำปี พ.ศ.2567
ปลัดฯณัฐพล คั้นเข้มคัดเลือกอุตสาหกรรมยอดเยี่ยม ประจำปี พ.ศ.2567
วันที่ 29 สิงหาคม 2567 - ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะทำงานพิจารณาคัดเลือกอุตสาหกรรมยอดเยี่ยม ประจำปี พ.ศ.2567 เพื่อร่วมกันพิจารณาคัดเลือกสถานประกอบการที่มีความเหมาะสมได้รับรางวัลอุตสาหกรรมยอดเยี่ยม ประจำปี พ.ศ.2567 โดยมีนายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม และคณะทำงานพิจารณาคัดเลือกอุตสาหกรรมยอดเยี่ยม ประจำปี พ.ศ.2567 ผู้แทนจากหน่วยงานในสังกัดกระทรวงอุตสาหกรรมและหน่วยงานภายนอกที่มีความรู้ความสามารถ เข้าร่วมการประชุม ณ ห้องประชุมชุณหะวัณ ชั้น 3 อาคาร สปอ.
การคัดเลือกผู้ได้รับรางวัลอุตสาหกรรมยอดเยี่ยม ประจำปี พ.ศ. 2567 มีหลักเกณฑ์การพิจารณา ได้แก่ 1.เป็นสถานประกอบการที่ได้รับรางวัลอุตสาหกรรมดีเด่นมาแล้ว จำนวน 3 ประเภทรางวัลขึ้นไป ย้อนหลังไม่เกิน 10 ปี (ตั้งแต่ ปี พ.ศ.2556 - ปัจจุบัน) 2.สถานประกอบการที่เคยได้รับรางวัลอุตสาหกรรมยอดเยี่ยมมาแล้ว จะไม่สามารถสมัครเข้ารับการคัดเลือกรางวัล อุตสาหกรรมยอดเยี่ยมได้อีกจนกว่าจะครบ 5 ปี 3.สถานประกอบการที่ถูกร้องเรียน ซึ่งคณะทำงานพิจารณาคัดเลือกอุตสาหกรรมยอดเยี่ยมพิจารณาว่าเป็นเรื่องที่มีมูลอันอาจทำให้เสื่อมเสียภาพลักษณ์ของรางวัลอุตสาหกรรมยอดเยี่ยม จะไม่สามารถสมัครอุตสาหกรรมยอดเยี่ยมได้ จนกว่าเรื่องร้องเรียนนั้นยุติแล้วเป็นเวลาไม่น้อยกว่า 3 ปี
โดยในปีนี้มีสถานประกอบการที่ผ่านการคัดเลือกในรอบสุดท้าย จำนวน 4 แห่ง ได้แก่ 1.บริษัท ไทยอีสเทิร์น ไบโอ พาวเวอร์ จำกัด 2.บริษัท โตโยต้า มอเตอร์ ประเทศไทย จำกัด (โรงงานเกตเวย์) 3.บริษัท ไดกิ้น อินดัสทรีส์ (ประเทศไทย) จำกัด และ 4.บริษัท ไมโครชิพ เทคโนโลยี (ไทยแลนด์) จำกัด ซึ่งในการพิจารณาในวันนี้ได้ให้สถานประกอบการที่มีรายชื่อได้รับคัดเลือกมานำเสนอผลงานของสถานประกอบการแก่คณะกรรมการ โดยมีเกณฑ์การพิจารณา 6 ด้าน ได้แก่ การกำหนดกลยุทธ์และนโยบาย ความสามารถในการแข่งขัน ความสามารถในการปรับตัวและฟื้นตัวกลับ ความสามารถในการพัฒนาอย่างยั่งยืน ความสามารถในการสร้างคุณประโยชน์ และผลลัพธ์ เพื่อให้คณะกรรมการพิจารณาผู้ที่มีความเหมาะสมที่สุดได้รับคัดเลือกเป็นอุตสาหกรรมยอดเยี่ยม ประจำปี พ.ศ.2567 ต่อไป

ที่มา : https://www.thaigov.go.th/news/contents/details/87636