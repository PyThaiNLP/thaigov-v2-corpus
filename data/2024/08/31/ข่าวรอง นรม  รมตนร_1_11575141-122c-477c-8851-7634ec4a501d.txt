รัฐบาลไทย-ข่าวทำเนียบรัฐบาล-‘จิราพร-จักรพงษ์’ ผนึกกำลัง เร่งช่วยเหลือผู้ประสบอุทกภัยเชียงราย ย้ำชัด รัฐบาลจัดสรรงบกลาง  เยียวยาฟื้นฟู พร้อมดูแลประชาชนทุกพื้นที่


วันเสาร์ที่ 31 สิงหาคม 2567
31/08/2567
พิมพ์
‘จิราพร-จักรพงษ์’ ผนึกกำลัง เร่งช่วยเหลือผู้ประสบอุทกภัยเชียงราย ย้ำชัด รัฐบาลจัดสรรงบกลาง  เยียวยาฟื้นฟู พร้อมดูแลประชาชนทุกพื้นที่
‘จิราพร-จักรพงษ์’ ผนึกกำลัง เร่งช่วยเหลือผู้ประสบอุทกภัยเชียงราย ย้ำชัด รัฐบาลจัดสรรงบกลาง  เยียวยาฟื้นฟู พร้อมดูแลประชาชนทุกพื้นที่
วันที่ 30 สิงหาคม 2567 นางสาวจิราพร สินธุไพร และ นายจักรพงษ์ แสงมณี รัฐมนตรีประจำสำนักนายกรัฐมนตรี นำคณะลงพื้นที่ จ.เชียงราย เพื่อติดตามสถานการณ์อุทกภัยและการดูแลพี่น้องประชาชนผู้ได้รับผลกระทบ โดยมี นายพิเชษฐ์ เชื้อเมืองพาน รองประธานสภาผู้แทนราษฎรคนที่ 2 สมาชิกสภาผู้แทนราษฎร จ. เชียงราย เขต 7 และนายเทอดชาติ ชัยพงษ์ สมาชิกสภาผู้แทนราษฎร จ. เชียงราย เขต 5 ร่วมให้การต้อนรับ
โดยในจุดที่ 1 คณะได้ลงพื้นที่ไปยังโรงเรียนปางหัดสหศาสตร์ ต.ปอ อ.เวียงแก่น จ.เชียงราย รับฟังสรุปผลการสำรวจความเสียหายและผลกระทบต่อประชาชนและทรัพย์สิน และได้มอบหมายหน่วยงานที่เกี่ยวข้องเร่งจัดทำแผนการฟื้นฟูและให้ความช่วยเหลือโดยด่วน โอกาสนี้ รัฐมนตรีประจำสำนักนายกรัญมนตรีทั้งสองท่านยังได้พบปะและให้กำลังใจพี่น้องประชาชนผู้ประสบภัย พร้อมมอบเงินเยียวยาแก่ครอบครัว นายสุรชัย เกษตรสุขถาวร อายุ 56 ปี ผู้เสียชีวิตจากอุทกภัยในพื้นที่ ซึ่งประกอบด้วยเงินค่าจัดการศพ เงินสงเคราะห์ และเงินบำเหน็จชราภาพ ต่อมา เวลาประมาณ 14.45 น. คณะได้เดินทางลงพื้นที่ จุดที่ 2 ณ บ้านป่าข่า ต.ป่าตาล อ.ขุนตาล จ.เชียงราย เพื่อสำรวจความเสียหายพืชผลทางการเกษตร พบปะพูดคุยให้กำลังประชาชน และมอบถุงยังชีพให้แก่ผู้ประสบภัย
จากนั้น นางสาวจิราพร ในฐานะที่กำกับดูแลกรมประชาสัมพันธ์ ได้เดินทางไปตรวจเยี่ยมสถานีวิทยุกระจายเสียงแห่งประเทศไทย จ.เชียงราย (สวท.เชียงราย) เพื่อติดตามการดำเนินงานด้านการประชาสัมพันธ์ในภาวะวิกฤต และร่วมพูดคุยในรายการวิทยุ "อู้ข่าวจาวเหนือ" ซึ่งออกอากาศทาง FM 95.75 MHz และ 4 จังหวัดภาคเหนือตอนบน เพื่อสื่อสารการดูแลพี่น้องประชาชนตามแนวทางของรัฐบาล และให้กำลังใจพี่น้องประชาชนผู้ประสบอุทกภัย
นางสาวจิราพร กล่าวว่า ความปลอดภัยและสวัสดิภาพของพี่น้องประชาชนเป็นสิ่งที่รัฐบาลให้ความสำคัญสูงสุด โดยขณะนี้รัฐบาลระดมสรรพกำลังในการคลี่คลายสถานการณ์ และฟื้นฟูพื้นที่ประสบอุทกภัยอย่างเร่งด่วน รวมถึงได้มีการจัดสรรงบประมาณในการช่วยเหลือสำหรับช่วยเหลือบรรเทาความเดือดร้อนของพี่น้องผู้ประสบอุทกภัย ขณะเดียวกัน รัฐบาลได้ตั้งศูนย์อำนวยการสถานการณ์อุทกภัย เพื่อให้การติดตามสถานการณ์และการดำเนินการป้องกันและแก้ไขปัญหาอุทกภัยที่เกี่ยวข้องในทุกมิติ ทั้งด้านการบูรณาการงบประมาณ บุคลากร และเครื่องมือในการช่วยเหลือผู้ประสบอุทกภัยให้เป็นไปอย่างมีเอกภาพ โดยขอให้พี่น้องประชาชนมั่นใจ รัฐบาลพร้อมที่จะเดินเคียงบ่าเคียงไหล่ร่วมทุกข์ร่วมสุขไปกับพี่น้องประชาชนเพื่อผ่านวิกฤตไปด้วยกัน
ทั้งนี้ กรมประชาสัมพันธ์ยังได้ปรับรูปแบบการนำเสนอรายการข่าวและรายการต่างๆ ทั้งส่วนกลางและส่วนภูมิภาค เพื่อรองรับการสื่อสารสถานการณ์อุทกภัย ซึ่งสามารถติดตามได้จากช่องทางต่างๆ ดังนี้
1. สถานีโทรทัศน์ : NBT2HD ซึ่งเปิดช่วงพิเศษ “สถานการณ์-ช่วยเหลือน้ำท่วม” ในรายการ Better Future เวลา 10.00 - 11.00 น. ทุกวัน และรายการ NBT มีคำตอบ เวลา 15.00-16.00 น. ทุกวันจันทร์-ศุกร์ สรุปสถานการณ์น้ำ ในรายการข่าวภาคค่ำ เวลา 17.30 น. ของทุกวัน
2. วิทยุ : FM 92.5 MHz
3. ช่องทาง Online : สามารถติดตามทาง X และ Facebook:  NBT CONNEXT  NBT2HD กรมประชาสัมพันธ์ เพจสำนักงานประชาสัมพันธ์จังหวัด Live : กรมประชาสัมพันธ์ Website : www.prd.go.th และ http://prdee.prd.go.th

ที่มา : https://www.thaigov.go.th/news/contents/details/87631