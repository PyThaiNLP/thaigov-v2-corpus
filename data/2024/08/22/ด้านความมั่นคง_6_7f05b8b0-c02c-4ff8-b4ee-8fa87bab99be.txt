รัฐบาลไทย-ข่าวทำเนียบรัฐบาล-จ.พะเยา เร่งให้ความช่วยเหลือประชาชน หลังจากเกิดฝนตกหนักและน้ำป่าไหลหลาก ผู้ว่าฯ สั่งการให้ทุกภาคส่วนที่เกี่ยวข้องบูรณาการกำลังลงพื้นที่คอยดูแลเคลื่อนย้ายผู้ประสบภัยไปยังทีปลอดภัย


วันพฤหัสบดีที่ 22 สิงหาคม 2567
22/08/2567
พิมพ์
จ.พะเยา เร่งให้ความช่วยเหลือประชาชน หลังจากเกิดฝนตกหนักและน้ำป่าไหลหลาก ผู้ว่าฯ สั่งการให้ทุกภาคส่วนที่เกี่ยวข้องบูรณาการกำลังลงพื้นที่คอยดูแลเคลื่อนย้ายผู้ประสบภัยไปยังทีปลอดภัย
จังหวัดพะเยา เร่งให้ความช่วยเหลือประชาชน หลังจากเกิดฝนตกหนักและน้ำป่าไหลหลาก ด้านผู้ว่าฯ สั่งการให้ทุกภาคส่วนที่เกี่ยวข้องบูรณาการกำลังลงพื้นที่คอยดูแลเคลื่อนย้ายผู้ประสบภัยไปยังที่ปลอดภัย พร้อมเน้นย้ำให้พี่น้องประชาชนรับฟังการแจ้งเตือนข่าวสาร
จังหวัดพะเยา เร่งให้ความช่วยเหลือประชาชน หลังจากเกิดฝนตกหนักและน้ำป่าไหลหลาก ด้านผู้ว่าฯ สั่งการให้ทุกภาคส่วนที่เกี่ยวข้องบูรณาการกำลังลงพื้นที่คอยดูแลเคลื่อนย้ายผู้ประสบภัยไปยังที่ปลอดภัย พร้อมเน้นย้ำให้พี่น้องประชาชนรับฟังการแจ้งเตือนข่าวสารจากทางราชการอย่างใกล้ชิด
วันนี้ (22 ส.ค. 67) นายรัฐพล นราดิศร ผู้ว่าราชการจังหวัดพะเยา เปิดเผยว่า จากสถานการณ์ฝนตกหนักต่อเนื่องในพื้นที่จังหวัดแม่ฮ่องสอน ตั้งแต่วันที่ 16 สิงหาคมที่ผ่านมา ทำให้อำเภอในจังหวัดพะเยา 6 อำเภอ ได้แก่ อำเภอเมืองพะเยา อำเภอปง อำเภอเชียงม่วน อำเภอเชียงคำ อำเภอภูซาง และอำเภอดอกคำใต้ ได้รับผลกระทบจากเหตุการณ์น้ำท่วม และน้ำป่าไหลหลากทำให้บ้านเรือนพี่น้องประชาชนและสถานที่ท่องเที่ยวสำคัญหลายแห่งได้รับความเสียหาย โดยในเบื้องต้นมีครัวเรือนที่ได้รับผลกระทบกว่า 3,400 ครัวเรือน ซึ่งขณะนี้ เจ้าหน้าที่ได้เร่งให้ความช่วยเหลือในเบื้องต้น พร้อมสั่งการให้ติดตามสถานการณ์พื้นที่เสี่ยงภัยอย่างใกล้ชิด
นายรัฐพล นราดิศร ผู้ว่าราชการจังหวัดพะเยา กล่าวว่า สถานการณ์เบื้องต้นของเหตุการณ์น้ำท่วม จังหวัดพะเยา ใน 6 อำเภอ 12 ตำบล 46 หมู่บ้าน 15 ชุมชน ผู้ได้รับผล กระทบจำนวน 3,400 ครัวเรือน 11,200 คน มีรายละเอียดดังนี้
1) อำเภอเชียงม่วน กระแสน้ำยมพัดทำให้สะพานตอม่อ สะพานข้ามลำน้ำยมระหว่างอำเภอดอกคำใต้ อำเภอปง-อำเภอเชียงม่วน ชำรุดต้องปิดการจราจรห้ามรถข้าม และมีน้ำป่าไหลทะลักท่วมในหลายตำบล ล่าสุดนายอำเภอเชียงม่วนพร้อมทีมกู้ภัยและเจ้าหน้าที่ ปภ.จ.พะเยา ทต.เชียงม่วน ทหาร ร.17 ลงพื้นที่เข้าช่วยเหลือทั้งคนที่ติดในบ้านแล้ว
2) อำเภอปง ได้เกิดน้ำท่วมใน 7 ตำบล พบชาวบ้านติดอยู่ทั้งในบ้านและกลางกระแสน้ำโดยเฉพาะบ้านแสะ ล่าสุดเจ้าหน้าที่กู้ภัยและชาวบ้านได้ใช้โดรนตัวใหญ่บินเอาเชือกให้หลังจากนั้นได้ทำการดึงเข้าฝั่งเป็นที่เรียบร้อย แต่นอกจากนี้ยังมีรายงานว่ายังพบคนติดอยู่กลางกระแสน้ำป่าทั้งในบ้านและนอกบ้าน ซึ่งเวลานี้ทางเจ้าหน้าที่กู้ภัยในหลายพื้นที่ลงพื้นที่ช่วยเหลือ
3) อำเภอเชียงคำ ได้รับผลกระทบน้ำป่าเข้าท่วมทั้ง ต.แม่ลาว ต.ฝายกวาง ต.เวียง ต.เจดีย์คำ และ ต.ร่มเย็น น้ำได้ไหลมาอย่างรวดเร็วทำความเสียหายในหลายจุด นายอำเภอสั่งการให้การช่วยเหลือและเร่งติดตามสถานการณ์น้ำท่วมทุกระยะ รวมทั้งเฝ้าติดตามระดับน้ำลาวบริเวณตลาดเชียงคำ และบ้านล้า ต.เวียง อย่างใกล้ชิด
4) อำเภอภูซาง น้ำป่าได้ไหลท่วม ทั้ง 5 ตำบล หนักสุดมี ต.ภูซาง ทุ่งกล้วย เชียงแรงและสบบง สถานการณ์ในช่วงเย็น ต.เชียงแรงพบชาวบ้าน 1 รายพร้อมวัว 4 ตัวติดกลางกระแสน้ำป่าล่าสุดทาง อส.ภูซางได้ลงไปช่วยและพาเดินขึ้นฝั่งได้สำเร็จ โดยมีพื้นที่ได้รับผลกระทบ 5 ตำบล 61 หมู่บ้าน และอยู่ระหว่างสำรวจความเสียหาย
5) อำเภอดอกคำใต้ เกิดเหตุน้ำป่าไหลหลากจากอ่างเก็บน้ำร่องสักไหลตามลำห้วยร่องช้างเข้าท่วมบ้านเรือนของราษฎรและพื้นที่ทางการเกษตร ในพื้นที่ 6 ตำบล 39 หมู่บ้าน 26 ชุมชน โดยได้สั่งการให้หน่วยงานที่เกี่ยวข้อง หน่วยทหารจาก หน่วยพัฒนาการเคลื่อนที่ 35 (นพค.35) สำนักงานป้องกันและบรรเทาสาธารณภัย และ อปท. ติดตามสถานการณ์ และให้ความช่วยเหลือขนของขึ้นที่สูงและอพยพประชาชนและจะได้สำรวจความเสียหายต่อไป
6) อำเภอเมืองพะเยา ได้เกิดเหตุฝนตกหนัก ทำให้มีน้ำป่าไหลหลากและเอ่อล้นตลิ่ง เข้าท่วมบ้านเรือนราษฎรและพื้นที่ทางการเกษตร จำนวน 12 ตำบล 46 หมู่บ้าน 15 ชุมชน โดยมีผู้ได้รับผลกระทบ จำนวน 400 ครัวเรือน
นายรัฐพล นราดิศร ผู้ว่าราชการจังหวัดพะเยา กล่าวต่อว่า ตนได้สั่งการให้นายอำเภอ ร่วมกับผู้นำท้องที่ ท้องถิ่นในการจัดเวรเพื่อเฝ้าระวังสถานการณ์ตลอดทั้งคืนในพื้นที่ด้วย โดยได้เน้นย้ำเรื่องการเฝ้าระวังในช่วงคืนนี้หากมีฝนตกหนักมาก็สามารถช่วยเหลือประชาชนได้ปลอดภัย สำหรับการช่วยอื่น ๆ หลังน้ำลดจะได้ดำเนินในส่วนที่เกี่ยวข้องในการดูแลผู้ประสบภัยต่อไป ขณะนี้ฝนยังคงตกกระจายในพื้นที่จังหวัดพะเยาอย่างต่อเนื่อง จึงขอให้ประชาชนในพื้นที่เสี่ยงภัย ระมัดระวังและเตรียมพร้อมรับมือน้ำท่วมฉับพลัน และน้ำป่าไหลหลากในระยะนี้ด้วย ซึ่งสำหรับการให้ความช่วยเหลือขณะนี้มีหลายหน่วยงานส่งความช่วยเหลือให้กับผู้ประสบอุทกภัยในทุกพื้นที่อย่างต่อเนื่อง ซึ่งจังหวัดพะเยาได้เร่งให้ความช่วยเหลือ ทั้งในด้านการดูแลอาหาร และน้ำดื่มสะอาดให้กับประชาชนที่ประสบอุทกภัย การซ่อมแซมเส้นทางคมนาคม การอพยพเคลื่อนย้ายประชาชนที่อยู่ในพื้นที่เสี่ยงภัย นอกจากนี้ ได้มีการจัดหาเครื่องนุ่งห่ม อาหาร ที่นอน และการปฐมพยาบาลแก่ผู้ประสบภัยเบื้องต้นแล้ว
นายรัฐพล นราดิศร ผู้ว่าราชการจังหวัดพะเยา กล่าวเพิ่มเติมว่า เพื่อเป็นการเตรียมความพร้อมรับสถานการณ์ที่อาจเกิดขึ้น จากการประเมินวิเคราะห์สถานการณ์น้ำ และการคาดการณ์พื้นที่เสี่ยงน้ำท่วม จึงขอให้อำเภอ เทศบาล และหน่วยงานที่เกี่ยวข้องติดตามสถานการณ์ และแจ้งเตือนประชาชนที่อยู่ในพื้นที่เสี่ยงภัยทราบล่วงหน้า พร้อมทั้งติดตามปริมาณฝนที่ตกในพื้นที่แต่ละจุดอย่างใกล้ชิด รวมถึงเฝ้าระวังพื้นที่เสี่ยงฝนตกหนักหรือบริเวณฝนตกสะสม ซึ่งอาจจะทำให้เกิดอุทกภัยได้ สำหรับสถานที่ท่องเที่ยวทางธรรมชาติ โดยเฉพาะถ้ำ น้ำตก หากมีฝนตกหนักมีความเสี่ยงที่จะเกิดภัย ให้หน่วยงานที่รับผิดชอบ ประกาศแจ้งเตือนและปิดกั้นพื้นที่ห้ามบุคคลใดเข้าพื้นที่โดยเด็ดขาด พร้อมทั้งจัดเจ้าหน้าที่เฝ้าระวังพื้นที่เสี่ยงภัยตลอด 24 ชั่วโมง
นายรัฐพล นราดิศร ผู้ว่าราชการจังหวัดพะเยา กล่าวในช่วงท้ายว่า ขอให้พี่น้องประชาชนระมัดระวังอันตรายจากกระแสไฟฟ้ารั่ว สำหรับพื้นที่ที่สถานการณ์น้ำท่วมขัง ในกรณีที่มีความเสี่ยงจะเกิดอันตรายให้ตัดกระแสไฟฟ้าทันที และขอให้ติดตามข้อมูลข่าวสารสถานการณ์อุทกภัย ตลอดจนการพยากรณ์อากาศอย่างใกล้ชิด จนกว่าเหตุการณ์จะกลับเข้าสู่ภาวะปกติ เพื่อให้รู้เท่าทันเหตุการณ์อย่างทันท่วงที ทั้งนี้ หากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือสายด่วนศูนย์ดำรงธรรม 1567 หรือ ประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/87332