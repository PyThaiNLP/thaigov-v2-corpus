รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ บุกญี่ปุ่น เพื่อส่งเสริมการสร้างพื้นที่ GIAHS ในไทย


วันพฤหัสบดีที่ 22 สิงหาคม 2567
รองปลัดเศรษฐเกียรติฯ บุกญี่ปุ่น เพื่อส่งเสริมการสร้างพื้นที่ GIAHS ในไทย
รองปลัดเศรษฐเกียรติฯ บุกญี่ปุ่น เพื่อส่งเสริมการสร้างพื้นที่ GIAHS ในไทย
เมื่อวันที่ 21 สิงหาคม 2567 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยนางบุณฑริกา กระจ่างวงษ์ อัครราชทูตที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโตเกียว และเจ้าหน้าที่ที่เกี่ยวข้อง เข้าร่วมการประชุมและศึกษาดูงานด้านการเพาะปลูกผลไม้ของจังหวัด Yamanashi ซึ่งองค์การอาหารและเกษตรแห่งสหประชาชาติ (FAO) ได้รับรองให้ “การเพาะปลูกผลไม้ของจังหวัด Yamanashi” เป็นพื้นที่ GIAHS ในปี 2565 โดยมีความโดดเด่นในการปรับระบบการเพาะปลูก “องุ่น” ในรูปแบบขั้นบันได เพื่อให้เข้ากับสภาพพื้นที่ที่เป็นเนินตะกอนรูปพัด (alluvial fan) ของภูมิภาคเกียวโต (Kyoto)
สำหรับการเพาะปลูกองุ่นในพื้นที่จังหวัด Yamanashi ครอบคลุมพื้นที่ 7,000 เฮคเตอร์ และมีเกษตรกร 8,000 ครัวเรือน โดยถือเป็นการสนับสนุนการดำรงชีวิตเพื่อพัฒนาความมั่นคงทางอาหาร ซึ่งเกษตรกรส่วนใหญ่เป็นเกษตรกรรายย่อย และเป็นธุรกิจครอบครัว อย่างไรก็ตาม ระบบการเกษตรดังกล่าวสามารถสร้างผลผลิตที่มีมูลค่าและคุณภาพสูง เช่น การผลิตไวน์จากองุ่น เป็นต้น นอกจากนี้ การเพาะปลูกองุ่นในพื้นที่จังหวัด Yamanashi เป็นการสนับสนุนให้เกิดความหลากหลายทางชีวภาพ เนื่องจากมีองุ่นหลายสายพันธุ์ ซึ่งครอบคลุมถึงพันธุ์พื้นเมือง อีกทั้งสภาพแวดล้อมในพื้นที่ดังกล่าวเป็นที่อยู่อาศัยของสิ่งมีชีวิตต่าง ๆ โดยการเพาะปลูกหญ้าในสวนจะเป็นการป้องกันการสูญเสียดินในพื้นที่ลาดชันและเป็นการให้ปุ๋ยอินทรีย์แก่ดิน รวมทั้งเป็นการเสริมสร้างความหลากหลายทางชีวภาพของพืชและแมลง ทั้งนี้ การเพาะปลูกองุ่นในพื้นที่จังหวัด Yamanashi สะท้อนถึงระบบภูมิปัญญาของวัฒนธรรมท้องถิ่นที่มีความยาวนานมากกว่า 200 ปี โดยเกษตรกรมีการพัฒนาเทคนิคต่าง ๆ ในการเสริมสร้างเสถียรภาพของผลิตภาพในพื้นที่ขนาดเล็ก รวมทั้งการรักษามาตรฐาน คุณภาพ และอัตลักษณ์ อึกทั้งในชุมชนยังมีการก่อตั้งกลุ่มอนุรักษ์ป่า และการอนุรักษ์/จัดการบริหารน้ำ เพื่อเสริมสร้างความเป็นอยู่ของประชาชน ตลอดจนมีการเผยแพร่ความรู้ด้านการเพาะปลูกองุ่นให้แก่คนรุ่นใหม่เพื่อสืบทอดต่อไป
รองปลัดกระทรวงเกษตรและสหกรณ์ กล่าวว่า จากการศึกษารูปแบบการเพาะปลูกองุ่นในพื้นที่จังหวัด Yamanashi จะเห็นว่า มีความเหมาะสมในการเป็นพื้นที่ GIAHS เนื่องจากมีความเชื่อมโยงระหว่างระบบเกษตรกรรมที่สืบทอดมาเป็นระยะเวลานาน การส่งเสริมคุณภาพชีวิตของเกษตรกรและประชาชนในชุมชน และส่งเสริมการพัฒนาความหลากหลายทางชีวภาพ โดยสามารถนำแนวความคิดดังกล่าวมาประยุกต์ใช้เพื่อพัฒนา/เพิ่มจำนวนพื้นที่ GIAHS ในประเทศไทย โดยประเทศไทยยังมีพื้นที่ GIAHS เพียงแห่งเดียวคือ “การเลี้ยงควายปลักและระบบนิเวศในพื้นที่ชุ่มน้ำทะเลน้อย” อย่างไรก็ตาม ประเทศไทยมีแผนขับเคลื่อนเพื่อพัฒนาพื้นที่ GIAHS โดยมีเป้าหมายจะพัฒนาให้มีพื้นที่ GIAHS ในประเทศไทยเพิ่มขึ้น อย่างน้อย 1 แห่ง ภายในปี 2569

ที่มา : https://www.thaigov.go.th/news/contents/details/87311