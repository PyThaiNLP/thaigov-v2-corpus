รัฐบาลไทย-ข่าวทำเนียบรัฐบาล-"วราวุธ" ห่วงน้ำท่วมเหนือ กำชับทุกหน่วยงานของกระทรวง พม. รับมือช่วยประชาชน


วันพฤหัสบดีที่ 22 สิงหาคม 2567
"วราวุธ" ห่วงน้ำท่วมเหนือ กำชับทุกหน่วยงานของกระทรวง พม. รับมือช่วยประชาชน
"วราวุธ" ห่วงน้ำท่วมเหนือ กำชับทุกหน่วยงานของกระทรวง พม. รับมือช่วยประชาชน
วันที่ 22 สิงหาคม 2567 เวลา 09.00 น. ที่กระทรวงการพัฒนาสังคมและความมั่นคงของมนุษย์  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า จากสถานการณ์ฝนตกหนักในบริเวณภาคเหนือของประเทศไทย ซึ่งขณะนี้เกิดสถานการณ์อุทกภัยหนัก เช่น ที่จังหวัดน่าน ทำให้พี่น้องประชาชนบ้านเรือน พืชสวน ไร่นา ได้รับความเสียหายมากพอสมควร ตนได้สั่งการให้ทุกหน่วยงานของกระทรวงการพัฒนาสังคมและความมั่นคงของมนุษย์ (พม.) ทั้ง ศูนย์ สถาน บ้าน นิคม ทุกๆหน่วยงานในพื้นที่ให้ดูแลโดยเฉพาะอย่างยิ่งกลุ่มเปราะบาง ให้เตรียมตั้งรับ  และในกรณีที่มีพี่น้องประชาชนกลุ่มใดต้องการความช่วยเหลือ ขอให้เร่งดำเนินการโดยเร็วและที่สำคัญต้องคิดไปถึงว่ายามที่น้ำลดแล้ว การที่จะเข้าไปช่วยเหลือเยียวยาพี่น้องประชาชนทั้งในเรื่องสิ่งของ เรื่องที่พักอาศัย และในเรื่องจิตใจนั้นเป็นสิ่งที่สำคัญ
นายวราวุธ กล่าวต่อไปว่า แน่นอนว่าหน่วยงานของกระทรวง พม. เองหลายหน่วยงานก็คงจะได้รับผลกระทบเช่นเดียวกัน รวมไปถึงพี่น้องเพื่อนๆข้าราชการของกระทรวง พม. ก็จะได้รับผลกระทบเช่นเดียวกัน แต่ในฐานะที่เราเป็นข้าราชการมีหน้าที่ในการที่จะดูแลความเดือดร้อนของพี่น้องประชาชนนั้นได้ขอให้เพื่อนๆข้าราชการของกระทรวง พม. ทุกคนเร่งดูแลพี่น้องประชาชนในเขตที่เจอปัญหาอุทกภัยอย่างหนัก ในขณะเดียวกันจากภาคเหนือน้ำตามปกติแล้วก็จะค่อยๆไล่ลงมา อย่างเช่นในขณะนี้อยู่ที่จังหวัดน่านเดี๋ยวจะต้องไหลลงมาถึงพิษณุโลกและนครสวรรค์ แล้วก็มาจบที่ปากน้ำโพ ดังนั้นตนได้ขอให้ทุกหน่วยงานในพื้นที่ตอนใต้ลงมาเตรียมพร้อมในการที่จะเข้าไปดูแลพี่น้องประชาชน และคอยติดตามข่าวสารดูว่าปริมาณน้ำนั้นจะไหลไปในทิศทางใดหรือว่าจะลงทุ่งหรือจะระบายไปในทิศทางใด ในการนี้เองไม่ว่าจะเป็นหลังน้ำลดแล้วหรือจังหวัดที่อยู่ตอนใต้ที่น้ำกำลังจะมานั้น ได้ขอให้เพื่อนๆข้าราชการทุกหน่วยงานเร่งเตรียมตัวรับสถานการณ์และถ้าหากว่าต้องการงบประมาณเพิ่มเติมอย่างไร ก็จะไปขอทางปลัด พม. และผู้บริหารกระทรวง พม. ทุกฝ่ายนั้นจัดสรรงบประมาณเป็นการเร่งด่วน
นายวราวุธ กล่าวเพิ่มเติมว่า อย่างไรก็ตาม ตนมีความห่วงใยข้าราชการและเจ้าหน้าที่รวมถึงประชาชนทุกคนที่ได้รับผลกระทบจากสถานการณ์อุทกภัยที่เกิดขึ้น  อย่างไรก็ตามหากประชาชนประสบปัญหาอุทกภัย สามารถขอความช่วยเหลือ ได้ที่ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านฮอตไลน์ 1300 บริการตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #น้ำท่วมภาคเหนือ

ที่มา : https://www.thaigov.go.th/news/contents/details/87333