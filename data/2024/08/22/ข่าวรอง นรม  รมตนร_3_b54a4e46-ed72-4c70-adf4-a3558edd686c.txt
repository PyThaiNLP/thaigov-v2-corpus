รัฐบาลไทย-ข่าวทำเนียบรัฐบาล-​“ภูมิธรรม” นำทีมรัฐบาลแถลงสื่อ อนุมัติงบกลางแก้ไขปัญหาน้ำท่วมได้ทันที พร้อมสั่ง กษ ตั้ง “วอร์รูม”ติดตามสถานการณ์น้ำอย่างใกล้ชิด


วันพฤหัสบดีที่ 22 สิงหาคม 2567
22/08/2567
พิมพ์
​“ภูมิธรรม” นำทีมรัฐบาลแถลงสื่อ อนุมัติงบกลางแก้ไขปัญหาน้ำท่วมได้ทันที พร้อมสั่ง กษ ตั้ง “วอร์รูม”ติดตามสถานการณ์น้ำอย่างใกล้ชิด
​“ภูมิธรรม” นำทีมรัฐบาลแถลงสื่อ อนุมัติงบกลางแก้ไขปัญหาน้ำท่วมได้ทันที พร้อมสั่ง กษ ตั้ง “วอร์รูม”ติดตามสถานการณ์น้ำอย่างใกล้ชิด
วันนี้ (22 สิงหาคม 2567) เวลา 14.00 น. ณ อาคาร 99 ปี หม่อมหลวงชูชาติ กำภู กรมชลประทาน สามเสน กรุงเทพมหานคร   นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี แถลงภายหลังการประชุมหารือการบริหารจัดการน้ำ (แก้ไขปัญหาน้ำท่วมในพื้นพื้นที่ภาคเหนือ)  แจ้งให้ทราบว่า นางสาวแพทองธาร  ชินวัตร นายกรัฐมนตรี แสดงความห่วงใยผู้ได้รับผลกระทบน้ำท่วมขณะนี้   มอบผู้ว่าราชการจังหวัด เป็นผู้บัญชาการศูนย์ปฏิบัติการส่วนหน้า  เน้นจัดการสถานการณ์ด้วยข้อมูลที่แม่นยำ เพื่อรักษาชีวิตและทรัพย์สินของพี่น้องประชาชน ขณะที่ สั่งพณ. ดูแลสินค้าต้องไม่แพง ไม่ขาดแคลน
รองนายกรัฐมนตรี กล่าวว่า การประชุมวันนี้ เป็นการเรียกประชุมฉุกเฉินของสำนักงานทรัพยากรน้ำแห่งชาติ (สทนช.) จากกรณีสถานการณ์อุทกภัยในพื้นที่ภาคเหนือ ซึ่งปริมาณน้ำฝนที่ตกลงมาเป็นจำนวนมาก  รัฐบาลได้รับทราบรายงานตั้งแต่เมื่อคืนที่ผ่านมา และได้มีการประสานงานกับหน่วยงานที่เกี่ยวข้อง  สั่งการให้ผู้ว่าราชการจังหวัด กรมป้องกันและบรรเทาสาธารณภัย (ปภ.) ดูแลการป้องกันภัยทั้งหมด รวมทั้งกรณีช่วยเหลือนักเรียนที่ติดอยู่ในโรงเรียนเวียงแก่นวิทยาคม ขณะนี้ได้ดำเนินการให้ความช่วยเหลือและนำนักเรียนกลับยังที่พักอย่างปลอดภัย
ทั้งนี้ นางสาวแพทองธาร ชินวัตร นายกรัฐมนตรี ซึ่งขณะนี้ยังไม่สามารถปฏิบัติหน้าที่อย่างสมบูรณ์   ก็แสดงความห่วงใยพี่น้องประชาชน พร้อมขอให้ทุกภาคส่วนร่วมกันช่วยเหลือพี่น้องประชาชนที่ประสบปัญหาอุทกภัยในครั้งนี้
รองนายกรัฐมนตรี กล่าวอีกว่า การประชุมวันนี้ได้มีการทบทวนแผนงานที่เคยได้มีการกำหนดไว้ในช่วงที่ผ่าน  ขอให้กระทรวงมหาดไทยตั้งศูนย์เฉพาะแต่ละจังหวัด โดยผู้ว่าราชการจังหวัดเป็นคนกลางมีอำนาจหน้าที่โดยตรงในการดูแลและประสานหน่วยราชการต่าง ๆ เพื่อให้เกิดขึ้น  โดยเฉพาะพื้นที่จังหวัดเชียงราย แพร่  น่าน  พะเยา  รวมไปถึงสุโขทัย ซึ่ง รองนายกรัฐมนตรี (นายอนุทิน ชาญวีรกูล)  ซึ่งดูแลกระทรวงมหาดไทยและดูแลกรมป้องกันและบรรเทาสาธารณภัยทั้งหมดได้มีการสั่งการไปเรียบร้อยแล้ว   และจะไปดูเพิ่มเติมข้อกฎหมายต่าง ๆ  สามารถดำเนินการได้หรือไม่ หากจะประเมินว่าจุดไหนเกิดอุทกภัย และขอให้ประกาศเป็นเขตภัยพิบัติ เพื่อจะได้ใช้อุปกรณ์และเครื่องมือต่าง ๆ ที่มีอยู่ในการแก้ไขดำเนินการได้เร็วที่สุดและป้องกันภัยปัญหาของพี่น้องประชาชน
รองนายกรัฐมนตรี สั่งการไปยังกระทรวงพาณิชย์แล้ว ให้ดูแลสินค้าบริโภคและอุปโภคต้องไม่ขาด ราคาสินค้าต้องไม่แพง ไม่ให้เกิดการซ้ำเติมพี่น้องประชาชน รัฐมนตรีว่าการกระทรวงเกษตรและสหกรณ์จะลงพื้นเพื่อติดตามสถานการณ์ด้วย
รองนายกรัฐมนตรี  มอบหมายกระทรวงกลาโหม และกองทัพภาคที่ 3  นำกำลังพล และเครื่องมือต่าง ๆ ที่มีอยู่เข้าไปช่วยเหลือในพื้นที่ประสบภัย และให้กระทรวงเกษตรและสหกรณ์ กรมชลประทาน เตรียมการเฝ้าระวังตลอด 24 ชั่วโมง และทุกส่วนให้ดำเนินการตามหน้าที่และภารกิจของตน โดยไม่ต้องรอให้เกิดภัยพิบัติเกิดขึ้น
ส่วนกระทรวงศึกษาธิการ ให้สั่งการเขตพื้นที่การศึกษา สถานศึกษาในพื้นที่เตรียมพร้อมรับมือสถานการณ์น้ำป่าไหลหลาก โดยดูความปลอดภัยของนักเรียนและครูเป็นสำคัญ ผู้อำนวยการโรงเรียนพิจารณาตามความเหมาะสมสั่งปิดเรียนได้ทันที เพื่อความปลอดภัยของนักเรียนในด้านการเดินทางอีกด้วย กระทรวงทรัพยากรธรรมชาติและสิ่งแวดล้อม ดูแลในส่วนที่เกี่ยวข้องเรื่อง เขตป่าและดำเนินการตรวจสอบฝายคันดินต่าง ๆ ที่มีจุดกักเก็บน้ำ  หากพบจุดที่บกพร่องซ่อมได้ก็ซ่อมทันที รวมทั้งแจ้งให้พี่น้องประชาชนได้ทราบก่อน  รวมทั้งกระทรวงคมนาคมให้ตรวจสอบเส้นทาง ถนน คอสะพาน เพื่อไม่ให้เกิดปัญหาและเป็นอุปสรรคต่อการขัดขวางทางน้ำผ่าน
“ยืนยันรัฐบาลทั้งหมดร่วมกันทำงาน ไม่มีช่องว่างแม้เป็นรัฐบาลรักษาการ รัฐบาลทำหน้าที่ระหว่างรอรัฐบาลใหม่เข้ามาปฏิบัติหน้าที่  ในส่วนงบประมาณ ขณะนี้ได้ประกาศให้ใช้งบประมาณภัยพิบัติได้ หากมีปัญหาก็สามารถอนุมัติงบกลางให้ไปดำเนินการได้” รองนายกรัฐมนตรี กล่าว

ที่มา : https://www.thaigov.go.th/news/contents/details/87351