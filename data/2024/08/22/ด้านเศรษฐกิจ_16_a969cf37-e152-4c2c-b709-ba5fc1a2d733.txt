รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ลงนามในสัญญาจ้างงานจ้างก่อสร้างโครงการทางพิเศษฉลองรัชส่วนต่อขยาย (ช่วงจตุโชติ - ถนนลำลูกกา) กับบริษัท อิตาเลียนไทย ดีเวล๊อปเมนต์ จำกัด (มหาชน)


วันพฤหัสบดีที่ 22 สิงหาคม 2567
การทางพิเศษแห่งประเทศไทย ลงนามในสัญญาจ้างงานจ้างก่อสร้างโครงการทางพิเศษฉลองรัชส่วนต่อขยาย (ช่วงจตุโชติ - ถนนลำลูกกา) กับบริษัท อิตาเลียนไทย ดีเวล๊อปเมนต์ จำกัด (มหาชน)
.....
วันนี้ (22 สิงหาคม 2567) เวลา 10.00 น. นายสุรเชษฐ์ เหล่าพูลสุข ผู้ว่าการการทางพิเศษแห่งประเทศไทย (กทพ.) กระทรวงคมนาคม ลงนามในสัญญาจ้างงานจ้างก่อสร้างโครงการทางพิเศษฉลองรัชส่วนต่อขยาย (ช่วงจตุโชติ - ถนนลำลูกกา) โดยมี นายสุเมธ สุรบถโสภณ​ รองประธานบริหารอาวุโสบริษัท อิตาเลียนไทย ดีเวล๊อปเมนต์ จำกัด (มหาชน) ร่วมลงนามฯ ณ ห้องประชุม 2801 ชั้น 28 อาคารศูนย์บริหารทางพิเศษ กทพ.
นายสุรเชษฐ์ เหล่าพูลสุข กล่าวว่า สืบเนื่องจากการประชุมคณะรัฐมนตรี เมื่อวันที่ 14 มีนาคม 2566 ได้มีมติอนุมัติให้ กทพ. ดำเนินโครงการทางพิเศษฉลองรัชส่วนต่อขยาย (ช่วงจตุโชติ - ถนนลำลูกกา) ระยะทาง 16.21 กิโลเมตร โดยมีวัตถุประสงค์เพื่อรองรับการให้บริการด้านการจราจรและขนส่ง ให้สอดคล้องกับการพัฒนาและการเจริญเติบโตของพื้นที่ตัวเมือง ที่มีแนวโน้มพัฒนาไปทางทิศตะวันออกของกรุงเทพฯ อย่างรวดเร็ว สอดคล้องกับนโยบายด้านการพัฒนาเศรษฐกิจและความสามารถในการแข่งขันของไทย เพื่อพัฒนาโครงสร้างพื้นฐานด้านคมนาคมให้ครอบคลุมพื้นที่ทั่วประเทศ สามารถรองรับการขนส่งและการเดินทางต่อเนื่องหลายรูปแบบได้อย่างไร้รอยต่อ รวมทั้งสอดคล้องกับยุทธศาสตร์ชาติ ด้านการสร้างความสามารถในการแข่งขัน สอดคล้องกับแผนพัฒนาเศรษฐกิจและสังคมแห่งชาติ ฉบับที่ 13 โดยก่อสร้างเป็นทางยกระดับขนาด 6 ช่องจราจร (ไป - กลับ) ตั้งแต่ทางพิเศษฉลองรัช บริเวณ ด่านเก็บค่าผ่านทางพิเศษจตุโชติ ระยะทาง 16.21 กิโลเมตร รวมทางขึ้น - ลง
นายสุเมธ สุรบถโสภณ รองประธานบริหารอาวุโส บริษัท อิตาเลียนไทย กล่าวเพิ่มเติมว่า โครงการฯ เป็นหนึ่งในโครงการที่มีความสำคัญในการพัฒนาระบบการคมนาคมขนส่ง โดยก่อสร้างเป็นทางพิเศษยกระดับ ขนาด 6 ช่องจราจร โครงสร้างเป็นรูปแบบ Slab on Girder ส่วนโครงสร้างเสาเป็นเสาเดี่ยว ก่อสร้างบนระบบฐานรากที่เป็นเสาเข็มเจาะขนาดใหญ่ ซึ่งบริษัทฯ มีประสบการณ์ในการก่อสร้างทางยกระดับประเภทนี้มานานหลายโครงการต่อเนื่องถึงปัจจุบัน รวมถึงมีความพร้อมด้านบุคลากร ทั้งวิศวกรและทีมงานที่มีประสบการณ์และความชำนาญสูง ตลอดจนมีการจัดหาเครื่องจักรทันสมัยเหมาะสมสำหรับการก่อสร้าง นอกจากนี้ มีโรงงานผลิตชิ้นส่วนคอนกรีตที่มีคุณภาพสูงสำหรับใช้ก่อสร้าง ทั้งนี้ บริษัทฯ จะยึดมั่นในมาตรฐานการทำงานให้ได้ผลงานที่มีคุณภาพดี และมีความปลอดภัยสูงสุด จึงขอให้มั่นใจได้ว่าบริษัทฯ มีความพร้อมในการทำงานทุกด้าน และมีความมุ่งมั่นในการดำเนินงานโครงการนี้ให้สำเร็จตามวัตถุประสงค์ และในโอกาสนี้ต้องขอขอบคุณ กทพ. ที่ไว้วางใจให้บริษัทฯ เป็นผู้ดำเนินการก่อสร้างโครงการฯ
“ปัจจุบันการเดินทางจากกรุงเทพฯ ไปอำเภอธัญญะบุรี หรืออำเภอองค์รักษ์ จังหวัดนครนายก จะใช้ถนนรังสิต - นครนายก และถนนพหลโยธินเป็นเส้นทางหลัก ซึ่งปัจจุบันมีปริมาณการจราจรหนาแน่น เนื่องจากเป็นเส้นทางหลักที่สามารถเดินทางสู่ภาคกลางตอนบนและภาคตะวันออกเฉียงเหนือ ประกอบกับมีโรงงานอุตสาหกรรมตั้งอยู่ตลอดแนวเส้นทาง นอกจากนี้ ยังมีปริมาณรถบรรทุกขนาดใหญ่ใช้สัญจรเป็นจำนวนมาก ทำให้เกิดความล่าช้าในการเดินทาง โดยเฉพาะในช่วงวันหยุดและช่วงเทศกาลจะเกิดปัญหาการจราจรติดขัดตลอดแนวเส้นทาง ดังนั้น เพื่อการแก้ไขปัญหาจราจรในพื้นที่กรุงเทพฯ ปทุมธานี และนครนายก กทพ. จึงดำเนินการต่อขยายโครงข่ายทางพิเศษฉลองรัชไปยังถนนลำลูกกา เพื่อเป็นทางเลือกในการเดินทางที่สะดวกรวดเร็ว เพิ่มโครงข่ายถนน เพื่อแบ่งเบาปริมาณจราจรบนถนน อีกทั้งช่วยพัฒนาพื้นที่จังหวัดปทุมธานี และนครนายกอีกด้วย” นายสุรเชษฐ์ กล่าว

ที่มา : https://www.thaigov.go.th/news/contents/details/87341