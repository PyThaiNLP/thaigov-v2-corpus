รัฐบาลไทย-ข่าวทำเนียบรัฐบาล-​ผู้ตรวจฯ เศรษฐรัชต์ ตรวจราชการรอบที่ 2 พร้อมตรวจติดตามโครงการ “เหมืองแร่ดี คู่ชุมชน” ปี 2567 


วันพฤหัสบดีที่ 22 สิงหาคม 2567
22/08/2567
พิมพ์
​ผู้ตรวจฯ เศรษฐรัชต์ ตรวจราชการรอบที่ 2 พร้อมตรวจติดตามโครงการ “เหมืองแร่ดี คู่ชุมชน” ปี 2567
​ผู้ตรวจฯ เศรษฐรัชต์ ตรวจราชการรอบที่ 2 พร้อมตรวจติดตามโครงการ “เหมืองแร่ดี คู่ชุมชน” ปี 2567
วันที่ 20 สิงหาคม 2567 นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม ตรวจราชการกรณีปกติ รอบที่ 2 และตรวจติดตามผลการดำเนินโครงการ “เหมืองแร่ดี คู่ชุมชน” ปีงบประมาณ 2567 ณ สำนักงานอุตสาหกรรมจังหวัดเพชรบูรณ์ โดยมี นายพสุ สุครีวก อุตสาหกรรมจังหวัดเพชรบูรณ์ นายนันทวุธ หิมะมาน ผอ.สำนักงานอุตสาหกรรมพื้นฐานและการเหมืองแร่เขต 5 พร้อมคณะเจ้าหน้าที่ เข้าร่วมประชุมรายงานผลการดำเนินการตามประเด็นการตรวจราชการ และโครงการเหมืองแร่ดีคู่ชุมชน
ทั้งนี้ ผู้ตรวจฯ เศรษฐรัชต์ ได้เน้นย้ำให้เจ้าหน้าที่ดำเนินการตามนโยบาย MIND ใช้หัวและใจ ปั้นอุตสาหกรรมคู่ชุมชน ดำเนินนโยบาย 4 มิติ และใช้มาตรการ 4 ด้าน ดิน น้ำ ลม ไฟ คุมเข้มด้านสิ่งแวดล้อมรอบโรงงานทั่วประเทศ พร้อมให้ข้อเสนอแนะในการปฏิบัติงาน อาทิ เร่งรัดการเบิกจ่ายงบประมาณให้เป็นไปตามแผน รวมทั้งบริหารจัดการการใช้จ่ายงบประมาณอย่างรอบคอบ ตรวจกำกับดูแลโรงงานในพื้นที่ให้เป็นไปตามกฎหมาย แก้ไขปัญหาเรื่องร้องเรียนอย่างเร่งด่วน เน้นย้ำให้เจ้าหน้าที่ใช้ระบบสารสารสนเทศ ติดตาม กำกับดูแลโรงงานโดยใช้ระบบ i-Auditor แนะนำให้ผู้ประกอบการยื่นคำขอรับใบอนุญาตผ่านระบบ e-License รับและรายงานเรื่องร้องเรียนผ่านระบบ I-Dee Pro ติดตามเร่งรัดผู้ประกอบการที่ยังไม่สมัครระบบทะเบียนลูกค้า อก. (i-Industry) และที่ยังรายงานข้อมูลกลางของ อก. (I-Single Form) ไม่ครบถ้วน เชิญชวนโรงงานให้สมัครเข้าร่วมโครงการ Green Industry พร้อมกำชับให้เร่งรัดการเบิกจ่ายงบประมาณโครงการ “เหมืองแร่ดี คู่ชุมชน” ให้เป็นไปตามแผน และได้ตรวจเยี่ยมอาคารสำนักงานฯ บ้านพักข้าราชการ ซึ่งอยู่ระหว่างรอจัดสรรงบประมาณเพื่อซ่อมแซมในปี 2568
จากนั้น คณะผู้ตรวจฯ ได้ตรวจเยี่ยม บริษัท ศรีแก้วหล่มเก่า จำกัด ประกอบกิจการแปรรูปมะขาม ตั้งอยู่ ณ ตำบลวังบาล อำเภอหล่มเก่า สถานประกอบการดังกล่าวได้รับการสนับสนุนกองทุนพัฒนา SME ตามแนวประชารัฐ และได้รับการรับรอง มผช.
ต่อมา วันที่ 21 สิงหาคม 2567 คณะผู้ตรวจฯ ได้ลงพื้นที่ตรวจเยี่ยม เหมืองแร่ทองคำและเงิน ของ บริษัท อัครา รีซอร์สเซส จำกัด (มหาชน) ตั้งอยู่ ณ ตำบลท้ายดง อำเภอวังโป่ง สถานประกอบการดังกล่าวสามารถปฏิบัติตามนโยบาย MIND ได้ครบทั้ง 4 มิติ และได้เยี่ยมชมผลิตภัณฑ์แปรรูปจากหญ้าแฝก ของวิสาหกิจชุมชนแม่บ้านเกษตรบ้านร่องตะแบก ซึ่งเข้าร่วมโครงการ OPOAI-C กับ กระทรวงอุตสาหกรรม

ที่มา : https://www.thaigov.go.th/news/contents/details/87317