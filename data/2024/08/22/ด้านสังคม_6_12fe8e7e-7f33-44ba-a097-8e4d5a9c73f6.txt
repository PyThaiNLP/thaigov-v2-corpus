รัฐบาลไทย-ข่าวทำเนียบรัฐบาล-พม. เชิญชวน อุดหนุนผลิตภัณฑ์วิสาหกิจชุมชน-สินค้าราษฎรบนพื้นที่สูง ในงาน "ใต้ร่มพระบารมี พระบรมราชชนนีพันปีหลวง" ที่ชั้น 8 เซ็นทรัลเวิลด์


วันพฤหัสบดีที่ 22 สิงหาคม 2567
พม. เชิญชวน อุดหนุนผลิตภัณฑ์วิสาหกิจชุมชน-สินค้าราษฎรบนพื้นที่สูง ในงาน "ใต้ร่มพระบารมี พระบรมราชชนนีพันปีหลวง" ที่ชั้น 8 เซ็นทรัลเวิลด์
พม. เชิญชวน อุดหนุนผลิตภัณฑ์วิสาหกิจชุมชน-สินค้าราษฎรบนพื้นที่สูง ในงาน "ใต้ร่มพระบารมี พระบรมราชชนนีพันปีหลวง" ที่ชั้น 8 เซ็นทรัลเวิลด์
วันที่ 22 สิงหาคม 2567 ที่ศูนย์การค้าเซ็นทรัลเวิลด์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดงานมหกรรมจัดแสดงผลิตภัณฑ์วิสาหกิจชุมชนและสินค้าราษฎรบนพื้นที่สูง เทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมี พระบรมราชชนนีพันปีหลวง” ภายใต้แนวคิด “ใต้ร่มพระบารมี อัตลักษณ์วิถีชาติพันธุ์ วิสาหกิจชุมชนสร้างสรรค์ ผลักดันสวัสดิการยั่งยืน” โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน พร้อมด้วย นางจตุพร โรจนพานิช อธิบดีกรมพัฒนาสังคมและสวัสดิการ คณะผู้บริหารกระทรวง พม. และผู้แทนภาคีเครือข่ายทุกภาคส่วน เข้าร่วมงาน ณ เซ็นทรัลเวิลด์ ไลฟ์ ชั้น 8 ศูนย์การค้าเซ็นทรัลเวิลด์ กรุงเทพฯ และในโอกาสนี้ ยังได้รับเกียรติจากหม่อมราชวงศ์ปณิธาน จรูญโรจน์ มาร่วมเป็นเกียรติในงานด้วย
นายวราวุธ กล่าวว่า รัฐบาลได้ให้ความสำคัญกับความเท่าเทียมของประชาชนทุกกลุ่มทั่วประเทศ รวมถึงกลุ่มชาติพันธุ์ ด้วยการดูแลให้มีเกียรติ ศักดิ์ศรี งานอาชีพ และรายได้ เพื่อคุณภาพชีวิตที่ดีอย่างมั่นคง ซึ่งกระทรวงการพัฒนาสังคมและความมั่นคงของมนุษย์ (พม.) ได้ให้ความสำคัญกับการขับเคลื่อนมิติความมั่นคงของมนุษย์ เพื่อสร้าง “หลักประกันและความมั่นคงในชีวิต” คือ การสนับสนุนทางสังคมและโอกาส การมีงานทำและมีรายได้ และการจัดสวัสดิการสังคม โดยการมีส่วนร่วมของภาคีเครือข่ายทุกภาคส่วน และทุนทางสังคมเป็นแกนกลางในการพัฒนาสังคม เห็นได้จากการขับเคลื่อนการดำเนินงานที่สำคัญของกระทรวง พม. ภายใต้ “นโยบาย 5X5 ฝ่าวิกฤตประชากร” สำหรับราษฎรบนพื้นที่สูงล้วนได้รับพระมหากรุณาธิคุณจากพระบรมวงศานุวงศ์ทุกพระองค์ ในการทรงงานและมีพระราชกรณียกิจน้อยใหญ่นานัปการ ที่เป็นส่วนสำคัญในการพัฒนาคุณภาพชีวิตอย่างยั่งยืน
นายวราวุธ กล่าวต่อไปว่า เพื่อเป็นการเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เกี่ยวกับพระราชกรณียกิจด้านการพัฒนาอาชีพ เพิ่มรายได้แก่ราษฎรบนพื้นที่สูง และการธำรงรักษาและฟื้นฟูศิลปหัตถกรรมให้แพร่หลาย กระทรวง พม. โดยกรมพัฒนาสังคมและสวัสดิการ (พส.) จึงได้จัดงานมหกรรมจัดแสดงผลิตภัณฑ์วิสาหกิจชุมชนและสินค้าราษฎรบนพื้นที่สูง เทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมี พระบรมราชชนนีพันปีหลวง” ภายใต้แนวคิด “ใต้ร่มพระบารมี อัตลักษณ์วิถีขาติพันธุ์ วิสาหกิจชุมชนสร้างสรรค์ ผลักดันสวัสดิการยั่งยืน”
นายวราวุธ กล่าวต่ออีกว่า งานครั้งนี้ ทุกท่านจะได้สัมผัสกับความงดงามของผลิตภัณฑ์จากกลุ่มชาติพันธุ์ที่หาดูได้ยาก ไม่ว่าจะเป็นสิ่งทอที่ประณีต การปักที่งดงาม การเย็บและตกแต่งด้วยวัสดุหลากหลาย สะท้อนถึงวิถีชีวิตและวัฒนธรรมอันลึกซึ้ง สำหรับไฮไลท์ของงานวันนี้ คือการแสดงแฟชั่นโชว์ ผลิตภัณฑ์สิ่งทอจากกลุ่มชาติพันธุ์บนพื้นที่สูง  โดย ดร.สุวรรณา ศิลปอาชา ภริยารัฐมนตรีว่าการกระทรวง พม. คุณอาภาพรรณ โจโควิดจาจา คุณรัดเกล้า สุวรรณคีรี นางจตุพร โรจนพานิช อธิบดี พส. พร้อมคณะผู้บริหาร และดารานักแสดง อาทิ ทับทิม - อัญรินทร์ ธีราธนันพัฒน์ แม็กกี้-อาภา ส้ม - ธัญสินี พรมสุทธิ์ ตะวัน - ณวินวิชญ์ กิตติชนวิทย์ เปียโน - ณิชาภัทร และ หลุยส์ เฮส รวมทั้งเจ้าแม่แฟชั่นอย่างคุณธันยลักษณ์ พรหมมณี และอินฟลูเอนเซอร์อีกมากมาย นอกจากนี้ ยังมีกิจกรรมที่น่าสนใจมากมาย อาทิ  นิทรรศการเทิดพระเกียรติ “ใต้ร่มพระบารมี พระบรมราชชนนีพันปีหลวง” และ “อัตลักษณ์วิถีชาติพันธุ์” เป็นการจัดแสดงผ้ากลุ่มชาติพันธุ์จากอดีตสู่ปัจจุบัน จุดสาธิตการผลิตสินค้าชุมชนบนพื้นที่สูง การจัดจำหน่ายสินค้าราษฎรบนพื้นที่สูง เวทีเสวนา “การพัฒนาผลิตภัณฑ์ชุมชนพื้นที่สูง สู่ผู้ประกอบการรุ่นใหม่” และโซน “วิสาหกิจชุมชนสร้างสรรค์” เป็นการจัดแสดงผลิตภัณฑ์วิสาหกิจชุมชน และสินค้าราษฎรบนพื้นที่สูง เช่น เสื้อผ้ากลุ่มชาติพันธุ์ กาแฟและโกโก้ เครื่องประดับเงิน และหัตถกรรม เป็นต้น
นายวราวุธ กล่าวต่อไปอีกว่า ชุมชนบนพื้นที่สูง เป็นถิ่นอาศัยของราษฎรบนพื้นที่สูง ซึ่งมีอัตลักษณ์ วิถีชีวิต ประเพณี และผลิตภัณฑ์ชุมชนที่โดดเด่น ด้วยภูมิปัญญาท้องถิ่น ดังนั้นการส่งเสริมการพัฒนาคุณภาพชีวิตของราษฎรบนพื้นที่สูงในมิติด้านอาชีพและรายได้ จึงถือเป็นหลักประกันสำคัญในการสร้างความเป็นอยู่ที่ดี  ซึ่งงานครั้งนี้ จะช่วยสนับสนุนการสร้างงาน สร้างอาชีพ และรายได้ให้แก่ผู้ผลิต ผู้ประกอบการ ตลอดจนสมาชิกกลุ่มอาชีพต่าง ๆ ให้มีคุณภาพชีวิตที่ดี นำมาสู่การสร้างความเข้มแข็งของชุมชนฐานราก ผ่านการจัดตั้ง “กลุ่มวิสาหกิจชุมชน” และการรวมกลุ่มให้เกิดสวัสดิการสังคมในระดับพื้นที่ ทำให้วัยทำงานเป็นกลุ่มคนที่มีบทบาทสำคัญ ในการดูแลครอบครัวและชุมชน สอดคล้องกับการส่งเสริมให้กลุ่มชาติพันธุ์มีเกียรติ ศักดิ์ศรี งานอาชีพ และรายได้ เพื่อคุณภาพชีวิตที่ดีอย่างมั่นคง
นายวราวุธ กล่าวเพิ่มเติมว่า ในนามของกระทรวง พม. ต้องขอขอบคุณภาคีเครือข่าย กลุ่มอาชีพ ผู้ประกอบการกลุ่มชาติพันธุ์ กลุ่มวิสาหกิจชุมชน รวมไปถึงกลุ่มวิสาหกิจเพื่อสังคม ที่ได้เข้ามาร่วมขับเคลื่อนการพัฒนาคุณภาพชีวิตแก่ราษฎรบนพื้นที่สูง ซึ่งกระทรวง พม. เชื่อมั่นว่า แนวทางการรวมกลุ่มด้านรายได้และอาชีพ ที่ทำให้เกิดสวัสดิการสังคมในระดับพื้นที่เช่นนี้ จะสามารถขยายผลความสำเร็จได้เป็นอย่างดี และขอใช้โอกาสนี้ เรียนเชิญทุกท่านได้เข้ามาร่วมชม และร่วมกันสนับสนุนสินค้าของพี่น้องราษฎรบนพื้นที่สูง ตั้งแต่วันนี้ถึง 24 สิงหาคม 2567 ณ เซ็นทรัลเวิลด์ไลฟ์ ชั้น 8 ศูนย์การค้าเซ็นทรัลเวิลด์ กรุงเทพฯ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ผลิตภัณฑ์วิสาหกิจชุมชน #สินค้าราษฎรบนพื้นที่สูง

ที่มา : https://www.thaigov.go.th/news/contents/details/87335