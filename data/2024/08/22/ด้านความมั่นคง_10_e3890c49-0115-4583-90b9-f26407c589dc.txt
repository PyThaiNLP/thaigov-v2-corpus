รัฐบาลไทย-ข่าวทำเนียบรัฐบาล-ฝ่ายปกครอง จ.ลพบุรี สนธิกำลังฝ่ายความมั่นคง บุกทลายเครือข่าย


วันพฤหัสบดีที่ 22 สิงหาคม 2567
22/08/2567
พิมพ์
ฝ่ายปกครอง จ.ลพบุรี สนธิกำลังฝ่ายความมั่นคง บุกทลายเครือข่าย
ฝ่ายปกครองจังหวัดลพบุรี สนธิกำลังฝ่ายความมั่นคง บุกทลายเครือข่าย "โจ้ซอดแจ้ง" จับกุมผู้ต้องหาได้ 3 ราย พร้อมของกลางยาบ้ากว่า 300 เม็ด ด้านผู้ว่าฯ กำชับ เจ้าหน้าที่มุ่ง Re X-ray อย่างต่อเนื่อง เร่งกำจัดวงจรยาเสพติดให้หมดสิ้นไป
วันนี้ (22 ส.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า จังหวัดลพบุรีได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนได้รับรายงานจาก นายพิษณุ ประภาธนานันท์ ปลัดจังหวัดลพบุรี ถึงกรณีการเข้าจับกุมเครือข่าย "โจ้ซอดแจ้ง" ผู้ต้องหาคดียาเสพติดในพื้นที่อำเภอเมืองลพบุรี โดยเจ้าหน้าที่สามารถจับกุมผู้ต้องหาได้ 3 ราย พร้อมของกลางยาบ้า 331 เม็ด ก่อนนำตัวผู้ต้องหาพร้อมของกลางทั้งหมด นำส่งพนักงานสอบสวน สภ. เมืองลพบุรี เพื่อดำเนินคดีตามกฎหมาย
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า การปฏิบัติการในครั้งนี้เป็นการร่วมมือกันของ ฝ่ายปกครองจังหวัดลพบุรี พร้อมด้วย สมาชิกกองอาสารักษาดินแดน ร้อย บก.บร. ร่วมกับที่ทำการปกครองอำเภอเมืองลพบุรี และสถานีตำรวจภูธรเมืองลพบุรี โดยดำเนินการขับเคลื่อนวาระแห่งชาติ "การแก้ไขปัญหายาเสพติด" ของรัฐบาล ในการตัดวงจรยาบ้าเข้มข้นเด็ดขาด และปฏิบัติการป้องกันและปราบปรามยาเสพติด ตามข้อสั่งการของกระทรวงมหาดไทย 8 มาตรการ ตามแนวทางการป้องกันและแก้ไขปัญหายาเสพติดเชิงรุก ในระยะเร่งด่วน 3 เดือน (ก.ค. - ก.ย. 67) โดยได้ลงตรวจสอบข้อเท็จจริงในพื้นที่อำเภอเมืองลพบุรี ตามที่ประชาชนร้องเรียน กรณียาเสพติดระบาด บริเวณตำบลเขาพระงาม อำเภอเมืองลพบุรี จังหวัดลพบุรี
นายอำพล อังคภากรณ์กุล ผู้ว่าราชการจังหวัดลพบุรี กล่าวต่ออีกว่า การดำเนินการในครั้งนี้ เจ้าหน้าที่ได้เข้าจับกุมเครือข่าย "โจ้ซอดแจ้ง" โดยมีผู้กระทำผิด 3 ราย พร้อมของกลางยาเสพติดให้โทษประเภท 1 (เมทแอมเฟตามีน) ยาบ้า จำนวน 331 เม็ด อีกทั้งยังได้ตรวจสอบปัสสาวะกับผู้ต้องหาทั้งหมด เบื้องต้นตรวจพบสารเสพติดประเภทเมทแอมเฟตามีนในปัสสาวะของผู้ต้องหาทั้ง 3 ราย หลังจากนั้นเจ้าหน้าที่จึงได้แจ้งข้อกล่าวหา คือ เสพยาเสพติดให้โทษประเภท 1 (เมทแอมเฟตามีน) โดยฝ่าฝืนต่อกฎหมาย และร่วมกันจำหน่ายยาเสพติดให้โทษประเภท 1 (เมทแอมเฟตามีน) โดยการมีไว้เพื่อจำหน่ายโดยไม่รับอนุญาต ทั้งนี้ เจ้าหน้าที่ได้นำตัวผู้ต้องหาทั้งหมดพร้อมของกลาง นำส่งพนักงานสอบสวน สภ. เมืองลพบุรี ดำเนินคดีตามกฎหมายต่อไป
นายอำพล อังคภากรณ์กุล ผู้ว่าราชการจังหวัดลพบุรี กล่าวในช่วงท้ายว่า จังหวัดลพบุรีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-Ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87350