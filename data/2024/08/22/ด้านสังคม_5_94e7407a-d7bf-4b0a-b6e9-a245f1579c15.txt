รัฐบาลไทย-ข่าวทำเนียบรัฐบาล-"วราวุธ" ขอบคุณ-ชื่นชม เดอะมอลล์ กรุ๊ป สนับสนุนโครงการกายอุปกรณ์ช่วยเหลือคนพิการ 72,000 ชุด เฉลิมพระเกียรติ


วันพฤหัสบดีที่ 22 สิงหาคม 2567
"วราวุธ" ขอบคุณ-ชื่นชม เดอะมอลล์ กรุ๊ป สนับสนุนโครงการกายอุปกรณ์ช่วยเหลือคนพิการ 72,000 ชุด เฉลิมพระเกียรติ
"วราวุธ" ขอบคุณ-ชื่นชม เดอะมอลล์ กรุ๊ป สนับสนุนโครงการกายอุปกรณ์ช่วยเหลือคนพิการ 72,000 ชุด เฉลิมพระเกียรติ
วันที่ 22 สิงหาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) รับมอบเงินบริจาค จำนวน 500,000 บาท จากผู้บริหาร บริษัท เดอะมอลล์ กรุ๊ป จำกัด โดย คุณวรลักษณ์ ตุลาภรณ์ ประธานเจ้าหน้าที่บริหาร กลุ่มการตลาด และคุณณัฐศมน วงศ์กิตติพัฒน์ ผู้อำนวยการใหญ่การตลาด เพื่อสนับสนุนโครงการกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีคณะผู้บริหารกระทรวง พม. และบริษัท เดอะมอลล์ กรุ๊ป จำกัด เข้าร่วม ที่ห้องประชุม ชั้น 8 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
นายวราวุธ กล่าวว่า โครงการกายอุปกรณ์สำหรับช่วยเหลือคนพิการ 72,000 ชุด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  เป็น 1 ใน 10 โครงการในนามรัฐบาลที่น้อมนำแนวพระราชดำริ พระราชปณิธาน และพระบรมราโชบายเกี่ยวกับการพัฒนาคุณภาพชีวิตของประชาชนให้อยู่ดีมีสุขมาสู่การปฏิบัติ โดยมอบหมายให้กระทรวงการพัฒนาสังคมและความมั่นคงของมนุษย์ (พม.) รับไปดำเนินการ เพื่อถวายเป็นพระราชกุศล เนื่องในโอกาสมหามงคลพระชนมพรรษา 6 รอบ 28 กรกฎาคม 2567 ซึ่งจะส่งผลให้คนพิการ 72,000 คน ได้เข้าถึงสิทธิและสวัสดิการจากรัฐ ในการใช้ประโยชน์จากกายอุปกรณ์และเครื่องช่วยความพิการตามความต้องการของแต่ละบุคคล ซึ่งสอดคล้องกับนโยบาย 5X5 ฝ่าวิกฤตประชากร ในการเสริมสร้างและพัฒนาคุณภาพชีวิตคนพิการให้สามารถดำรงชีวิตได้อย่างอิสระ และสามารถเข้าร่วมกิจกรรมทางสังคมได้อย่างเท่าเทียม
นายวราวุธ กล่าวเพิ่มเติมว่า การที่บริษัทเดอะมอลล์ กรุ๊ป จำกัด ได้สนับสนุนโครงการดังกล่าว ภายใต้ “โครงการเดอะมอลล์ กรุ๊ป เฉลิมพระเกียรติ 72 พรรษา ปวงประชาน้อมสดุดีองค์ราชัน” เพื่อน้อมรำลึกในพระมหากรุณาธิคุณ แสดงความจงรักภักดี และถวายราชสักการะ ธำรงไว้ซึ่งสถาบันชาติ ศาสนา พระมหากษัตริย์ ได้แสดงให้เห็นซึ่งเจตจำนงอย่างแน่วแน่ในการร่วมสนับสนุนโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในนามรัฐบาล ขอขอบคุณและขอชื่นชมบริษัท เดอะมอลล์ กรุ๊ป จำกัด ที่เห็นถึงความสำคัญของโครงการกายอุปกรณ์สำหรับช่วยเหลือคนพิการที่ยังประโยชน์ให้กับคนพิการจำนวนมาก และหวังเป็นอย่างยิ่งว่าจะได้ร่วมมือกันในการจัดกิจกรรมที่เป็นประโยชน์ให้กับพี่น้องประชาชนในสังคมต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #เดอะมอลล์กรุ๊ป #กายอุปกรณ์ #คนพิการ

ที่มา : https://www.thaigov.go.th/news/contents/details/87334