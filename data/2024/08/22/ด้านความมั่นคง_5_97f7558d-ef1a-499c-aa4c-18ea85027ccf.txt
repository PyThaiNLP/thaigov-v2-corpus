รัฐบาลไทย-ข่าวทำเนียบรัฐบาล-ผู้ว่าฯ เชียงราย สั่งเร่งติดตั้งสะพานชั่วคราว กม.16 สายเทิง-ภูชี้ฟ้า พร้อมกำชับทุกภาคส่วนลงพื้นที่ช่วยเหลือพี่น้องประชาชนที่ประสบภัยน้ำท่วมอย่างใกล้ชิด


วันพฤหัสบดีที่ 22 สิงหาคม 2567
22/08/2567
พิมพ์
ผู้ว่าฯ เชียงราย สั่งเร่งติดตั้งสะพานชั่วคราว กม.16 สายเทิง-ภูชี้ฟ้า พร้อมกำชับทุกภาคส่วนลงพื้นที่ช่วยเหลือพี่น้องประชาชนที่ประสบภัยน้ำท่วมอย่างใกล้ชิด
ผู้ว่าฯ เชียงราย สั่งเร่งติดตั้งสะพานชั่วคราว กม.16 สายเทิง-ภูชี้ฟ้า พร้อมกำชับทุกภาคส่วนลงพื้นที่ช่วยเหลือพี่น้องประชาชนที่ประสบภัยน้ำท่วมอย่างใกล้ชิด หากต้องการความช่วยเหลือโทรสายด่วน 1567 หรือ 1784 ได้ตลอด 24 ชั่วโมง
วันนี้ (22 ส.ค. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยถึงสถานการณ์สาธารณภัยที่เกิดขึ้นในพื้นที่จังหวัดเชียงราย สืบเนื่องจากเกิดฝนตกหนักอย่างต่อเนื่องสะสม ทำให้เกิดน้ำป่าไหลหลาก น้ำท่วมฉับพลันและดินถล่มในหลายพื้นที่ ส่งผลกระทบ 10 อำเภอ 30 ตำบล 221 หมู่บ้าน มีราษฎรได้รับผลกระทบ 5,579 ครัวเรือน พื้นที่ทางการเกษตรได้รับผลกระทบ 12,828 ไร่ โดยไม่มีรายงานผู้ได้รับบาดเจ็บหรือเสียชีวิต ซึ่งทางจังหวัดเชียงราย โดยกองอำนวยการป้องกันและบรรเทาสาธารณภัยจังหวัดเชียงราย ได้สั่งการหน่วยงานที่เกี่ยวข้องแจ้งเตือนทุกอำเภอเฝ้าระวัง ติดตามสถานการณ์ น้ำท่วมฉับพลัน น้ำป่าไหลหลากน้ำล้นตลิ่งอย่างต่อเนื่อง รวมทั้งเตรียมความพร้อมของเครื่องมืออุปกรณ์ เครื่องจักรกล และกำลังพลพร้อมเข้าให้ความช่วยเหลืออย่างทันท่วงที
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวว่า ขณะนี้สถานการณ์อุทกภัยของจังหวัดเชียงราย หลายพื้นที่ยังมีน้ำท่วมขังและอยู่ในการเฝ้าระวังอย่างใกล้ชิด เนื่องจากยังมีกลุ่มฝนและอาจจะมวลน้ำไหลมาเพิ่มเติม โดยเฉพาะที่อำเภอเทิง จังหวัดเชียงราย รายงานความเสียหายว่าเกิดน้ำป่าไหลหลาก ใน 6 ตำบล รวม 62 หมู่บ้าน อีกทั้งมีเหตุคอสะพานถนนทางหลวงสาย 1155 สายเทิง-ภูชี้ฟ้า บริเวณกิโลเมตรที่ 16 ขาดไม่สามารถสัญจรได้ ทำให้น้องนักเรียนที่มีภูมิลำเนาในตำบลตับเต่ามาเรียนเขตตัวอำเภอเทิง ไม่สามารถเดินทางกลับบ้านได้ โดยนายวรายุทธ ค่อมบุญ นายอำเภอเทิง ได้เปิดศูนย์พักที่โรงเรียนเทศบาลเวียงเทิง อำเภอเทิง จำนวน 60 คน และได้ให้ครูที่มีนักเรียนที่ไม่สามารถเดินทางกลับบ้านได้มานอนเฝ้าดูแลเด็กนักเรียน ทั้งนี้ จังหวัดเชียงรายได้ประสานแขวงการทางเชียงรายที่ 2 ให้เร่งดำเนินการติดตั้งสะพานแบริ่ง คาดว่าจะแล้วเสร็จภายในวันที่ 23 สิงหาคม 2567 ซึ่งจะทำให้ชาวบ้านและเด็กนักเรียนสามารถเดินทางสัญจรได้อย่างปลอดภัย
“สำหรับการให้ความช่วยเหลือในเบื้องต้น จังหวัดเชียงราย ได้เน้นย้ำเรื่องการดูแลสุขลักษณะอนามัยของผู้ประสบภัย โดยให้ศูนย์ป้องกันและบรรเทาสาธารณภัย เขต 15 เชียงราย นำรถผลิตน้ำดื่มออกให้บริการแจกจ่ายน้ำสะอาดแก่พี่น้องประชาชน พร้อมตั้งเต็นท์มอบยาสามัญประจำบ้าน ให้แก่ผู้นำหมู่บ้าน ผู้นำชุมชน เพื่อนำไปแจกจ่ายให้แก่ประชาชน นอกจากนี้ ได้กำชับไปยังทุกภาคส่วนที่เกี่ยวข้อง เฝ้าระวังติดตามสถานการณ์สาธารณภัยอย่างใกล้ชิดต่อเนื่อง รวมทั้งเตรียมความพร้อมของเครื่องมืออุปกรณ์ เครื่องจักรกล และกำลังพลพร้อมเข้าให้ความช่วยเหลืออย่างทันท่วงที” นายพุฒิพงศ์ฯ กล่าวเน้นย้ำ
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงท้ายว่า จากการคาดการณ์สภาพอากาศ พบว่า ในช่วงนี้ไปจนถึงสิ้นเดือนกันยายนนี้ ฝนจะยังคงตกหนักสลับเบาอยู่อย่างนี้ ขอให้ประชาชนที่อยู่อาศัยอยู่ริมตลิ่ง พื้นที่ลุ่มต่ำระมัดระวัง เตรียมการเฝ้าระวังและติดตามข้อมูลข่าวสารช่องทางต่าง ๆ อย่างใกล้ชิด อาทิ กรมป้องกันและบรรเทาสาธารณภัย DDPM สำนักงานประชาสัมพันธ์จังหวัดเชียงราย อย่างไรก็ตามจังหวัดเชียงรายได้บูรณาการประสานทุกหน่วยงานเฝ้าระวังพร้อมออกช่วยเหลือประชาชน และเตรียมแผนรับมือกับมวลน้ำที่จะไหลมาเติมทำให้เกิดน้ำล้นตลิ่ง ทั้งนี้ หากพี่น้องประชาชนในพื้นที่ที่ได้รับผลกระทบและยังไม่ได้รับการให้ความช่วยเหลือขอให้แจ้งข้อมูลมาที่สายด่วนนิรภัย 1784 หรือ สายด่วนศูนย์ดำรงธรรม ที่ 1567 ตลอด 24 ชั่วโมง เพื่อเจ้าหน้าที่จะได้เร่งให้การช่วยเหลือต่อไป

ที่มา : https://www.thaigov.go.th/news/contents/details/87331