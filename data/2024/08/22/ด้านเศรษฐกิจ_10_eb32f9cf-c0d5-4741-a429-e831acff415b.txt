รัฐบาลไทย-ข่าวทำเนียบรัฐบาล-กรมการขนส่งทางบก ยืนยัน ขสมก. มีรถให้บริการประชาชนแน่นอนหลัง ขสมก. เปลี่ยนแนวเส้นทางเดินรถตามแผนปฏิรูปเส้นทางรถโดยสารประจำทางในพื้นที่กรุงเทพมหานครและปริมณฑล 


วันพฤหัสบดีที่ 22 สิงหาคม 2567
กรมการขนส่งทางบก ยืนยัน ขสมก. มีรถให้บริการประชาชนแน่นอนหลัง ขสมก. เปลี่ยนแนวเส้นทางเดินรถตามแผนปฏิรูปเส้นทางรถโดยสารประจำทางในพื้นที่กรุงเทพมหานครและปริมณฑล
...
ตามที่มีข่าวในสื่อสังคมออนไลน์เกี่ยวกับ ขสมก. จะหยุดเดินรถตามแผนปฏิรูปเส้นทางรถโดยสารประจำทางในพื้นที่กรุงเทพมหานครและปริมณฑล ในวันที่ 31 สิงหาคม 2567 กรมการขนส่งทางบก (ขบ.) ขอเรียนว่า ขสมก. ได้ปรับการเดินรถจากแนวเส้นทางเดิมเข้าสู่แนวเส้นทางปฏิรูปรถโดยสารประจำทางในเขตกรุงเทพมหานครและปริมณฑลเพื่อแก้ไขปัญหาการให้บริการ ซึ่งการปรับปรุงโครงข่ายเส้นทางการเดินรถดังกล่าว ทำให้ครอบคลุมพื้นที่บริการมากขึ้น ลดการทับซ้อนเส้นทาง สามารถเชื่อมต่อกับระบบขนส่งมวลชนประเภทอื่น ๆ เพื่อตอบสนองความต้องการของประชาชนอย่างสูงสุด สำหรับเส้นทางที่มีการเปลี่ยนแนวเส้นทางการเดินรถจากแนวเส้นทางเดิม ขบ. จะให้ ขสมก. จัดเก็บข้อมูลการเดินทางของประชาชนเพื่อพิจารณาปรับปรุงเส้นทางให้เหมาะสมกับความต้องการเดินทางของประชาชนต่อไป
ทั้งนี้ ขบ. และ ขสมก. ได้พิจารณาร่วมกันเพื่อหาแนวทางลดผลกระทบที่อาจเกิดขึ้นจากการเปลี่ยนแปลงการเดินรถดังกล่าว โดย ขสมก. ได้จัดเตรียมรถสำหรับบริการประชาชนให้ได้รับความสะดวกในการเดินทางอย่างเพียงพอ ซึ่ง ขบ. จะกำกับดูแลการเดินรถให้เป็นไปตามเงื่อนไขที่กำหนด และยินดีรับฟังความคิดเห็นของประชาชนเพื่อเป็นข้อมูลในการวางแผนพัฒนาการให้บริการให้ดียิ่งขึ้น หากประชาชนไม่ได้รับความสะดวกในการใช้บริการรถโดยสารสาธารณะสามารถแจ้งเรื่องร้องเรียนได้ที่สายด่วน ขบ. 1584 ตลอด 24 ชั่วโมง

ที่มา : https://www.thaigov.go.th/news/contents/details/87328