รัฐบาลไทย-ข่าวทำเนียบรัฐบาล-สธ.จัด 6 แผนดูแลด้านการแพทย์ -  สาธารณสุข ตลอดการประชุม รมต.ศึกษาอาเซียน 23-26 ส.ค.นี้ ที่บุรีรัมย์


วันพฤหัสบดีที่ 22 สิงหาคม 2567
สธ.จัด 6 แผนดูแลด้านการแพทย์ -  สาธารณสุข ตลอดการประชุม รมต.ศึกษาอาเซียน 23-26 ส.ค.นี้ ที่บุรีรัมย์
กระทรวงสาธารณสุข วาง 6 แผนดูแลด้านการแพทย์-สาธารณสุข ตลอดการประชุมรัฐมนตรีศึกษาอาเซียนที่ “ไทย” เป็นเจ้าภาพวันที่ 23-26 สิงหาคมนี้ จ.บุรีรัมย์
จัดทีมแพทย์จาก 11 หน่วยงาน เป็นหน่วย EMS 34 ทีม และหน่วยปฐมพยาบาล 26 ทีม พร้อมแผนส่งกลับทั้งทางบกและทางอากาศ เตรียมพร้อมสถานพยาบาล การป้องกันควบคุมโรค และงานอนามัยสิ่งแวดล้อม
วันนี้ (22 สิงหาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวว่า ตามที่ประเทศไทยจะเป็นประธานและเจ้าภาพจัดการประชุมรัฐมนตรีด้านการศึกษาอาเซียน ครั้งที่ 13 และการประชุมที่เกี่ยวข้อง ระหว่างวันที่ 23-26 สิงหาคม 2567 ที่ จ.บุรีรัมย์ กระทรวงสาธารณสุขได้รับการประสานให้ดูแลด้านการแพทย์และสาธารณสุขตลอดการจัดประชุม ซึ่งได้เตรียมความพร้อมการดำเนินงานแล้ว 6 เรื่อง ได้แก่ 1.การจัดทีมปฏิบัติการด้านการแพทย์ประจำตามจุดต่างๆ คือ ท่าอากาศยานบุรีรัมย์ สถานที่จัดประชุม สถานที่พัก สถานที่ศึกษาดูงาน และสถานที่จัดเลี้ยง ตั้งแต่วันที่ 22 – 27 สิงหาคม 2567 จากหน่วยปฏิบัติการ 11 แห่ง ได้แก่ โรงพยาบาลบุรีรัมย์ โรงพยาบาลสตึก โรงพยาบาลนางรอง โรงพยาบาลบ้านด่าน โรงพยาบาลกระสัง โรงพยาบาลเฉลิมพระเกียรติ โรงพยาบาลลำปลายมาศ โรงพยาบาลประโคนชัย สำนักงานสาธารณสุขอำเภอเมือง มูลนิธิสว่างจรรยาธรรม และเทศบาลเมืองบุรีรัมย์ จัดหน่วย EMS 34 ทีม ในทีมมี แพทย์ 1 คน พยาบาลวิชาชีพ  2 คน  เจ้าพนักงานฉุกเฉินการแพทย์ (AEMT) 1 คน พนักงานขับรถ 1 คน และหน่วยปฐมพยาบาล (AID) 26 ทีม ในทีมมีพยาบาลวิชาชีพ 2 คน และผู้ช่วยเหลือ 1 คน
2.แผนการส่งกลับสายการแพทย์ทั้งทางบกและทางอากาศ แบ่งเป็น 3 พื้นที่ คือ พื้นที่ กทม. ได้ประสานศูนย์บริการการแพทย์ฉุกเฉินกรุงเทพมหานคร (ศูนย์เอราวัณ) สำนักการแพทย์ กทม. เตรียมความพร้อมมีโรงพยาบาลราชวิถี กรมการแพทย์ เป็นโรงพยาบาลรับส่งต่อ, พื้นที่ระหว่างทางไปบุรีรัมย์ กรณีคณะผู้แทนต่างประเทศเดินทางโดยรถยนต์ ได้เตรียมความพร้อมโรงพยาบาลในเส้นทาง และพื้นที่บุรีรัมย์ได้เตรียมแผนทั้งในจังหวัดบุรีรัมย์และจังหวัดใกล้เคียงไว้รองรับ 3.การเตรียมความพร้อมของสถานพยาบาล โดยเตรียมพร้อมระบบ Telemedicine ระบบ Fast Track ระบบ Fast Pass การสำรองโลหิต และห้องพักในโรงพยาบาลบุรีรัมย์ โรงพยาบาลลำปลายมาศ และโรงพยาบาลประโคนชัย 4.การป้องกันควบคุมโรค ได้เปิดศูนย์ปฏิบัติการภาวะฉุกเฉิน (EOC) ทุกอำเภอ เฝ้าระวังโรคติดเชื้อทางเดินหายใจ โรคไข้เลือดออก โรคพิษสุนัขบ้า และโรคอาหารเป็นพิษ 5.งานอนามัยสิ่งแวดล้อม ได้ประสานเทศบาลเมืองบุรีรัมย์และเทศบาลตำบลอิสาณ อบรมและเฝ้าระวังความปลอดภัยด้านสุขาภิบาลอาหาร จัดการขยะมูลฝอยในพื้นที่ตลอดการประชุมฯ รวมถึงกำกับตรวจสอบผู้สัมผัสอาหารในสถานที่ประชุม สถานที่พัก และสถานที่ศึกษาดูงาน และ 6. กิจกรรมอื่นๆ สำนักงานสาธารณสุขจังหวัดบุรีรัมย์ ได้อบรมการปฐมพยาบาลเบื้องต้นและการช่วยฟื้นคืนชีพขั้นพื้นฐานแก่คณะทำงานจัดประชุม
สำหรับการประชุมรัฐมนตรีด้านการศึกษาอาเซียน เป็นการหารือเชิงนโยบายเกี่ยวกับการจัดการศึกษาและการพัฒนาทรัพยากรมนุษย์ในกรอบอาเซียน อาเซียนบวกสาม และอาเซียนกับประเทศคู่เจรจา ได้แก่ จีน เกาหลี ญี่ปุ่น ออสเตรเลีย อินเดีย นิวซีแลนด์ รัสเซีย และสหรัฐอเมริกา ภายใต้หัวข้อการประชุม “พลิกโฉมการศึกษาสู่ยุคดิจิทัล (Transforming Education to Fit in the Digital Era)” โดยมีรัฐมนตรีว่าการกระทรวงศึกษา เจ้าหน้าที่อาวุโสด้านการศึกษา (ปลัดกระทรวงหรือเทียบเท่า) เจ้าหน้าที่ที่เกี่ยวข้อง และภาคีเครือข่ายในประเทศสมาชิกอาเซียน อาเซียนบวกสาม และสุดยอดเอเชียตะวันออก ได้แก่ ไทย พม่า มาเลเซีย อินโดนีเซีย ฟิลิปปินส์ สิงคโปร์ เวียดนาม ลาว กัมพูชา บรูไน จีน เกาหลี ญี่ปุ่น ออสเตรเลีย อินเดีย นิวซีแลนด์ รัสเซีย และสหรัฐอเมริกา เข้าร่วม
************************************ 22 สิงหาคม 2567

ที่มา : https://www.thaigov.go.th/news/contents/details/87353