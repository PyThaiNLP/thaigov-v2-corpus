รัฐบาลไทย-ข่าวทำเนียบรัฐบาล-กรมทางหลวงชนบท ห่วงใยประชาชนที่ได้รับผลกระทบจากอุทกภัยในพื้นที่ภาคเหนือ กำชับให้หน่วยงานในพื้นที่บรรเทาความเดือดร้อนให้กับประชาชนอย่างเร่งด่วน


วันพฤหัสบดีที่ 22 สิงหาคม 2567
กรมทางหลวงชนบท ห่วงใยประชาชนที่ได้รับผลกระทบจากอุทกภัยในพื้นที่ภาคเหนือ กำชับให้หน่วยงานในพื้นที่บรรเทาความเดือดร้อนให้กับประชาชนอย่างเร่งด่วน
.....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า เนื่องจากร่องมรสุมพาดผ่านตอนบนของภาคเหนือ ทำให้มีฝนตกต่อเนื่องหลายพื้นที่ และตกหนักถึงหนักมากบางแห่ง ซึ่งอาจทำให้เกิดน้ำท่วมฉับพลันและน้ำป่าไหลหลาก จึงได้สั่งการให้หน่วยงานในพื้นที่รายงานถึงผลกระทบจากอุทกภัย รวมถึงการสัญจรของประชาชน พร้อมให้ดำเนินการติดตั้งป้ายเตือน ป้ายแนะนำเส้นทางเลี่ยง บริเวณสายทางที่ได้รับผลกระทบจากอุทกภัย จัดเจ้าหน้าที่ติดตามสถานการณ์เข้าช่วยเหลือประชาชนภายใน 24 ชั่วโมง และรายงานผลการดำเนินงานมายังกรมทางหลวงชนบท (ทช.) เพื่อรับทราบสถานการณ์ในแต่ละพื้นที่อย่างรวดเร็ว โดยสำนักบำรุงทาง ได้รายงานสถานการณ์ ณ วันที่ 22 สิงหาคม 2567 เวลา 15.00 น. มีสายทางในความรับผิดชอบของ ทช. ที่ได้รับผลกระทบจากอุทกภัย 4 จังหวัด ได้แก่ เชียงราย น่าน พะเยา และแพร่ รวม 16 สายทาง สัญจรผ่านไม่ได้ 11 สายทาง ดังนี้
1. จังหวัดพะเยา 4 แห่ง ได้แก่
- พย.4008 แยก ทล.1021 - บ้านจำไก่ อำเภอดอกคำใต้ (กม. ที่ 0+000 - 0+600) น้ำท่วม 50 เซนติเมตร
- พย.4017 แยก ทล.1251 - บ้านบุญเรือง อำเภอดอกคำใต้ (กม. ที่ 0+500 - 1+000) น้ำท่วม 50 เซนติเมตร
- พย.016 สะพานร่วมใจ อำเภอปง น้ำท่วม 50 เซนติเมตร
- พย.002 สะพานแม่น้ำยม อำเภอปง น้ำท่วม 50 เซนติเมตร
2. จังหวัดน่าน 3 แห่ง ได้แก่
- นน.4020 แยก ทล.1168 - บ้านห้วยสอน อำเภอภูเพียง อำเภอเวียงสา (กม. ที่ 0+000 - 9+000) น้ำท่วม 50 เซนติเมตร
- นน.007 ดู่ใต้พัฒนา อำเภอเมือง น้ำท่วม 50 เซนติเมตร
- นน.021 สะพานหัวเวียงเหนือ - น้ำต้วนพัฒนา อำเภอภูเพียง น้ำท่วม 120 เซนติเมตร
3. จังหวัดเชียงราย 2 แห่ง ได้แก่
- ชร.4008 แยก ทล.1020 - บ้านศรีสะอาด อำเภอขุนตาล และพญาเม็งราย (กม.ที่ 4+100 - 4+150) น้ำท่วม 60 เซนติเมตร
- ชร.4012 แยก ทล1020 - บ้านหนองเสา อำเภอเทิง และพญาเม็งราย (กม. ที่ 13+000 - 15+000) น้ำท่วม 50 เซนติเมตร
4. จังหวัดแพร่ 2 แห่ง ได้แก่
- พร.3002 แยก ทล.102 - บ้านเด่นไผ่ อำเภอสอง (กม. ที่ 2+000 - 2+653) สะพานในสายทางขาด
- พร.3014 แยก ทล.103 - บ้านร่องถ่าน อำเภอสอง (กม. ที่ 0+920 - 1+195) น้ำท่วม 80 เซนติเมตร
ทั้งนี้ ทช. ได้สั่งการให้สำนักงานทางหลวงชนบท และแขวงทางหลวงชนบทในสังกัด จัดเจ้าหน้าที่ลาดตระเวนติดตามเฝ้าระวังถนนในโครงข่ายทางหลวงชนบทอย่างใกล้ชิด เตรียมพร้อมเครื่องมือ เครื่องจักร วัสดุอุปกรณ์ ป้ายเตือน หลักนำทาง สะพานเบลีย์ และยานพาหนะ และกำชับให้เฝ้าระวังในพื้นที่ที่มีความเสี่ยงในการเกิดเหตุดินสไลด์หรือคอสะพานชำรุด พร้อมเน้นย้ำให้จัดชุดลาดตระเวนสำรวจพื้นที่เสี่ยงเป็นพิเศษ เพื่อให้สามารถบริหารจัดการเส้นทางและเข้าดำเนินการแก้ไขได้อย่างรวดเร็วเมื่อเกิดเหตุ เพื่ออำนวยความสะดวกปลอดภัยให้กับผู้ใช้เส้นทาง ซึ่งปัจจุบันในพื้นที่ยังมีฝนตกหนักอย่างต่อเนื่อง หากประชาชนต้องการแจ้งเหตุอุทกภัยหรือขอความช่วยเหลือสามารถติดต่อได้ที่แขวงทางหลวงชนบททุกจังหวัด หรือสายด่วน ทช. โทร. 1146

ที่มา : https://www.thaigov.go.th/news/contents/details/87342