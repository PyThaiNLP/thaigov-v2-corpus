รัฐบาลไทย-ข่าวทำเนียบรัฐบาล-ผลการจัดสรรพันธบัตรออมทรัพย์ของกระทรวงการคลังในปีงบประมาณ พ.ศ. 2567 ครั้งที่ 2 สำหรับประชาชน เต็มวงเงิน 25,000 ล้านบาท


วันพฤหัสบดีที่ 22 สิงหาคม 2567
22/08/2567
พิมพ์
ผลการจัดสรรพันธบัตรออมทรัพย์ของกระทรวงการคลังในปีงบประมาณ พ.ศ. 2567 ครั้งที่ 2 สำหรับประชาชน เต็มวงเงิน 25,000 ล้านบาท
ผลการจัดสรรพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 2 แบบ Small Lot First จะมีผู้ได้รับจัดสรรวงเงินตั้งแต่ 1,000 บาท และสูงสุดต่อรายที่รวมทุกธนาคารตัวแทนจำหน่ายแล้ว จำนวน 831,000 บาท มีผู้ได้รับจัดสรรจำนวนทั้งสิ้น 47,088 ราย
นายพชร อนันตศิลป์ ผู้อำนวยการสำนักงานบริหารหนี้สาธารณะ ขอรายงานผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 2 วงเงิน 25,000 ล้านบาท ระหว่างวันที่ 19 – 21 สิงหาคม 2567 ให้แก่ประชาชนทั่วไป ซึ่งสามารถจองซื้อได้ตั้งแต่ 1,000 บาท และไม่จำกัดวงเงินจองซื้อ โดยเป็นการจัดสรรในรูปแบบ Small Lot First ที่มีวิธีการจัดสรรพันธบัตรออมทรัพย์ให้กับผู้จองซื้อทุกรายอย่างทั่วถึงและเท่าเทียม ตามเงื่อนไขที่กระทรวงการคลังกำหนด โดยผู้จองซื้อทุกรายจะได้รับแจ้งผลการจัดสรรพันธบัตรจากธนาคารตัวแทนจำหน่ายในวันที่ 22 สิงหาคม 2567 ผ่าน SMS หรือวิธีการอื่นใดของธนาคารตัวแทนจำหน่าย
ทั้งนี้ ผลการจัดสรรพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 2 แบบ Small Lot First จะมีผู้ได้รับจัดสรรวงเงินตั้งแต่ 1,000 บาท และสูงสุดต่อรายที่รวมทุกธนาคารตัวแทนจำหน่ายแล้ว จำนวน 831,000 บาท* โดยมีผู้ได้รับจัดสรรจำนวนทั้งสิ้น 47,088 ราย สำหรับวงเงินที่ผู้จองซื้อไม่ได้รับจัดสรรพันธบัตรออมทรัพย์ ธนาคารตัวแทนจำหน่ายจะคืนเงินให้แก่ผู้จองซื้อทุกรายภายในสิ้นวันของวันที่แจ้งผลการจัดสรรพันธบัตรออมทรัพย์
ในการนี้ สำนักงานบริหารหนี้สาธารณะใคร่ขอขอบคุณประชาชนทุกท่านที่ให้ความสนใจลงทุนพันธบัตรออมทรัพย์ของกระทรวงการคลังในครั้งนี้ นอกจากนี้ จะมีการจำหน่ายพันธบัตรออมทรัพย์สำหรับนิติบุคคลที่ไม่แสวงหากำไรที่กระทรวงการคลังกำหนด วงเงิน 5,000 ล้านบาท รุ่นอายุ 10 ปี อัตราดอกเบี้ยคงที่ร้อยละ 3.00 ต่อปี โดยจะเปิดจำหน่ายระหว่างวันที่ 26 – 27 สิงหาคม 2567 ซึ่งนิติบุคคลที่ไม่แสวงหากำไรที่สนใจสามารถสอบถามเงื่อนไขและวิธีการจัดจำหน่ายเพิ่มเติมได้ที่ธนาคารตัวแทนจำหน่ายทั้ง 6 แห่ง ได้แก่ ธนาคารกรุงเทพ จำกัด (มหาชน) ธนาคารกรุงไทย จำกัด (มหาชน) ธนาคารกสิกรไทย จำกัด (มหาชน) ธนาคารไทยพาณิชย์ จำกัด (มหาชน) ธนาคารกรุงศรีอยุธยา จำกัด (มหาชน) และธนาคารซีไอเอ็มบี ไทย จำกัด (มหาชน)
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809,5806/ 0 2265 8050 ต่อ 5310, 5307
หมายเหตุ * เป็นวงเงินจัดสรรสูงสุดต่อรายก่อนทำการ random เพื่อปิดยอดการจำหน่ายพันธบัตรเพิ่มเติม จำนวน 1,000 บาท

ที่มา : https://www.thaigov.go.th/news/contents/details/87319