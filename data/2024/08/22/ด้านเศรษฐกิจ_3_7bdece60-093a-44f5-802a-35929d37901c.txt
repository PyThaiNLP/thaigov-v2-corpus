รัฐบาลไทย-ข่าวทำเนียบรัฐบาล-ธ.ก.ส. เปิดรับฝากสลากออมทรัพย์ทวีสิน ชุดมรกต ที่สาขาวันแรก ยอดฝากร่วม 3 หมื่นล้านบาท รีบฝากเลยช้าหมดอดรวย!!


วันพฤหัสบดีที่ 22 สิงหาคม 2567
22/08/2567
พิมพ์
ธ.ก.ส. เปิดรับฝากสลากออมทรัพย์ทวีสิน ชุดมรกต ที่สาขาวันแรก ยอดฝากร่วม 3 หมื่นล้านบาท รีบฝากเลยช้าหมดอดรวย!!
ธ.ก.ส. เปิดรับฝากสลากออมทรัพย์ทวีสิน ชุดมรกต ผ่านเคาน์เตอร์ ธ.ก.ส. ทั่วประเทศเป็นวันแรก โดยมียอดรับฝากผ่านทางสาขา ธ.ก.ส. และแอปพลิเคชัน BAAC Mobile แล้วร่วม 30,000 ล้านบาท
วันนี้! ธ.ก.ส. เปิดรับฝากสลากออมทรัพย์ทวีสิน ชุดมรกต ผ่านเคาน์เตอร์ ธ.ก.ส. ทั่วประเทศเป็นวันแรก กระแสตอบรับคึกคัก โดยมียอดรับฝากผ่านทางสาขา ธ.ก.ส. และแอปพลิเคชัน BAAC Mobile แล้วร่วม 30,000 ล้านบาท พร้อมชวนออมและลุ้นรวยเหลือแจกกับสลากออมทรัพย์ทวีสิน ชุดมรกต หน่วยละ 500 บาท ที่ให้ผลตอบแทน 0.30% ต่อปี และร่วมลุ้นโชคใหญ่ถึง 20 ล้านบาทและรางวัลอื่นๆ รวมมูลค่า 159 ล้านบาททุกเดือน ออกรางวัลครั้งแรก 16 กันยายนนี้ รีบฝากเลยช้าหมดอดรวย!
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า วันนี้ ธ.ก.ส. เปิดรับฝาก “สลากออมทรัพย์ทวีสิน ชุดมรกต” ผ่านเคาน์เตอร์ ธ.ก.ส. สาขาทั่วประเทศเป็นวันแรก ในราคาหน่วยละ 500 บาท จำนวน 300 ล้านหน่วย วงเงินรวม 150,000 ล้านบาท ได้รับเสียงตอบรับเป็นอย่างดีจากเกษตรกรลูกค้าและประชาชนทั่วไป ทำให้มียอดรับฝากผ่านทางเคาน์เตอร์ธนาคาร และแอปพลิเคชัน BAAC Mobile ที่ได้เปิดรับฝาก ตั้งแต่วันที่ 17 สิงหาคม 2567 แล้วร่วม 30,000 ล้านบาท
ธ.ก.ส. ขอขอบคุณลูกค้าและผู้มีอุปการคุณทุกท่านที่ให้ความไว้วางใจและสนับสนุนผลิตภัณฑ์เงินฝากของธนาคาร ซึ่งธนาคารจะนำเงินดังกล่าวไปสนับสนุนเกษตรกรในการลงทุนและการผลิตในภาคการเกษตร เพื่อสร้างความแข็งแกร่งให้ระบบเศรษฐกิจและความมั่นคงทางด้านอาหารให้กับประเทศต่อไป ซึ่งสลากออมทรัพย์ทวีสิน ชุดมรกต มีอายุการรับฝาก 2 ปี เมื่อฝากครบกำหนด จะได้รับดอกเบี้ยหน่วยละ 3 บาท คิดเป็นอัตราดอกเบี้ย ร้อยละ 0.30 ต่อปี และมีสิทธิ์ลุ้นรางวัลที่ 1 เสี่ยงหมวด มูลค่า 20,000,000 บาทและรางวัลอื่นๆ จำนวน 634,020 รางวัล เป็นเงิน 159,100,000 บาทต่อเดือน จำนวน 24 ครั้ง ได้แก่ รางวัลที่ 1 ต่างหมวด จำนวน 29 รางวัล รางวัลละ 100,000 บาท รางวัลที่ 2 จำนวน 90 รางวัล รางวัลละ 10,000 บาท รางวัลที่ 3 จำนวน 300 รางวัล รางวัลละ 5,000 บาท รางวัลที่ 4 จำนวน 600 รางวัล รางวัลละ 3,000 บาท รางวัลที่ 5 จำนวน 3,000 รางวัล รางวัลละ 1,000 บาท รางวัลเลขท้าย 4 ตัว จำนวน 30,000 รางวัล รางวัลละ 300 บาท และรางวัลเลขท้าย 3 ตัว จำนวน 600,000 รางวัล รางวัลละ 200 บาท ทั้งนี้ เมื่อฝากสลากฯ 500,000 บาทขึ้นไป การันตีผลตอบแทน 400 บาทต่อเดือน ผลตอบแทนรวมเมื่อครบกำหนด 12,600 บาท และยังได้รับการยกเว้นภาษีสำหรับบุคคลธรรมดาและนำไปใช้เป็นหลักประกันเงินกู้ของ ธ.ก.ส. ได้อีกด้วย
ในโอกาสนี้ ธ.ก.ส. ขอเชิญชวนผู้รักการออมทุกท่าน มาร่วมออมเงินที่ได้ทั้งผลตอบแทนและได้ลุ้นโชคใหญ่แบบรวยเหลือแจกทุกเดือนกับสลากออมทรัพย์ทวีสิน ชุดมรกต โดยสามารถฝากด้วยตนเองแบบง่าย สะดวก รวดเร็ว ผ่านทางแอปพลิเคชัน BAAC Mobile หรือผ่านทางเคาน์เตอร์ ธ.ก.ส. กว่า 1,200 สาขาทั่วประเทศ โดยสลากออมทรัพย์ทวีสิน ชุดมรกต จะออกรางวัลครั้งแรกในวันที่ 16 กันยายนนี้ สำหรับผู้ฝากสลากที่ทำการฝากภายในวันที่ 15 ของเดือน จะได้รับสิทธิ์ตรวจรางวัลในเดือนนั้นๆ ซึ่งธนาคารจะโอนเงินรางวัลเข้าบัญชีเงินฝากออมทรัพย์ที่เป็นบัญชีคู่โอนของลูกค้าทันทีในวันถัดไปหลังจากวันออกรางวัลในแต่ละงวด สามารถตรวจผลการออกรางวัลได้ผ่านแอปพลิเคชัน BAAC Mobile และบริการ BAAC Connect การแจ้งเตือนผ่าน LINE Official : BAAC Family สอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศ หรือที่ Call Center 02 555 0555

ที่มา : https://www.thaigov.go.th/news/contents/details/87312