รัฐบาลไทย-ข่าวทำเนียบรัฐบาล-รพ.นาวัง เฉลิมพระเกียรติ ๘๐ พรรษา ยกระดับการบริการเฉพาะทาง ช่วยประชาชนในพื้นที่ห่างไกลเข้าถึงการรักษา 


วันพฤหัสบดีที่ 22 สิงหาคม 2567
รพ.นาวัง เฉลิมพระเกียรติ ๘๐ พรรษา ยกระดับการบริการเฉพาะทาง ช่วยประชาชนในพื้นที่ห่างไกลเข้าถึงการรักษา
องคมนตรี ติดตามการดำเนินงานโรงพยาบาลนาวัง เฉลิมพระเกียรติ ๘๐ พรรษา จังหวัดหนองบัวลำภู ขับเคลื่อนตามแผนยุทธศาสตร์
พร้อมยกระดับการบริการเฉพาะทาง ทั้งศูนย์ผ่าตัดตาต้อกระจก ช่วยลดเวลารอคอยการผ่าตัดเหลือเพียง 1 สัปดาห์ ศูนย์ทันตกรรม ศูนย์เอกซ์เรย์คอมพิวเตอร์ ช่วยผู้ป่วยในพื้นที่ห่างไกลได้เข้าถึงบริการและมีคุณภาพชีวิตที่ดี
วันนี้ (22 สิงหาคม 2567 ) โรงพยาบาลนาวัง เฉลิมพระเกียรติ ๘๐ พรรษา จังหวัดหนองบัวลำภู ศ.เกียรติคุณ นพ.เกษม วัฒนชัย องคมนตรี รองประธานกรรมการมูลนิธิเทพรัตนเวชชานุกูล พร้อมด้วย นพ.วีรวุฒิ อิ่มสำราญ ผู้ตรวจราชการกระทรวงสาธารณสุข เขตสุขภาพที่ 8 คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมและติดตามผลการดำเนินงานของโรงพยาบาล พร้อมมอบถุงของขวัญพระราชทานให้กับผู้ป่วยที่มารับบริการและให้กำลังใจบุคลากรผู้ปฏิบัติงาน
นพ.วีรวุฒิ กล่าวว่า โรงพยาบาลนาวัง เฉลิมพระเกียรติ ๘๐ พรรษา จังหวัดหนองบัวลำภู เป็นโรงพยาบาลชุมชนขนาด 30 เตียง ดูแลประชากรในพื้นที่ 37,321 คน ประสบผลสำเร็จในการดำเนินงานตามแผนยุทธศาสตร์การพัฒนาโรงพยาบาลชุมชนเฉลิมพระเกียรติ ได้แก่ 1) เศรษฐกิจพอเพียง จัดโครงการขจัดโรคเบาหวาน ความดันโลหิตสูง ด้วยศาสตร์พระราชา โดยใช้กิจกรรม MIO (สร้างสุขด้วยสติในองค์กร) ในคลินิกโรคเรื้อรัง ให้กลุ่มเสี่ยงทำปฏิทินเมนูอาหารประจำวันด้วยตนเอง แลกเปลี่ยนเรียนรู้รูปแบบการปรับเปลี่ยนพฤติกรรมรายกลุ่ม ทำให้ผู้ป่วยเบาหวานควบคุมโรคได้ ร้อยละ 25.53 ความดันโลหิตสูงควบคุมได้ร้อยละ 64.74 และมีผู้ป่วยเบาหวานสงบ 12 ราย และยังติดตั้งระบบโซลาร์เซลล์ขนาด 180 วัตต์ ซึ่งในปี 2566 ช่วยลดค่าใช้จ่ายได้ถึง 198,493.30 บาท
2) ยกระดับบริการด้วยดิจิทัลสุขภาพ มีการพัฒนาระบบเวชระเบียน ช่วยส่งต่อข้อมูลผู้ป่วยระหว่างแผนกได้รวดเร็ว, ระบบผู้ป่วยในแบบไร้กระดาษ ช่วยลดระยะเวลารับคำสั่งการรักษา แพทย์สรุปประวัติการรักษาผู้ป่วยได้เร็วขึ้นจาก 15 วันเหลือ 7 วัน, ออกใบรับรองแพทย์อิเล็กทรอนิกส์ และยังเป็นต้นแบบระบบบริการผู้พิการแบบเบ็ดเสร็จ “นาวังโมเดล” ที่มีการขยายผลใน 7 จังหวัด ของเขตสุขภาพที่ 8 ครอบคลุมผู้พิการรวม 12,296 ราย ช่วยลดระยะเวลารอคอย สามารถออกใบรับรองความพิการจากแพทย์ ออกบัตรคนพิการ การรับเบี้ยยังชีพ ได้ภายใน 1 วัน จากปกติ  5-6 วัน ลดค่าใช้จ่ายได้รวม 24,592,000 บาท 3) โรงพยาบาลรมณียสถาน Green Hospitalมีการปรับปรุงภูมิทัศน์ เพิ่มพื้นที่สีเขียวทั้งภายในและภายนอกอาคาร สร้างสิ่งแวดล้อมเพื่อการเยียวยาพื้นที่การสร้างสังคม เสียงบำบัด ทั้งเสียงธรรมชาติ เสียงประดิษฐ์ และเสียงดนตรี รวมถึงพื้นที่การสร้างความรู้
นพ.วีรวุฒิ กล่าวต่อว่า ในด้านการบริการ โรงพยาบาลนาวัง เฉลิมพระเกียรติ ๘๐ พรรษา มุ่งเพิ่มการเข้าถึงการรักษาให้กับประชาชนในพื้นที่ห่างไกล ทั้งการบริการภายในโรงพยาบาลและการออกหน่วยแพทย์อาสา โดยจัดตั้งศูนย์ผ่าตัดตาต้อกระจก ของเขตสุขภาพที่ 8 ให้บริการตั้งแต่ปี พ.ศ. 2556 มีผู้รับบริการทั้งสิ้น 58,651 ราย ได้รับการผ่าตัดตาต้อกระจก 9,686 ดวง ช่วยลดเวลารอคอยการผ่าตัดจากประมาณ 3 เดือน เหลือเพียงไม่เกิน 1 สัปดาห์ และยังมีศูนย์ทันตกรรม ศูนย์เอกซ์เรย์คอมพิวเตอร์ จากนโยบาย SAP ของกระทรวงสาธารณสุข ช่วยรองรับผู้ป่วยอุบัติเหตุและฉุกเฉินจากการจราจร ผู้ป่วยบาดเจ็บทางสมอง และโรคหลอดเลือดสมอง ซึ่งเป็น 1 ใน 5 อันดับผู้ป่วยนอกและผู้ป่วยวิกฤติส่งต่อด้วย นอกจากนี้ ได้ดำเนินโครงการสร้างสุขสู่ชุมชน ปรับปรุงบ้านให้กับประชาชน จำนวน 3 หลัง ได้แก่ ซ่อมแซมบ้านผู้ประสบเหตุวาตภัย 50,000 บาท, ปรับสภาพบ้านและต่อเติมห้องน้ำบ้านผู้ป่วยอัมพาต 57,899 บาท และปรับสภาพบ้านและห้องน้ำบ้านผู้พิการทางการเคลื่อนไหว 39,822 บาท
****************************************************  22 สิงหาคม 2567

ที่มา : https://www.thaigov.go.th/news/contents/details/87324