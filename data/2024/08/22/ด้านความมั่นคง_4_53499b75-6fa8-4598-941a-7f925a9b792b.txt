รัฐบาลไทย-ข่าวทำเนียบรัฐบาล-ผู้ว่าฯ น่าน รุดลงพื้นที่น้ำท่วม สั่งการเจ้าหน้าที่ทุกฝ่ายบูรณาการร่วมกัน เร่งให้การช่วยเหลือผู้ประสบภัย พร้อมเฝ้าระวังพื้นที่เสี่ยงภัย ย้ำ !!! พี่น้องประชาชนเฝ้าติดตามข้อมูลฯ


วันพฤหัสบดีที่ 22 สิงหาคม 2567
22/08/2567
พิมพ์
ผู้ว่าฯ น่าน รุดลงพื้นที่น้ำท่วม สั่งการเจ้าหน้าที่ทุกฝ่ายบูรณาการร่วมกัน เร่งให้การช่วยเหลือผู้ประสบภัย พร้อมเฝ้าระวังพื้นที่เสี่ยงภัย ย้ำ !!! พี่น้องประชาชนเฝ้าติดตามข้อมูลฯ
ผู้ว่าฯ น่าน รุดลงพื้นที่น้ำท่วม สั่งการเจ้าหน้าที่ทุกฝ่ายบูรณาการร่วมกัน เร่งให้การช่วยเหลือผู้ประสบภัย พร้อมเฝ้าระวังพื้นที่เสี่ยงภัย ย้ำ !! พี่น้องประชาชนเฝ้าติดตามข้อมูลสภาพอากาศ และข้อมูลข่าวสารจากหน่วยงานภาครัฐอย่างใกล้ชิด พบเหตุขอความช่วยเหลือ
ผู้ว่าฯ น่าน รุดลงพื้นที่น้ำท่วม สั่งการเจ้าหน้าที่ทุกฝ่ายบูรณาการร่วมกัน เร่งให้การช่วยเหลือผู้ประสบภัย พร้อมเฝ้าระวังพื้นที่เสี่ยงภัย ย้ำ !!! พี่น้องประชาชนเฝ้าติดตามข้อมูลสภาพอากาศ และข้อมูลข่าวสารจากหน่วยงานภาครัฐอย่างใกล้ชิด พบเหตุขอความช่วยเหลือเร่งด่วน ขอให้แจ้ง 1784 หรือ 1567 ทันที
วันนี้ (22 ส.ค. 67) นายชัยนรงค์ วงศ์ใหญ่ ผู้ว่าราชการจังหวัดน่าน เปิดเผยว่า จากเหตุการณ์ฝนตกหนักติดต่อกัน 2 วัน ระหว่างวันที่ 20 - 21 สิงหาคม 2567 จังหวัดน่าน ได้เกิดน้ำท่วมในพื้นที่ 8 อำเภอ ได้แก่ อำเภอเฉลิมพระเกียรติ อำเภอทุ่งช้าง อำเภอเชียงกลาง อำเภอปัว อำเภอท่าวังผา อำเภอบ้านหลวง อำเภอเวียงสา และอำเภอนาน้อย โดยฝนที่ตกหนักส่งผลให้ระดับน้ำในแม่น้ำ และแม่น้ำสาขาต่าง ๆ เพิ่มระดับสูงขึ้นอย่างรวดเร็ว และได้เอ่อล้นตลิ่งเข้าท่วมบ้านเรือนประชาชนและพื้นที่ทางการเกษตร สร้างความเดือดร้อนเสียหายให้กับประชาชนจำนวนมาก โดยขณะนี้ได้สั่งการให้นายอำเภอ และเจ้าหน้าที่ที่เกี่ยวข้อง รวมถึงประสานไปยังผู้บริหารองค์กรปกครองส่วนท้องถิ่นในพื้นที่เร่งให้การช่วยเหลือประชาชนที่ได้รับความเดือดร้อนแล้ว
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวว่า ขณะนี้มวลน้ำขนาดใหญ่กำลังเคลื่อนตัวเข้าสู่อำเภอเมืองน่าน ทำให้ปริมาณน้ำในหลายพื้นที่มีระดับสูงขึ้น โดยที่อำเภอท่าวังผา เข้าสู่วิกฤต ระดับน้ำได้ล้นทะลักเข้าท่วมบ้านเรือนประชาชนอย่างรวดเร็ว จนไม่สามารถเก็บข้าวของหนีน้ำได้ทัน ทำได้เพียงย้ายรถยนต์หนีน้ำไปจอดไว้ที่เกาะกลางถนน โดยน้ำท่วมเป็นวงกว้าง ใน 10 ตำบล 68 หมู่บ้าน โดยเฉพาะที่บ้านท่าวังผา หมู่ 2 และ หมู่ 7 และบ้านอาฮาม หมู่ 3 สบยาว หมู่ 4 ตำบลท่าวังผา ระดับน้ำสูงกว่า 2 เมตร ชาวบ้าน 500 กว่าหลังคาเรือน ถูกน้ำท่วม หลายหลังเป็นบ้านชั้นเดียว ต้องอพยพไปอาศัยอยู่บ้านญาติ และที่จุดอพยพที่ทางอำเภอจัดเตรียมไว้ที่โรงเรียนท่าวังผาพิทยาคม และล้นทะลักเข้าท่วมถนนสาย 101 ซึ่งเป็นถนนสายหลัก ระดับสูงกว่า 1 เมตร รถยนต์ขนาดเล็กไม่สามารถวิ่งผ่านสัญจรได้ นอกจากนี้ จุดตรวจวัด N 64 บริเวณบ้านผาขวาง อำเภอเมือง จังหวัดน่าน ระดับน้ำสูง 8.66 เมตร เพิ่มขึ้นชั่วโมงละ 30 เซนติเมตร โดยนายสุรพล เธียรสูตร นายกเทศมนตรีเมืองน่านได้เตรียมการเฝ้าระวังพื้นที่ลุ่มต่ำซึ่ง เป็นพื้นที่ในเขตเทศบาลเมือง โดยได้มีการเตรียมเครื่องสูบน้ำและปิดประตูระบายน้ำทั้งหมดบริเวณริมน้ำน่าน
นายชัยนรงค์ วงศ์ใหญ่ ผู้ว่าราชการจังหวัดน่าน กล่าวต่อว่า ขณะที่อำเภอเฉลิมพระเกียรติมีดินสไลด์ทับเส้นทางหลายจุด โดยหนักที่สุดที่ ระหว่างบ้านด่านหมู่ 3 ตำบลขุนน่านมุ่งหน้าบ้านนาคุ หมู่ 5 ตำบลขุนน่าน ระหว่างบ้านเปียงก่อ หมู่ 2 ตำบลขุนน่าน -บ้านด่านหมู่ 3 ตำบลขุนน่าน ระหว่างบ้านง้องเปาหมู่ 1 ตำบลขุนน่าน-บ้านเปียงก่อหมู่ 2 ตำบลขุนน่านทั้ง 3 จุดดินได้สไลด์ลงมาทับเส้นทางรถทุกชนิดไม่สามารถสัญจรได้ บ้านป่าไคร้ บ้านนาเตา ตำบลริม อำเภอท่าวังผา น้ำได้ท่วมถนนในหมู่บ้านไม่สามารถสัญจรไปมาได้ โดยเจ้าหน้าที่อยู่ระหว่างเร่งให้การช่วยเหลือ โดยคืนวานนี้ ตนพร้อมด้วย นายสุทัศน์ จินตเวชศาสตร์ นายอำเภอท่าวังผา และนายวรวิทย์ อินต๊ะใจ หัวหน้าสำนักงานป้องกันและบรรเทาสาธารณภัยจังหวัดน่าน ลงเรือเข้าพื้นที่น้ำท่วมอำเภอท่าวังผา สำรวจความเดือนร้อนของชาวบ้าน พร้อมเร่งจัดอาหารและน้ำดื่มเข้าแจกจ่ายให้กับชาวบ้านที่ติดค้างอยู่ในบ้านเรือน โดยมีทางมูลนิธิเพชรเกษมน่าน นำเรือเข้าไปส่ง และรับส่งชาวบ้านที่มีความต้องการออกมาข้างนอก
ด้าน นายสายัณห์ ชัยยศ ผู้อำนวยการสถานีอุตุนิยมวิทยาจังหวัดน่าน เปิดเผยว่า ฝนที่ตกดังต่อเป็นกลุ่มฝน ที่ได้รับอิทธิพลจาก ร่อง ฝนที่พาดผ่าน ภาคเหนือของประเทศไทย ซึ่ง จะยังคงตกหนักสลับเบาอยู่อย่างนี้จนถึงสิ้นเดือน กันยายน 2567 ขอให้ประชาชนที่อยู่อาศัยอยู่ริมตลิ่ง พื้นที่ลุ่มต่ำระมัดระวัง เตรียมการ เฝ้าระวังและติดตามข่าวอากาศอย่างใกล้ชิด
“จากการคาดการณ์สภาพอากาศ พบว่า ในช่วงนี้ไปจนถึงสิ้นเดือนกันยายนนี้ ฝนจะยังคงตกหนักสลับเบาอยู่อย่างนี้ ขอให้ประชาชนที่อยู่อาศัยอยู่ริมตลิ่ง พื้นที่ลุ่มต่ำระมัดระวัง เตรียมการเฝ้าระวังและติดตามข่าวอากาศทั้งทางเพจประชาสัมพันธ์จังหวัดน่าน https://www.facebook.com/nanprovince/?locale=th_TH หรือ ข้อมูลข่าวสารจากหอกระจายข่าวหมู่บ้าน รวมถึงเจ้าหน้าที่หน่วยงานภาครัฐอย่างใกล้ชิด อย่างไรก็ตามทางจังหวัดได้ประสานทุกหน่วยเฝ้าระวังพร้อมออกช่วยเหลือประชาชน และเตรียมแผนรับมือกับมวลน้ำขนาดใหญ่จากทางสายเหนือที่กำลังเคลื่อนตัวเข้าสู่อำเภอเมืองน่าน คาดว่าจะเกิดน้ำล้นตลิ่ง พื้นที่ลุ่มต่ำในคืนนี้ ซึ่งอาจส่งผลให้มีน้ำล้นทะลักเข้าท่วมบ้านเรือนประชาชน ร้านค้าในเขตเทศบาลเมืองน่านบางส่วนได้ โดยทางเทศบาลเมืองน่านได้มีการเตรียมเครื่องสูบน้ำและปิดประตูระบายน้ำทั้งหมดบริเวณริมน้ำน่าน ทั้งนี้ หากพี่น้องประชาชนในพื้นที่ที่ได้รับผลกระทบและยังไม่ได้รับการให้ความช่วยเหลือขอให้แจ้งข้อมูลมาที่สายด่วนนิรภัย 1784 หรือ สายด่วนศูนย์ดำรงธรรม ที่ 1567 เพื่อเจ้าหน้าที่จะได้เร่งให้การช่วยเหลือต่อไป” นายชัยนรงค์ วงศ์ใหญ่ ผู้ว่าราชการจังหวัดน่าน กล่าวทิ้งท้าย

ที่มา : https://www.thaigov.go.th/news/contents/details/87330