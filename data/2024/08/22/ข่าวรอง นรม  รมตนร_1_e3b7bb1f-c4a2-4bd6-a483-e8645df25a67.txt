รัฐบาลไทย-ข่าวทำเนียบรัฐบาล-รองนายกฯ ภูมิธรรม ห่วงใย ปชช. ได้รับผลกระทบจากน้ำท่วมสูงในพื้นที่จังหวัดภาคเหนือ สั่งการระดมช่วยเหลือ เร่งคลี่คลายสถานการณ์


วันพฤหัสบดีที่ 22 สิงหาคม 2567
22/08/2567
พิมพ์
รองนายกฯ ภูมิธรรม ห่วงใย ปชช. ได้รับผลกระทบจากน้ำท่วมสูงในพื้นที่จังหวัดภาคเหนือ สั่งการระดมช่วยเหลือ เร่งคลี่คลายสถานการณ์
รองนายกฯ ภูมิธรรม ห่วงใย ปชช. ได้รับผลกระทบจากน้ำท่วมสูงในพื้นที่จังหวัดภาคเหนือ สั่งการระดมช่วยเหลือ เร่งคลี่คลายสถานการณ์
วันนี้ (22 สิงหาคม 2567) นายภูมิธรรม  เวชยชัย รองนายกรัฐมนตรี  ปฏิบัติหน้าที่นายกรัฐมนตรี ติดตามการรายงานปริมาณฝนและห่วงใยประชาชนที่ได้รับผลกระทบจากสถานการณ์น้ำท่วมในพื้นที่หลายจังหวัด ในภาคเหนือ เช่น เชียงราย น่าน พะเยา ซึ่งได้รับผลกระทบจากสถานการณ์น้ำท่วมหลังเกิดฝนตกหนักต่อเนื่องติดต่อกันหลายวัน ทำให้น้ำป่าไหลหลากเข้าท่วม ในหลายอำเภอ และหลายตำบลในพื้นที่จังหวัดเชียงราย จังหวัดน่าน และจังหวัดพะเยา บ้านเรือน ถนนหนทางและพื้นที่ทางการเกษตรได้รับความเสียหาย
โดยได้มีข้อสั่งการขอให้กระทรวงมหาดไทย ผู้ว่าราชการจังหวัดเร่งเข้าไปช่วยเหลือประชาชนที่ได้รับความเดือดร้อน  และให้สำนักงานทรัพยากรน้ำแห่งชาติบริหารจัดการเพื่อเร่งระบายน้ำ รวมทั้ง ให้สำนักงานปลัดสำนักนายกรัฐมนตรีดูแลเรื่องถุงยังชีพเพื่อส่งให้พี่น้องประชาชนที่ประสบภัยอย่างรวดเร็วและทั่วถึง
นอกจากนี้ยังขอให้ทุกหน่วยงานที่เกี่ยวข้องพร้อมเตรียมรับสถานการณ์ ที่ยังควบคุมไม่ได้ และขอให้ประชาชนในพื้นที่ปฏิบัติตามคำแนะนำของ ปภ. จังหวัด รวมทั้งขอให้ติดตามข้อมูลข่าวสารจากทางราชการ  เฝ้าระวังอันตรายจากกระแสไฟฟ้า โดยเฉพาะบริเวณน้ำท่วมแนวสายไฟฟ้า เสาไฟฟ้า หรือวัตถุสื่อนำกระแสไฟฟ้า  หลีกเลี่ยงการขับขี่พาหนะบริเวณน้ำไหลผ่านทาง เพื่อความปลอดภัย รวมทั้งควรงดการท่องเที่ยวในพื้นที่เสี่ยงภัย
ทั้งนี้ จากรายงานคาดการณ์และแจ้งเตือนภัยของกรมป้องกันและบรรเทาสาธารณภัย ประจำวันที่ 21 สิงหาคม 2567 ณ เวลา 18.00 น. แจ้งเตือนประชาชน เตรียมพร้อมรับสถานการณ์น้ำท่วมฉับพลัน น้ำป่าไหลหลาก และน้ำท่วมขังในระยะสั้น บริเวณภาคเหนือ ได้แก่  จ.เชียงราย (อ.เมืองฯ เชียงของ พาน แม่สรวย เวียงแก่น ขุนตาล พญาเม็งราย เทิง) และ จ.น่าน (อ.เมืองฯ สองแคว ทุ่งช้าง เชียงกลาง เวียงสา ท่าวังผา ปัว แม่จริม เฉลิมพระเกียรติ บ่อเกลือ บ้านหลวง) และขอให้ประชาชนเตรียมพร้อมรับสถานการณ์น้ำล้นตลิ่ง น้ำท่วมขัง บริเวณภาคเหนือ ได้แก่ จ.เชียงราย (อ.เมืองฯ แม่สาย แม่จัน เชียงแสน เวียงแก่น เวียงชัย พญาเม็งราย เทิง เวียงป่าเป้า แม่ลาว ป่าแดด) จ.พะเยา (อ.ภูซาง จุน ปง เชียงม่วน ดอกคำใต้) และ จ.น่าน (อ.เมืองฯ เวียงสา ท่าวังผา ทุ่งช้าง เชียงกลาง เฉลิมพระเกียรติ  และนาน้อย)

ที่มา : https://www.thaigov.go.th/news/contents/details/87322