รัฐบาลไทย-ข่าวทำเนียบรัฐบาล-ผลการประชุมประสานภารกิจ 30/2567


วันพฤหัสบดีที่ 22 สิงหาคม 2567
22/08/2567
พิมพ์
ผลการประชุมประสานภารกิจ 30/2567
รมว.ศธ. เปิดเผยภายหลังการประชุมประสานภารกิจกระทรวงศึกษาธิการ ครั้งที่ 30/2567 เมื่อวันพุธที่ 21 สิงหาคม 2567 ณ ห้องประชุมราชวัลลภ และออนไลน์ผ่านระบบ Zoom meeting
พลตำรวจเอก เพิ่มพูน ชิดชอบ รัฐมนตรีว่ากระทรวงศึกษาธิการ เปิดเผยว่า ที่ประชุมคณะรัฐมนตรีวานนี้ ได้มีมติเห็นชอบและอนุมัติการรับรองร่างถ้อยแถลงร่วมของการประชุมรัฐมนตรีด้านการศึกษาอาเซียน ครั้งที่ 13 และการประชุมที่เกี่ยวข้อง และปฏิญญาร่วมอาเซียน-ซีมีโอ รวม 3 ฉบับ ได้แก่ ร่างเอกสารถ้อยแถลงร่วมบุรีรัมย์ของการประชุมรัฐมนตรี ด้านการศึกษาอาเซียน ครั้งที่ 13 ร่างเอกสารถ้อยแถลงร่วมของการประชุมรัฐมนตรีศึกษาอาเซียน บวกสาม ครั้งที่ 7 และร่างเอกสารถ้อยแถลงร่วมของการประชุมสุดยอดเอเชียตะวันออกด้านการศึกษา ครั้งที่ 7 รวมทั้งปฏิญญาร่วมว่าด้วยพื้นที่ร่วมด้านอุดมศึกษาในเอเชียตะวันออกเฉียงใต้ โดยอนุมัติให้รัฐมนตรีว่าการกระทรวงศึกษาธิการหรือผู้แทน ให้ความเห็นชอบและรับรองร่างถ้อยแถลงร่วมฯ จำนวน 3 ฉบับ และปฏิญญาร่วมฯ ดังกล่าว ในการประชุมรัฐมนตรีด้านการศึกษาอาเซียน ครั้งที่ 13 และการประชุมที่เกี่ยวข้อง ระหว่างวันที่ 25 - 26 สิงหาคม 2567 นี้
นอกจากนี้ ที่ประชุมยังได้รับทราบการจัดทำระบบสารสนเทศเพื่อบริหารอัตรากําลังกระทรวงศึกษาธิการ เพื่อประโยชน์ในการบริหารอัตรากำลังในการบรรจุ พร้อมต่อยอดสู่แนวทางการพัฒนารายบุคคลต่อไป และรับทราบความก้าวหน้าการขับเคลื่อนเพื่อยกระดับคุณภาพการศึกษา PISA ทั้งในส่วนของการใช้ชุดพัฒนาความฉลาดรู้ คู่มือการสอนสำหรับครูในการจัดกิจกรรมการเรียนในการใช้ชุดพัฒนา แรงจูงใจในการใช้แป้นพิมพ์ ให้มีความคล่องตัวมากขึ้น รวมทั้งการขับเคลื่อนฯ ของ กรุงเทพมหานคร ภายใต้จุดเน้น การจัดการเรียนรู้เน้นทักษะการคิด เอ๊ะ อ๋อ โอเค และกรมส่งเสริมการปกครองส่วนท้องถิ่น ตั้งแต่เดือนกรกฎาคม-ธันวาคม 2567 นี้
“ในส่วนของงบประมาณ ในภาพรวมถือว่าทุกหน่วยงานทำได้ดีมากขึ้น โดยได้มอบให้มีการติดตามการเบิกจ่ายงบประมาณและวางแผนใช้งบประมาณเหลือจ่ายอย่างต่อเนื่อง เพื่อประโยชน์ของผู้เรียน ครู และผู้ปกครองเป็นสำคัญ” รมว.ศธ.กล่าว

ที่มา : https://www.thaigov.go.th/news/contents/details/87323