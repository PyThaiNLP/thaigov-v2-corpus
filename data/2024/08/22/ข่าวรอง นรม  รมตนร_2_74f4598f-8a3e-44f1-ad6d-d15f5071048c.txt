รัฐบาลไทย-ข่าวทำเนียบรัฐบาล-‘ภูมิธรรม’ สั่งการ กษ. ตั้งวอร์รูมเน้นการใช้ข้อมูลแม่นยำ  แก้ไขปัญหาน้ำท่วม  ป้องกันชีวิตและทรัพย์สินประชาชน  ขณะที่สั่งพณ. คุมราคาสินค้า ต้องไม่แพงและไม่ขาดแคลน 


วันพฤหัสบดีที่ 22 สิงหาคม 2567
22/08/2567
พิมพ์
‘ภูมิธรรม’ สั่งการ กษ. ตั้งวอร์รูมเน้นการใช้ข้อมูลแม่นยำ  แก้ไขปัญหาน้ำท่วม  ป้องกันชีวิตและทรัพย์สินประชาชน  ขณะที่สั่งพณ. คุมราคาสินค้า ต้องไม่แพงและไม่ขาดแคลน
‘ภูมิธรรม’ สั่งการ กษ. ตั้งวอร์รูมเน้นการใช้ข้อมูลแม่นยำ  แก้ไขปัญหาน้ำท่วม  ป้องกันชีวิตและทรัพย์สินประชาชน  ขณะที่สั่งพณ. คุมราคาสินค้า ต้องไม่แพงและไม่ขาดแคลน ห้ามซ้ำเติมความเดือดร้อนของพี่น้องประชาชน
วันนี้ (22 สิงหาคม 2567) เวลา 13.00 น. ณ ห้องประชุมศูนย์ปฏิบัติการน้ำอัจฉริยะ ชั้น 3 อาคาร 99 ปี อาคารหม่อมหลวงชูชาติ กำภู กรมชลประทาน (สามเสน) นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี ติดตามสถานการณ์น้ำ โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และหน่วยงานที่เกี่ยวข้องเข้าร่วมการประชุมครั้งนี้
นายภูมิธรรมฯ กล่าวว่า วันนี้เป็นการประชุมฉุกเฉิน สืบเนื่องจากภาคเหนือเกิดอุทกภัย ฝนที่ตกลงมาอยู่ในจุดที่น่าเป็นห่วง ยืนยันว่าไม่ได้นิ่งนอนใจ ตั้งแต่เมื่อคืนได้มีการดำเนินการทำงานและสั่งการไปหมดแล้ว การประชุมในครั้งนี้เพื่อความไม่ประมาท โดยเฉพาะอย่างยิ่งนายกรัฐมนตรี นางสาวแพทองธาร ชินวัตร ซึ่งยังไม่สามารถปฏิบัติหน้าที่ได้ มีความเป็นห่วงและได้กำชับช่วยดูแลพี่น้องประชาชนที่กำลังประสบภัย
ทั้งนี้ กรมอุตุนิยมวิทยา กรมชลประทาน สำนักงานทรัพยากรน้ำแห่งชาติ (สทนช.) และกรมป้องกันและบรรเทาสาธารณภัย บรรยายการสรุปสถานการณ์น้ำ  โดยนายภูมิธรรมฯ กล่าวว่าวันนี้ขอให้มุ่งไปยังภาคเหนือในจุดที่น้ำท่วม เช่น จังหวัดเชียงราย แพร่ น่าน พะเยา เป็นต้น เพื่อหาแนวทางคลี่คลายปัญหาโดยเร็ว โดยได้มอบนโยบายและสั่งการไปยังหน่วยงานที่เกี่ยวข้อง ดังนี้
1. กระทรวงมหาดไทย ในฐานะหัวหน้าส่วนราชการประจำจังหวัดให้ดำเนินการจัดตั้งหน่วยศูนย์ปฏิบัติการป้องกันฯ โดยให้ผู้ว่าราชการจังหวัดเป็นหัวหน้าศูนย์ฯ ในการปฏิบัติการของจังหวัดนั้น ๆ รวมทั้งให้กรมป้องกันและบรรเทาสาธารณภัย นำเครื่องมือเข้าไปช่วยระบายน้ำเร็วที่สุด ส่วนกรมทรัพยากรน้ำ ให้เตรียมข้อมูลที่ชัดเจน ตรงไปตรงมา รวมทั้งจัดรถโมบายเข้าไปยังจุดน้ำท่วมหนัก จัดทำเชื่อมโยงข้อมูลไปยังหน่วยงานราชการต่าง ๆ และส่วนกลาง
2. กระทรวงศึกษาธิการ ให้พิจารณาปิดโรงเรียนที่ได้รับผลกระทบ รวมถึงการปิดการเรียนการสอนชั่วคราว โดยให้ดูตามสถานการณ์ตามจริงในพื้นที่ เน้นความปลอดภัยของนักเรียนเป็นสำคัญ
3. กระทรวงมหาดไทย ให้ประสานขอความร่วมมือจากกองทัพภาคที่ 3 นำเครื่องมือ และกำลังพล พร้อมช่วยเหลือประชาชน
4. กรมชลประทาน ให้ตรวจสอบประตูระบายน้ำต่าง ๆ ในทุกพื้นที่ตั้งแต่พื้นที่ด้านบน-ล่าง หากพบปัญหาให้รีบแก้ไข
5. สทนช. ให้นำโดรน รถโมบาย สำรวจข้อเท็จจริง  เพื่อใช้ประเมินข้อมูลเหตุที่มีความรุนแรงวิกฤติ ให้ได้ตรงจุดที่สุด และสามารถแก้ไขปัญหาตรงนั้นได้อย่างดีและเร็วที่สุด
6. กระทรวงคมนาคมให้ตรวจดูเส้นทาง ถนนที่กั้นขวางทางน้ำหลาก ให้พิจารณาเจาะถนนปล่อยน้ำไหลต่อไปได้ และขอให้แจ้งการดำเนินการให้หมู่บ้านที่อยู่ปลายน้ำรับรู้สถานการณ์ด้วย
7. กระทรวงทรัพยากรธรรมชาติและสิ่งแวดล้อม ดูตามเงื่อนไขตามแนวสันป่าอยู่แล้ว และให้เร่งเข้าดำเนินการช่วยเหลือประชาชน
8. กระทรวงสาธารณสุข ขอให้ลงพื้นที่เข้าไปดูแลประชาชน ที่อาจได้รับความเจ็บป่วย ต้องการความช่วยเหลือสุขภาพและสาธารณสุข
9. กระทรวงพาณิชย์ ให้ดูแลเรื่องราคาอาหาร ข้าวของต่าง ๆ ไม่ให้มีราคาแพง ผู้บริโภคต้องมีของกินของใช้ตลอดเวลา
10. ให้กระทรวงเกษตรและสหกรณ์ จัดตั้งวอร์รูมแก้ไขปัญหาน้ำท่วมทันที  และติดตามช่วยเหลือพี่น้องเกษตรกรในพื้นที่ด้วย
“ขอให้นึกถึงประชาชนเป็นหลักและให้ความดูแลทันที โดยในส่วนของถุงยังชีพนั้น สำนักปลัดนายกรัฐมนตรี สำนักนายกรัฐมนตรี ปภ. ได้มีการเตรียมการบางส่วนแล้ว ทุกหน่วยต้องทำงานบนข้อมูลเดียวกันร่วมกันดูแลพี่น้องประชาชน” นายภูมิธรรมฯ ย้ำ
//////

ที่มา : https://www.thaigov.go.th/news/contents/details/87348