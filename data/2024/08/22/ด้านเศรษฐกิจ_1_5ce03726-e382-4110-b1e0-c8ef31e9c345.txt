รัฐบาลไทย-ข่าวทำเนียบรัฐบาล-“สุริยะ” สั่งเฝ้าระวังสถานการณ์น้ำท่วมภาคเหนือ จังหวัดเชียงราย อย่างใกล้ชิดตลอด 24 ชั่วโมงมอบหมาย “ทล. - ทช.” ส่งเจ้าหน้าที่เร่งลงพื้นที่เข้าช่วยเหลือพี่น้องประชาชนโดยด่วน 


วันพฤหัสบดีที่ 22 สิงหาคม 2567
“สุริยะ” สั่งเฝ้าระวังสถานการณ์น้ำท่วมภาคเหนือ จังหวัดเชียงราย อย่างใกล้ชิดตลอด 24 ชั่วโมงมอบหมาย “ทล. - ทช.” ส่งเจ้าหน้าที่เร่งลงพื้นที่เข้าช่วยเหลือพี่น้องประชาชนโดยด่วน
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่ากระทรวงคมนาคม เปิดเผยว่า จากสถานการณ์อุทกภัย (น้ำท่วมฉับพลัน) น้ำป่าไหลหลาก และดินสไลด์ในพื้นที่อำเภอเทิง จังหวัดเชียงราย และพื้นที่ใกล้เคียง ส่งผลให้น้ำท่วมบ้านเรือนพี่น้องประชาชนจนได้รับความเสียหาย และถนนหนทางไม่สามารถสัญจรไปมาได้ และไม่ได้รับความสะดวกในการเดินทางนั้น ทั้งนี้ ได้มอบหมายให้กรมทางหลวง (ทล.) และกรมทางหลวงชนบท (ทช.) จัดเจ้าหน้าที่ลงพื้นที่โดยด่วน เพื่ออำนวยความสะดวก และติดตามสถานการณ์ 24 ชั่วโมง (ชม.) เพื่อเข้าช่วยเหลือประชาชนที่ได้รับผลกระทบจนกว่าสถานการณ์น้ำท่วมจะคลี่คลาย
นอกจากนี้ ให้ติดตั้งป้ายเตือน อุปกรณ์ความปลอดภัย และอุปกรณ์นำทางในบริเวณทางหลวงที่ถูกน้ำท่วม โดยขอให้ประชาชนผู้ใช้ทางโปรดใช้ความระมัดระวังในการเดินทาง ปฏิบัติตามป้ายเตือน ป้ายแนะนำบริเวณสายทางที่ได้รับผลกระทบจากอุทกภัย และคำแนะนำของเจ้าหน้าที่อย่างเคร่งครัด อีกทั้งให้บูรณาการร่วมกับหน่วยงานที่เกี่ยวข้อง และให้รายงานผลการดำเนินงานมายังกระทรวงฯ และประชาสัมพันธ์การดำเนินการให้ประชาชนให้รับทราบข้อมูลด้วย
นายสุริยะ กล่าวต่อว่า มอบหมายให้ ทล. และ ทช. เตรียมความพร้อมกำลังเจ้าหน้าที่ วัสดุอุปกรณ์ สะพานเบลีย์ เครื่องจักร และยานพาหนะ เพื่อพร้อมสนับสนุนทุกหน่วยงานในกรณีถนนหรือสะพานขาด ขณะเดียวกันได้มอบหมายให้ทุกหน่วยงานที่เกี่ยวข้อง กำหนดแผนหากเกิดสถานการณ์อุทกภัยที่อาจจะเกิดขึ้น และเตรียมความพร้อมในขั้นตอนการป้องกัน (ก่อนเกิดภัย) การเผชิญเหตุ (ขณะเกิดภัย) และขั้นการฟื้นฟู (หลังเกิดภัย) นำไปสู่การบรรเทา แก้ไข หรือคลี่คลายสถานการณ์ในพื้นที่ให้สำเร็จลุล่วงโดยเร็ว
อย่างไรก็ตาม กระทรวงคมนาคมและทุกหน่วยงานเกี่ยวเกี่ยวข้อง พร้อมที่จะเข้าดูแลประชาชนอย่างใกล้ชิด แต่หากมีสถานการณ์ผิดปกติจะเร่งส่งหน่วยงานเข้าลงพื้นที่และเร่งจัดการโดยทันที ทั้งนี้ ประชาชนสามารถสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง หรือต้องการความช่วยเหลือ สามารถติดต่อได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชม.) สายด่วนมอเตอร์เวย์ โทร. 1586 กด 7 ตำรวจทางหลวง โทร. 1193 และสายด่วน ทช. โทร. 1146

ที่มา : https://www.thaigov.go.th/news/contents/details/87310