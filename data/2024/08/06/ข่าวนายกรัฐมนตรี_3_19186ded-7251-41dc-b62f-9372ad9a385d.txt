รัฐบาลไทย-ข่าวทำเนียบรัฐบาล-​นายกฯ เผย “พล.อ.ประยุทธ์” ร่วมงานศพมารดาในนามส่วนตัว มาแสดงความเสียใจ  ย้ำ พร้อมรับฟังคำแนะนำจากนายกฯ รองนายกฯ ทุกคน


วันอังคารที่ 6 สิงหาคม 2567
06/08/2567
พิมพ์
​นายกฯ เผย “พล.อ.ประยุทธ์” ร่วมงานศพมารดาในนามส่วนตัว มาแสดงความเสียใจ  ย้ำ พร้อมรับฟังคำแนะนำจากนายกฯ รองนายกฯ ทุกคน
​นายกฯ เผย “พล.อ.ประยุทธ์” ร่วมงานศพมารดาในนามส่วนตัว มาแสดงความเสียใจ  ย้ำ พร้อมรับฟังคำแนะนำจากนายกฯ รองนายกฯ ทุกคน
วันนี้ (6 สิงหาคม 2567) เวลา 11.45 น. ณ บริเวณโถงกลาง  ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี ให้สัมภาษณ์ภายหลังการประชุมคณะรัฐมนตรี (ครม.) ถึงกรณีที่นายปิยบุตร แสงกนกกุล เลขาธิการคณะก้าวหน้าออกมาวิพากษ์วิจารณ์ถึงการที่ พลเอก ประยุทธ์ จันทร์โอชา องคมนตรี ไปเป็นประธานในพิธีสวดพระอภิธรรมศพมารดาของนายกรัฐมนตรีว่าเหมาะสมหรือไม่เนื่องจากสถานะไม่เหมือนเดิมว่า ท่านไปในฐานะส่วนตัวและตนก็ได้พบปะกับท่านในหลายโอกาส ซึ่งตนได้สูญเสียมารดา ท่านก็มาให้กำลังใจ และในวันนั้นท่านได้เจอกับคนที่คุ้นเคยในสมัยที่ท่านเป็นนายกรัฐมนตรีมา 8 ปี ซึ่งเรื่องนี้ คิดว่าทุกคนมีข้อคิดเห็นของแต่ละคน คงคิดได้เองอยู่แล้ว
ผู้สื่อถามว่า แม้เป็นการส่วนตัว แต่ดูเหมือนนายกฯ จะฟังคำแนะนำจากแค่ พลเอก ประยุทธ์ และนายทักษิณ ชินวัตร อดีตนายกฯ แค่ 2 คนนี้ จะมีการบาลานซ์อย่างไร นายกฯ กล่าวว่า  ไม่จริง ตนเองเจอท่านอานันต์ ปัญญารชุน อดีตนายกรัฐมนตรีก็รับฟัง และไม่ได้รับฟังแค่ระดับนายกฯ อย่างเดียว รองนายกฯ หรืออดีตรัฐมนตรีต่าง ๆ ก็เจอ เช่นนาย กรณ์ จาติกวณิช อดีตรัฐมนตรีว่าการกระทรวงการคลัง ตนเองก็เจอ ซึ่งมองว่าแล้วแต่โอกาสมากกว่า
ผู้สื่อข่าวต่อว่า มีการมองท่าทีของนายกฯ ในระยะหลังๆ มีการตีตัวออกห่างจากนายทักษิณ หรือไม่นั้น นายกฯ กล่าวว่า ตนเองไม่ได้ตีตัวออกห่างใครทั้งนั้น เพราะทำงานอย่างเดียว แต่ถ้าการทำงานและไม่สามารถไปพบบางท่านได้ ก็เชื่อว่าทุกท่านคงเข้าใจว่าผมมีหน้าที่นายกฯ ที่ต้องทำงานอยู่แล้วและลงพื้นที่ตลอด ทุกคนก็เห็นวันเสาร์ก็ยังทำงานอยู่
ส่วนในเดือนสิงหาคม มีคดีต่าง ๆ ทางการเมืองมีการเช็คกระแสหรือไม่ว่า จะส่งผลกระทบนักลงทุนเรื่องความเชื่อมั่นหรือไม่ นายกฯ กล่าวว่า ไม่ได้มีการเช็คกระแสใด ๆ ทั้งสิ้น เพราะว่าเรื่องปัญหาของประชาชนเป็นเรื่องใหญ่และตนเองใช้เวลาส่วนมากเกือบทั้งหมดเลยก็ว่าได้ ในการแก้ปัญหาอยู่ ส่วนกระแสจะออกมาอย่างไรก็แล้วแต่ ซึ่งในเดือนสิงหาคมมีอีเว้นท์หลายเรื่อง ทั้งวันที่ 7 สิงหาคมและ 14 สิงหาคมนี้ แน่นอนก็เป็นธรรมดาที่นักลงทุนก็ต้องกังวล
นายกรัฐมนตรี กล่าวต่อไปว่า เมื่อช่วงเช้าก็ได้มีการดูและเช็คตลาดหุ้นพบว่าขยับขึ้นมา เชื่อว่าน่าจะควบคุมได้ ตลาดหุ้นญี่ปุ่นก็ตกลงมามากเป็นประวัติศาสตร์ วันนี้ก็ขยับขึ้นมาแล้ว โดยเข้าใจว่าขยับขึ้นมาถึง 10% แล้ว และเข้าใจว่าเรื่องดังกล่าวเป็นแพนิคเซลล์  โดยเชื่อว่าทางด้านประเทศสหรัฐอเมริกาก็มีมาตรการในการกระตุ้นเศรษฐกิจอยู่แล้ว ทั้งนี้ ในเรื่องของแอปพลิเคชันจีนที่เข้ามาได้มีการสั่งการกระทรวงพาณิชย์ และกรมสรรพากรในด้านการจดทะเบียนต่าง ๆ ให้เรียบร้อย

ที่มา : https://www.thaigov.go.th/news/contents/details/86752