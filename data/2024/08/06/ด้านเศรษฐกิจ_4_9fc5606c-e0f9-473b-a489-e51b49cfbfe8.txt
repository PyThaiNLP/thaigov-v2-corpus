รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เดินหน้า เร่งพัฒนา “ระบบมรดกทางการเกษตรโลก (GIAHS)” ของไทย


วันอังคารที่ 6 สิงหาคม 2567
รองปลัดเศรษฐเกียรติฯ เดินหน้า เร่งพัฒนา “ระบบมรดกทางการเกษตรโลก (GIAHS)” ของไทย
รองปลัดเศรษฐเกียรติฯ เดินหน้า เร่งพัฒนา “ระบบมรดกทางการเกษตรโลก (GIAHS)” ของไทย
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมการขับเคลื่อนระบบมรดกทางการเกษตรโลก (GIAHS) ของไทย พร้อมด้วย นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ นายจิตติศักดิ์ ศรีปัญญา ผู้อำนวยการกองนโยบายเทคโนโลยีเพื่อการเกษตรและเกษตรกรรมยั่งยืน และเจ้าหน้าที่ที่เกี่ยวข้องเข้าร่วม ผ่านระบบการประชุมทางไกล (Zoom Meeting) ซึ่งในที่ประชุมได้มีการพิจารณาเห็นชอบข้อเสนอการขับเคลื่อนเพื่อพัฒนาพื้นที่ GIAHS ในประเทศไทย โดยมีเป้าหมายจะพัฒนาให้มีพื้นที่ GIAHS ในประเทศไทยเพิ่มขึ้น อย่างน้อย 1 แห่ง ภายในปี 2569 ซึ่งเดิมประเทศไทยมีพื้นที่ GIAHS ที่ขึ้นทะเบียนเป็นแห่งแรก คือ “ระบบการเลี้ยงควายปลักในพื้นที่ชุ่มน้ำทะเลน้อย จ.พัทลุง” ซึ่งได้รับการรับรองจากที่ประชุมคณะกรรมการที่ปรึกษาทางด้านวิทยาศาสตร์ (Scientific Advisory Group: SAG) ขององค์การอาหารและการเกษตรแห่งสหประชาชาติ (FAO) เมื่อวันที่ 3 พฤศจิกายน 2565 นอกจากนี้ ที่ประชุมเห็นชอบแนวทางแผนการขับเคลื่อนพัฒนาระบบการเลี้ยงควายปลักในพื้นที่ชุ่มน้ำทะเลน้อย จ.พัทลุง เพื่อยกระดับให้เป็นพื้นที่ท้องถิ่นสำหรับการเป็นแหล่งท่องเที่ยวเชิงเกษตรในประเทศไทยอีกด้วย
ทั้งนี้ สำนักงานเกษตรและสหกรณ์จังหวัดพัทลุงได้นำเสนอแผนการจัดงานเฉลิมฉลองวันครบรอบ 2 ปี การขึ้นทะเบียนมรดกระบบการเลี้ยงควายปลักในพื้นที่ชุ่มน้ำทะเลน้อย จ.พัทลุง เป็นมรดกทางการเกษตรโลก ซึ่งตรงกับวันที่ 3 พฤศจิกายน 2565 โดยมีแผนจะจัดกิจกรรม ได้แก่ การประกวดตราสัญลักษณ์ GIAHS การประกวดผลิตภัณฑ์และของดีประจำพื้นที่ GIAHS และการฟื้นฟูกิจกรรม/ประเพณีท้องถิ่นที่ใกล้สูญหาย เป็นต้น

ที่มา : https://www.thaigov.go.th/news/contents/details/86751