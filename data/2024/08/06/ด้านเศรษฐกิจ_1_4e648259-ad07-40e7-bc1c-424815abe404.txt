รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 1067 สาย บ้านโพทะเล - บ้านสี่แยกโพธิ์ไทรงาม จังหวัดพิจิตร แล้วเสร็จ เพิ่มประสิทธิภาพการคมนาคมขนส่ง พัฒนาเศรษฐกิจอย่างยั่งยืน


วันอังคารที่ 6 สิงหาคม 2567
กรมทางหลวง ขยายทางหลวงหมายเลข 1067 สาย บ้านโพทะเล - บ้านสี่แยกโพธิ์ไทรงาม จังหวัดพิจิตร แล้วเสร็จ เพิ่มประสิทธิภาพการคมนาคมขนส่ง พัฒนาเศรษฐกิจอย่างยั่งยืน
...
นายสราวุธ  ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 2 ได้ดำเนินโครงการปรับปรุงทางหลวงหมายเลข 1067 สาย บ้านโพทะเล - บ้านสี่แยกโพธิ์ไทรงาม จังหวัดพิจิตร ระหว่าง กม. ที่ 15+500 - 26+900 ระยะทางประมาณ 11.40 กิโลเมตร เป็นทางหลวงที่มีความสำคัญในการคมนาคมและขนส่งที่เชื่อมต่อระหว่างอำเภอโพทะเล จังหวัดพิจิตร กับเส้นทางหลักทางหลวงหมายเลข 117 สี่แยกโพธิ์ไทรงามโดยเชื่อมต่อกับจังหวัดนครสวรรค์และพิษณุโลก เป็นทางหลวงขนาด 2 ช่องจราจร แบบวิ่งสวนกัน ส่งผลให้เกิดปัญหาการจราจรหนาแน่น และมีรถบรรทุกหนักจำนวนมาก เนื่องจากเป็นเส้นทางที่ใช้ขนส่งสินค้าทางการเกษตร ทล. จึงเห็นถึงความจำเป็นที่จะต้องมีการบูรณะปรับปรุง โดยทำการขยายถนนเดิมเป็นมาตรฐานทางชั้น 1 ขนาด 2 ช่องจราจร ช่องจราจรกว้างช่องละ 3.50 เมตร ผิวจราจรแบบปอร์ตแลนด์ซีเมนต์คอนกรีตแบบมีรอยต่อ บริเวณทางแยกใช้เกาะกลางแบบยก จัดช่องจราจรสำหรับรถรอเลี้ยวเพื่อไม่ให้กีดขวางรถทางตรง และช่วงท้ายโครงการออกแบบเป็น 4 ช่องจราจร มีเกาะกลางแบบยกแบ่งทิศทางการจราจร รวมงานติดตั้งอุปกรณ์เสริมความปลอดภัย และติดตั้งไฟฟ้าแสงสว่างบนทางหลวง วงเงินงบประมาณ 163,419,000 บาท
ปัจจุบันโครงการฯ ได้ดำเนินการก่อสร้างแล้วเสร็จ ช่วยเพิ่มการรองรับปริมาณจราจรได้อย่างมีประสิทธิภาพ และช่วยลดอัตราการเกิดอุบัติเหตุ เพิ่มความปลอดภัยในการเดินทางทำให้คุณภาพชีวิตดีขึ้น รวมทั้งส่งเสริมการพัฒนาเศรษฐกิจภายในประเทศ

ที่มา : https://www.thaigov.go.th/news/contents/details/86740