รัฐบาลไทย-ข่าวทำเนียบรัฐบาล-นายกฯ ปลื้ม “วิว” กุลวุฒิ นักแบดมินตันไทย คว้าเหรียญแรกของไทย เหรียญเงินในการแข่งขัน Olympics Paris 2024 ได้สำเร็จ เป็นประวัติศาสตร์ให้กับวงการแบดมินตันไทย 


วันจันทร์ที่ 5 สิงหาคม 2567
นายกฯ ปลื้ม “วิว” กุลวุฒิ นักแบดมินตันไทย คว้าเหรียญแรกของไทย เหรียญเงินในการแข่งขัน Olympics Paris 2024 ได้สำเร็จ เป็นประวัติศาสตร์ให้กับวงการแบดมินตันไทย
พร้อมส่งกำลังใจให้นักกีฬาทุกประเภทในการแข่งขันรอบต่อไป
วันนี้ (5 ส.ค. 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี แสดงความยินดีกับ “วิว” กุลวุฒิ วิทิตศานต์ นักแบดมินตันชาวไทย (มือวางอันดับ 8 ของโลก) ทำผลงานได้อย่างยอดเยี่ยม ในการแข่งขันแบดมินตัน ประเภทชายเดี่ยว ใน Olympics Paris 2024 ครั้งที่ 33 ที่กรุงปารีส ประเทศฝรั่งเศส สามารถคว้าเหรียญเงินโอลิมปิก 2024 มาได้สำเร็จ โดยเป็นรองเพียงวิคเตอร์ แอ็กเซลเซ่น (มือวางอันดับ 2 ของโลก) นักแบดมินตันจากเดนมาร์ก สร้างประวัติศาสตร์ให้กับวงการแบดมินตันไทย และถือเป็นแรงใจให้นักกีฬาประเภทอื่น ๆ ในการแข่งขันรอบต่อไป
โฆษกประจำสำนักนายกรัฐมนตรี กล่าวว่า การแข่งขันแบดมินตัน ประเภทชายเดี่ยว รอบชิงชนะเลิศ “วิว” กุลวุฒิ วิทิตศานต์ นักแบดมินตันไทย (มือวางอันดับ 8 ของโลก) พบกับ วิคเตอร์ แอ็กเซลเซ่น (มือวางอันดับ 2 ของโลก) นักแบดมินตัน จากประเทศเดนมาร์ก ปรากฎว่า “วิว” กุลวุฒิ วิทิตศานต์ ทำการแข่งขันอย่างเต็มที่ถึงแม้จะแพ้ในการแข่งขันครั้งสุดท้าย
“นายกรัฐมนตรีชื่นชมและแสดงความยินดีกับความสำเร็จครั้งนี้ของ “วิว” กุลวุฒิ วิทิตศานต์ ที่เป็นตัวแทนคนไทยไปสร้างผลงานที่ยอดเยี่ยม สามารถคว้าเหรียญเงินโอลิมปิก 2024 ที่เป็นเหรียญเเห่งประวัติศาสตร์ของวงการแบดมินตันไทยได้สำเร็จ ซึ่งต้องใช้ทั้งวินัย ความมุ่งมั่น แรงกาย แรงใจ และการฝึกซ้อมอย่างหนัก จึงประสบความสำเร็จได้อย่างที่ตั้งใจ ซึ่งวิวถือว่ายังมีเส้นทางอีกยาวไกลในวงการแบดมินตัน และขอให้ชาวไทยเป็นกำลังใจให้วิว ทั้งนี้ นายกรัฐมนตรีขอบคุณไปถึงทีมงานผู้ฝึกสอนทุกท่าน ซึ่งถือเป็นส่วนสำคัญที่อยู่เบื้องหลังความสำเร็จของนักกีฬาด้วย” นายชัย กล่าว

ที่มา : https://www.thaigov.go.th/news/contents/details/86735