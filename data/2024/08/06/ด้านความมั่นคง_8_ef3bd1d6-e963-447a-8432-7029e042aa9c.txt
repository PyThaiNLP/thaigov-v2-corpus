รัฐบาลไทย-ข่าวทำเนียบรัฐบาล-พ่อเมืองนครพนม นำภาคีเครือข่ายร่วมกันขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ


วันอังคารที่ 6 สิงหาคม 2567
06/08/2567
พิมพ์
พ่อเมืองนครพนม นำภาคีเครือข่ายร่วมกันขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ
พ่อเมืองนครพนม นำภาคีเครือข่ายร่วมกันขับเคลื่อนโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (6 ส.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนได้เป็นประธานในพิธีเปิดโครงการ โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ พื้นที่เรียนรู้ชุมชนต้นแบบฯ โคก หนอง นา พื้นที่ของ นายบุญธรรม จันทะนะ บ้านหนองหอยทุ่ง หมู่ที่ 5 ตำบลธาตุพนมเหนือ อำเภอธาตุพนม จังหวัดนครพนม โดยมีนายกัมปนาทจักรวาล วิเวศ ศรีพุทธา รองผู้ว่าราชการจังหวัดนครพนม หัวหน้าส่วนราชการจังหวัดนครพนม ปลัดอำเภออาวุโส หัวหน้าส่วนราชการอำเภอธาตุพนม พัฒนาการอำเภอ คณะกรรมการเครือข่าย โคก หนอง นา จังหวัดนครพนมและอำเภอธาตุพนม คณะครูพาทำจากศูนย์เรียนรู้ “โคกหินแฮ่โมเดล” อำเภอเจริญศิลป์ จังหวัดสกลนคร ผู้นำท้องถิ่น ผู้นำท้องที่ ครูและนักเรียนจากโรงเรียนธาตุพนม และประชาชนในพื้นที่ เข้าร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมได้ดำเนินโครงการพัฒนาหมู่บ้านเศรษฐกิจพอเพียง โดยได้ขับเคลื่อนกิจกรรม โคก หนอง นา อารยเกษตร เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมีวัตถุประสงค์เพื่อเป็นการเฉลิมพระเกียรติพระบาทสมเด็จพระเจ้าอยู่หัว ขยายผลการพัฒนาคุณภาพชีวิตของประชาชน ด้วยการน้อมนำหลักปรัชญาเศรษฐกิจพอเพียงและหลักทฤษฎีใหม่สู่การปฏิบัติจนเป็นวิถีชีวิต สอดคล้องกับสภาพพื้นที่และภูมิสังคม เพื่อต่อยอดพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ "โคก หนอง นา" สู่การพัฒนาพื้นที่ต้นแบบอารยเกษตร ตามแนวพระราชดำริ และเพื่อเผยแพร่ผลสำเร็จการพัฒนาคุณภาพชีวิตด้วย โคก หนอง นา อารยเกษตร
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การจัดกิจกรรมในครั้งนี้ ประกอบด้วย พิธีถวายราชสักการะเบื้องหน้าพระบรมฉายาลักษณ์พระบาทสมเด็จพระเจ้าอยู่หัว , พิธีกล่าวถวายราชสดุดีเฉลิมพระชนมพรรษา 6 รอบ 28 กรกฎาคม 2567 , พิธีเปิดโครงการฯ และเปิดป้ายตราสัญลักษณ์งานเฉลิมพระชนมพรรษา การแบ่งปันกล้าไม้จากแปลง โคก หนอง นา สู่ประชาชนโดยรอบ ได้แก่ โรงเรียนธาตุพนมและประชาชนในพื้นที่ตำบลธาตุพนมเหนือ , ร่วมกันปลูกต้นรวงผึ้งและปลูกหญ้าแฝก และนิทรรศการแสดงองค์ความรู้แนวคิดและทฤษฎีของการพัฒนาอันเนื่องมาจากพระราชดำริ รวมทั้งจัดเวทีเสวนาแลกเปลี่ยนองค์ความรู้การน้อมนำแนวคิดและทฤษฎีของการพัฒนาอันเนื่องมาจากพระราชดำริของพระบาทสมเด็จพระมหาภูมิพล อดุลยเดชมหาราช บรมนาถบพิตร มาประยุกต์ใช้ โดยมีวิทยากรร่วมให้ความรู้ทั้งหมด 5 คน ประกอบด้วย 1.นางสาวพันสี คุณธรรม รักษาราชการพัฒนาการจังหวัดนครพนม 2.นายบัญชา ราศีมิน ครูพาทำ/วิทยากรจิตอาสาพัฒนาชุมชน 3.นายศุภมิตร ชัยนาม ครูพาทำ/วิทยากรจิตอาสาพัฒนาชุมชน 4.นางจินตนา วาชัยยุง เครือข่าย โคก หนอง นา จังหวัดนครพนม 5.นายบุญธรรม จันทะนะ ครัวเรือนต้นแบบฯ โดยนายกัมปนาทจักรวาล วิเวศ ศรีพุทธา รองผู้ว่าราชการจังหวัดนครพนม ร่วมกันแลกเปลี่ยนและเติมเต็มองค์ความรู้เกี่ยวกับการน้อมนำแนวคิดและทฤษฎีของการพัฒนามาประยุกต์ใช้ในชีวิตประจำวัน
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า การพัฒนาพื้นที่ ตามแบบอารยเกษตร จะช่วยสร้างความยั่งยืน ในการพัฒนาคุณภาพชีวิตของประชาชนทุก ๆ ด้าน ทั้งเรื่องการทำมาหากิน การใช้ชีวิต สุขภาพกายและใจ ซึ่งเป็นสิ่งที่พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงพระราชทานแนวพระราชดำริให้พวกเราน้อมนำมาปฏิบัติ เพราะเป้าประสงค์ของพระองค์ท่านอยากเห็นพี่น้องคนไทยทุกคนมีความสุข ประเทศชาติมั่นคง ดังนั้น การน้อมนำแนวทางแปลงโคก หนอง นา ไปประยุกต์ต่อยอดขยายผลในแปลงอื่น ๆ ทุกพื้นที่ มุ่งมั่นขยายผลการขับเคลื่อนการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” ให้เห็นผลอย่างเป็นรูปธรรมและต่อเนื่อง เพื่อเป็นการรวมพลังแสดงออกถึงความจงรักภักดีและเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกันนำสิ่งที่ดีสู่พี่น้องประชาชนชาวจังหวัดนครพนมและขอเชิญชวนทุกๆท่านร่วมกัน "Change for Good" ในการพัฒนาพื้นที่ ในการพัฒนาคุณภาพชีวิต โดยโครงการ โคก หนอง นา อารยเกษตร มีความสอดคล้องกับเป้าหมายการพัฒนาที่ยั่งยืน SDGs ซึ่งจะส่งผลให้ทุกพื้นที่ของเรามีความสุขและมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/86769