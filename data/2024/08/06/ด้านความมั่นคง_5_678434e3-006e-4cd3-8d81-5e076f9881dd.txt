รัฐบาลไทย-ข่าวทำเนียบรัฐบาล-อธิบดีกรมการจัดหางาน สั่งช่วยเหลือเหยื่อ “พิมพ์ประภา” ถูกหลอกทำงานต่างประเทศผ่านเฟซบุ๊ก


วันอังคารที่ 6 สิงหาคม 2567
06/08/2567
พิมพ์
อธิบดีกรมการจัดหางาน สั่งช่วยเหลือเหยื่อ “พิมพ์ประภา” ถูกหลอกทำงานต่างประเทศผ่านเฟซบุ๊ก
กรมการจัดหางาน เร่งช่วยเหลือเหยื่อ “พิมพ์ประภา” พร้อมเตือนคนหางานต่างประเทศ อย่าหลงเชื่อนายหน้าเถื่อนแนะทำงานต่างประเทศผิดกฎหมาย ย้ำเช็ครายชื่อบริษัทจัดหางานกับกรมการจัดหางานทุกครั้ง ก่อนโอนเงิน
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีกลุ่มผู้เสียหายถูกหลอกลวงผ่านเพจเฟซบุ๊ก “พิมพ์ประภา” เข้าพบพนักงานสอบสวน กองบังคับการปราบปรามการค้ามนุษย์ กองบัญชาการตำรวจสอบสวนกลาง พงส.บก.ปคม. หลังจากถูกหลอกลวงจากนายหน้ารายดังกล่าวว่าสามารถทำวีซ่าพาไปทำงานเกษตร   ที่ประเทศออสเตรเลีย และไปทำศัลยกรรมที่เกาหลีใต้ได้นั้น กรมการจัดหางานทราบเรื่องแล้วไม่นิ่งนอนใจ เร่งตรวจสอบข้อเท็จจริงจนทราบว่า เบื้องต้นมีผู้เสียหายแสดงตัวว่าถูกหลอกลวงจากนางสาวพิมพ์ประภา (ขอสงวนนามสกุล) จำนวน 20 คน แบ่งเป็น กลุ่มผู้ถูกหลอกลวงว่าจะจัดส่งไปทำงานเกษตรที่ประเทศออสเตรเลีย ในตำแหน่งคนงานเกษตร โดยอ้างว่าจะได้รับค่าจ้างประมาณ 80,000 - 90,000 บาทต่อเดือน ทำให้สูญเงินคนละ 20,000 - 110,000 บาท ซึ่งสำนักงานจัดหางานจังหวัดซึ่งเป็นภูมิลำเนาของผู้เสียหายได้ประสานรับเรื่องร้องทุกข์จากคนหางานทั้ง 9 คนแล้ว โดยจะดำเนินการร้องทุกข์กล่าวโทษต่อพนักงานสอบสวน สถานีตำรวจภูธรท้องที่เกิดเหตุ เพื่อให้ดำเนินคดีนางสาวพิมพ์ประภา ในฐานความผิดตามพระราชบัญญัติจัดหางานและคุ้มครองคนหางาน พ.ศ.2528 และที่แก้ไขเพิ่มเติม มาตรา 91 ตรี ข้อหา “หลอกลวงผู้อื่นว่าสามารถหางานหรือสามารถส่งไปฝึกงานในต่างประเทศได้ และโดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง” ต้องระวางโทษจำคุกตั้งแต่ 3 – 10 ปีหรือปรับตั้งแต่ 60,000 – 200,000 บาท หรือทั้งจำทั้งปรับ ในส่วนผู้เสียหายที่ถูกหลอกโอนเงินค่าทำศัลยกรรมที่ประเทศเกาหลีใต้ จำนวน 11 คน เจ้าหน้าที่ตำรวจจะเป็นผู้ตรวจสอบ เพื่อรวบรวมหลักฐาน และดำเนินคดีในส่วนที่เกี่ยวข้องต่อไป ซึ่งกรณีนี้ผู้กระทำผิดอาจมีความผิดฐานฉ้อโกง
นายสมชาย กล่าวต่อว่า กรมการจัดหางานขอย้ำเตือนอีกครั้งว่า ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd เสียก่อน เพราะปัจจุบันสาย-นายหน้ามีกลวิธีสร้างความน่าเชื่อถือเพื่อหลอกลวงคนหางานหลายวิธี และหากสาย/นายหน้ารายใดแนะนำให้ลักลอบไปทำงานต่างประเทศด้วยวิธีผิดกฎหมายให้สันนิษฐานเป็นลำดับแรกว่าท่านกำลังถูกหลอกลวงจากมิจฉาชีพ เสี่ยงสูญเงินและไม่ได้เดินทางไปทำงาน
ทั้งนี้ สำหรับผู้เสียหายที่ถูกนางสาวพิมพ์ประภาหลอกลวง หากยังไม่ได้ร้องทุกข์ต่อกรมการจัดหางาน สามารถติดต่อได้ที่กองทะเบียนจัดหางานกลางและคุ้มครองคนหางาน กรมการจัดหางาน หรือที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1 – 10 ซึ่งเป็นภูมิลำเนาของผู้เสียหาย หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน หรือสายด่วน กรมการจัดหางาน โทร. 1694

ที่มา : https://www.thaigov.go.th/news/contents/details/86763