รัฐบาลไทย-ข่าวทำเนียบรัฐบาล-นายกฯ เผย ครม.อนุมัติงบกว่า 433 ล้านบาท จัดกิจกรรมเสน่ห์ไทยกระตุ้นเศรษฐกิจระยะเร่งด่วนในช่วงโลว์ซีซั่น พร้อมรับหลักการวงเงินกว่า 170 ล้านบาท 


วันอังคารที่ 6 สิงหาคม 2567
06/08/2567
พิมพ์
นายกฯ เผย ครม.อนุมัติงบกว่า 433 ล้านบาท จัดกิจกรรมเสน่ห์ไทยกระตุ้นเศรษฐกิจระยะเร่งด่วนในช่วงโลว์ซีซั่น พร้อมรับหลักการวงเงินกว่า 170 ล้านบาท
แก้ปัญหาโครงสร้างพื้นฐานจังหวัดกาฬสินธุ์และราชบุรี เตรียมจัด ครม.สัญจร วันที่ 19-20 สิงหาคมนี้ ที่ จ.อยุธยา
วันนี้ (6 ส.ค.67) เวลา 12.00 น. ณ บริเวณห้องโถง ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรี เปิดเผยว่า คณะรัฐมนตรีอนุมัติตามที่กระทรวงการคลังเสนอขอจำหน่ายหนี้สูญตามโครงการแก้ไขปัญหาหนี้สินของเกษตรกร ด้วยการจำหน่ายหนี้สูญตามโครงการแก้ไขปัญหาหนี้สินเกษตรกรด้วยการจำหน่ายหนี้เป็นสูญในกองทุนหรือเงินทุนในส่วนของกระทรวงเกษตรและสหกรณ์ ของสหกรณ์ประมงเกาะ ลันตา จำกัด จำนวน 5.93 ล้านบาท  เนื่องจากต้นปี 2539  ได้เกิดโรคระบาดในการเลี้ยงกุ้งอย่างรุนแรง ทำให้กุ้งตายทั้งบ่อ ซึ่งสหกรณ์ดังกล่าวไม่มีเงินมาชำระหนี้ ทำให้หยุดดำเนินการไป ดังนั้นคณะรัฐมนตรีจึงต้องดำเนินการตามที่กระทรวงการคลังเสนอ
นอกจากนี้ ที่ประชุมคณะรัฐมนตรี เห็นชอบหลักการการตรวจราชการของนายกรัฐมนตรีในจังหวัดกาฬสินธุ์และราชบุรี เพื่อแก้ไขปัญหาความเดือดร้อนของประชาชนในพื้นที่ 7 โครงการ วงเงิน  170.92 ล้านบาท เช่น โครงการพัฒนาโครงสร้างพื้นฐานให้มีความปลอดภัยรองรับการท่องเที่ยว การพัฒนาแหล่งน้ำเพิ่มพื้นที่ชลประทานสามารถนำน้ำมาใช้ประโยชน์ได้
นายกรัฐมนตรีกล่าวว่า คณะรัฐมนตรียังรับทราบมาตรการกระตุ้นเศรษฐกิจด้วยการท่องเที่ยวระยะเร่งด่วน เพื่อกระตุ้นเศรษฐกิจภายในประเทศ โดยใช้งบกลางจำนวน 433.199 ล้านบาท แบ่งเป็นโครงการท่องเที่ยวในแพลตฟอร์มออนไลน์และโครงการส่งเสริมการท่องเที่ยวกลุ่มจังหวัด ด้วยการจัดกิจกรรมมหกรรมเสน่ห์ไทย เพื่อกระตุ้นเศรษฐกิจทั้งระบบ และมอบหมายรัฐมนตรีว่าการกระทรวงการท่องเที่ยวและกีฬาดำเนินการต่อไป เนื่องจากปัจจุบันรัฐบาลต้องการกระตุ้นเศรษฐกิจโดยอาศัยกลไกการท่องเที่ยวในช่วงโลว์ซีซั่น จึงขอให้ ททท. ร่วมมือกับกระทรวงการท่องเที่ยวและกีฬา หามาตรการกระตุ้นเศรษฐกิจในเมืองหลักและเมืองน่าเที่ยว ก่อนถึงช่วงไฮซีซั่นในเดือนพฤศจิกายนนี้ ย้ำว่าเรื่องนี้เป็นเรื่องเร่งด่วนต้องสั่งการให้รัฐมนตรีว่าการกระทรวงการท่องเที่ยวและกีฬา และผู้ว่าฯ ททท.เร่งดำเนินการโครงการต่าง ๆ ก่อนถึงช่วงไฮซีซั่น
นายกรัฐมนตรีระบุว่า คณะรัฐมนตรีอนุมัติตามที่กระทรวงยุติธรรมเสนอบำเหน็จความชอบกรณีพิเศษแก่เจ้าหน้าที่ผู้ปฏิบัติการด้านยาเสพติดทั่วประเทศจากหน่วยงานต่าง ๆ ในปีงบประมาณ 2567 ไม่เกิน 13,047 อัตรา โดยใช้งบประมาณทั้งสิ้น 85.7 ล้านบาท เพื่อสร้างขวัญและกำลังใจให้เจ้าหน้าที่ทุ่มเทและเสียสละในการปฏิบัติหน้าที่ และส่งเสริมให้บุคลากรผู้ปฏิบัติงานด้านยาเสพติดมีแรงจูงใจ และตั้งมั่นในการปฏิบัติหน้าที่ สอดคล้องกับวาระแห่งชาติของรัฐบาลที่จะขจัดยาเสพติดออกไป
พร้อมกันนี้ คณะรัฐมนตรียังอนุมัติตามที่กระทรวงคมนาคมเสนอร่างกฎกระทรวงกำหนดลักษณะหรือจัดให้มีอุปกรณ์สิ่งอำนวยความสะดวก หรือบริการในแอร์กราวน์ในสถานที่ยานพาหนะและบริการการขนส่งเพื่อให้คนพิการสามารถเข้าถึงและใช้ประโยชน์ได้ เช่น การเพิ่มสัญญาณเสียง และสัญญาณไฟ ในการแจ้งชื่อสถานีขนส่งการปรับปรุงลักษณะอุปกรณ์ในการเดินทางอำนวยความสะดวกและบริการให้กับผู้พิการ ซึ่งได้สั่งการในที่ประชุมเพิ่มเติมว่า  ให้กระทรวงคมนาคมกำหนดระยะเวลาที่จะดำเนินโครงการให้เสร็จสิ้นในทุกมิติของการเดินทาง ทั้งทางน้ำ ทางบก ทางราง และสั่งการให้รัฐมนตรีว่าการกระทรวงการพัฒนาสังคมและความมั่นคงของมนุษย์ กำกับดูแลว่าจะต้องเป็นไปตามระยะเวลา
นายกรัฐมนตรีกล่าวต่อไปว่า คณะรัฐมนตรี รับทราบตามที่กระทรวงสาธารณสุขเสนอยุทธศาสตร์การปฏิรูปกำลังคนและภารกิจบริการด้านสาธารณสุขภาพรวมระยะเวลา 10 ปี เพื่อเร่งผลิตและพัฒนากำลังคนให้เพียงพอต่อการดูแลด้านสาธารณสุข ทั้งพยาบาลและหลักสูตรพยาบาลศาสตร์ และเพิ่มผลิตผู้ช่วยพยาบาล และมีการเพิ่มค่าตอบแทนข้าราชการในอัตราที่เหมาะสม
และคณะรัฐมนตรี ยังรับทราบการจัดประชุมคณะรัฐมนตรีสัญจรครั้งที่ 5/2567 ที่จังหวัดพระนครศรีอยุธยา พร้อมติดตามการตรวจราชการกลุ่มภาคกลางตอนบน จังหวัดชัยนาท อยุธยา สิงห์บุรี สระบุรี และอ่างทอง ระหว่างวันที่ 19 - 20 สิงหาคมนี้

ที่มา : https://www.thaigov.go.th/news/contents/details/86754