รัฐบาลไทย-ข่าวทำเนียบรัฐบาล-นายกฯ ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ เพื่อนำรายได้ช่วยเหลือผู้ประสบปัญหาความเดือดร้อนและเป็นทุนการศึกษาแก่เด็กและเยาวชนที่ด้อยโอกาสทางการศึกษา


วันอังคารที่ 6 สิงหาคม 2567
06/08/2567
พิมพ์
นายกฯ ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ เพื่อนำรายได้ช่วยเหลือผู้ประสบปัญหาความเดือดร้อนและเป็นทุนการศึกษาแก่เด็กและเยาวชนที่ด้อยโอกาสทางการศึกษา
นายกฯ ร่วมประชาสัมพันธ์จำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ เพื่อนำรายได้ช่วยเหลือผู้ประสบปัญหาความเดือดร้อน และเป็นทุนการศึกษาแก่เด็กและเยาวชนที่ด้อยโอกาสทางการศึกษาทั่วประเทศ
วันนี้ (6 สิงหาคม 2567) เวลา 10.25 น. ณ บริเวณโถงกลาง ตึกบัญชาการ 1 ทำเนียบรัฐบาล ก่อนการประชุมคณะรัฐมนตรี นางวรรณปรียา โลหะวัฒนะกุล รองประธานสภาสังคมสงเคราะห์แห่งประเทศไทย ในพระบรมราชูปถัมภ์ และคณะเข้าพบนายกรัฐมนตรี เพื่อประชาสัมพันธ์และจำหน่ายดอกมะลิ เนื่องในโอกาสวันแม่แห่งชาติ ประจำปี 2567 ปีมหามงคลที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเจริญ พระชนมพรรษา 92 พรรษา
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี เยี่ยมชมการประชาสัมพันธ์การจำหน่ายดอกมะลิ เนื่องในโอกาสวันแม่แห่งชาติ ประจำปี 2567  ซึ่งผู้แทนสภาสังคมสงเคราะห์แห่งประเทศไทย ในพระบรมราชูปถัมภ์ ได้ติดช่อมะลิ “ร้อยรวมรัก” (สีเหลือง) บนปกเสื้อของนายกรัฐมนตรี โดยนายกรัฐมนตรีได้สอบถามถึงการดำเนินงานของสมาคมสภาสังคมสงเคราะห์แห่งประเทศไทยฯ และการจำหน่ายดอกมะลิซึ่งเป็นสัญลักษณ์ของงาน “วันแม่แห่งชาติ” และได้ร่วมบริจาคเงินสนับสนุนการจำหน่ายผลิตภัณฑ์ดอกมะลิ เนื่องในโอกาสวันแม่แห่งชาติ ประจําปี 2567 ด้วย
โฆษกประประจำสำนักนายกรัฐมนตรี กล่าวว่า สภาสังคมสงเคราะห์แห่งประเทศไทย ในพระบรมราชูปถัมภ์ กำหนดจัดงานวันแม่แห่งชาติในวโรกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง วันที่ 12 สิงหาคม เป็นประจำทุกปี เพื่อเทิดทูนและเผยแพร่พระเกียรติคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผู้ทรงเป็นแม่ของแผ่นดิน โดยได้จัดทำ “ดอกมะลิ” ซึ่งเป็นสัญลักษณ์ของงานวันแม่แห่งชาติ ออกเผยแพร่และจำหน่าย รายได้จากการจำหน่ายผลิตภัณฑ์ดอกมะลิ จะนำขึ้นทูลเกล้าฯ ถวาย สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเสด็จพระราชกุศลตามพระราชอัธยาศัย และสมทบกองทุนร่วมใจสงเคราะห์ชุมชน เพื่อช่วยเหลือผู้ประสบปัญหาความเดือดร้อน ผู้พิการ ผู้สูงอายุ และเป็นทุนการศึกษาแก่เด็กและเยาวชนที่ด้อยโอกาสทางการศึกษาทั่วประเทศ โดยช่องทางการจัดจำหน่าย ประชาชนสามารถซื้อผลิตภัณฑ์ดอกมะลิได้ที่ สภาสังคมสงเคราะห์ฯ 257 ตึกมหิดล ถนนราชวิถี เขตราชเทวี กรุงเทพฯ 10400 และที่ธนาคารพาณิชย์ทุกแห่งทั่วประเทศ โทรศัพท์ 0 – 2354 – 7533 – 37 ต่อ 604 – 607 โทรสาร 02 – 354 – 7549 หรือสั่งซื้อทาง Line ID : community.fund สร้างบุญ สร้างกุศลด้วยการซื้อผลิตภัณฑ์ดอกมะลิจากสภาสังคมสงเคราะห์ฯ

ที่มา : https://www.thaigov.go.th/news/contents/details/86743