รัฐบาลไทย-ข่าวทำเนียบรัฐบาล-‘อนุทิน’ ชูมหาดไทยแสดงพลังความจงรักภักดี เนื่องในวันกำนันผู้ใหญ่บ้าน ประจำปี 2567


วันอังคารที่ 6 สิงหาคม 2567
06/08/2567
พิมพ์
‘อนุทิน’ ชูมหาดไทยแสดงพลังความจงรักภักดี เนื่องในวันกำนันผู้ใหญ่บ้าน ประจำปี 2567
‘อนุทิน’ ชูมหาดไทยแสดงพลังความจงรักภักดี เนื่องในวันกำนันผู้ใหญ่บ้าน ประจำปี 2567
นายอนุทิน ชาญวีรกูล รัฐมนตรีว่าการกระทรวงมหาดไทย เชิญผู้ว่าราชการจังหวัด ปลัดจังหวัด และนายอำเภอจากทั่วประเทศ ร่วมแสดงพลังความจงรักภักดี เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมจัดพิธีรับมอบเหรียญพระราชทานฯเพื่อนำไปมอบให้แก่ กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ทั้งสิ้น 277,000 คนทั่วประเทศ
กรมการปกครอง กระทรวงมหาดไทย เตรียมความพร้อมจัดพิธีรับมอบเหรียญพระราชทาน ซึ่งกระทรวงมหาดไทยได้ขอรับพระราชทานพระบรมราชานุญาตเชิญพระบรมฉายาลักษณ์พระบาทสมเด็จพระเจ้าอยู่หัวและตราสัญลักษณ์งานเฉลิมพระเกียรติฯ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อมอบให้แก่กำนัน ผู้ใหญ่บ้าน ฯลฯ ทั่วประเทศ ผ่านนายอำเภอ พร้อมเชิญผู้ว่าราชการจังหวัด ปลัดจังหวัด ร่วมแสดงความจงรักภักดีพร้อมกันในวันพฤหัสบดีที่ 8 สิงหาคม 2567 เวลา 14.00 น. ณ ห้องรอยัล จูบิลี่ บอลรูม อิมแพค เมืองทองธานี อำเภอปากเกร็ด จังหวัดนนทบุรี นอกจากนั้นในวันดังกล่าว ยังกำหนดจัดงานวันกำนันผู้ใหญ่บ้าน ประจำปี 2567 “คนของราชา รากฐานของแผ่นดิน” ซึ่งเป็นการมอบรางวัลให้แก่กำนัน ผู้ใหญ่บ้านยอดเยี่ยม ประจำปี 2567 ซึ่งในปีนี้มีกำนัน ผู้ใหญ่บ้าน ที่จะเข้ารับรางวัลยอดเยี่ยม จำนวน 264 ราย
นายอนุทิน ชาญวีรกูล รัฐมนตรีว่าการกระทรวงมหาดไทย กล่าวว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทย มีความตั้งใจอย่างยิ่งที่จะสร้างขวัญกำลังใจ ให้แก่กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ซึ่งถือเป็นรากฐานสำคัญที่ดูแลประชาชน จึงขอพระราชทานพระบรมราชานุญาต จัดทำเหรียญพระราชทาน เพื่อมอบให้แก่กำนัน ผู้ใหญ่บ้าน ฯลฯ ทุกคน จึงอยากให้ผู้ที่ได้รับทุกคนมีความภาคภูมิใจ และถือเป็นเกียรติอันสูงส่ง โดยขอให้ประดับเหรียญพระราชทานนี้กับเครื่องแบบทุกครั้ง

ที่มา : https://www.thaigov.go.th/news/contents/details/86741