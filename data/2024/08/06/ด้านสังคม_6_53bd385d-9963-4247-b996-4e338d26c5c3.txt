รัฐบาลไทย-ข่าวทำเนียบรัฐบาล-"วราวุธ" รมว.พม. แนะ แม่วัยใส เลี้ยงลูกให้เหมาะสม หลังโพสต์คลิป สูบบุหรี่ไฟฟ้าต่อหน้าลูก 2 ขวบ จนเด็กเลียนแบบ ขอดูดด้วย ลงโซเชียล


วันอังคารที่ 6 สิงหาคม 2567
"วราวุธ" รมว.พม. แนะ แม่วัยใส เลี้ยงลูกให้เหมาะสม หลังโพสต์คลิป สูบบุหรี่ไฟฟ้าต่อหน้าลูก 2 ขวบ จนเด็กเลียนแบบ ขอดูดด้วย ลงโซเชียล
"วราวุธ" รมว.พม. แนะ แม่วัยใส เลี้ยงลูกให้เหมาะสม หลังโพสต์คลิป สูบบุหรี่ไฟฟ้าต่อหน้าลูก 2 ขวบ จนเด็กเลียนแบบ ขอดูดด้วย ลงโซเชียล
วันที่ 6 สิงหาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มีข่าวพร้อมนำเสนอคลิปหญิงชายกลุ่มหนึ่งกำลังดูดบุหรี่ไฟฟ้าต่อหน้าเด็กเล็ก จากการตรวจสอบพบอยู่ในพื้นที่จังหวัดสุพรรณบุรี ว่า จากการที่เจ้าหน้าที่กระทรวง พม. ลงพื้นที่ตรวจสอบข้อเท็จจริงพบว่าผู้โพสคลิป ชื่อนางสาวปอ อายุ 22 ปี (นามสมมติ) ไม่ได้ประกอบอาชีพ อาศัยอยู่กับสามี ที่ประกอบอาชีพรับจ้างในโรงสีแห่งหนึ่ง ในพื้นที่อำเภอบางปลาม้า จังหวัดสุพรรณบุรี และพักอาศัยในบ้านพักของโรงสี มีบุตรชายด้วยกัน 1 คน อายุ 8 เดือน และอีกกรณีเด็กชายอายุ 2 ขวบ (ผู้ประสบปัญหา/เด็กที่ใช้บุหรี่ไฟฟ้า) เป็นบุตรของนางสาวนัดอายุ 19 ปี (นามสมมติ) ประกอบอาชีพรับจ้างในปั๊มน้ำมัน ส่วนสามีประกอบอาชีพรับจ้างในโรงสี และอาศัยอยู่ในห้องพักติดกับห้องของนางสาวปอฯ โดยนางสาวปอฯ มีพฤติกรรมใช้บุหรี่ไฟฟ้าอย่างต่อเนื่อง และมักจะโพสคลิปต่างๆ ลงในแอปฯ TikTok ซึ่งภาพในคลิปเกิดเหตุเมื่อสัปดาห์ที่ผ่านมา โดยเด็กชายอายุ 2 ขวบ เห็นบุหรี่ไฟฟ้าวางอยู่ และเกิดพฤติกรรมเลียนแบบ ลองใช้บุหรี่ไฟฟ้าตามคลิป
นายวราวุธ กล่าวว่า ทั้งนี้ เมื่อวันที่ 5 สิงหาคม 2567 พนักงานเจ้าหน้าที่ ตาม พ.ร.บ.คุ้มครองเด็ก พ.ศ. 2546 ของบ้านพักเด็กและครอบครัวจังหวัดสุพรรณบุรี พร้อมด้วย นายก อบต.วัดดาว ฝ่ายปกครอง และเจ้าของโรงสี ร่วมสอบข้อเท็จจริง ณ โรงสีแห่งหนึ่งในพื้นที่ อำเภอบางปลาม้า ได้มีการดำเนินการ ดังนี้ 1.ตักเตือน พร้อมแนะนำในการเลี้ยงดูเด็กให้ได้รับความปลอดภัย ทั้งด้านร่างกายและจิตใจ และให้ความรู้ความเข้าใจในการเลี้ยงดูเด็กตามมาตรฐานของกฎกระทรวง ตาม พ.ร.บ.คุ้มครองเด็ก พ.ศ. 2546 และโทษตามกฎหมาย 2. นำเด็กเข้ารับการสงเคราะห์และคุ้มครองสวัสดิภาพที่บ้านพักเด็กและครอบครัวจังหวัดสุพรรณบุรี พร้อมประสานโรงพยาบาล เพื่อนำเด็กเข้ารับการตรวจประเมินสภาพร่างกายต่อไป รวมถึงลงบันทึกประจำวัน และดำเนินการตามกฎหมายที่เกี่ยวข้องต่อไป และ 3. นายก อบต.วัดดาว ฝ่ายปกครอง เจ้าของโรงสี ร่วมกำกับดูแล พร้อมเฝ้าระวังไม่ให้เกิดเหตุการณ์กระทำซ้ำ ซึ่งหากพบว่ามีการกระทำซ้ำ จะแจ้งบ้านพักเด็กฯ รวมถึงเจ้าหน้าที่ตำรวจ ดำเนินการตามกฎหมายที่เกี่ยวข้องต่อไป
นายวราวุธ กล่าวเพิ่มเติมว่า ประเทศไทยของเราประชากรเด็กเกิดน้อยลงๆ ทุกวัน สวนทางกับปริมาณของผู้สูงอายุที่เพิ่มปริมาณมากขึ้น จนทำให้ประเทศไทยกลายเป็นสังคมสูงอายุสมบูรณ์แบบไปแล้ว และเด็กเกิดใหม่ของไทยที่น้อยลงทุกวัน จึงขอความกรุณาเลี้ยงดูพวกเขาให้ดี ถ้าท่านไม่รู้ว่าจะเลี้ยงดูให้ถูกวิธีอย่างไร โทรมาสายด่วน 1300 ที่กระทรวง พม. เราจะมีเจ้าหน้าที่แนะนำวิธีให้ แต่ที่แน่ ๆ วิธีการเลี้ยงลูกที่ถูกต้อง ไม่ใช่การสูบบุหรี่ไฟฟ้าต่อหน้าลูก ให้ลูกได้เห็น ให้ลูกได้สูดดมเอาควันเหล่านั้นเข้าไป ถ้าท่านยังไม่พร้อมที่จะมีลูก การที่จะมีเพศสัมพันธ์ควรป้องกัน อย่าให้เด็กเกิดมาแล้วเจอกับสภาพแวดล้อมที่ไม่ดี ถ้าเด็กเกิดมาและต้องเห็นพ่อแม่สูบบุหรี่ต่อหน้าต่อตา และนำเอาไปทดลองด้วยตนเอง อนาคตของพวกเขาเหล่านั้นที่จะเติบโตขึ้นมาเป็นทรัพยากรมนุษย์ที่สำคัญของประเทศไทย ที่นับวันมันจะน้อยลงทุกวันนั้น จึงขอความกรุณาเลี้ยงดูพวกเขาให้ดี ถ้าคิดไม่ออกว่าต้องทำอย่างไร ให้โทรมาปรึกษากระทรวง พม. ที่สายด่วน 1300 เราพร้อมให้คำปรึกษาตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สุพรรณบุ

ที่มา : https://www.thaigov.go.th/news/contents/details/86776