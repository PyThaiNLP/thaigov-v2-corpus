รัฐบาลไทย-ข่าวทำเนียบรัฐบาล-เสมา1 เปิดการประชุมวิชาการนานาชาติ ขับเคลื่อนการพัฒนาเด็กปฐมวัย ภายใต้แนวคิด  “3 เร่ง 3 ลด 3 เพิ่ม เสริมพัฒนาการเด็กปฐมวัย”


วันอังคารที่ 6 สิงหาคม 2567
06/08/2567
พิมพ์
เสมา1 เปิดการประชุมวิชาการนานาชาติ ขับเคลื่อนการพัฒนาเด็กปฐมวัย ภายใต้แนวคิด  “3 เร่ง 3 ลด 3 เพิ่ม เสริมพัฒนาการเด็กปฐมวัย”
พลตำรวจเอก เพิ่มพูน ชิดชอบ เป็นประธานเปิดการประชุมวิชาการระดับชาติ ครั้งที่ 3 ประจำปี พ.ศ. 2567 เรื่อง การขับเคลื่อนและพัฒนาเด็กปฐมวัย “3 เร่ง 3 ลด 3 เพิ่ม เสริมพัฒนาการเด็กปฐมวัย” จัดโดยสำนักงานเลขาธิกาสภาการศึกษาและหน่วยงานที่เกี่ยวข้อง
ทั้งนี้ มีนายสิริพงศ์ อังคสกุลเกียรติ ผู้ช่วยรัฐมนตรีประจำกระทรวงศึกษาธิการ นายอรรถพล สังขวาสี เลขาธิการสภาการศึกษา นายสุเทพ แก่งสันเทียะ ปลัดกระทรวงศึกษาธิการ ว่าที่ร้อยตรีธนุ วงษ์จินดา เลขาธิการคณะกรรมการการศึกษาขั้นพื้นฐาน  นางคยองซอน คิม ผู้อำนวยการองค์การยูนิเซฟ ประเทศไทยและผู้ที่เกี่ยวข้องเข้าร่วม ณ โรงแรมอัศวิน แกรนด์ คอนเวนชั่น กรุงเทพมหานคร
รมว.ศธ. กล่าวว่าการจัดการประชุมวิชาการระดับนานาชาติ โดยสำนักงานเลขาธิการสภาการศึกษา มีวัตถุประสงค์เพื่อเผยแพร่ข้อมูลผลการดำเนินงานและทิศทางการขับเคลื่อนและพัฒนาเด็กปฐมวัยให้สาธารณชนรับทราบและเข้าใจร่วมกัน โดยในปีนี้จัดขึ้นภายใต้หัวข้อ เรื่อง การขับเคลื่อนและพัฒนาเด็กปฐมวัย ”3 เร่ง 3 ลด 3 เพิ่ม เสริมพัฒนาการเด็กปฐมวัยไทย“ เพื่อสร้างการรับรู้และความเข้าใจในแนวคิดและสาระสำคัญของนโยบายดังกล่าว ให้กับผู้เกี่ยวข้องกับเด็กปฐมวัยทุกภาคส่วนในสังคมได้ตระหนักและให้ความสำคัญกับการส่งเสริมพัฒนาการเด็กปฐมวัยซึ่งเป็นปัจจัยสำคัญที่จะช่วยสนับสนุนให้เกิดการบูรณาการการทำงานร่วมกันอย่างมีประสิทธิภาพ เพื่อขับเคลื่อนและพัฒนาเด็กปฐมวัยสู่เป้าหมายการเป็นพลเมืองที่ดีและมีคุณภาพ เป็นกำลังสำคัญในการพัฒนาประเทศต่อไป
"ในเรื่องของการพัฒนาเด็กปฐมวัย เป็นช่วงวัยที่มีความสำคัญและจำเป็นต้องอาศัยผู้ใหญ่ในการเป็นแบบอย่างที่ดี เพราะเป็นวัยที่เลียนแบบจากคนรอบตัว จึงขอฝากถึงผู้บริหารและผู้ปกครอง ในการเป็นตัวอย่างที่ดีให้แก่เด็ก ร่วมออกแบบกิจกรรมตามนโยบาย 3 เร่ง 3 ลด 3 เพิ่ม พร้อมคิดนอกกรอบ เพื่อดึงผู้ปกครองเข้ามามีส่วนร่วมในการจัดการศึกษาระดับปฐมวัย ทั้งในศูนย์เด็กเล็ก และโรงเรียนอนุบาล รวมทั้งฝากถึงองค์การบริหารส่วนท้องถิ่น ในการสนับสนุนการเรียนการสอนแบบ Active Learning เพื่อพัฒนาเด็กปฐมวัยไทยให้เหมาะสมตามช่วงวัยด้วย" รมว.ศธ.กล่าว

ที่มา : https://www.thaigov.go.th/news/contents/details/86739