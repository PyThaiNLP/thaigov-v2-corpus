รัฐบาลไทย-ข่าวทำเนียบรัฐบาล-“สมศักดิ์”เผยร่าง พ.ร.บ.ระเบียบข้าราชการ สธ. และ พ.ร.บ.สุขภาพจิตมีผู้เห็นด้วยกว่า90% ขณะที่ ร่าง พ.ร.บ.อสม.เตรียมทำข้อมูลจัดตั้งกองทุนหมุนเวียนให้กรมบัญชีกลางตรวจสอบภายใน15ส.ค.นี้ 


วันอังคารที่ 6 สิงหาคม 2567
“สมศักดิ์”เผยร่าง พ.ร.บ.ระเบียบข้าราชการ สธ. และ พ.ร.บ.สุขภาพจิตมีผู้เห็นด้วยกว่า90% ขณะที่ ร่าง พ.ร.บ.อสม.เตรียมทำข้อมูลจัดตั้งกองทุนหมุนเวียนให้กรมบัญชีกลางตรวจสอบภายใน15ส.ค.นี้
รัฐมนตรีว่าการกระทรวงสาธารณสุข ประชุมผู้บริหารระดับสูง พร้อมมอบโล่รางวัลฯ สื่อประชาสัมพันธ์ต้านยาเสพติด ปี 2567
เผย ร่าง พ.ร.บ.อาสาสมัครสาธารณสุขประจำหมู่บ้าน เตรียมจัดทำข้อมูลจัดตั้งกองทุนหมุนเวียนให้กรมบัญชีกลางตรวจสอบ ส่วนร่าง พ.ร.บ.ระเบียบข้าราชการกระทรวงสาธารณสุข มีผู้เห็นด้วยมากกว่า 90%ในทุกประเด็น ขณะที่ ร่างพ.ร.บ.สุขภาพจิต ฉบับเพิ่มเติมหมวดกองทุนสุขภาพจิตและการบูรณาการงานสุขภาพจิตและยาเสพติด อยู่ระหว่างการรับฟังความคิดเห็น เบื้องต้น เห็นด้วยกว่า 98% คาดส่งร่างเสนอ ครม.ได้ในเดือนมกราคม ปีหน้า
วันนี้ (6 สิงหาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 7/2567 โดยมี นายสันติ พร้อมพัฒน์ รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงเข้าร่วม พร้อมกล่าวว่า ก่อนการประชุมได้มีพิธีมอบโล่รางวัลและเกียรติบัตรให้แก่ผู้ได้รับรางวัลชนะเลิศ โครงการประกวดสื่อประชาสัมพันธ์ต้านยาเสพติด ปีงบประมาณ พ.ศ. 2567 จำนวน 13 ราย ซึ่งนับเป็นกลไกหนึ่งในการสร้างความเข้มแข็งของการมีส่วนร่วมกับทุกภาคส่วน โดยการสร้างสรรค์ผลงานเพื่อเป็นกระบอกเสียงในการป้องกันและแก้ไขปัญหายาเสพติดที่สอดรับกับยุคสมัยที่เปลี่ยนแปลงไป สามารถเข้าถึงคนทุกกลุ่มวัยได้ง่าย โดยเฉพาะกลุ่มเด็กและเยาวชน สำหรับประเด็นสำคัญในการประชุมวันนี้ ที่ประชุมได้รับทราบความคืบหน้าการดำเนินงานเรื่องต่างๆ ได้แก่ ร่าง พ.ร.บ.อาสาสมัครสาธารณสุขประจำหมู่บ้าน โดยเตรียมจัดทำข้อมูลจัดตั้งกองทุนหมุนเวียนให้กรมบัญชีกลางตรวจสอบ ก่อนเสนอคณะกรรมการนโยบายการบริหารทุนหมุนเวียนพิจารณาภายในวันที่ 15 สิงหาคม นี้
นายสมศักดิ์ กล่าวต่อว่า ในส่วนร่าง พ.ร.บ.ระเบียบข้าราชการกระทรวงสาธารณสุข หลังเปิดให้แสดงความคิดเห็นครบ 15 วัน มีผู้ร่วมแสดงความคิดเห็น 90,348 ราย โดยทุกประเด็นมีผู้เห็นด้วย มากกว่า 90% ได้แก่ ประเด็นการมี พ.ร.บ. แยก กสธ. ออกจาก กพ. 91.01% การบังคับใช้กับข้าราชการทั้งสายงานวิชาชีพและสายงานสนับสนุน 92.69% องค์ประกอบของ กสธ. 91.88% และการกำหนดหลักเกณฑ์เรื่องวินัยฯ 93.96% ซึ่งจะเปิดเผยผลการรับฟังความคิดเห็น รวมทั้งรายงานการวิเคราะห์ผลกระทบ และนำส่ง ครม. พิจารณาตามขั้นตอนการออกกฎหมายต่อไป ขณะที่ ร่างพ.ร.บ.สุขภาพจิต ได้มีการปรับนิยาม “ความผิดปกติทางจิต” เพิ่มหมวดกองทุนสุขภาพจิตแห่งชาติและการดำเนินการสร้างเสริมสุขภาพจิตและพัฒนาการตามวัย การป้องกันและการควบคุมปัจจัยที่คุกคามสุขภาพจิต รวมทั้งแก้ไขเพิ่มเติมกรรมการโดยตำแหน่ง หน้าที่และอำนาจของคณะกรรมการสุขภาพจิตแห่งชาติ และบทกำหนดโทษ กรณีมีผู้ฝ่าผืนคำสั่งอธิบดีที่มีการเผยแพร่ข้อมูลใดๆ ทางสื่อ ในทางที่เป็นปัจจัยที่คุกคามสุขภาพจิต ขณะนี้อยู่ระหว่างขั้นตอนการรับฟังความคิดเห็น เบื้องต้น มีผู้แสดงความคิดเห็น 832 ราย เห็นชอบ 821 ราย คาดว่าจะนำเสนอร่างฯ เข้าคณะรัฐมนตรีพิจารณา ในเดือนมกราคม ปีหน้า
ส่วน Platform สำหรับการตรวจประเมินและออกแบบเอกสารรับรองความพิการแบบอิเล็กทรอนิกส์เพื่อความสะดวก รวดเร็ว ลดขั้นตอน ลดการเดินทางสำหรับคนพิการ นำร่องเปิดให้บริการในโรงพยาบาล 52 แห่ง และเตรียมขยายบริการในโรงพยาบาลสังกัดกระทรวงสาธารณสุขทั้ง 12 เขตสุขภาพ พร้อมประกาศใช้งานได้ทั่วประเทศในเดือนมกราคม 2568 ขณะที่การส่งเสริมโครงการในพระราชดำริ ได้ยกระดับมาตรฐานผลิตภัณฑ์โครงการอันเนื่องมาจากพระราชดำริ ของสำนักงาน กปร. แล้ว 63 รายการ จากเป้าหมาย 169 รายการ โดยในปี 2568จะดำเนินการให้ครบทุกรายการ
******************************************************* 6 สิงหาคม 2567

ที่มา : https://www.thaigov.go.th/news/contents/details/86773