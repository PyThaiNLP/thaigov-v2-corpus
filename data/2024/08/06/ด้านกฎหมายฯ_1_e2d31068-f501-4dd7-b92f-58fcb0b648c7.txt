รัฐบาลไทย-ข่าวทำเนียบรัฐบาล-พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุขฯ


วันจันทร์ที่ 5 สิงหาคม 2567
05/08/2567
พิมพ์
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุขฯ
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุขฯ  เรือนจำจังหวัดจันทบุรี และโรงพยาบาลพระปกเกล้า จังหวัดจันทบุรี
ในวันจันทร์ที่ ๕ สิงหาคม ๒๕๖๗ พลอากาศเอก สมคิด สุขบาง กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วย​นางจิรภา สินธุนาวา รองปลัดกระทรวงยุติธรรม ผู้ช่วยเลขาธิการมูลนิธิราชทัณฑ์ปันสุขฯ และรองประธานคณะกรรมการกองทุนกำลังใจฯ นายแพทย์สมภพ สังคุตแก้ว รองอธิบดีกรมราชทัณฑ์ ลงพื้นที่ตรวจเยี่ยมเรือนจำจังหวัดจันทบุรี และโรงพยาบาลพระปกเกล้า จังหวัดจันทบุรี ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
โดยเรือนจำจังหวัดจันทบุรี มีผู้ต้องขังจำนวนทั้งสิ้น ๑,๘๔๖ คน (ข้อมูล ณ วันที่ ๓๐ มิถุนายน ๒๕๖๗) มีบุคลากรสถานพยาบาล พยาบาลวิชาชีพ จำนวน ๓ คน และนักจิตวิทยา จำนวน ๑ คน  คิดเป็นอัตราส่วนพยาบาล ๑ คน : ผู้ต้องขัง ๖๑๕ คน เรือนจำจังหวัดจันทบุรีได้ดำเนินการตามมาตรฐานสิ่งจำเป็นขั้นพื้นฐานสำหรับผู้ต้องขัง (๗ ด้าน) ครบทุกด้าน และผ่านเกณฑ์ตามมาตรฐานครบทุกด้าน ด้านการป้องกันและควบคุมโรคที่สำคัญ มีการจัดห้องและสถานที่แยกกักโรค ทั้งกลุ่มผู้ต้องขังรับใหม่/ไป - กลับจากโรงพยาบาลนอก และห้องกักวัณโรค มีการคัดกรองหาเชื้อเอชไอวี เชื้อซิฟิลิส เชื้อวัณโรค คัดกรองมะเร็งเต้านม และตรวจคัดกรองมะเร็งปากมดลูก ด้านอนามัยสิ่งแวดล้อมและสุขภาพ ผ่านการรับรองมาตรฐานอาหารปลอดภัย Clean food good test มีการตรวจสุขภาพผู้ต้องขังที่ปฏิบัติงานสูทกรรม ปีละ ๑ ครั้ง โดยได้รับการสนับสนุนการตรวจจากโรงพยาบาลพระปกเกล้า ด้านอาหารปลอดภัย ได้มีการตรวจสารปนเปื้อนในอาหาร ตรวจฟอมารีน ตรวจสารฟอกขาว สารกันรา ปีละ ๒ ครั้ง ตรวจน้ำดื่มทางแบคทีเรีย โดยกลุ่มงานเวชกรรมสังคมจากโรงพยาบาลพระปกเกล้า ตรวจคุณภาพน้ำประปา โดยการประปาส่วนภูมิภาค เขต ๑ เป็นไปตามเกณฑ์มาตรฐานของการประปาส่วนภูมิภาค ด้านการพัฒนาระบบบริการสุขภาพผู้ต้องขัง เรือนจำจังหวัดจันทบุรี ได้ดำเนินการจัดทำแผนปฏิบัติงานการพัฒนาระบบบริการสาธารณสุขสำหรับผู้ต้องขังในเรือนจำ ร่วมกับสำนักงานสาธารณสุขจังหวัดจันทบุรี และโรงพยาบาลพระปกเกล้า ประจำปี พ.ศ. ๒๕๖๗ ในการเข้าให้บริการสุขภาพในด้านต่าง ๆ ประกอบด้วย ด้านการรักษาพยาบาล ด้านบริการพื้นฐานงานส่งเสริมสุขภาพและป้องกัน ด้านการส่งเสริมสุขภาพจิต ด้านการฟื้นฟูสมรรถภาพ ด้านการส่งต่อเพื่อการรักษา กิจกรรมด้านสิ่งแวดล้อม อาหารและน้ำปลอดภัย ด้านการตรวจสอบสิทธิ ย้ายสิทธิการรักษาพยาบาล แพทย์สาขา โดย แพทย์เวชศาสตร์ครอบครัว (NCD Clinic) ได้เข้าตรวจภายในเรือนจำ และด้วยระบบ Telemedicine
การส่งเสริมกลุ่มผู้ต้องขังแม่และเด็ก จัดให้มีห้องแม่และเด็กที่แดนหญิง มีแนวทางการดูแลหญิงตั้งครรภ์โดยได้รับการฝากครรภ์ที่โรงพยาบาลพระปกเกล้าจนคลอดบุตร และมีการตรวจหลังคลอดตามแพทย์ ปัจจุบันมีเด็กติดผู้ต้องขัง จำนวน ๑ คน (อายุ ๒ เดือน) และหญิงตั้งครรภ์ ๓ คน ด้านการพัฒนาบุคลากร ปัจจุบันมีอาสาสมัครสาธารณสุขเรือนจำ จำนวนทั้งสิ้น ๑๕๐ คน คิดเป็นสัดส่วน อสรจ. ๑ คน ต่อผู้ต้องขัง ๑๒ คน มีการจัดอบรม อสรจ. เฉพาะทาง ได้แก่ หลักสูตรการดูแลสุขภาพช่องปาก หลักสูตรดูแลผู้สูงอายุ สำหรับอาสาสมัครสาธารณสุขเรือนจำ (อสรจ.) แดนหญิง หลักสูตรอบรมช่วยฟื้นคืนชีพขั้นพื้นฐาน BLS และการใช้เครื่องกระตุกหัวใจอัตโนมัติ AED ทั้งนี้ เรือนจำจังหวัดจันทบุรีได้มีการทำบันทึกข้อตกลงความร่วมมือด้านสุขภาพจิตและสุขภาพ กับ มหาวิทยาลัยราชภัฏรำไพพรรณี เพื่อพัฒนางานส่งเสริมสุขภาพจิตและสุขภาพของผู้ต้องขังในเรือนจำจังหวัดจันทบุรี ด้านมุมสุขภาพราชทัณฑ์ปันสุข การจัดมุมสุขภาพราชทัณฑ์ปันสุข ทั้งหมด ๓ จุด ได้แก่ ห้องสมุดเรือนจำจังหวัดจันทบุรี แดนชาย (แดน ๕,แดน ๖) แดนหญิงและมุมสุขภาพราชทัณฑ์ปันสุขเคลื่อนที่ ด้านการจัดบริการสุขภาพจิตและจิตเวชผู้ต้องขัง มีการคัดกรองสุขภาพจิตในผู้ต้องขังแรกรับ มีคัดกรองสุขภาพจิตผู้ต้องขังแรกรับทุกราย และคัดกรองสุขภาพจิตผู้ต้องขังทั้งเรือนจำปีละ ๑ ครั้ง โดยร่วมกับโรงพยาบาลพระปกเกล้า ประเมินอาการเบื้องต้น แนะนำการดูแลรักษาขณะอยู่ในเรือนจำ ตรวจรักษาโดยจิตแพทย์ ผ่านระบบ Telepsychiatry ๑ ครั้ง/เดือน มีการบำบัดฟื้นฟูผ่านโปรแกรมต่างๆ เช่น จัดกิจกรรมบำบัด (การให้คำปรึกษาแบบรายบุคคล), ศิลปะบำบัด, อาชีวบำบัด มีบริการคลินิกคลายเครียด (Mental Health Service) ให้สุขภาพจิตศึกษา ให้คำปรึกษา คัดกรองเบื้องต้น เพื่อวางแผนการรักษาต่อไป มีการคัดกรองสุขภาพจิตและจิตเวช ปีละ ๑ ครั้ง จากทีมจิตเวชโรงพยาบาลจิตเวชสระแก้วราชนครินทร์ เพื่อให้เจ้าหน้าที่เข้าถึงบริการทางด้านสุขภาพจิต ลดความตึงเครียด มีความผ่อนคลายรวมถึงแนวทางในการป้องกันและแก้ไขพฤติกรรมความเสี่ยงภาวะสุขภาพจิตและการจัดการความเครียด เมื่อวันที่ ๑๐ เมษายน ๒๕๖๗ โดยเรือนจำจังหวัดจันทบุรี ร่วมกับกลุ่มงานจิตเวชและยาเสพติด โรงพยาบาลจิตเวชสระแก้วราชนครินทร์ เจ้าหน้าที่รับการตรวจประเมินทั้งหมด จำนวน ๗๔ คน พบว่า ร้อยละ ๖๖.๒๒ มีความเครียดระดับน้อย ร้อยละ ๒๙.๗๓ มีความเครียดระดับปานกลาง ร้อยละ ๔.๐๕ มีความเครียดระดับมาก ร้อยละ ๔.๐๕ และมีความเสี่ยงซึมเศร้า โดยโรงพยาบาลได้โทรติดตามอาการกับเจ้าหน้าที่ที่มีภาวะเสี่ยงดังกล่าว ด้านนวัตกรรมราชทัณฑ์ปันสุข จัดทำขึ้นเพื่อเป็นการยกระดับการดูแลสุขภาพผู้ต้องขังในกรณีเจ็บป่วยฉุกเฉิน เป็นการพัฒนาระบบการตรวจรักษาพยาบาลให้มีความทันสมัย โดยได้นำระบบเยี่ยม Video Conference มาปรับใช้ในการตรวจรักษาผู้ต้องขัง สามารถเพิ่มประสิทธิภาพ และลดระยะเวลาในการตรวจประเมินอาการ (ลดเวลาการเดิน) ทำให้สามารถรักษาได้อย่างทันท่วงที จากนั้น เข้าตรวจเยี่ยมภายในเรือนจำจังหวัดจันทบุรี ตรวจเยี่ยมสูทกรรม ตรวจเยี่ยมสถานพยาบาล (แดน ๓) มุมสุขภาพราชทัณฑ์ปันสุขฯ เปิดห้องทันตกรรม โดยพลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ และกรรมการมูลนิธิราชทัณฑ์ปันสุขฯ เยี่ยมชมห้อง X-ray เยี่ยมสถานพยาบาล มอบของเยี่ยมให้กับผู้ต้องขังป่วย พิการและสูงอายุ รวมจำนวน ๗ ราย เยี่ยมชมอาชีวบำบัด กลุ่มผู้ต้องขังจิตเวช และมุมราชทัณฑ์ปันสุขเคลื่อนที่สถานพยาบาล เยี่ยมชมฝึกวิชาชีพ ช่างไม้ เสื่อกก วาดรูป แกะสลักรองเท้า (แดน ๖) และเข้าสู่แดนหญิง เยี่ยมห้องพยาบาล เยี่ยมห้องแม่และเด็ก และมอบของเล่นให้เด็ก จำนวน ๑ คน หญิงตั้งครรภ์จำนวน ๓ คน เยี่ยมมุมสุขภาพราชทัณฑ์ปันสุข อาชีวบำบัด ผู้ต้องขังหญิงพับดอกไม้จากใบเตย มอบของเยี่ยมผู้ต้องขังหญิงสูงอายุ รวมจำนวน ๗ คน เดินทางไปยังโรงพยาบาลพระปกเกล้า เพื่อตรวจเยี่ยมตามโครงการราชทัณฑ์ปันสุขฯ เยี่ยมชมการให้บริการ Telemedicine เยี่ยมชมห้องพักผู้ป่วยใน สำหรับผู้ต้องขัง ถ่ายภาพร่วมกับผู้บริหาร เจ้าหน้าที่โรงพยาบาล พร้อมพูดคุยและให้กำลังใจแพทย์และพยาบาลในฐานะโรงพยาบาลแม่ข่ายที่ดูแลเรือนจำจังหวัดจันทบุรี

ที่มา : https://www.thaigov.go.th/news/contents/details/86733