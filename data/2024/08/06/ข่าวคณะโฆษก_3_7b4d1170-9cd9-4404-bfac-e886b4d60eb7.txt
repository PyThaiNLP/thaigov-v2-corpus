รัฐบาลไทย-ข่าวทำเนียบรัฐบาล-โฆษกรัฐบาลเชิญชวนร่วมส่งแรงใจแรงเชียร์ ส่งกำลังใจเชียร์นักกีฬาไทยสู้ศึกพาราลิมปิกเกมส์ ปารีส 2024 ซึ่งใกล้จะเปิดฉากแล้ว ระหว่างวันที่ 28 สิงหาคม - 8 กันยายน 2567 นี้


วันอังคารที่ 6 สิงหาคม 2567
06/08/2567
พิมพ์
โฆษกรัฐบาลเชิญชวนร่วมส่งแรงใจแรงเชียร์ ส่งกำลังใจเชียร์นักกีฬาไทยสู้ศึกพาราลิมปิกเกมส์ ปารีส 2024 ซึ่งใกล้จะเปิดฉากแล้ว ระหว่างวันที่ 28 สิงหาคม - 8 กันยายน 2567 นี้
โฆษกรัฐบาลเชิญชวนร่วมส่งแรงใจแรงเชียร์ ส่งกำลังใจเชียร์นักกีฬาไทยสู้ศึกพาราลิมปิกเกมส์ ปารีส 2024 ซึ่งใกล้จะเปิดฉากแล้ว ระหว่างวันที่ 28 สิงหาคม - 8 กันยายน 2567 นี้
วันที่ 6 สิงหาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า พาราลิมปิกเกมส์ ปารีส 2024 ใกล้จะเปิดฉากขึ้นแล้ว โดยทัพนักกีฬาไทยได้ทยอยออกเดินทางไปเมืองลียง ประเทศฝรั่งเศสเพื่อเก็บตัวฝึกซ้อมปรับสภาพร่างกายเตรียมความพร้อมสำหรับการแข่งขันที่จะมีนักกีฬาจากกว่า 100 ประเทศทั่วโลก หรือกว่า 4,400 คน จะมาเข้าร่วมชิงชัยกันใน 22 ประเภทชนิดกีฬา 529 เหรียญทอง ระหว่างวันที่ 28 สิงหาคม - 8 กันยายน 2567 นี้
โฆษกประจำสำนักนายกรัฐมนตรีกล่าวว่า ประเทศไทยได้ส่งนักกีฬาเข้าร่วมจำนวน 69 คน จาก 13 ชนิดกีฬา โดยมีตัวแทนจากสมาคมกีฬาคนพิการแห่งประเทศไทย สมาคมกีฬาคนพิการทางปัญญา สมาคมกีฬาคนตาบอด และสมาคมกีฬาคนพิการทางสมองฯ (ข้อมูลจากกระทรวงการท่องเที่ยวและกีฬา ณ วันที่ 3 กรกฎาคม 2567)
โดยในพิธีเปิดการแข่งขัน นักกีฬาพาราลิมปิกไทยจะใส่ชุดพิธีการที่ออกแบบโดยแบรนด์สัญชาติไทย PIPATCHARA ภายใต้แนวคิด “Prepare to take off” ที่หมายถึงการก้าวข้ามสิ่งที่เป็นอุปสรรค พุ่งทะยานไปข้างหน้า เพื่อก้าวไปสู่สิ่งใหม่ๆ เพื่อนำไปสู่ความสำเร็จ โดยใช้แนวคิดการออกแบบร่วมสมัย สีตามธงชาติไทย ซึ่งนักกีฬา และ Staff coach ได้ร่วมเสนอความคิดเห็นให้ตรงความต้องการ และสอดคล้องกับการดำเนินชีวิตของนักกีฬาพาราลิมปิก
“รัฐบาลเชิญชวนประชาชนร่วมส่งแรงใจและแรงเชียร์นักกีฬาไทย ซึ่งถือเป็นความภูมิใจของประเทศ เป็นตัวแทนของชาติไปสู้ศึกพาราลิมปิกเกมส์ 2024 ซึ่งที่ผ่านมานักกีฬาพาราลิมปิกเกมส์ของไทยทำผลงานได้อย่างยอดเยี่ยม โดยในการแข่งขันพาราลิมปิกเกมส์ โตเกียว 2020 ณ กรุงโตเกียว ประเทศญี่ปุ่น ทัพนักกีฬาไทยได้ทำผลงานให้แฟนกีฬาไทยประทับใจด้วย 18 เหรียญ แบ่งเป็น 5 เหรียญทอง 5 เหรียญเงิน และ 8 เหรียญทองแดง ครองอันดับที่ 25 ของโลก” นายชัย กล่าว

ที่มา : https://www.thaigov.go.th/news/contents/details/86749