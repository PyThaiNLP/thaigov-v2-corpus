รัฐบาลไทย-ข่าวทำเนียบรัฐบาล-ฝ่ายปกครองอำเภอเขมราฐ สนธิกำลังหน่วยงานความมั่นคง บุกยึดยาบ้ากว่า 2 แสนเม็ด ผู้ว่าฯ สั่งการเร่ง Re X-ray ทุกพื้นที่ และขอความร่วมมือพี่น้องประชาชนหากพบเบาะแส แจ้งสายด่วน 1567 ทันที


วันอังคารที่ 6 สิงหาคม 2567
06/08/2567
พิมพ์
ฝ่ายปกครองอำเภอเขมราฐ สนธิกำลังหน่วยงานความมั่นคง บุกยึดยาบ้ากว่า 2 แสนเม็ด ผู้ว่าฯ สั่งการเร่ง Re X-ray ทุกพื้นที่ และขอความร่วมมือพี่น้องประชาชนหากพบเบาะแส แจ้งสายด่วน 1567 ทันที
ฝ่ายปกครองอำเภอเขมราฐ สนธิกำลังหน่วยงานความมั่นคง บุกยึดยาบ้ากว่า 2 แสนเม็ด ด้านผู้ว่าฯ สั่งการเร่ง Re X-ray ทุกพื้นที่ และขอความร่วมมือพี่น้องประชาชนหากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (6 ส.ค. 67) นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้ดำเนินการขับเคลื่อนตามนโยบายของกระทรวงมหาดไทยในการป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยตนได้สั่งการให้ฝ่ายปกครองบูรณาการกับหน่วยงานที่เกี่ยวข้องโดยเฉพาะด้านการข่าว และเร่ง Re X- ray ค้นหาผู้เสพและผู้ค้าในทุกพื้นที่ รวมทั้งยกระดับการลาดตระเวนตามแนวตะเข็บชายแดน โดยล่าสุดตนได้รับรายงานจากนายรัฐพงศ์ รุ่งธนศักดิ์ นายอำเภอเขมราฐ ว่าชุดปฏิบัติการพิเศษอำเภอเขมราฐ บูรณาการกำลังกับ หน่วยงานความมั่นคงในพื้นที่ กกล.สุรนารี เจ้าหน้าที่ตำรวจสถานีตำรวจภูธรเขมราฐ ตำรวจน้ำ และหน่วยงานอื่น ๆ ที่เกี่ยวข้องดำเนินการภายใต้ “แผนยุทธการปิดสวิตช์ผู้ค้ายาเสพติดเมืองดอกบัว” เข้าตรวจสอบข้อเท็จจริงกรณี ได้รับแจ้งจากสายข่าวว่ามีการลักลอบนำเข้ายาเสพติดตามแนวชายแดนบ้านอูบมุง หมู่ที่ 5 ตำบลเขมราฐ โดยพบของกลางยาบ้าจำนวนกว่า 202,000 เม็ด ถูกทิ้งไว้กลางทุ่งนา และสันนิษฐานว่าผู้ลักลอบขนยาเสพติดอาศัยความชำนาญในพื้นที่หลบหนีขึ้นเรือข้ามไปยังประเทศเพื่อนบ้าน เจ้าหน้าที่จึงได้นำของกลางกลับมาบันทึกตรวจยึดนำส่งพนักงานสอบสวน สภ.เขมราฐ เพื่อดำเนินคดีตามกฎหมายเป็นที่เรียบร้อยแล้ว และจะเร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานีได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-Ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86770