รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามคลองบ่อนนท์ จังหวัดนครศรีธรรมราช เพิ่มศักยภาพการขนส่งสินค้าประมง ส่งเสริมการท่องเที่ยวชายฝั่งทะเลอ่าวไทย ให้ประชาชนสามารถเดินทางได้สะดวกปลอดภัยมากขึ้น


วันอังคารที่ 6 สิงหาคม 2567
กรมทางหลวงชนบท สร้างสะพานข้ามคลองบ่อนนท์ จังหวัดนครศรีธรรมราช เพิ่มศักยภาพการขนส่งสินค้าประมง ส่งเสริมการท่องเที่ยวชายฝั่งทะเลอ่าวไทย ให้ประชาชนสามารถเดินทางได้สะดวกปลอดภัยมากขึ้น
.....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามคลองบ่อนนท์ อำเภอท่าศาลา จังหวัดนครศรีธรรมราช พร้อมปรับปรุงถนนเชิงลาดสะพาน แล้วเสร็จสมบูรณ์ และเปิดให้ประชาชนใช้สัญจรได้แล้ว ใช้งบประมาณ 19.190 ล้านบาท โดยก่อสร้างสะพานคอนกรีตเสริมเหล็ก ความยาว 80 เมตร และก่อสร้างถนนเชิงลาด ระยะทาง 500 เมตร ผิวจราจรแอสฟัลท์ติกคอนกรีต กว้าง 6 เมตร พร้อมทั้งติดตั้งไฟฟ้าแสงสว่าง ป้ายจราจร และเครื่องหมายจราจร บนผิวทาง โครงการฯ เกิดขึ้นเพื่อทดแทนสะพานเดิมที่มีลักษณะแคบ และชำรุดเสียหายตามระยะเวลาการใช้งาน ทำให้เกิดความไม่สะดวกและไม่ปลอดภัยแก่ประชาชนที่ใช้ในการสัญจร โดยเฉพาะนักท่องเที่ยวที่ต้องใช้เส้นทางดังกล่าวไปยัง หาดบ่อนนท์ หาดบัวแก้ว และหาดทรายแก้ว จังหวัดนครศรีธรรมราช และชาวประมงที่ใช้เส้นทางในการขนส่งสินค้าประมง
ทั้งนี้ โครงการฯ ช่วยให้ประชาชนที่ใช้เส้นทางมีความสะดวกสบาย ปลอดภัย และรวดเร็วมากขึ้น อีกทั้งเพื่อ  ส่งเสริมการท่องเที่ยวทะเลภาคใต้ของประเทศไทย และการขนส่งสินค้าประมง ซึ่งถือเป็นการยกระดับคุณภาพชีวิตของประชาชนให้ดียิ่งขึ้น

ที่มา : https://www.thaigov.go.th/news/contents/details/86746