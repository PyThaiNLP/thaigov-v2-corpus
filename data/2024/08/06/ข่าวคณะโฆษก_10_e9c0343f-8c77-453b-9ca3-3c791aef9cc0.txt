รัฐบาลไทย-ข่าวทำเนียบรัฐบาล-​ครม. มีมติให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 จำนวนไม่เกิน 13,047 อัตรา


วันอังคารที่ 6 สิงหาคม 2567
06/08/2567
พิมพ์
​ครม. มีมติให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 จำนวนไม่เกิน 13,047 อัตรา
​ครม. มีมติให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 จำนวนไม่เกิน 13,047 อัตรา
วันนี้ (6 สิงหาคม 2567) นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรีมีมติให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 จำนวนไม่เกิน 13,047 อัตรา โดยแบ่งเป็นเจ้าหน้าที่ผู้ปฏิบัติงานด้านยาเสพติดโดยตรง และเจ้าหน้าที่ผู้ปฏิบัติงานเกื้อกูลต่อการแก้ไขปัญหายาเสพติด ตามที่กระทวงยุติธรรม (ยธ.) เสนอ ดังนี้
1. บำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 ในอัตราไม่เกินร้อยละ 2.5 ของเจ้าหน้าที่ผู้ปฏิบัติงานด้านยาเสพติดโดยตรง จำนวน 372,658 อัตราคิดเป็นอัตราไม่เกิน 9,316 อัตรา
2. บำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 ในอัตราไม่เกินร้อยละ 1.5 ของเจ้าหน้าที่ผู้ปฏิบัติงานเกื้อกูลต่อการแก้ไขปัญหายาเสพติดจำนวน 248,715 อัตรา คิดเป็นอัตราไม่เกิน 3,731 อัตรา
รองโฆษกประจำสำนักนายกรัฐมนตรีกล่าวว่า ยธ. รายงานว่า ตามที่คณะรัฐมนตรีได้มีมติ (21 กุมภาพันธ์ 2566) เห็นชอบนโยบายและแผนระดับชาติว่าด้วยการป้องกัน ปราบปราม และแก้ไขปัญหายาเสพติด (พ.ศ. 2566-2570) เพื่อกำหนดทิศทางการขับเคลื่อนการแก้ไขปัญหายาเสพติดทั้งระบบและมุ่งเน้นการลดระดับความรุนแรงของปัญหายาเสพติดจนไม่ส่งผลกระทบต่อสังคมไทยโดยบูรณาการนโยบายและแผนทุกภาคส่วนที่เกี่ยวข้องให้มุ่งไปสู่การแก้ไขปัญหายาเสพติดอย่างเป็นรูปธรรมและยั่งยืน ซึ่งที่ผ่านมาทุกหน่วยงานที่เกี่ยวข้องได้ดำเนินการแก้ไขปัญหายาเสพติดอย่างจริงจัง โดยมีผลการดำเนินงานตามแผนปฏิบัติการภายใต้นโยบายและแผนระดับชาติว่าด้วยการป้องกัน ปราบปราม และแก้ไขปัญหายาเสพติด ปีงบประมาณ พ.ศ. 2567
ยธ. โดยสำนักงานคณะกรรมการป้องกันและปราบปรามยาเสพติด (สำนักงาน ป.ป.ส.) ในฐานะหน่วยงานกลางที่มีหน้าที่รับผิดชอบการป้องกันและแก้ไขปัญหายาเสพติดจึงได้เสนอคณะรัฐมนตรี พิจารณาให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติดเพื่อเป็นความกำลังใจแก่ผู้ปฏิบัติงานด้านยาเสพติด ซึ่งที่ผ่านมาคณะรัฐมนตรีได้เคยมีมติเห็นชอบให้มีการพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติดมาแล้วตั้งแต่ปีงบประมาณ พ.ศ. 2546 – ล่าสุดในปีงบประมาณ พ.ศ. 2566 โดยในปีงบประมาณ พ.ศ. 2567 ยธ. (สำนักงาน ป.ป.ส.) เห็นควรเสนอให้มีการพิจารณาบำเหน็จความชอบพิเศษให้แก่เจ้าหน้าที่ผู้ปฏิบัติงานด้านยาเสพติดในจำนวนไม่เกิน 13,047 อัตรา จากหน่วยงานต่างๆ ทั่วประเทศ โดยใช้งบประมาณรายจ่ายประจำปี พ.ศ. 2567 จำนวนทั้งสิ้น 85,718,790 บาท ของส่วนราชการต้นสังกัดในโอกาสแรกก่อน หากไม่สามารถดำเนินการได้ให้เบิกจ่ายจากงบกลาง รายการเงินเลื่อนเงินเดือนและปรับวุฒิข้าราชการเป็นลำดับต่อไป
โดยการคำนวณกรอบโควตาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติด ปีงบประมาณ พ.ศ. 2567 ใช้วิธีการคำนวณจากจำนวนพลเจ้าหน้าที่ผู้ปฏิบัติงานด้านยาเสพติดเช่นเดียวกับปีงบประมาณ พ.ศ. 2566 คือ เจ้าหน้าที่ผู้ปฏิบัติงานด้านยาเสพติดประเภทโดยตรงในอัตราร้อยละ 2.5 คิดเป็นอัตราไม่เกิน 9,316 อัตรา และประเภทเกื้อกูลในอัตราร้อยละ 1.5 คิดเป็นอัตราไม่เกิน 3,731 อัตรา รวมทั้งสิ้น 13,047 อัตรา
ยธ. แจ้งว่า การพิจารณาบำเหน็จความชอบกรณีพิเศษให้แก่เจ้าหน้าที่ผู้ปฏิบัติงานด้านยาเสพติดปีงบประมาณ พ.ศ. 2567 จะก่อให้เกิดประโยชน์แก่การดำเนินงานด้านยาเสพติดของประเทศไทยเนื่องจากเป็นการสร้างขวัญกำลังใจให้แก่เจ้าหน้าที่ผู้ทุ่มเทและเสียสละในการปฏิบัติงานทั่วประเทศ โดยจะเป็นการส่งเสริมให้บุคลากรผู้ปฏิบัติงานด้านยาเสพติดมีแรงจูงใจและตั้งมั่นในการปฏิบัติหน้าที่อย่างเต็มกำลังและความสามารถในการป้องกันและแก้ไขปัญหายาเสพติดตามนโยบายรัฐบาลได้อย่างมีประสิทธิภาพ และจะส่งผลให้สังคมไทยปลอดภัยจากภัยคุกคามจากยาเสพติด

ที่มา : https://www.thaigov.go.th/news/contents/details/86766