รัฐบาลไทย-ข่าวทำเนียบรัฐบาล-รัฐบาลมอบถุงยังชีพเบื้องต้น จำนวน 11,932 ชุด เพื่อบรรเทาความเดือดร้อนแก่ผู้ประสบอุทกภัย จ. เชียงราย และน่าน เตือน ปชช. ยังติดตามการแจ้งเตือนอย่างใกล้ชิด


วันศุกร์ที่ 23 สิงหาคม 2567
23/08/2567
พิมพ์
รัฐบาลมอบถุงยังชีพเบื้องต้น จำนวน 11,932 ชุด เพื่อบรรเทาความเดือดร้อนแก่ผู้ประสบอุทกภัย จ. เชียงราย และน่าน เตือน ปชช. ยังติดตามการแจ้งเตือนอย่างใกล้ชิด
รัฐบาลมอบถุงยังชีพเบื้องต้น จำนวน 11,932 ชุด เพื่อบรรเทาความเดือดร้อนแก่ผู้ประสบอุทกภัย จ. เชียงราย และน่าน เตือน ปชช. ยังติดตามการแจ้งเตือนอย่างใกล้ชิด
วันนี้ (23 ส.ค. 67) นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี ติดตามการเร่งให้ความช่วยเหลือพี่น้องประชาชนที่ได้รับผลกระทบจากสถานการณ์อุทกภัยในพื้นที่ภาคเหนือขณะนี้ ได้รับรายงานโดยสำนักงานปลัดสำนักนายกรัฐมนตรีว่าได้ดำเนินการจัดหาถุงยังชีพ จำนวน 11,932 ชุด เพื่อบรรเทาความเดือดร้อนในการดำรงชีพแก่ผู้ประสบอุทกภัยในเบื้องต้นแล้ว นอกจากนี้ ยังมีการทยอยจัดส่งถุงยังชีพเพื่อแจกจ่ายให้พี่น้องประชาชนในจังหวัดอื่น ๆ และจะทยอยความช่วยเหลือเพิ่มเติมลงไปในพื้นที่  เพื่อเร่งแก้ไขปัญหาเฉพาะหน้าให้กับประชาชนในพื้นที่ รวมทั้งการประเมินความเสียหายทรัพย์สิน บ้านเรือนและพื้นที่ทางการเกษตร เพื่อเยียวยาประชาชนต่อไป ประชาชนสามารถแจ้งเหตุหรือขอความช่วยเหลือได้ที่ ปภ. จังหวัดหรือสายด่วนนิรภัย 1784 ได้ 24 ชม.
จากสถานการณ์อุทกภัย ช่วงระหว่างวันที่ 16-22 สิงหาคม 2567  มีฝนตกหนัก น้ำท่วมฉับพลัน น้ำป่าไหลหลาก ดินโคลนถล่ม ในหลายจังหวัดภาคเหนือ ราษฎรได้รับผลกระทบกว่า 15,000 ครัวเรือน บ้านเรือนได้รับผลกระทบจากน้ำป่าไหลหลากเข้าท่วมขังบ้านเรือนรวมทั้งพื้นที่การเกษตรและสิ่งสาธารณประโยชน์ได้รับผลกระทบจำนวนมาก

ที่มา : https://www.thaigov.go.th/news/contents/details/87370