รัฐบาลไทย-ข่าวทำเนียบรัฐบาล-"อนุทิน" กำชับ ปภ. ผู้ว่าภูเก็ต ดูแลความปลอดภัยประชาชน-นักท่องเที่ยว หลังเกิดเหตุดินสไลด์ทับบ้านเรือนมีผู้เสียชีวิตและสูญหาย เน้นย้ำแจ้งข้อมูลข่าวสารหลีกเลี่ยงการเข้าพื้นที่เสี่ยง


วันศุกร์ที่ 23 สิงหาคม 2567
23/08/2567
พิมพ์
"อนุทิน" กำชับ ปภ. ผู้ว่าภูเก็ต ดูแลความปลอดภัยประชาชน-นักท่องเที่ยว หลังเกิดเหตุดินสไลด์ทับบ้านเรือนมีผู้เสียชีวิตและสูญหาย เน้นย้ำแจ้งข้อมูลข่าวสารหลีกเลี่ยงการเข้าพื้นที่เสี่ยง
"อนุทิน" กำชับ ปภ. ผู้ว่าภูเก็ต ดูแลความปลอดภัยประชาชน-นักท่องเที่ยว หลังเกิดเหตุดินสไลด์ทับบ้านเรือนมีผู้เสียชีวิตและสูญหาย เน้นย้ำแจ้งข้อมูลข่าวสารหลีกเลี่ยงการเข้าพื้นที่เสี่ยงอย่างเคร่งครัด
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า ตามที่ได้เกิดฝนตกหนักในพื้นที่ จ.ภูเก็ต จนมีน้ำท่วมขัง น้ำป่าไหลหลาก และดินสไลด์ทับบ้านเรือนประชาชน บริเวณซอยปฏัก 2 หลังวัดกิตติสังฆาราม (วัดกะตะ) ต.กะรน อ.เมืองภูเก็ต เป็นเหตุให้มีผู้เสียชีวิตแล้ว 1 ราย และสูญหายอยู่ระหว่างค้นหาอีก 2 ราย นายอนุทิน ชาญวีรกูล รองนายกรัฐมนตรี และ รมว.มหาดไทย ได้ให้ความสำคัญและติดตามปฏิบัติการให้ความช่วยเหลืออย่างใกล้ชิด เนื่องจาก จ.ภูเก็ต มีประชาชนชาวไทยอาศัยและทำงานอยู่หนาแน่น และยังเป็นพื้นที่ท่องเที่ยวที่สำคัญของประเทศด้วย
โดย นายอนุทิน ได้กำชับกรมป้องกันและบรรเทาสาธารณภัย (ปภ.) และผู้ว่าราชการจังหวัดภูเก็ต ให้ดูแลประสานการเข้าช่วยเหลือผู้ประสบภัยให้เป็นไปด้วยความเรียบร้อย โดยเน้นย้ำในประเด็นการให้ข้อมูลข่าวสารทั้งสภาพอากาศ สถานที่ท่องเที่ยว หรือพื้นที่ซึ่งมีความเสี่ยงอันตรายจากพายุฝน สถานการณ์น้ำ เสี่ยงเกิดดินสไลด์ โดยแจ้งให้หลีกเลี่ยงการเข้าไปท่องเที่ยว ในพื้นที่เสี่ยง พร้อมให้ข้อแนะนำการปฏิบัติตนเมื่อประสบเหตุ
"เมื่อทราบเหตุมีดินสไลด์ทับบ้านเรือนประชาชน มีผู้เสียชีวิตและสูญหาย ใน จ.ภูเก็ต ท่าน มท.1 ห่วงใยในประเด็นความปลอดภัยอย่างยิ่ง เนื่องจากภูเก็ตเป็นพื้นที่ที่พี่น้องชาวไทยก็อาศัยและทำงานอยู่มาก นักท่องเที่ยวจากทั่วโลกก็เดินทางมาเป็นจำนวนมาก ท่านจึงกำชับ ปภ. และทางจังหวัดภูเก็ต นอกจากการช่วยเหลือเหตุเฉพาะหน้าแล้ว ขอให้ความสำคัญการสำรวจพื้นที่เสี่ยง แจ้งข้อมูลข่าวสารผ่านช่องทางต่าง ๆ ให้ประชาชนและนักท่องเที่ยวทราบ มีมาตรการกำหนดเขตหวงห้ามสำหรับพื้นที่เสี่ยงอย่างเข้มงวด" น.ส.ไตรศุลี กล่าว
เลขานุการ รมว.มหาดไทย กล่าวว่า สำหรับการเข้าช่วยเหลือผู้ประสบอุทกภัย ที่ขณะนี้เกิดเหตุในพื้นที่ 2 ตำบล คือ ต.ฉลอง และ ต.กะรน รวมถึงเหตุดินสไลด์ บริเวณหลังวัดกะตะ นั้น สำนักงาน ปภ.จังหวัดภูเก็ต ศูนย์ป้องกันและบรรเทาสาธารณภัยเขต 18 ภูเก็ต นายกองค์การบริหารจังหวัดภูเก็ต นายอำเภอเมืองภูเก็ต เทศบาลตำบล กะรน มูลนิธิกุศลธรรม ทีมกู้ชีพ ทีมกู้ภัย และหน่วยงานที่เกี่ยวข้อง ได้เข้าถึงพื้นที่และดำเนินการช่วยเหลือผู้ประสบภัยและค้นหาผู้สูญหา โดยมีการเร่งระดมเครื่องจักรกลเพื่อให้การช่วยเหลือ พร้อมตั้งศูนย์รับแจ้งเหตุและให้ความช่วยเหลือ ณ วัดกิตติสังฆาราม (วัดกะตะ) จ.กะรน อ.เมืองภูเก็ต ซึ่งรายงานเบื้องต้นพบว่าบ้านเรือนที่ได้รับผลกระทบจากดินสไลด์เป็นบ้านเช่า ซึ่งส่วนใหญ่เป็นแรงงานต่างด้าวอาศัยอยู่

ที่มา : https://www.thaigov.go.th/news/contents/details/87378