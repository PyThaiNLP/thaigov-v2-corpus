รัฐบาลไทย-ข่าวทำเนียบรัฐบาล-ก.เกษตรฯ ชวนอุดหนุนผลไม้คุณภาพ ในงาน “ชวนบริโภคลำไย ผลไม้ดีเมืองไทยภาคเหนือ” ระหว่างวันที่ 19 - 30 สิงหาคม 2567 ณ ตลาด อ.ต.ก. จตุจักร


วันศุกร์ที่ 23 สิงหาคม 2567
ก.เกษตรฯ ชวนอุดหนุนผลไม้คุณภาพ ในงาน “ชวนบริโภคลำไย ผลไม้ดีเมืองไทยภาคเหนือ” ระหว่างวันที่ 19 - 30 สิงหาคม 2567 ณ ตลาด อ.ต.ก. จตุจักร
ก.เกษตรฯ ชวนอุดหนุนผลไม้คุณภาพ ในงาน “ชวนบริโภคลำไย ผลไม้ดีเมืองไทยภาคเหนือ” ระหว่างวันที่ 19 - 30 สิงหาคม 2567 ณ ตลาด อ.ต.ก. จตุจักร
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดงาน “ชวนบริโภคลำไย ผลไม้ดีเมืองไทยภาคเหนือ” ภายใต้โครงการส่งเสริมตลาดผู้บริโภคผลไม้ไทย ประจำปี 2567 โดยมี นางสาวภัทราภรณ์ โสเจยยะ รองปลัดกระทรวงเกษตรและสหกรณ์ นายปณิธาน มีไชยโย ผู้อำนวยการองค์การตลาดเพื่อเกษตรกร (อ.ต.ก.) เจ้าหน้าที่ที่เกี่ยวข้อง รวมถึงเกษตรกร วิสาหกิจชุมชน และสถาบันเกษตรกรเข้าร่วม ซึ่งจัดขึ้นระหว่างวันที่ 19 - 30 สิงหาคม 2567 ณ ตลาด อ.ต.ก. จตุจักร ว่า กิจกรรมดังกล่าว จัดขึ้นโดยมีวัตถุประสงค์เพื่อเพิ่มช่องทางการจำหน่ายลำไยคุณภาพให้กับเกษตรกร วิสาหกิจชุมชน และสถาบันเกษตรกร ส่งเสริมสนับสนุนผลผลิตทางการเกษตร ช่วยกระจายผลผลิตลำไยของเกษตรกรออกนอกพื้นที่ เพิ่มมูลค่าทางการตลาดของผลผลิตลำไย อีกทั้ง ยังเปิดโอกาสให้เกษตรกร วิสาหกิจชุมชน และสถาบันเกษตรกร นำผลผลิตลำไยคุณภาพมาจัดแสดงและประชาสัมพันธ์สินค้าของตนเองหรือสมาชิกในกลุ่มให้เป็นที่รู้จักของผู้บริโภเป็นการสร้างรายได้ให้แก่ชุมชนท้องถิ่น นำมาสู่การยกระดับคุณภาพชีวิตความเป็นอยู่ของประชาชนให้ดีขึ้น โดยได้รับความร่วมมือจากหน่วยงานภาครัฐและเอกชน ซึ่งเป็นไปตามนโยบายของรัฐบาลที่ต้องการขับเคลื่อนเศรษฐกิจของประเทศ และเพิ่มช่องทางการตลาดในการจำหน่ายผลผลิตทางการเกษตรให้กับเกษตรกร
“กระทรวงเกษตรและสหกรณ์ โดย อ.ต.ก. ขอเชิญชวนทุกท่านร่วมอุดหนุนสินค้าคุณภาพในงาน “ชวนบริโภคลำไย ผลไม้ดีเมืองไทยภาคเหนือ” ทั้งลำไย ผลไม้คุณภาพ และสินค้าเด่นจากภาคเหนือเกรดพรีเมี่ยม ที่คัดสรรมาให้ช้อป ชิม กันอย่างจุใจ ตั้งแต่วันที่ 19 - 30 สิงหาคม 2567 เวลา 10.00 น -16.00 น. ณ ตลาด อ.ต.ก. พหลโยธิน จตุจักรนอกจากนี้ ยังมีการหมุนเวียนไปจัดจำหน่ายลำไยยังหน่วยงานอื่น ๆ เพื่อเป็นการกระจายผลผลิตอย่างทั่วถึง โดยในวันที่ 26 สิงหาคม 2567 จัดที่กระทรวงเกษตรและสหกรณ์ กรมส่งเสริมการเกษตร และกรมทางหลวงชนบท, วันที่ 27 สิงหาคม 2567 จัดที่กระทรวงแรงงาน และกรมวิชาการเกษตร, วันที่ 29 สิงหาคม 2567 จัดที่กระทรวงมหาดไทย และบริษัท โทรคมนาคมแห่งชาติ จำกัด (มหาชน) (TOT) และวันที่ 30 สิงหาคม 2567 จัดที่กระทรวงศึกษาธิการ และบริษัท โทรคมนาคมแห่งชาติ จำกัด (มหาชน) (TOT) อีกด้วย” ปลัดเกษตรฯ กล่าว

ที่มา : https://www.thaigov.go.th/news/contents/details/87375