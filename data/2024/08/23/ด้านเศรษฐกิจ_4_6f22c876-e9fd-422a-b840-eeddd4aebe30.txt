รัฐบาลไทย-ข่าวทำเนียบรัฐบาล-ก.เกษตรฯ ร่วมกับมูลนิธิธรรมนัส พรหมเผ่า ช่วยเหลือผู้ประสบอุทกภัย 4 จังหวัดภาคเหนือทันที


วันศุกร์ที่ 23 สิงหาคม 2567
ก.เกษตรฯ ร่วมกับมูลนิธิธรรมนัส พรหมเผ่า ช่วยเหลือผู้ประสบอุทกภัย 4 จังหวัดภาคเหนือทันที
ก.เกษตรฯ ร่วมกับมูลนิธิธรรมนัส พรหมเผ่า ช่วยเหลือผู้ประสบอุทกภัย 4 จังหวัดภาคเหนือทันที
นายประยูร อินสกุล ปลัดกระทรวงเกษตรและสหกรณ์ เปิดเผยว่า ตามที่ได้รับมอบหมายจากรัฐมนตรีว่าการกระทรวงเกษตรและสหกรณ์ ร้อยเอก ธรรมนัส พรหมเผ่า ให้ติดตามและแก้ไขปัญหา 4 จังหวัดทางภาคเหนือที่ได้รับผลกระทบจากอุทกภัย ได้แก่ จังหวัดเชียงราย จังหวัดพะเยา จังหวัดแพร่ และจังหวัดน่าน มอบหมายให้ดำเนินการดูแลทั้งประชาชนและสัตว์เลี้ยง โดยกระทรวงเกษตรและสหกรณ์ ร่วมกับมูลนิธิธรรมนัส พรหมเผ่า จัดตั้งโรงครัวผลิตอาหารและแจกจ่ายถุงยังชีพให้กับผู้ประสบอุทกภัยเพื่อบรรเทาความเดือดร้อน โดยเริ่มดำเนินการตั้งแต่วันนี้ในพื้นที่ 4 จังหวัด และได้สั่งให้ส่วนราชการของกระทรวงเกษตรและสหกรณ์ระดมสรรพกำลังให้ช่วยเหลือประชาชนและเกษตรกรในพื้นที่ดังกล่าวอย่างเร่งด่วน
เบื้องต้นพบพื้นที่เกษตรกรรมได้รับความเสียหายรวม 27,515 ไร่ ผลกระทบด้านปศุสัตว์รวม 2,407 ตัว (ข้อมูล ณ 22 ส.ค. 67) ซึ่งได้ดำเนินการติดตั้งเครื่องมือ-เครื่องจักรเพื่อระบายน้ำในพื้นที่ และจัดเจ้าหน้าที่ทุกหน่วยงานในสังกัดที่อยู่ในระดับภูมิภาคเร่งเข้าให้ความช่วยเหลือเฉพาะหน้า ให้คำปรึกษาและดูแลเกษตรกรที่ประสบอุทกภัยในพื้นที่ดังกล่าว โดยกรมชลประทานได้เตรียมเครื่องมือเครื่องจักร 5,382 หน่วย และติดตั้งเครื่องสูบน้ำ 427 หน่วย ในส่วนของกรมปศุสัตว์ได้แจกจ่ายยาดูแลสุขภาพสัตว์ จำนวน 492 ตัว และแจกจ่ายพืชอาหารสัตว์ ปริมาณ 48 ตัน นอกจากนี้องค์การตลาดเพื่อเกษตรกร (อ.ต.ก.) ได้ดำเนินการจัดเตรียมข้าวสาร และพร้อมช่วยเหลือประชาชนผู้ที่ได้รับผลกระทบในครั้งนี้

ที่มา : https://www.thaigov.go.th/news/contents/details/87371