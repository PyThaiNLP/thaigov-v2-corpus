รัฐบาลไทย-ข่าวทำเนียบรัฐบาล-ประกาศแล้ว!! ผลการคัดเลือกสถานประกอบกิจการที่มีระบบบริหารจัดการด้านแรงงานยอดเยี่ยม


วันศุกร์ที่ 23 สิงหาคม 2567
23/08/2567
พิมพ์
ประกาศแล้ว!! ผลการคัดเลือกสถานประกอบกิจการที่มีระบบบริหารจัดการด้านแรงงานยอดเยี่ยม
ประกาศแล้ว!! ผลการคัดเลือกสถานประกอบกิจการที่มีระบบบริหารจัดการด้านแรงงานยอดเยี่ยม
กรมสวัสดิการและคุ้มครองแรงงาน (กสร.) ประกาศผลการคัดเลือกสถานประกอบกิจการที่มีระบบบริหารจัดการด้านแรงงานยอดเยี่ยม ประจำปี 2567 เพื่อรับถ้วยรางวัลพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พร้อมจัดพิธีมอบในวันที่ 16 กันยายนนี้ ณ ห้องประชุมกระทรวงแรงงาน กรุงเทพมหานคร
นางโสภา เกียรตินิรชา อธิบดีกรมสวัสดิการและคุ้มครองแรงงาน เปิดเผยว่า กรมสวัสดิการและคุ้มครองแรงงาน มีภารกิจในการส่งเสริมให้สถานประกอบกิจการดำเนินงานในการบริหารจัดการด้านแรงงานในทุกมิติ เพื่อนำไปสู่การยกระดับคุณภาพชีวิตของพี่น้องผู้ใช้แรงงานทีดียิ่งขึ้น จึงได้มีการคัดเลือกสถานประกอบกิจการที่มีระบบบริหารจัดการด้านแรงงานยอดเยี่ยมที่สามารถดำเนินการได้ถูกต้องครบถ้วนทั้ง 3 ด้าน คือ มีผลงานด้านมาตรฐานแรงงานไทย ด้านแรงงานสัมพันธ์และสวัสดิการแรงงาน รวมทั้งด้านความปลอดภัย อาชีวอนามัย และสภาพแวดล้อมในการทำงานต่อเนื่องจนถึงปัจจุบัน และเพื่อเป็นการประกาศเกียรติคุณเชิดชูเกียรติให้แก่สถานประกอบกิจการที่สามารถบริหารจัดการด้านแรงงานได้อย่างยอดเยี่ยม ซึ่งในปีนี้คณะกรรมการได้พิจารณาคัดเลือกสถานประกอบกิจการที่มีคุณสมบัติครบถ้วนเสร็จสิ้นแล้ว โดยมีรายชื่อสถานประกอบกิจการ ดังนี้ 1. สถานประกอบกิจการขนาดใหญ่ ได้แก่ บริษัท ไทยนิปปอนรับเบอร์อินดัสตรี้ จำกัด (มหาชน) อำเภอศรีราชา จังหวัดชลบุรี 2. สถานประกอบกิจการขนาดกลาง ได้แก่ บริษัท เจริญโภคภัณฑ์อาหาร จำกัด (มหาชน) (โรงงานผลิตอาหารสัตว์น้ำบ้านบึง) อำเภอบ้านบึง จังหวัดชลบุรี และ 3. สถานประกอบกิจการขนาดเล็ก ได้แก่ บริษัท เจริญโภคภัณฑ์อาหาร จำกัด (มหาชน) ธุรกิจโรงเพาะฟักลูกกุ้ง ท่าบอน อำเภอระโนด จังหวัดสงขลา
นางวัชรี มากหวาน รองอธิบดีกรมสวัสดิการและคุ้มครองแรงงาน ในฐานะกำกับดูแลงาน ด้านพัฒนามาตรฐานแรงงาน กล่าวต่อไปว่า สถานประกอบกิจการที่ได้รับการคัดเลือกทั้ง 3 แห่ง จะเข้ารับมอบถ้วยรางวัลพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในงานพิธีมอบรางวัลสถานประกอบกิจการที่มีระบบบริหารจัดการด้านแรงงานยอดเยี่ยม ประจำปี 2567 (Thailand Labour Management Excellence Award 2024) ที่จะจัดขึ้นในวันจันทร์ที่ 16 กันยายน 2567 เวลา 09.00 น. ณ ห้องประชุมกระทรวงแรงงาน ชั้น 5 อาคารกระทรวงแรงงาน เขตดินแดง กรุงเทพฯ นอกจากนี้ ภายในงานยังมีการมอบรางวัลสถานประกอบกิจการดีเด่นในแต่ละด้าน คือ ด้านแรงงานสัมพันธ์และสวัสดิการแรงงาน สถานประกอบกิจการต้นแบบดีเด่นด้านความปลอดภัย อาชีวอนามัย และสภาพแวดล้อมในการทำงาน สถานประกอบกิจการที่ธำรงรักษาระบบมาตรฐานแรงงานไทย และสามารถเยี่ยมชมนิทรรศการของสถานประกอบกิจการที่ได้รับรางวัล และหน่วยงานที่เกี่ยวข้องได้อีกด้วย

ที่มา : https://www.thaigov.go.th/news/contents/details/87376