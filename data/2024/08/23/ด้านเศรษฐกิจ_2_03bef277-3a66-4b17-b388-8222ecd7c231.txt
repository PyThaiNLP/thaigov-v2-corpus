รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ตอกย้ำความสำเร็จโครงการฝึกงานผู้นำเยาวชนเกษตรไทยในประเทศญี่ปุ่น พร้อมยกระดับแนวทางเสริมสร้างโครงการ


วันศุกร์ที่ 23 สิงหาคม 2567
รองปลัดเศรษฐเกียรติฯ ตอกย้ำความสำเร็จโครงการฝึกงานผู้นำเยาวชนเกษตรไทยในประเทศญี่ปุ่น พร้อมยกระดับแนวทางเสริมสร้างโครงการ
รองปลัดเศรษฐเกียรติฯ ตอกย้ำความสำเร็จโครงการฝึกงานผู้นำเยาวชนเกษตรไทยในประเทศญี่ปุ่น พร้อมยกระดับแนวทางเสริมสร้างโครงการ
เมื่อวันที่ 22 สิงหาคม 2567 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ พร้อมด้วยนายสุรชัย ยุทธชนะ รองเลขาธิการสำนักงานการปฏิรูปที่ดินเพื่อเกษตรกรรม, นายปรมินทร์ ไตรทิพย์ ผู้อำนวยการศูนย์ส่งเสริมเยาวชนเกษตรอาเซียน จังหวัดกาญจนบุรี, นางบุณฑริกา กระจ่างวงษ์ อัครราชทูตที่ปรึกษา (ฝ่ายเกษตร) สำนักงานที่ปรึกษาการเกษตรต่างประเทศ ประจำกรุงโตเกียว และเจ้าหน้าที่ฝ่ายไทยที่เกี่ยวข้อง เข้าร่วมการประชุมการดำเนินโครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2567 โดยมีนายทาคาชิ โยชิคาวะ (Mr.Takashi Yoshikawa) ผู้อำนวยการบริหารสภาการแลกเปลี่ยนด้านการเกษตรแห่งประเทศญี่ปุ่น (The Japan Agricultural Exchange Council: JAEC) และคณะ เข้าร่วม ณ ศูนย์ ASEAN-Japan Centre กรุงโตเกียว ประเทศญี่ปุ่น
โดยฝ่ายญี่ปุ่นได้รายงานความก้าวหน้าโครงการฯ โดยให้ข้อมูลว่า ปัจจุบันผู้นำเยาวชนเกษตรของไทยได้ฝึกงานและศึกษาเรียนรู้งานกับครอบครัวเกษตรกรญี่ปุ่นเข้าสู่เดือนที่ 4 ของโครงการ และอยู่ระหว่างการเข้าร่วมกิจกรรมอบรมให้ความรู้ด้านวิชาการและเทคโนโลยีในการทำการเกษตร ร่วมกับเยาวชนเกษตรจากฟิลิปปินส์และอินโดนีเซีย ณ ศูนย์ Koibuchi Gakuen agriculture nutrition specialist school เมือง Ibaraki นอกจากนี้ ฝ่ายญี่ปุ่นได้ให้ข้อคิดเห็นและข้อแนะนำที่มีต่อผู้นำเยาวชนเกษตรของไทยที่มาฝึกงานในประเทศญี่ปุ่น โดยกล่าวว่า ครอบครัวเกษตรกรญี่ปุ่นส่วนใหญ่มีความเห็นว่าเยาวชนเกษตรของไทย มีความมุ่งมั่นและตั้งใจในการปฏิบัติงาน แต่ยังขาดความมั่นใจในการสื่อสารกับครอบครัวญี่ปุ่น
ทั้งนี้ ฝ่ายไทยโดยรองปลัดเศรษฐเกียรติฯ กล่าวว่า ฝ่ายไทยได้มีการจัดฝึกอบรมเยาวชนเกษตรก่อนเดินทางมาปฏิบัติภารกิจที่ประเทศญี่ปุ่นแล้ว ซึ่งรับผิดชอบโดยศูนย์ส่งเสริมเยาวชนเกษตรอาเซียน จังหวัดกาญจนบุรี โดยครอบคลุมเนื้อหาด้านการปฏิบัติงาน และด้านภาษาญี่ปุ่น อย่างไรก็ตาม จะนำข้อคิดเห็นของฝ่ายญี่ปุ่นไปปรับปรุงแก้ไข เพื่อให้เยาวชนเกษตรของไทยมีศักยภาพเพิ่มขึ้น และสามารถปฏิบัติภารกิจให้บรรลุวัตถุประสงค์ของโครงการต่อไป

ที่มา : https://www.thaigov.go.th/news/contents/details/87363