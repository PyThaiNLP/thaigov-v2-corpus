รัฐบาลไทย-ข่าวทำเนียบรัฐบาล-อำเภอธาตุพนม สั่งการฝ่ายปกครองสนธิกำลังตำรวจและสาธารณสุขร่วมลงพื้นที่ Re X-ray ผู้เสพยาเสพติด พร้อมนำเข้าสู่กระบวนการบำบัด 100 ราย เน้นย้ำ เร่งตัดวงจรยาเสพติดให้หมดไป 


วันศุกร์ที่ 23 สิงหาคม 2567
23/08/2567
พิมพ์
อำเภอธาตุพนม สั่งการฝ่ายปกครองสนธิกำลังตำรวจและสาธารณสุขร่วมลงพื้นที่ Re X-ray ผู้เสพยาเสพติด พร้อมนำเข้าสู่กระบวนการบำบัด 100 ราย เน้นย้ำ เร่งตัดวงจรยาเสพติดให้หมดไป
อำเภอธาตุพนม สั่งการฝ่ายปกครองสนธิกำลังตำรวจและสาธารณสุขร่วมลงพื้นที่ Re X-ray ผู้เสพยาเสพติด พร้อมนำเข้าสู่กระบวนการบำบัด 100 ราย เน้นย้ำ เร่งตัดวงจรยาเสพติดให้หมดไป วอนพี่น้องประชาชนพบเบาะแสแจ้งสายด่วน 1567 ทันที
เมื่อวันที่ 22 ส.ค. 67 นายจักรพงษ์ ปทุมไกยะ นายอำเภอธาตุพนม เปิดเผยว่า อำเภอธาตุพนม ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งล่าสุดตนในฐานะผู้อำนวยการศูนย์อำนวยการป้องกันและปราบปรามยาเสพติดอำเภอธาตุพนม ได้สั่งการให้ฝ่ายปกครองอำเภอธาตุพนม นำโดย ว่าที่ ร.ต.พิชญะ เพียราช ปลัดอำเภอหัวหน้าฝ่ายความมั่นคงอำเภอธาตุพนม บูรณาการกำลังกับ สถานีตำรวจภูธรธาตุพนม กองร้อยตำรวจตระเวนชายแดนที่ 235 สาธารณสุขอำเภอธาตุพนม และหน่วยงานอื่น ๆ ที่เกี่ยวข้อง ร่วมกัน Re X-ray ค้นหาผู้เสพ/ผู้ติดยาเสพติดในพื้นที่ พบผู้เสพยาเสพติด 100 คน ทั้งนี้ ได้นำตัวผู้เสพยาเสพติดทั้งหมดเข้าสู่กระบวนการบำบัดเป็นที่เรียบร้อยแล้ว
นายจักรพงษ์ ปทุมไกยะ นายอำเภอธาตุพนม กล่าวว่า การดำเนินการในครั้งนี้ เป็นการ Re X-ray ค้นหาผู้เสพ/ผู้ติดยาเสพติดเพื่อคัดกรองนำตัวเข้ารับโครงการช่วยเหลือผู้เสพผู้ติดยาเสพติดโดยกลไกของศูนย์ฟื้นฟูสภาพทางสังคม จังหวัดนครพนม สาขาอำเภอธาตุพนม ในระหว่างวันที่ วันที่ 21 สิงหาคม 2567 ถึงวันที่ 4 กันยายน 2567 (รวม 15 วัน) โดยเป็นการดำเนินการร่วมกันของหลายหน่วยงาน ได้แก่ ฝ่ายความมั่นคงอำเภอธาตุพนม, สถานีตำรวจภูธรธาตุพนม, กองร้อยตำรวจตระเวนชายแดนที่ 235, สาธารณสุขอำเภอธาตุพนม, โรงพยาบาลธาตุพนม และโรงพยาบาลส่งเสริมสุขภาพในสังกัด โดยได้ทำการคัดกรองค้นหาผู้เสพ/ผู้ติดยาเสพติดในพื้นที่จำนวน 115 คน ซึ่งผลการคัดกรองพบผู้เสพยาเสพติดจำนวนมากถึง 100 คน ทั้งนี้ ได้นำตัวผู้เสพยาเสพติดทั้งหมดเข้าสู่กระบวนการบำบัดเป็นที่เรียบร้อยแล้ว
นายจักรพงษ์ ปทุมไกยะ นายอำเภอธาตุพนม กล่าวในช่วงท้ายว่า อำเภอธาตุพนมได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87368