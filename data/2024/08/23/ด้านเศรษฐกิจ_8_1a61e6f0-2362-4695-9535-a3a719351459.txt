รัฐบาลไทย-ข่าวทำเนียบรัฐบาล-อธิบดีกรมทางหลวงชนบท สั่งการแขวงทางหลวงชนบทจับตาสถานการณ์อุทกภัยอย่างใกล้ชิด และเตรียมพร้อมชุดเคลื่อนที่เร็วตลอด 24 ชั่วโมง 


วันศุกร์ที่ 23 สิงหาคม 2567
อธิบดีกรมทางหลวงชนบท สั่งการแขวงทางหลวงชนบทจับตาสถานการณ์อุทกภัยอย่างใกล้ชิด และเตรียมพร้อมชุดเคลื่อนที่เร็วตลอด 24 ชั่วโมง
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์อุทกภัยที่เกิดขึ้นและมีประชาชนได้รับผลกระทบในหลายพื้นที่ รวมถึงมีรายงานสายทางหลวงชนบทได้รับความเสียหาย ทำให้ไม่สามารถสัญจรผ่านได้จำนวน 15 สายทาง ในพื้นที่ 4 จังหวัด ประกอบด้วย เชียงราย น่าน พะเยา และแพร่ จึงได้สั่งการให้แขวงทางหลวงชนบททั่วประเทศเฝ้าระวังสถานการณ์อย่างใกล้ชิด พร้อมทั้งจัดเตรียมชุดเคลื่อนที่เร็วประจำการตลอด 24 ชั่วโมง เพื่อเข้าพื้นที่ทันทีหลังจากได้รับรายงานความเสียหาย ตลอดจนได้มอบแนวทางการแก้ไขปัญหากรณีสายทางหลวงชนบทได้รับผลกระทบจากดินสไลด์หรือน้ำท่วมขัง เช่น หากได้รับความเสียหายจากดินสไลด์หรือต้นไม้หักโค่นปิดทับผิวถนน ให้นำกำลังคนพร้อมเครื่องจักรอุปกรณ์เปิดทางให้ประชาชนสามารถใช้สัญจรได้อย่างเร็วที่สุด หรือหากสายทางหลวงชนบทได้รับความเสียหายจากน้ำกัดเซาะจนถนนหรือคอสะพานขาด ไม่สามารถสัญจรผ่านได้ ให้ติดตั้งป้ายเตือนประชาชนห้ามใช้เส้นทางชั่วคราว ตลอดจนจัดเจ้าหน้าที่คอยอำนวยความสะดวกให้กับประชาชนจนกว่าเครื่องจักรจะสามารถเข้าไปในพื้นที่เพื่อซ่อมบำรุงได้ นอกจากนี้ได้สั่งการให้หน่วยงานที่อยู่ในพื้นที่ใกล้เคียงเตรียมความพร้อมสนับสนุนเครื่องจักรอุปกรณ์เมื่อได้รับการร้องขอทันที อาทิ สำนักงานทางหลวงชนบทที่ 9 (อุตรดิตถ์) ได้เตรียมพร้อมประกอบชิ้นส่วนสะพานเหล็กสำเร็จรูป สำหรับวางช่วงยาวสูงสุด 51 เมตร และเตรียมอุปกรณ์ประกอบสะพานให้พร้อมออกติดตั้งได้อย่างทันที สำหรับการช่วยเหลือประชาชนในด้านสังคมให้ดำเนินการบูรณาการร่วมกับหน่วยงานอื่น ๆ โดยในวันนี้ (22 สิงหาคม 2567) แขวงทางหลวงชนบทเชียงรายได้นำสิ่งของเครื่องใช้ที่จำเป็นไปมอบให้ผู้ประสบภัยน้ำท่วมในสายทาง ชร.4008 แยกทางหลวงหมายเลข 1020 - บ้านศรีสะอาด อำเภอขุนตาล จังหวัดเชียงราย เพื่อบรรเทาความเดือดร้อนให้กับประชาชนในเบื้องต้น
อย่างไรก็ตามประชาชนสามารถขอรับความช่วยเหลือและสอบถามเส้นทางที่ได้รับผลกระทบจากอุทกภัยได้ที่สายด่วนกรมทางหลวงชนบท โทร. 1146 และขอความร่วมมือให้ประชาชนใช้รถใช้ถนนอย่างระมัดระวัง โดยสังเกตป้ายเตือนหรือขอคำแนะนำจากเจ้าหน้าที่ที่อำนวยความสะดวกและปลอดภัยในพื้นที่ เพื่อเลี่ยงไปใช้เส้นทางอื่นเป็นการชั่วคราวก่อน

ที่มา : https://www.thaigov.go.th/news/contents/details/87384