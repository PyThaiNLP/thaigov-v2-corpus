รัฐบาลไทย-ข่าวทำเนียบรัฐบาล-ข่าวดี! วธ.ประกาศ 10 สุดยอดชุมชนต้นแบบ “เที่ยวชุมชน ยลวิถี” ปีที่ 4


วันศุกร์ที่ 23 สิงหาคม 2567
ข่าวดี! วธ.ประกาศ 10 สุดยอดชุมชนต้นแบบ “เที่ยวชุมชน ยลวิถี” ปีที่ 4
ข่าวดี! วธ.ประกาศ 10 สุดยอดชุมชนต้นแบบ “เที่ยวชุมชน ยลวิถี” ปีที่ 4
ข่าวดี! วธ.ประกาศ 10 สุดยอดชุมชนต้นแบบ “เที่ยวชุมชน ยลวิถี” ปีที่ 4 ชวนตามรอยชมวิถีชีวิตวัฒนธรรมพื้นบ้าน สัมผัสอัตลักษณ์โดดเด่นของชุมชน ชูเป็นหมุดหมายการท่องเที่ยวเชิงวัฒนธรรมวัฒนธรรมสร้างสรรค์ เที่ยวกันได้ทั้งปีทั่วประเทศ ขึ้นเหนือแวะห้วยปลากั้ง-เชียงราย ไปอีสานแวะวัดศรีคุนเมือง(เชียงคาน)-เลย ลงใต้แวะบ้านทะเลน้อย-พัทลุง ภาคกลางไปบ้านชากแง้ว-ชลบุรี
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เผยว่า เมื่อวันที่ 20 สิงหาคม 2567 กระทรวงวัฒนธรรมได้มีหนังสือประกาศผลการคัดเลือก 10 สุดยอดชุมชนต้นแบบ “เที่ยวชุมชน ยลวิถี” ประจำปีงบประมาณ พ.ศ. 2567 ซึ่งเป็นการดำเนินการยกระดับชุมชน
ให้เป็นแหล่งท่องเที่ยววิถีชุมชน โดยดำเนินโครงการคัดเลือก ๑๐ สุดยอดชุมชนต้นแบบ
“เที่ยวชุมชน ยลวิถี” เพื่อคัดเลือกชุมชนที่มีศักยภาพและความพร้อมด้านการท่องเที่ยวเชิงวัฒนธรรมสร้างสรรค์ในทุกมิติมากที่สุด จำนวน 10 ชุมชน พร้อมประกาศยกย่องเชิดชูเกียรติ และเผยแพร่ประชาสัมพันธ์ให้เป็นที่รู้จักแพร่หลายในวงกว้าง เกิดการพัฒนาต่อยอดและขยายผลความสำเร็จไปยังชุมชนอื่นๆ ปลุกกระแสการท่องเที่ยววิถีชุมชน สร้างโอกาส สร้างรายได้ เสริมสร้างเศรษฐกิจฐานรากให้มีความเข้มแข็งอย่างยั่งยืน ซึ่งได้ดำเนินการมาแล้ว 3 ปีงบประมาณทำให้มีจำนวนสุดยอดชุมชนต้นแบบ “เที่ยวชุมชน ยลวิถี” ที่ได้รับการคัดเลือก  และประกาศยกย่องเชิดชูเกียรติไปแล้ว รวมจำนวน 30 ชุมชน
นางสาวสุดาวรรณฯ กล่าวว่า เพื่อเป็นการต่อยอดความสำเร็จในการยกระดับชุมชน สู่การเป็นแหล่งท่องเที่ยวทางวัฒนธรรม วธ.จึงดำเนินการคัดเลือกและประกาศยกย่องสุดยอดชุมชน เป็นปีที่ 4 ในปีงบประมาณ พ.ศ. 2567 อีก 10 ชุมชนอย่างต่อเนื่อง ประกอบด้วย 1. ชุมชนบ้านชากแง้ว ตำบลห้วยใหญ่ อำเภอบางละมุง จังหวัดชลบุรี 2. ชุมชนวัดห้วยปลากั้ง ตำบลริมกก อำเภอเมืองเชียงราย จังหวัดเชียงราย 3. ชุมชนวัดศรีสุพรรณ ตำบลหายยา อำเภอเมืองเชียงใหม่ จังหวัดเชียงใหม่ 4. ชุมชนวัดพระธาตุแช่แห้ง (บ้านหนองเต่า) ตำบลม่วงตึ๊ด อำเภอภูเพียง จังหวัดน่าน 5. ชุมชนหัวบ้าน (ถนนสู้ศึก) ตำบลประจวบคีรีขันธ์ อำเภอเมืองประจวบคีรีขันธ์ จังหวัดประจวบคีรีขันธ์ 6. ชุมชนบ้านทะเลน้อย ตำบลพนางตุง อำเภอควนขนุน จังหวัดพัทลุง 7. ชุมชนบ้านถ้ำรงค์ ตำบลถ้ำรงค์ อำเภอบ้านลาด จังหวัดเพชรบุรี 8. ชุมชนวัดศรีคุนเมือง (เชียงคาน) ตำบลเชียงคาน อำเภอเชียงคาน จังหวัดเลย 9. ชุมชนวัดไพรพัฒนา ตำบลไพรพัฒนา อำเภอภูสิงห์ จังหวัดศรีสะเกษ 10. ชุมชนเขมราษฎร์ธานี ตำบลเขมราฐ อำเภอเขมราฐ จังหวัดอุบลราชธานี ทั้งนี้ ทำให้ นับตั้งแต่ปี พ.ศ. 2564 จนถึงปัจจุบัน มีจำนวนสุดยอดชุมชนต้นแบบ “เที่ยวชุมชน ยลวิถี” ของประเทศไทยมาแล้ว รวม 40 ชุมชน ทั่วประเทศ
“กระทรวงวัฒนธรรม ขอแสดงความยินดีเป็นอย่างยิ่ง และมุ่งหวังว่าการประกาศยกย่อง เชิดชูเกียรติ ในครั้งนี้ จะสร้างขวัญกำลังใจแก่ชุมชน โดยในด้านของกระทรวงวัฒนธรรมพร้อมเผยแพร่ประชาสัมพันธ์ชุมชนที่ได้รับการคัดเลือกให้เป็นที่รู้จักมากขึ้น โชว์อัตลักษณ์ที่โดดเด่นของชุมชนให้นักท่องเที่ยวไทยและต่างชาติได้เห็น เกิดแรงดึงดูดให้ไปเที่ยวและสัมผัสความของชุมชนด้วยตนเอง นับเป็นการต่อยอดการท่องเที่ยวทางวัฒนธรรม ขยายผลความสำเร็จไปยังชุมชนอื่น ปลุกกระแสการท่องเที่ยววิถีชุมชน สร้างโอกาส สร้างรายได้ เสริมสร้างเศรษฐกิจฐานรากให้มีความเข้มแข็งอย่างยั่งยืน ต่อไป” นางสุดาวรรณฯ กล่าว

ที่มา : https://www.thaigov.go.th/news/contents/details/87386