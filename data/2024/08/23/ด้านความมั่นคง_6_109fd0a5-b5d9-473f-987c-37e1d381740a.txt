รัฐบาลไทย-ข่าวทำเนียบรัฐบาล-กรมการจัดหางาน เตือน!! นายหน้าเถื่อน หลอกพาไปทำงาน อ้างรู้จักนายจ้างในแคนาดา


วันศุกร์ที่ 23 สิงหาคม 2567
23/08/2567
พิมพ์
กรมการจัดหางาน เตือน!! นายหน้าเถื่อน หลอกพาไปทำงาน อ้างรู้จักนายจ้างในแคนาดา
กรมการจัดหางาน แฉกลลวงนายหน้าเถื่อน หลอกทำงาน อ้างเป็นผู้แทนบริษัทจัดหางาน รู้จักนายจ้างในแคนาดา ย้ำลดเสี่ยงถูกหลอกลวง เช็ครายชื่อบริษัทจัดหางานกับกรมการจัดหางานทุกครั้ง
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน ได้รับแจ้งจากคนหางานกรณี มีนายหน้าเถื่อนแอบอ้างว่าเป็นผู้แทนบริษัทจัดหางานต่างประเทศที่จดทะเบียนถูกต้องตามกฎหมายกับกรมการจัดหางาน รู้จักนายจ้างในประเทศแคนาดาและสามารถจัดส่งไปทำงานได้ โดยเรียกเก็บค่าบริการและค่าใช้จ่ายเป็นเงินประมาณ 150,000 บาทต่อคน เบื้องต้นกรมการจัดหางานตรวจสอบแล้ว พบว่านายหน้าเถื่อนรายดังกล่าวเป็นผู้ดำเนินการแทนบริษัทจัดหางานแห่งหนึ่ง แต่ปัจจุบันหนังสือมอบอำนาจได้สิ้นสุดแล้ว ไม่สามารถดำเนินการจัดส่งคนหางานไปทำงานต่างประเทศได้ กรมการจัดหางานจึงขอย้ำเตือนอีกครั้งว่า การเดินทางไปทำงานอย่างถูกต้องตามกฎหมาย มี 5 วิธี ได้แก่ 1.บริษัทจัดหางานจัดส่ง 2.กรมการจัดหางานจัดส่ง 3.เดินทางด้วยตัวเอง 4.นายจ้างในประเทศไทยพาลูกจ้างของตนไปทำงานในต่างประเทศ และ5.นายจ้างในประเทศไทยส่งลูกจ้างของตนไปฝึกงานในต่างประเทศ โดยเฉพาะการเดินทางด้วยวิธีบริษัทจัดหางานจัดส่ง ต้องขอให้ตรวจสอบรายชื่อบริษัทจัดหางานที่ได้รับอนุญาตฯ จากกรมการจัดหางาน ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd โดยในปีงบประมาณ พ.ศ. 2567 มีการดำเนินคดีสาย นายหน้าเถื่อนแล้ว 402 ราย หลอกลวงคนหางานทั้งสิ้น 551 คน คิดเป็นมูลค่าความเสียหาย จำนวน 38,327,270 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ เกาหลี ออสเตรเลีย ไต้หวัน สหรัฐอเมริกา และญี่ปุ่น ตามลำดับ
“ตามพระราชบัญญัติจัดหางานและคุ้มครองคนหางาน พ.ศ.2528 และที่แก้ไขเพิ่มเติม ผู้ที่หลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุก 3-10 ปี หรือปรับตั้งแต่ 60,000 – 200,000 บาท หรือทั้งจำทั้งปรับ และการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ ทั้งนี้สำหรับผู้เสียหายที่รู้ตัวว่าถูกหลอกลวงจากกรณีดังกล่าว หากยังไม่ได้ร้องทุกข์ สามารถติดต่อได้ที่กองทะเบียนจัดหางานกลางและคุ้มครองคนหางาน กรมการจัดหางาน และสำหรับผู้สนใจทำงานต่างประเทศสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e - Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas สอบถามเพิ่มเติมได้ที่สายด่วนกระทรวงแรงงาน โทร. 1506 กด 2 และสายด่วนกรมการจัดหางาน โทร. 1694 ” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/87373