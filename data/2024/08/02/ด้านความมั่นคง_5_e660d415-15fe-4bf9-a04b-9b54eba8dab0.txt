รัฐบาลไทย-ข่าวทำเนียบรัฐบาล-กระทรวงแรงงาน เปิดตลาดหางาน ชวนคนใต้ช็อปงาน หาไอเดียอาชีพเสริม พบกันที่ “สร้างงานและเส้นทางสู่อาชีพ @ภูเก็ต”


วันศุกร์ที่ 2 สิงหาคม 2567
02/08/2567
พิมพ์
กระทรวงแรงงาน เปิดตลาดหางาน ชวนคนใต้ช็อปงาน หาไอเดียอาชีพเสริม พบกันที่ “สร้างงานและเส้นทางสู่อาชีพ @ภูเก็ต”
วันที่ 2 สิงหาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายนายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน เป็นประธานในพิธีเปิดงาน “สร้างงานและเส้นทางสู่อาชีพ @ภูเก็ต”
โดยมีนายสิบหมื่นชัย โพธิสินธุ์ รองอธิบดีกรมการจัดหางาน กล่าวรายงาน นายอารี ไกรนรา เลขานุการรัฐมนตรีว่าการกระทรวงแรงงาน นายไพโรจน์ โชติกเสถียร ปลัดกระทรวงแรงงาน ร่วมเป็นเกียรติ นายกองเอกอดุลย์ ชูทอง รองผู้ว่าราชการจังหวัดภูเก็ต นายพิชิต สิงห์ทองคำ จัดหางานจังหวัดภูเก็ต พร้อมด้วยหัวหน้าส่วนราชการสังกัดกระทรวงแรงงานในจังหวัดภูเก็ตให้การต้อนรับ ณ โรงแรม เดอะ พาโก้ ดีไซด์ ภูเก็ต อำเภอเมืองภูเก็ต จังหวัดภูเก็ต
นายสิรภพ ดวงสอดศรี ผู้ช่วยรัฐมนตรีประจำกระทรวงแรงงาน เปิดเผยว่า การจัดงาน “สร้างงานและเส้นทางสู่อาชีพ @ภูเก็ต” ครั้งนี้มีเป้าหมายเพื่อส่งเสริมให้คนหางาน และสถานประกอบการที่มีตำแหน่งงานว่าง มีโอกาสมาพบกัน เพิ่มโอกาสมีงานทำ ช่วยลดปัญหาการว่างงานและการขาดแคลนแรงงานในพื้นที่ พร้อมกับได้เชิญชวนนักเรียน นักศึกษาในพื้นที่ที่กำลังจะเข้าสู่ตลาดแรงงาน เปิดโลกทัศน์จุดประกายความคิดทางอาชีพ แนะนำกิจกรรมที่ทำให้รู้จักตนเอง รู้ความถนัด ทราบแนวโน้มตลาดแรงงานในอนาคต เพื่อใช้วางแผนหรือใช้เป็นแนวทางในการประกอบอาชีพได้อย่างเหมาะสม สามารถนำไปพัฒนาต่อยอดการประกอบอาชีพ รวมทั้งเปิดโอกาสให้ผู้ประกอบอาชีพอิสระที่เคยได้รับการส่งเสริมอาชีพจากสำนักงานจัดหางานจังหวัดมีพื้นที่ประชาสัมพันธ์ผลิตภัณฑ์ของตนเอง เพื่อเกิดการจ้างผลิต/ซื้อขายสินค้าเพิ่มขึ้น เกิดประโยชน์ต่อประชาชนทุกกลุ่ม ซึ่งจังหวัดภูเก็ตเป็นอีกจังหวัดที่มีศักยภาพทางเศรษฐกิจสูง รายได้หลักมาจากภาคธุรกิจการท่องเที่ยวและบริการ โดยปี พ.ศ. 2566 - 2570 จังหวัดภูเก็ตมีเป้าหมายการพัฒนามุ่งสู่การเป็นศูนย์กลางการท่องเที่ยว การศึกษา นวัตกรรมบริการในระดับมาตรฐานนานาชาติและการพัฒนาที่ยั่งยืน การจัดงานในวันนี้ จึงถือเป็นการพัฒนาคน พัฒนากำลังแรงงาน และเตรียมพร้อมกำลังคนเข้าสู่ตลาดแรงงานในอนาคต ส่งเสริมให้เกิดการจ้างงาน ซึ่งเป็นปัจจัยสำคัญในการพัฒนาเมืองภูเก็ต
ด้านนายสิบหมื่นชัย โพธิสินธุ์ รองอธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การรับสมัครและสัมภาษณ์งานโดยตรงกับนายจ้าง/สถานประกอบการในจังหวัดภูเก็ตและจังหวัดใกล้เคียง จำนวน 52 บริษัท มีตำแหน่งงานว่าง 2,135 อัตรา อาทิ ตำแหน่ง พนักงานประจำร้าน พนักงานบริการลูกค้า เจ้าหน้าที่การตลาดออนไลน์ พ่อครัว พนักงานเสิร์ฟ ช่างเทคนิค ช่างไฟฟ้า พนักงานบัญชี ฯลฯ การรับสมัครงานนักเรียน นักศึกษา คนพิการ และผู้สูงอายุ การบรรยายในหัวข้อ “ทักษะที่จำเป็นในยุค AI Everywhere” การให้คำปรึกษาและรับลงทะเบียนผู้สนใจไปทำงานต่างประเทศ การสาธิตอาชีพและฝึกปฏิบัติอาชีพอิสระ อาทิ งานอีโคปรินต์ พับดอกไม้จากธนบัตร น้ำพริกสับปะรดภูเก็ต เครื่องประดับกิมซิ้น (พระพุทธรูปจีน) นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ นิทรรศการการเรียนรู้เสมือนจริงและแสดงเส้นทางการเข้าสู่อาชีพในภาคธุรกิจท่องเที่ยวและบริการ บริการแนะแนวอาชีพ การทดสอบความพร้อมทางอาชีพและทดสอบภาษาอังกฤษเพื่อการสมัครงาน บริการแบบวัดบุคลิกภาพเพื่อการศึกษาต่อและการเลือกอาชีพ การจัดแสดงและจำหน่ายสินค้าผลิตภัณฑ์ผู้รับงานไปทำที่บ้าน กลุ่ม OTOP กลุ่มคนพิการ ผู้สูงอายุ ผู้ต้องขัง ธุรกิจแฟรนไชส์ และ Food Truck พิเศษการจัดงานครั้งนี้ยังได้รับความร่วมมือจากกระทรวงพาณิชย์ โดยกรมการค้าภายในนำสินค้าธงฟ้าราคาประหยัดกว่า 100 รายการ ลดสูงสุด 55 % มาจำหน่ายในงานด้วย
ทั้งนี้ สำหรับประชาชน คนหางาน ที่ไม่สะดวกมาร่วมงาน สามารถใช้บริการหางานกับกรมการจัดหางานได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th และ Mobile Application “ไทยมีงานทำ” หรือสอบถามข้อมูลเพิ่มเติมที่สายด่วนกระทรวงแรงงาน โทร. 1506 กด 2 หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/86623