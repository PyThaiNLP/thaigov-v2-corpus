รัฐบาลไทย-ข่าวทำเนียบรัฐบาล-กรมทางหลวง เร่งก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ) จังหวัดบึงกาฬ คืบหน้ากว่า 93% เพื่อส่งเสริมระบบโลจิสติกส์ระหว่างประเทศ คาดเปิดให้บริการได้ภายในปีนี้


วันศุกร์ที่ 2 สิงหาคม 2567
กรมทางหลวง เร่งก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ) จังหวัดบึงกาฬ คืบหน้ากว่า 93% เพื่อส่งเสริมระบบโลจิสติกส์ระหว่างประเทศ คาดเปิดให้บริการได้ภายในปีนี้
...
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่กรมทางหลวง (ทล.) ได้ดำเนินการโครงการก่อสร้างสะพานมิตรภาพไทย-ลาว แห่งที่ 5 (บึงกาฬ - บอลิคำไซ) จังหวัดบึงกาฬ ตามยุทธศาสตร์ชาติ ด้านการสร้างขีดความสามารถในการแข่งขันผ่านการพัฒนาโครงสร้างพื้นฐานด้านคมนาคมขนส่งและระบบโลจิสติกส์ เพื่อเชื่อมระหว่างประเทศไทยและประเทศเพื่อนบ้านอย่างไร้รอยต่อ ในการตอบสนองต่อความต้องการด้านการขนส่งสินค้าและการสัญจรของประชาชนที่เพิ่มมากขึ้น เนื่องจากการขยายตัวทางเศรษฐกิจและสังคมของประเทศไทย และ สปป.ลาว นั้น ซึ่งปัจจุบันงานถนนและด่านพรมแดนฝั่งไทย งานถนนและด่านพรมแดนฝั่ง สปป.ลาว ได้ดำเนินการแล้วเสร็จ อยู่ระหว่างดำเนินการงานสะพานข้ามแม่น้ำโขงฝั่งไทยและงานสะพานข้ามแม่น้ำโขงฝั่ง สปป.ลาว โดยโครงการมีผลการดำเนินงานภาพรวมคืบหน้ากว่า 93.71% (ข้อมูลเดือนมิถุนายน 2567)
อธิบดีกรมทางหลวง กล่าวต่อไปอีกว่า โครงการฯ มีระยะทางประมาณ 16.340 กิโลเมตร แบ่งการดำเนินงานออกเป็น 5 ตอน ฝั่งไทย 3 ตอน และฝั่ง สปป.ลาว 2 ตอน ตั้งอยู่ในพื้นที่ อำเภอเมือง จังหวัดบึงกาฬ และเมืองปากซัน แขวงบอลิคำไซ สปป.ลาว โดยแนวเส้นทางในประเทศไทย มีจุดเริ่มต้นโครงการแยกจากทางหลวงหมายเลข 222 ซึ่งเป็นถนนเชื่อมต่อสายสำคัญระหว่างจังหวัดสกลนคร และบึงกาฬ โดยสามารถเชื่อมต่อกับเส้นทางตามแนวระเบียงเศรษฐกิจตะวันออก - ตะวันตก (East-West Economic Corridor: EWEC) ไปยังท่าเรือน้ำลึก ที่เมืองวุงอ่าง และเมืองดานัง ประเทศเวียดนาม ส่วนแนวเส้นทางฝั่ง สปป.ลาว จะเชื่อมต่อกับถนนหมายเลข 13 ต่อไปยังถนนหมายเลข 8 ซึ่งเป็นเส้นทางจาก สปป.ลาว ไปเมืองวินห์ เมืองฮานอย ประเทศเวียดนาม และเชื่อมต่อ ไปยังประเทศจีนทางตอนใต้ ผ่านทางหลวงอาเซียนหมายเลข 1 (AH1) ประเทศเวียดนาม
ทั้งนี้ เมื่อโครงการฯ แล้วเสร็จจะช่วยส่งเสริมการใช้ประโยชน์จากโครงสร้างพื้นฐานที่ได้พัฒนาไว้แล้วของแต่ละประเทศให้เกิดประโยชน์สูงสุด เกิดการเชื่อมโยงระหว่างท่าเรือที่สำคัญในภูมิภาค สามารถลดต้นทุนและระยะเวลาในการขนส่ง ตลอดจนเพิ่มขีดความสามารถในการแข่งขันของทั้งสองประเทศในเวทีโลก โดยคาดว่าจะเปิดให้บริการแก่ประชาชนของทั้งสองประเทศได้ภายในปี 2567

ที่มา : https://www.thaigov.go.th/news/contents/details/86620