รัฐบาลไทย-ข่าวทำเนียบรัฐบาล-สธ.ตรวจคัดกรองสุขภาพพระภิกษุและสามเณรเมืองกรุง 2,016 รูป พบกว่าครึ่งไขมันในเลือดสูง เสี่ยงความดัน-เบาหวาน ร้อยละ 16 จัดทีมสหวิชาชีพดูแลสุขภาพต่อเนื่อง


วันศุกร์ที่ 2 สิงหาคม 2567
สธ.ตรวจคัดกรองสุขภาพพระภิกษุและสามเณรเมืองกรุง 2,016 รูป พบกว่าครึ่งไขมันในเลือดสูง เสี่ยงความดัน-เบาหวาน ร้อยละ 16 จัดทีมสหวิชาชีพดูแลสุขภาพต่อเนื่อง
รัฐมนตรีช่วยว่าการกระทรวงสาธารณสุข สรุปผลโครงการสร้างเสริมสุขภาพและป้องกันโรค พระภิกษุและสามเณรในเขตพื้นที่กรุงเทพมหานคร ประจำปี 2567
ตรวจสุขภาพพระภิกษุสามเณรจำนวน 50 วัด รวม 2,016 รูป พบกว่าครึ่งมีปัญไขมันในเลือดสูงกว่าปกติ เสี่ยงเป็นโรคความดันโลหิตสูง-เบาหวาน ร้อยละ 16 จัดถวายคู่มือความรู้การดูแลสุขภาพ พร้อมทีมสหสาขาวิชาชีพติดตามดูแลต่อเนื่อง เพื่อสร้างความรอบรู้ด้านสุขภาพ เกิดเป็นวัดต้นแบบการส่งเสริมการดูแลสุขภาพ
วันนี้ (2 สิงหาคม 2567) ณ วัดไตรมิตรวิทยารามวรวิหาร กรุงเทพมหานคร นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เป็นประธานในพิธีปิดโครงการสร้างเสริมสุขภาพและป้องกันโรค พระภิกษุและสามเณรในเขตพื้นที่กรุงเทพมหานคร ประจำปี 2567 โดยมี พญ.อัมพร เบญจพลพิทักษ์ อธิบดีกรมการแพทย์ ผู้บริหาร และบุคลากรกระทรวงสาธารณสุข ร่วมพิธี พร้อมทั้งเปิดเผยว่า โครงการดังกล่าว มุ่งเน้นการตรวจคัดกรองสุขภาพพระภิกษุสามเณร ตามชุดสิทธิประโยชน์หลักประกันสุขภาพถ้วนหน้า รวมทั้งประเมินความเสี่ยงต่อการเกิดโรคเบาหวาน โรคความดันโลหิตสูง โรคหัวใจและหลอดเลือด โรคมะเร็งลำไส้ใหญ่ โรคมะเร็งต่อมลูกหมาก โรคทางทันตกรรม โรคปอด โรคทางการได้ยิน โรคทางจักษุ เพื่อให้พระภิกษุสามเณรที่เจ็บป่วยได้รับตรวจรักษาอย่างต่อเนื่อง และมีการกำหนดรูปแบบการให้บริการที่เหมาะสม ส่วนกลุ่มที่มีภาวะเสี่ยงจะได้รับข้อมูลความรู้เกี่ยวกับการดูแลสุขภาพ การส่งเสริมสุขภาพและป้องกันโรค
นายสันติกล่าวต่อว่า จากการตรวจคัดกรองพระภิกษุสามเณรในกรุงเทพมหานคร จำนวน 50 วัด รวมทั้งสิ้น 2,016 รูป พบว่า มีพฤติกรรมสูบบุหรี่ร้อยละ16.62 มีภาวะอ้วนร้อยละ 37.20 มีไขมันในเลือดสูงกว่าปกติ ร้อยละ 50.47 และมีภาวะเสี่ยงต่อการเป็นโรค ร้อยละ 15.34 โดยเสี่ยงโรคความดันโลหิตสูงมากที่สุดร้อยละ 16.74 โรคเบาหวานร้อยละ 16.67 มะเร็งต่อมลูกหมากร้อยละ 6.13 มะเร็งลำไส้ร้อยละ 4.95 และพบปัญหาทางทันตกรรมในสัดส่วนที่สูง โดยมีภาวะเหงือกอักเสบร้อยละ 75 และมีภาวะโรคปริทันต์ ร้อยละ 21 นอกจากนี้ ยังพบภาวะทุพโภชนาการในสามเณร ร้อยละ 22.59 ซึ่งทีมสหสาขาวิชาชีพจะมีการติดตามและประเมินผลสุขภาพอย่างต่อเนื่อง
ด้านพญ.อัมพรกล่าวว่า  โรงพยาบาลสงฆ์ กรมการแพทย์ ซึ่งมีภารกิจหลักในการดูแลสุขภาพพระภิกษุและสามเณร ได้ประสานความร่วมมือกับเจ้าคณะกรุงเทพมหานคร สำนักงานพระพุทธศาสนาแห่งชาติและ สำนักงานหลักประกันสุขภาพแห่งชาติ จัดโครงการสร้างเสริมสุขภาพและป้องกันโรค พระภิกษุและสามเณรในเขตพื้นที่กรุงเทพมหานคร ประจำปี 2567 กลุ่มเป้าหมายประกอบด้วย พระภิกษุ สามเณรและเจ้าหน้าที่วัด จำนวน 50 วัด เริ่มดำเนินการมาตั้งแต่ เดือนพฤศจิกายน 2566 จนถึงปัจจุบันครบ 50 วัด โดยนอกจากการตรวจคัดกรองสุขภาพแล้วยังจัดถวายหนังสือคู่มือการดูแลสุขภาพและป้องกันโรค ถวายความรู้/คำปรึกษา ตามหลัก 3 อ. 2 ส. ความรู้เรื่องอาหารเพื่อสุขภาพ การบริหารขันธ์ และจัดบริการคลินิกเลิกบุหรี่ เพื่อให้พระภิกษุสามเณรได้มีความรอบรู้ด้านสุขภาพ สามารถดูแลสุขภาพตนเอง และเกิดการพัฒนาเป็นวัดต้นแบบของการส่งเสริมการดูแลสุขภาพต่อไป
************************************************** 2 สิงหาคม 2567

ที่มา : https://www.thaigov.go.th/news/contents/details/86617