รัฐบาลไทย-ข่าวทำเนียบรัฐบาล-โฆษกรัฐบาลเผย ภาพรวมการลงทะเบียนโครงการ Digital Wallet วันนี้ นับตั้งแต่ 8.00-19.30 น. 


วันพฤหัสบดีที่ 1 สิงหาคม 2567
01/08/2567
พิมพ์
โฆษกรัฐบาลเผย ภาพรวมการลงทะเบียนโครงการ Digital Wallet วันนี้ นับตั้งแต่ 8.00-19.30 น.
ผ่านระบบสำเร็จไปแล้วกว่า 16.2 ล้านราย เห็นภาพกำลังซื้อขั้นต่ำ 1.62 แสนล้านบาทในระบบเศรษฐกิจไทย
นายชัย วัชรงค์ โฆษกประจำสำนักนายกรัฐมนตรีเปิดเผย ภาพรวมการลงทะเบียนโครงการ Digital Wallet ในวันนี้ (1 สิงหาคม 2567) ว่า ตั้งแต่เวลา 08.00 น. จนถึงเวลา 19.30 น. มียอดผู้ลงทะเบียนสำเร็จแล้วกว่า 16.2 ล้านราย ซึ่งหมายความว่า จะเกิดพายุหมุนลูกแรกที่เป็นกำลังซื้อสูงถึงระดับ 162,000 ล้านบาท ไหลเข้าไปกระตุ้นเศรษฐกิจไทยในไม่ช้านี้
ทั้งนี้ ในช่วงเปิดระบบช่วงแรก อาจมีผู้ใช้บางกลุ่มเข้าระบบลงทะเบียนไม่ได้ เนื่องจากมีข้อมูลของแอปพลิเคชัน “ทางรัฐ” เวอร์ชันเก่าค้างในระบบ จึงขอแนะนำให้ผู้ใช้งานที่พบปัญหา ทำการลบแอปฯ เดิม และลงใหม่ เพื่อให้ระบบสามารถเรียกข้อมูลของแอปฯ ได้ถูกต้อง ส่วนกรณีการใช้งานระหว่างวัน อาจจะมีบางช่วงที่แอปฯ ตอบสนองช้าบ้าง แต่ระบบยังสามารถทำงานได้ตลอดทั้งวัน
โฆษกประจำสำนักนายกรัฐมนตรีระบุว่า ขณะเดียวกัน ระบบตรวจพบ และสามารถป้องกันธุรกรรมต้องสงสัย ที่อาจเข้ามาคุกคาม โจมตี แอปทางรัฐ ได้อย่างมีประสิทธิภาพ และเชื่อมั่นว่าจะรักษาความปลอดภัยทางออนไลน์ ให้กับประชาชนผู้ลงทะเบียนได้เป็นอย่างดี

ที่มา : https://www.thaigov.go.th/news/contents/details/86592