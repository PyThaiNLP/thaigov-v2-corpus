รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมปศุสัตว์ โชว์ผลงานถ่ายทอดองค์ความรู้ทางวิชาการและเทคโนโลยีนวัตกรรมการผลิตปศุสัตว์ สู่เกษตรกร ภาคเหนือตอนบน


วันศุกร์ที่ 2 สิงหาคม 2567
กระทรวงเกษตรฯ โดยกรมปศุสัตว์ โชว์ผลงานถ่ายทอดองค์ความรู้ทางวิชาการและเทคโนโลยีนวัตกรรมการผลิตปศุสัตว์ สู่เกษตรกร ภาคเหนือตอนบน
กระทรวงเกษตรฯ โดยกรมปศุสัตว์ โชว์ผลงานถ่ายทอดองค์ความรู้ทางวิชาการและเทคโนโลยีนวัตกรรมการผลิตปศุสัตว์ สู่เกษตรกร ภาคเหนือตอนบน
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีเปิดงานโครงการถ่ายทอดเทคโนโลยีและนวัตกรรมการผลิตปศุสัตว์ในเขตพื้นที่ภาคเหนือตอนบน โดยมีผู้บริหารในสังกัดกระทรวงเกษตรและสหกรณ์ เข้าร่วม ณ ห้องประชุม 115 กระทรวงเกษตรและสหกรณ์ และผ่านระบบประชุมทางไกลไปยังศูนย์วิจัยและบำรุงพันธุ์สัตว์เชียงใหม่ อำเภอสันป่าตอง จังหวัดเชียงใหม่ โดยมีวัตถุประสงค์ เพื่อจัดแสดงผลงานและถ่ายทอดองค์ความรู้ทางวิชาการ การพัฒนาเทคโนโลยีและนวัตกรรมด้านการส่งเสริมและการผลิตปศุสัตว์ในหน่วยงานสังกัดกรมปศุสัตว์ และหน่วยงานที่เกี่ยวข้อง ให้แก่เกษตรกรนำไปใช้ประโยชน์อย่างยั่งยืน รวมถึงการขับเคลื่อนกลไกในการสร้างความร่วมมือระหว่างหน่วยงานภาครัฐ ภาคเอกชน และหน่วยงานที่เกี่ยวข้อง ที่มีบทบาทในการส่งเสริมและพัฒนาการผลิตปศุสัตว์ เพื่อรองรับการขยายตัวทางเศรษฐกิจที่ส่งผลต่อภาคปศุสัตว์ให้เกิดการตระหนักรู้ รวมถึงการพัฒนาศักยภาพเจ้าหน้าที่เพื่อการปฏิบัติงานส่งเสริมและพัฒนาการผลิตปศุสัตว์ของกรมปศุสัตว์ ในเขตพื้นที่ภาคเหนือตอนบน ให้สอดคล้องและบรรลุผลสัมฤทธิ์ตามนโยบายสำคัญของรัฐบาลและกระทรวงเกษตรและสหกรณ์
นายอรรถกร เปิดเผยว่า รัฐบาล โดยการนําของนายกรัฐมนตรี นายเศรษฐา ทวีสิน ให้ความสำคัญกับการสนับสนุนเกษตรกรไทย มุ่งเพิ่มรายได้ ยกระดับคุณภาพด้วยการใช้แนวทาง “ตลาดนำ นวัตกรรมเสริม เพิ่มรายได้” โดยกําหนดเป้าหมายสร้างรายได้ให้พี่น้องเกษตรกร เพิ่มขึ้น 3 เท่า ใน 4 ปี ตามแถลงวิสัยทัศน์ IGNITE AGRICULTURE HUB โดยขับเคลื่อนผ่าน 2 มาตรการ ได้แก่ มาตรการสร้างภูมิคุ้มกันและความยั่งยืน และมาตรการการยกระดับสินค้าเกษตรสู่การเพิ่มรายได้ ซึ่งทางด้านปศุสัตว์ จําเป็นต้องมีการบูรณาการร่วมกับทุกภาคส่วน ทั้งหน่วยงานภาครัฐ ภาคเอกชน สถาบันการศึกษา โดยเฉพาะพี่น้องเกษตรกร ที่จะร่วมกันขับเคลื่อนทั้ง 2 มาตรการเพื่อนําพาภาคเกษตรไทยสู่ “ศูนย์กลางการเกษตรและอาหารของโลก” ควบคู่ไปกับการพัฒนาคุณภาพชีวิตความกินดีอยู่ดีของเกษตรกรไทย เป็นการยกระดับความเป็นอยู่ของเกษตรกร ซึ่งเป็นรากฐานสําคัญของเศรษฐกิจและสังคมไทย ตลอดจนเตรียมความพร้อมเพื่อรองรับวิกฤติต่างๆ ที่จะเกิดขึ้นในอนาคต รวมถึงการขับเคลื่อนภารกิจ ยกระดับ MR. สินค้าเกษตร เน้นทํางานเชิงรุก สร้างกลไกการทํางานร่วมกันในทุกสินค้า พร้อมแก้ปัญหาให้ตรงจุด ดังนั้นต้องให้ความสําคัญในการพัฒนาบุคลากรและทรัพยากรที่มีอยู่ให้มีศักยภาพ สู่การทํางานอย่างเป็นระบบ มุ่งมั่น และร่วมแรงร่วมใจบรรลุเป้าหมายให้สําเร็จไปอย่างลุล่วง
สำหรับโครงการถ่ายทอดเทคโนโลยีและนวัตกรรมการผลิตปศุสัตว์ ในเขตพื้นที่ภาคเหนือตอนบนในครั้งนี้ จัดขึ้น ณ ศูนย์วิจัยและบำรุงพันธุ์สัตว์เชียงใหม่ อำเภอสันป่าตอง จังหวัดเชียงใหม่ ประกอบด้วยกิจกรรมที่น่าสนใจภายในงาน อาทิ นิทรรศการแสดงผลงาน ได้แก่ พันธุกรรมสัตว์พันธุ์ดีของประเทศไทย เครือข่ายสัตว์พันธุ์ดีของกรมปศุสัตว์ การจัดการอาหารสัตว์เพื่อการลดต้นทุนการผลิต ผลงานความสําเร็จด้านการผลิตสัตว์ในพื้นที่ภาคเหนือตอนบน รวมถึงการพัฒนาเทคโนโลยีและนวัตกรรมด้านการส่งเสริมและการผลิตปศุสัตว์ต่างๆ เช่น การสาธิตนวัตกรรมพืชอาหารสัตว์ ได้แก่ ระบบน้ําอัจฉริยะเพื่อการจัดการแปลงพืชอาหารสัตว์ การตัดพืชอาหารสัตว์ด้วยเครื่องจักรกลการเกษตร การเก็บสํารองเสบียงสัตว์ด้วยเครื่องม้วนก้อนหญ้าด้วยพลาสติก การใช้เทคโนโลยีการจัดการแปลงพืชอาหารสัตว์ด้วยอากาศยานไร้คนขับ (Drone) นอกจากนี้ยังมีกิจกรรมนําร่องการสํารองเสบียงสัตว์เพื่อบรรเทาความเดือดร้อนในยามขาดแคลน และช่วยเหลือเกษตรกรเลี้ยงโคนม - โคเนื้อ ในช่วงประสบภัยพิบัติ และการเสวนาทางวิชาการ ในหัวข้อ “การพัฒนางานส่งเสริมปศุสัตว์ เชิงบูรณาการ” ภายใต้โครงการ พัฒนาศักยภาพนักส่งเสริม ปศุสัตว์และผู้นําเครือข่ายเกษตรกรในเขตพื้นที่ภาคเหนือ ตอนบน เพื่อนําไปสู่การใช้ประโยชน์อย่างยั่งยืน นอกจากนี้ ยังได้จัดกิจกรรมมอบโคพันธุ์บีฟมาสเตอร์ยืมเพื่อการผลิตให้กับเกษตรกร จำนวน 6 ตัว พร้อมมอบเสบียงสัตว์ และมอบเมล็ดพันธุ์ท่อนพันธุ์พืชอาหารสัตว์ อีกด้วย
ด้านนายสัตวแพทย์สมชวน รัตนมังคลานนท์ อธิบดีกรมปศุสัตว์ เปิดเผยว่า จากข้อมูลปัจจุบัน ประเทศไทยมีเกษตรกรผู้เลี้ยงสัตว์ในพื้นที่ภาคเหนือตอนบน กว่า 380,000 ราย จํานวนปศุสัตว์ 31,000,000 ตัว กรมปศุสัตว์ ได้เล็งเห็นความสําคัญในการขับเคลื่อนงานตามนโยบายของรัฐมนตรีว่าการกระทรวงเกษตรและสหกรณ์เป็นอย่างยิ่ง โดยได้จัดทําโครงการถ่ายทอดเทคโนโลยีและนวัตกรรมการผลิตปศุสัตว์ขึ้น ในเขตพื้นที่ภาคเหนือตอนบน เพื่อขับเคลื่อนงาน ภายใต้กรอบยุทธศาสตร์กระทรวงเกษตรและสหกรณ์ที่สําคัญ ในการสร้างความเข้มแข็งให้กับเกษตรกรและสถาบัน เกษตรกร เสริมสร้างความภาคภูมิใจ และความมั่นคงในการประกอบอาชีพเกษตรกร การเพิ่มประสิทธิภาพการบริหาร จัดการสินค้าเกษตรตลอดโซ่อุปทาน นํางานวิจัย เทคโนโลยี และนวัตกรรมไปใช้ประโยชน์ รวมถึงการบริหารจัดการ ทรัพยากรการเกษตรและสิ่งแวดล้อมอย่างสมดุลและยั่งยืน เพื่อให้เกษตรกรในพื้นที่ภาคเหนือตอนบนได้รับประโยชน์สูงสุดรองรับการขยายตัวทางเศรษฐกิจที่ส่งผลต่อภาคปศุสัตว์

ที่มา : https://www.thaigov.go.th/news/contents/details/86621