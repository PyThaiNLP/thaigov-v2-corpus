รัฐบาลไทย-ข่าวทำเนียบรัฐบาล-“เกณิกา” เผย สตช. รับนโยบายรัฐบาลดิจิทัล ลดความยุ่งยาก อำนวยความสะดวกให้ประชาชนเช็คประวัติอาชญากรรมออนไลน์ด้วยตนเองเพื่อยื่นสมัครงานได้แล้ว


วันศุกร์ที่ 2 สิงหาคม 2567
02/08/2567
พิมพ์
“เกณิกา” เผย สตช. รับนโยบายรัฐบาลดิจิทัล ลดความยุ่งยาก อำนวยความสะดวกให้ประชาชนเช็คประวัติอาชญากรรมออนไลน์ด้วยตนเองเพื่อยื่นสมัครงานได้แล้ว
“เกณิกา” เผย สตช. รับนโยบายรัฐบาลดิจิทัล ลดความยุ่งยาก อำนวยความสะดวกให้ประชาชนเช็คประวัติอาชญากรรมออนไลน์ด้วยตนเองเพื่อยื่นสมัครงานได้แล้ว
วันนี้ (2 ส.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า จากนโยบายรัฐบาล นายเศรษฐา ทวีสิน นายกรัฐมนตรี ที่มุ่งเน้นให้หน่วยงานราชการ ลดความซับซ้อนการบริหารงานเอกสาร และเพื่ออำนวยความสะดวกแก่ประชาชน ซึ่งกองทะเบียนประวัติอาชญากร หรือ ทว. สังกัด สำนักงานพิสูจน์หลักฐานตำรวจ สำนักงานตำรวจแห่งชาติ ได้สนองนโยบายของรัฐบาลด้วยเช่นกัน
ซึ่งจากเดิมได้เคยให้บริการตรวจสอบประวัติ ล่าสุดได้ประกาศเปลี่ยน URL เว็บไซด์ในการตรวจสอบประวัติด้วยชื่อ-สกุล-เลขประจำตัวประชาชนออนไลน์  เดิมใช้ www.crd-check.com  เป็น  www.crd.go.th  เมื่อวันที่ 1 ส.ค. 67 เป็นต้นไป
ด้วย ระบบสารบรรณอิเล็กทรอนิกส์  เพื่อให้เป็นไปตามพระราชบัญญัติการปฏิบัติราชการทางอิเล็กทรอนิกส์ พ.ศ 2565 และระเบียบสำนักนายกรัฐมนตรีว่าด้วยงานสารบรรณ พ.ศ 2526 ซึ่งแก้ไขเพิ่มเติมโดยระเบียบสำนักนายกรัฐมนตรีว่าด้วยงานสารบรรณ (ฉบับที่ 4)พ.ศ.2564
กำหนดให้หน่วยงานของรัฐให้ใช้โดเมนเนม .go.th  เพื่อสร้างความมั่นใจให้แก่ประชาชนผู้ใช้บริการ โดยการบริการของ ทว.ยังสามารถตรวจประวัตินำไปใช้สมัครงานได้ด้วย
น.ส.เกณิกา กล่าวต่ออีกว่า การให้บริการในเว็บไซต์ ทว.ดังกล่าว ประชาชนสามารถดำเนินการได้ดังนี้
1.ขอตรวจสอบประวัติอาชญากร โดยกรอกข้อมูล ชื่อ-สกุล-หมายเลขประจำตัวประชาชน อัพโหลดบัตรประชาชนและรูปถือบัตรประชาชนข้างหน้า กดยืนยัน รอผลตรวจอนุมัติ 7-15 วันทำการ เมื่อ เข้าเช็คสถานะ ขึ้นว่าอนุมัติแล้ว  ประชาชนสามารถมาติดต่อรับผลการตรวจสอบได้ที่กรุงเทพฯ รับที่  ทว. หรือ ต่างจังหวัดรับที่ ศูนย์พิสูจน์หลักฐาน 1-10 และพฐ.จว.ทุกจังหวัด ทั่วประเทศ
2. ตรวจสอบข้อมูลบุคคล ตามโครงการลบประวัติ ล้างความผิด คืนชีวิตให้ประชาชน  ว่าที่มีชื่ออยู่ในโครงการหรือไม่  โดยเป็นผู้ที่ศาลมีคำพิพากษายกฟ้อง  อัยการ/พงส.สั่งไม่ฟ้อง ฯลฯ
ส่วนประชาชนหรือบริษัทที่ต้องการตรวจสอบประวัติอาชญากร ด้วยลายพิมพ์นิ้วมือให้นำหนังสือนำส่งตัวมาพิมพ์มือ  สามารถติดต่อ พิมพ์มือได้ที่ กรุงเทพมหานครที่ ทว. ต่างจังหวัดติดต่อที่ ศูนย์พิสูจน์หลักฐาน 1-10 และพฐ.จว.ทุกจังหวัด ทั่วประเทศ

ที่มา : https://www.thaigov.go.th/news/contents/details/86597