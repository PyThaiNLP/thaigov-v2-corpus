รัฐบาลไทย-ข่าวทำเนียบรัฐบาล-นายกฯ ตรวจเยี่ยมกองบัญชาการตำรวจสอบสวนกลาง  ชื่นชม บช.ก. ทุ่มเททำงานตามนโบายรัฐบาลเพื่อประชาชนและประเทศชาติ  พร้อมสนับสนุนการพัฒนากำลังพล-ยุทโธปกรณ์ ยกย่องความเป็นมืออาชีพ 


วันศุกร์ที่ 2 สิงหาคม 2567
02/08/2567
พิมพ์
นายกฯ ตรวจเยี่ยมกองบัญชาการตำรวจสอบสวนกลาง  ชื่นชม บช.ก. ทุ่มเททำงานตามนโบายรัฐบาลเพื่อประชาชนและประเทศชาติ  พร้อมสนับสนุนการพัฒนากำลังพล-ยุทโธปกรณ์ ยกย่องความเป็นมืออาชีพ
นายกฯ ตรวจเยี่ยมกองบัญชาการตำรวจสอบสวนกลาง  ชื่นชม บช.ก. ทุ่มเททำงานตามนโบายรัฐบาลเพื่อประชาชนและประเทศชาติ  พร้อมสนับสนุนการพัฒนากำลังพล-ยุทโธปกรณ์ ยกย่องความเป็นมืออาชีพ ย้ำไม่ให้การเมืองแทรกแซง
วันนี้ (2 ส.ค.67) เวลา 11.00 น.  ณ กองบัญชาการตำรวจสอบสวนกลาง (บช.ก.) เขตจตุจักร กรุงเทพฯ นายเศรษฐา ทวีสิน  นายกรัฐมนตรีตรวจเยี่ยมกองบัญชาการตำรวจสอบสวนกลาง ตรวจแถวกองเกียรติยศ บริเวณหน้าอาคารประชาอารักษ์ บช.ก. จากนั้นไปยังอาคารกองบังคับการปราบปราม ถวายเคารพพระบรมฉายาลักษณ์พระบาทสมเด็จพระเจ้าอยู่หัว ก่อนเข้าประชุมและมอบนโยบายกองบัญชาการตำรวจสอบสวนกลาง ณ ห้อง RTCC ชั้น 8 โอกาสนี้  พล.ต.ท.จิรภพ ภูริเดช ผู้บัญชาการตำรวจสอบสวนกลาง รายงานการปฏิบัติงาน รายงานการดำเนินงานโดยนำระบบ Digital เข้ามาใช้ทั้งระบบ CIB เช่น Digital Transformation  National CCTV Center System National Intelligence Fusion Centre(NIFC)
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีชื่นชม บช.ก. (CIB) ในการนำเทคโนโลยีดิจิทัลที่ทันสมัยมาใช้ในการทำงาน สอดคล้องกับบริบทที่เปลี่ยนแปลงและสถานการณ์ที่เกิดขึ้นในปัจจุบัน ทำให้การใช้กระดาษน้อย และให้บริการพี่น้องประชาชนรวดเร็วขึ้นถือเป็นหัวใจหลัก รัฐบาลให้ความสำคัญและพร้อมสนับสนุนทุกหน่วยงานในการพัฒนางานด้วยดิจิทัล  สำหรับ National CCTV Center System  ที่ บช.ก. ดำเนินการนั้นก็เป็นเรื่องที่รัฐบาลดูอยู่ จึงขอมอบนโยบาย บช.ก. ว่า หากทาง บช.ก. (CIB) ดำเนินการได้ ขอให้เริ่มที่ บช.ก. ทันที อาจดำเนินการเป็น SANDBOX หรือเริ่มในพื้นที่กรุงเทพมหานครก่อน และลิงค์กับ National Intelligence Fusion Centre (NIFC) ซึ่งเป็นการเชื่อมโยงข้อมูลของทุกหน่วยงานเข้ามาทำให้การปฏิบัติงานและข้อมูลมีความรวดเร็วยิ่งขึ้น โดยรัฐบาลยินดีพร้อมสนับสนุนเรื่องของงบประมาณในการดำเนินการนี้
นายกรัฐมนตรียังกล่าวถึง ความปลอดภัยของเจ้าหน้าที่ว่าเป็นเรื่องสำคัญ ปัจจุบัน อาชญากรรมทั้งหลายมีการใช้เทคโนโลยีสมัยใหม่มากขึ้น ขอสนับสนุนผู้บัญชาการที่ส่งคนไปเทรนและศึกษายุทโธปกรณ์สมัยใหม่ ต่างๆ  เพราะอุปกรณ์เครื่องมือก็ถือเป็นเรื่องสำคัญ โดยเฉพาะการปราบปรามยาเสพติด ซึ่งเป็นนโยบายหลักของรัฐบาล ที่เข้มงวดขึ้นมากนั้น ความรุนแรงก็จะมีขึ้นอย่างต่อเนื่อง ฉะนั้น จะต้องไม่ประมาทและอย่าชะล่าใจ
กรณีแรงกดดันทางด้านการเมืองหรือการที่จะมาก้าวก่ายก็มีมาก นายกรัฐมนตรีกล่าวว่า จะไม่ยินยอมเด็ดขาด และขอเป็นกำลังใจและยืนยัน หากมีจะไม่ยอมให้มีการนำชื่อของนายกรัฐมนตรีไปอ้างหรือชื่อการเมืองมาอ้าง ขอให้ดำเนินการถึงที่สุด ทุกอย่างว่าไปตามหลักกฎหมาย
ในช่วงท้าย นายกรัฐมนตรีขอบคุณหน่วยงานที่สนับสนุนมาโดยตลอด ซึ่งเมื่อวานนี้ (วันที่ 1 ส.ค. 67) ได้มีการเปิดให้มีการลงทะเบียนดิจิทัลวอลเล็ต ช่วงเช้า เกือบ 20 ล้านคนแล้ว แน่นอนก็มีเว็บปลอมเว็บเถื่อนก็ฝากให้ดูแลช่วยกันด้วย CIB มีการสื่อสารอย่างเป็นเลิศ เป็นหน่วยงานที่ได้รับการยอมรับมีการสื่อสารดี ทั้ง Social Media รัฐบาลมีผลงาน ไม่ถือเป็นการโอ้อวด แต่เป็นการเผยแพร่ให้พี่น้องประชาชนทราบ จะได้มีข่าวที่ดี เป็นผนังที่พิงให้ทำงานได้อย่างเต็มที่ รวมไปถึงออนไลน์ scammer ที่มีการไปตัดสายเคเบิ้ลต่าง ๆ รัฐบาลยินดีให้การสนับสนุนทุกเรื่อง พร้อมขอให้กำลังใจกับเจ้าหน้าที่และขอแน่วแน่ในความเป็นมืออาชีพเป็นกลาง อย่าให้มีการแทรกแซงตรงนี้ได้ รัฐบาลนี้ไม่ยอมเด็ดขาด ขอบคุณที่ช่วยดูแลพี่น้องประชาชนอย่างเป็นกลาง
จากนั้น นายกรัฐมนตรีได้ไปยังอาคารพิทักษ์สันติ ลงนามในสมุดเยี่ยมบริเวณหน้าพิพิธภัณฑ์ บช.ก. (CIB MUSEUM) พร้อมเยี่ยมชมพิพิธภัณฑ์ บช.ก. (CIB MUSEUM) ซึ่งเกี่ยวกับประวัติความเป็นมาของการก่อตั้ง บช.ก .และเยี่ยมชมร้านค้า บช.ก. (CIB SHOP) ด้วย

ที่มา : https://www.thaigov.go.th/news/contents/details/86627