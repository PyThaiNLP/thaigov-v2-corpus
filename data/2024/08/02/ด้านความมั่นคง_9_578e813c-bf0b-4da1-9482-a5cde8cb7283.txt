รัฐบาลไทย-ข่าวทำเนียบรัฐบาล-ทส. - กองทัพบก ร่วมจัดงานวันพื้นที่ชุ่มน้ำโลก หนุน "บางปู" ยกระดับสู่การเป็นพื้นที่ชุ่มน้ำที่มีความสำคัญในระดับนานาชาติ 


วันศุกร์ที่ 2 สิงหาคม 2567
ทส. - กองทัพบก ร่วมจัดงานวันพื้นที่ชุ่มน้ำโลก หนุน "บางปู" ยกระดับสู่การเป็นพื้นที่ชุ่มน้ำที่มีความสำคัญในระดับนานาชาติ
ทส. - กองทัพบก ร่วมจัดงานวันพื้นที่ชุ่มน้ำโลก หนุน "บางปู" ยกระดับสู่การเป็นพื้นที่ชุ่มน้ำที่มีความสำคัญในระดับนานาชาติ
ทส. - กองทัพบก ร่วมจัดงานวันพื้นที่ชุ่มน้ำโลก หนุน "บางปู" ยกระดับสู่การเป็นพื้นที่ชุ่มน้ำที่มีความสำคัญในระดับนานาชาติ
วันนี้ (2 สิงหาคม 2567) เวลา 11.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม มอบหมายให้ นายโกเมนทร์ ทีฆธนานนท์ ที่ปรึกษารัฐมนตรีฯ เป็นประธานเปิดกิจกรรมเนื่องในวันพื้นที่ชุ่มน้ำโลก เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกับ พลเอก เจริญชัย หินเธาว์ ผู้บัญชาการทหารบก ณ ศูนย์ศึกษาธรรมชาติกองทัพบกบางปู เฉลิมพระเกียรติ 72 พรรษามหาราชินี จังหวัดสมุทรปราการ โดยมีนายจตุพร บุรุษพัฒน์ ปลัดกระทรวงฯ นายภาดล ถาวรกฤชรัตน์ อธิบดีกรมทรัพยากรน้ำ คณะผู้บริหารหน่วยงานในสังกัด ทส. ผู้บังคับบัญชาทหารบก ตลอดจนเยาวชน นักเรียน นักศึกษา และประชาชนในพื้นที่ เข้าร่วมงานกว่า 1,000 คน เพื่อร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษาครบ 6 รอบ 72 พรรษา อีกทั้งเพื่อรณรงค์ให้ทุกภาคส่วนได้ตระหนักถึงคุณค่าความสำคัญและการใช้ประโยชน์จากพื้นที่ชุ่มน้ำ ตลอดจนเผยแพร่ประชาสัมพันธ์การยกระดับความสำคัญของพื้นที่ "บางปู" ให้มีความสำคัญในระดับนานาชาติ
พื้นที่บางปู หรือ ศูนย์ศึกษาธรรมชาติกองทัพบก (บางปู) เฉลิมพระเกียรติ 72 พรรษา มหาราชินี เป็นพื้นที่ป่าชายเลนที่มีความอุดมสมบูรณ์ ทั้งยังเป็นแหล่งนกอพยพที่สำคัญของประเทศไทย กระทรวงทรัพยากรธรรมชาติและสิ่งแวดล้อม (ทส.) โดยกรมทรัพยากรน้ำ (ทน.) และสำนักงานนโยบายและแผนทรัพยากรธรรมชาติและสิ่งแวดล้อม (สผ.) จึงได้ร่วมกับ กองทัพทก ส่งเสริมให้เป็นพื้นที่ชุ่มน้ำที่มีความสำคัญในระดับนานาชาติ โดยอยู่ระหว่างการผลักดันให้ได้รับการขึ้นทะเบียนเป็นพื้นที่ชุ่มน้ำที่มีความสำคัญระหว่างประเทศ หรือ แรมซาร์ไซต์ (Ramsar Sites) รวมถึงการขึ้นทะเบียนให้เป็นพื้นที่เครือข่ายนกอพยพ หรือ Flyway Network Site ภายใต้โครงการความร่วมมือพันธมิตรสำหรับการอนุรักษ์นกน้ำอพยพ และการใช้ประโยชน์ถิ่นที่อยู่อาศัยของนกน้ำอพยพอย่างยั่งยืนในเส้นทางการบินเอเชียตะวันออก - ออสเตรเลีย และการขึ้นทะเบียนเป็นอุทยานมรดกอาเซียน หรือ ASEAN Heritage Park เพื่อประโยชน์ในการอนุรักษ์ระบบนิเวศโดยรวมของพื้นที่อย่างยั่งยืน
สำหรับกิจกรรมภายในงานครั้งนี้ ประกอบด้วย กิจกรรมจิตอาสาปลูกป่า ปล่อยพันธุ์สัตว์น้ำ และเก็บขยะป่าชายเลน เพื่อถวายเป็นพระราชกุศล การจัดแสดงนิทรรศการให้ความรู้เกี่ยวกับพื้นที่ชุ่มน้ำ การจัดแสดงผลงานภาพถ่ายที่ชนะการประกวดในหัวข้อ “Care Nurture Support การฟื้นฟูระบบนิเวศพื้นที่ชุ่มน้ำ" การเสวนาในหัวข้อ “การอนุรักษ์และการบริหารจัดการพื้นที่ชุ่มน้ำ” และ กิจกรรมส่งเสริมคุณค่าและสร้างความตระหนักต่อความสำคัญของนกน้ำอพยพผ่านกระบวนการวิทยาศาสตร์พลเมือง (Citizen Science)

ที่มา : https://www.thaigov.go.th/news/contents/details/86631