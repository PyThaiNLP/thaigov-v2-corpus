รัฐบาลไทย-ข่าวทำเนียบรัฐบาล-กระทรวงเกษตรฯ โดย กรมประมง ปล่อยพันธุ์สัตว์น้ำครั้งยิ่งใหญ่ 


วันศุกร์ที่ 2 สิงหาคม 2567
กระทรวงเกษตรฯ โดย กรมประมง ปล่อยพันธุ์สัตว์น้ำครั้งยิ่งใหญ่
กระทรวงเกษตรฯ โดย กรมประมง ปล่อยพันธุ์สัตว์น้ำครั้งยิ่งใหญ่ เฉลิมพระเกียรติเนื่องในโอกาสพระราชพิธีมหามงคลเฉลิมพระชนมพรรษา 72 พรรษา 72 ล้านตัวทั่วประเทศ
นายอภัย สุทธิสังข์ รองปลัดกระทรวงเกษตรและสหกรณ์ ได้รับมอบหมายจากรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) เป็นประธานพิธีปล่อยพันธุ์สัตว์น้ำเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษ 6 รอบ 28 กรกฎาคม 2567 “72 พรรษา ปล่อยปลา 72 ล้านตัว” ผ่านระบบออนไลน์ โดยมี นายมานพ หนูสอน รองอธิบดีกรมประมง ผู้บริหารกระทรวงเกษตรและสหกรณ์ เข้าร่วม ณ ห้อง 115 กระทรวงเกษตรและสหกรณ์ และร่วมกิจกรรมปล่อยพันธุ์สัตว์น้ำออนไลน์ลงสู่เขื่อนพระนามอีก 6 แห่ง โดยมี นายบัญชา สุขแก้ว อธิบดีกรมประมง นายอธิสรรค์ อินทร์ตรา รองผู้ว่าราชการจังหวัดกาญจนบุรี ผู้ช่วยผู้ว่าการผลิตไฟฟ้าพลังงานหมุนเวียน หน่วยงานภาคีเครือข่าย หัวหน้าส่วนราชการจังหวัด ข้าราชการกรมประมง และพสกนิกรทุกหมู่เหล่าในพื้นที่เข้าร่วมงาน ณ เขื่อนวชิราลงกรณ อำเภอทองผาภูมิ จังหวัดกาญจนบุรี
รองปลัดกระทรวงเกษตรและสหกรณ์ กล่าวว่า พิธีปล่อยพันธุ์สัตว์น้ำเฉลิมพระเกียรติฯ ในครั้งนี้ มีวัตถุประสงค์ เพื่อเฉลิมพระเกียรติและถวายเป็นพระราชกุศลแด่พระบาทสมเด็จพระเจ้าอยู่หัว ด้วยสำนึกในพระมหากรุณาธิคุณเป็นล้นพ้นที่ พระบาทสมเด็จพระปรเมนทรรามาธิบดี ศรีสินทรมหาวชิราลงกรณ พระวชิรเกล้าเจ้าอยู่หัว ทรงมีพระมหากรุณาธิคุณต่องานด้านการประมงตลอดมา ตามพระราชปณิธาน สืบสาน รักษา ต่อยอดของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ที่นำมาซึ่งการแก้ไขปัญหาความทุกข์ยากของพสกนิกรที่ประกอบอาชีพด้านต่าง ๆ ซึ่งอาชีพการประมงเป็นอีกอาชีพหนึ่ง ที่ได้รับการสนับสนุนพัฒนาจนเกิดการสร้างอาชีพ สร้างรายได้ให้ชีวิตความเป็นอยู่ที่ดีขึ้น อีกทั้ง เป็นการปลูกฝังให้ประชาชนได้ตระหนักถึงคุณค่าของการอนุรักษ์ทรัพยากรสัตว์น้ำ เพื่อรักษาความสมดุลของระบบนิเวศต่อไป
ด้านอธิบดีกรมประมง กล่าวเสริมว่า กรมประมง ได้จัดเตรียมพันธุ์สัตว์น้ำที่เพาะพันธุ์ได้ปล่อยลงสู่เขื่อนวชิราลงกรณ อำเภอทองผาภูมิ จังหวัดกาญจนบุรี ซึ่งเป็นสถานที่หลักในการจัดกิจกรรม จำนวน 5 ชนิด ประกอบด้วย ปลายี่สก ขนาด 15-20 เซนติเมตร จำนวน 72 ตัว ลูกพันธุ์ปลาตะเพียนขาว 550,000 ตัว ปลาสร้อยขาว 200,000 ตัว ปลาตะเพียนทอง 100,000 ตัว และปลาแก้มช้ำ 150,000 ตัว รวมลูกพันธ์สัตว์น้ำจำนวน 1,000,000 ตัว และพันธุ์สัตว์น้ำสำหรับกิจกรรมปล่อยปลาออนไลน์ลงสู่เขื่อนพระนามอีก 6 แห่ง ได้แก่ 1) เขื่อนศรีนครินทร์ จังหวัดกาญจนบุรี 2) เขื่อนภูมิพล จังหวัดตาก 3) เขื่อนสิริกิติ์ จังหวัดอุตรดิตถ์ 4) เขื่อนสิรินธร จังหวัดอุบลราชธานี 5) เขื่อนจุฬาภรณ์ จังหวัดชัยภูมิ และ 6) เขื่อนอุบลรัตน์ จังหวัดขอนแก่น แห่งละ 100,000 ตัว และกรมประมง มีแผนที่จะดำเนินการปล่อยพันธุ์สัตว์น้ำในแหล่งน้ำสาธารณประโยชน์อื่น ๆ ที่มีความเหมาะสม ในพื้นที่ 77 จังหวัดทั่วประเทศ จำนวน 16,400,000 ตัว รวมถึงการปล่อยพันธุ์ปลาน้ำจืดที่เพาะได้จากชุดเพาะฟักแบบเคลื่อนที่ (MOBILE HATCHERY) อีกจำนวน 54,000,000 ตัว รวมสัตว์น้ำที่ใช้ปล่อยในโครงการนี้ทั้งสิ้น จำนวน 72 ล้านตัว ทั้งนี้ เพื่อแสดงออกถึงความจงรักภักดีและถวายเป็นพระราชกุศล รวมทั้งเป็นการเพิ่มปริมาณพันธุ์สัตว์น้ำ และอนุรักษ์พันธุ์สัตว์น้ำในธรรมชาติให้คงความอุดมสมบูรณ์สืบไป
นอกจากกิจกรรมการปล่อยพันธุ์สัตว์น้ำแล้ว ยังมีพิธีถวายพระพรชัยมงคล การจัดแสดงนิทรรศการโครงการปล่อยพันธุ์สัตว์น้ำเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และนิทรรศการเกี่ยวกับเครื่องมือประมงพื้นบ้านของไทย รวมถึงกิจกรรมปล่อยขบวนคาราวานพันธุ์สัตว์น้ำ และมอบพันธุ์สัตว์น้ำให้แก่ผู้นำชุมชน จำนวน 10 ชุมชน เพื่อนำไปปล่อยในแหล่งน้ำที่เหมาะสมให้สัตว์น้ำได้เจริญเติบโตแพร่ขยายพันธุ์ คาดหวังเป็นอย่างยิ่งว่า กิจกรรมในครั้งนี้ จะสามารถเพิ่มผลผลิตสัตว์น้ำ ทำให้ประชาชนมีทรัพยากรสัตว์น้ำและแหล่งโปรตีนจากสัตว์น้ำที่สำคัญก่อให้เกิดอาชีพด้านการประมง และเพิ่มพูนรายได้ให้กับประชาชนในท้องถิ่นได้อย่างยั่งยืน พร้อมทั้งเสริมสร้างความเข้มแข็งสามัคคีให้แก่ชุมชนอีกด้วย

ที่มา : https://www.thaigov.go.th/news/contents/details/86618