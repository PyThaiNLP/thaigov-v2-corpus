รัฐบาลไทย-ข่าวทำเนียบรัฐบาล-รัฐมนตรี​ว่าการ​กระทรวง​ยุติธรรม เป็นประธานเปิดโครงการประกวดนวัตกรรมการพัฒนางานราชทัณฑ์ ประจำปี ๒๕๖๗


วันศุกร์ที่ 2 สิงหาคม 2567
02/08/2567
พิมพ์
รัฐมนตรี​ว่าการ​กระทรวง​ยุติธรรม เป็นประธานเปิดโครงการประกวดนวัตกรรมการพัฒนางานราชทัณฑ์ ประจำปี ๒๕๖๗
รัฐมนตรี​ว่าการ​กระทรวง​ยุติธรรม เป็นประธานเปิดโครงการประกวดนวัตกรรมการพัฒนางานราชทัณฑ์ ประจำปี ๒๕๖๗
ในวันศุกร์ที่ ๒ สิงหาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการประกวดนวัตกรรมการพัฒนางานราชทัณฑ์ ประจำปี ๒๕๖๗ โดยมี นายสหการณ์ เพ็ชรนรินทร์ อธิบดีกรมราชทัณฑ์ ผู้บริหารบริษัทเดอะมอลล์ กรุ๊ป จำกัด คณะผู้บริหารระดับสูงกระทรวงยุติธรรม และเจ้าหน้าที่ที่เกี่ยวข้อง เข้าร่วมฯ ณ เดอะมอลล์ไลฟ์สโตร์ งามวงศ์วาน อำเภอเมืองนนทบุรี จังหวัดนนทบุรี
ด้วยกรมราชทัณฑ์ จัดโครงการประกวดนวัตกรรมการพัฒนางานราชทัณฑ์ ประจำปี ๒๕๖๗ โดยมีวัตถประสงค์เพื่อส่งเสริมให้หน่วยงานในสังกัดกรมราชทัณฑ์ คิดค้นและนำนวัตกรรม เพื่อใช้เป็นเครื่องมือในการปฏิบัติงานโดยใช้ความคิดริเริ่ม สร้างสรรค์สิ่งประดิษฐ์ ผลิตภัณฑ์ บริการหรือวิธีการใหม่ ๆ ที่ยังไม่เคยมีมาก่อนหรือเป็นการพัฒนาดัดแปลงจากของเดิมที่มีอยู่แล้วให้ทันสมัย หรือปรับปรงของเดิมที่มีอยู่แล้วให้มีประสิทธิภาพ รวมถึงการนำเทคโนโลยีมาใช้ในการปฏิบัติงาน ผลักดันให้เกิดเป็นวัฒนธรรมองค์กรโดยมีเป้าประสงค์หลักเพื่อช่วยให้การปฏิบัติงานราชทัณฑ์ เกิดความสะดวก รวดเร็ว มีประสิทธิภาพและประสิทธิผลยิ่งขึ้น ภายใต้การสนับสนุนของกระทรวงยุติธรรม โดยมีเรือนจำ/ทัณฑสถานทั่วประเทศ ร่วมส่งนวัตกรรมที่มีความแปลกใหม่ และมีความน่าสนใจ ซึ่งเป็นประโยชน์แก่การปฏิบัติงานราชทัณฑ์เป็นอย่างยิ่ง
ในการนี้ รัฐมนตรีว่าการกระทรวงยุติธรรม กล่าวว่า ราชทัณฑ์ยุคปัจจุบันเป็นยุคที่พัฒนาชีวิตด้วยวิทยาศาสตร์ สร้างชาติด้วยเทคโนโลยี สู่วิถีนวัตกรรม ในพื้นที่หลังกำแพง มนุษย์ทุกคนมีคุณค่า มีความสำคัญ มีศักดิ์ศรี และมีความเป็นมนุษย์ กรมราชทัณฑ์ที่ได้จัดงานในวันนี้ เพื่อให้โอกาสคนหลังกำแพงได้แสดงความสามารถ คนหลังกำแพงไม่ได้ต้องการความสงสาร เขาต้องการเพียงความเท่าเทียม ไม่ถูกกดทับหรือถูกมองว่าเป็นนักโทษที่ถูกเลือกปฏิบัติ โดยในประเทศจะขาด ๔ อาชีพหลักเหล่านี้ไม่ได้ นั้นคือ ๑)​การเกษตร ๒)​ ช่าง ๓)​ การค้า ๔)​ การศึกษา ซึ่งการจัดประกวดนวัตกรรมการพัฒนางานราชทัณฑ์ในวันนี้แบ่งเป็น ๓ ประเภท คือ นวัตกรรมเทคโนโลยีสิงประดิษฐ์ นวัตกรรมการศึกษา และนวัตกรรมต้านการทุจริต ในยุคใหม่ของกระทรวงยุติธรรม ต้องพัฒนาการสร้างนวัตกรรม ส่งเสริมให้เกิดประสิทธิภาพในการคืนคนดีสู่สังคม และทำให้ได้เปรียบในการพัฒนาภูมิปัญญา สร้างภาพลักษณ์ เกิดสิ่งประดิษฐ์ ผลผลิต ผลงาน และการบริการใหม่ ๆ เพื่อให้ประชาชนได้เข้าถึงความยุติธรรรม และหวังเป็นอย่างยิ่งว่าจะนำความรู้ที่ได้รับไปเผยแพร่และพัฒนาต่อยอดนวัตกรรมให้เกิดประโยชน์ต่อองค์กรและประชาชนยิ่งขึ้นไป

ที่มา : https://www.thaigov.go.th/news/contents/details/86622