รัฐบาลไทย-ข่าวทำเนียบรัฐบาล-จังหวัดชัยภูมิจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันศุกร์ที่ 2 สิงหาคม 2567
02/08/2567
พิมพ์
จังหวัดชัยภูมิจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดชัยภูมิจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่ 1 ส.ค. 67 นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนได้เป็นประธานเปิดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ณ อาคารโดม องค์การบริหารส่วนตำบลหนองแวง อำเภอหนองบัวแดง จังหวัดชัยภูมิ โดยมีหัวหน้าส่วนราชการ ผู้บริหารองค์กรปกครองส่วนท้องถิ่น คณะครู นักเรียนผู้เข้าการแข่งขัน ผู้ปกครอง เจ้าหน้าที่และหน่วยงานที่เกี่ยวข้อง เข้าร่วมกิจกรรมเป็นจำนวนมาก
"สำหรับกิจกรรมในวันนี้จัดขึ้นตามที่กระทรวงมหาดไทย โดยกรมส่งเสริมการปกครองท้องถิ่น ได้จัดทำโครงการจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อน้อมสำนึกในพระมหากรุณาธิคุณ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อส่งเสริมสนับสนุนให้เด็กปฐมวัยได้ออกกำลังกายพัฒนาการที่สมวัยรอบด้าน สุขภาพสมบูรณ์แข็งแรง และใช้เวลาว่างให้เกิดประโยชน์มากที่สุด ซึ่งจังหวัดชัยภูมิ โดยสำนักงานส่งเสริมการการปกครองท้องถิ่นจังหวัดชัยภูมิ และองค์การบริหารส่วนจังหวัดชัยภูมิ จึงได้ร่วมกันดำเนินโครงการดังกล่าวในวันนี้ เพื่อที่จะสามารถเปิดพื้นที่ให้ลูกหลานของพี่น้องประชาชน ตลอดจนท่านผู้ปกครองได้เข้ามาทำกิจกรรมดี ๆ ร่วมกันกับภาคีเครือข่าย ช่วยกันสร้างพื้นแห่งการเรียนรู้ เปิดประสบการณ์เสริมพัฒนาการที่ดีต่อเด็กและเยาวชนให้มากยิ่งขึ้น" นายอนันต์ฯ กล่าวเพิ่มเติม
นายอนันต์ฯ กล่าวต่อไปว่า ในส่วนของบรรยากาศการแข่งขันวันนี้ ถือว่าเป็นไปด้วยความสนุกสนาน มีนักกีฬาจักรยานขาไถตัวน้อย จากศูนย์พัฒนาเด็กเล็กขององค์กรปกครองส่วนท้องถิ่นในจังหวัดชัยภูมิ เข้าร่วมการแข่งเป็นจำนวนมาก สามารถสร้างรอยยิ้มและความสนุกสนานให้แก่บรรดาผู้ที่มาร่วมเชียร์และให้กำลังใจลูกหลานที่ลงแข่งขัน โดยการแข่งขันแบ่งเป็น 8 รุ่น ประกอบด้วย รุ่นอายุ 3 ปี ชาย รุ่นอายุ 3 ปี หญิง รุ่นอายุ 4 ปี ชาย รุ่นอายุ 4 ปี หญิง รุ่นอายุ 5 ปี ชาย รุ่นอายุ 5 ปี หญิง รุ่นอายุ 6 ปี ชาย และรุ่นอายุ 6 ปี หญิง ซึ่งนักกีฬาผู้ชนะเลิศลำดับที่หนึ่งของแต่ละรุ่นจะได้เป็นตัวแทนของจังหวัดชัยภูมิ ไปแข่งขันในระดับประเทศต่อไป
นายอนันต์ นาคนิยม ผู้ว่าราชการจังหวัดชัยภูมิ กล่าวในช่วงท้ายว่า การจัดกิจกรรมในครั้งนี้ ถือเป็นจุดเริ่มต้นของการสร้างสรรค์สิ่งดี ๆ หรือการ Change for Good เพื่อสังคมโดยรวม ทำให้เด็กได้มีพัฒนาการที่ดี ส่งเสริมความเข้มเเข็งของสถาบันครอบครัว ทำให้มีความรัก ความอบอุ่น และมีกิจกรรมด้วยกัน เกิดความเเน่นเเฟ้นกันยิ่งขึ้น ซึ่งเป็นโอกาสที่ดีในการส่งเสริมกิจกรรมกีฬาให้เป็นที่สนใจแก่คนทุกเพศทุกวัย นำไปสู่ความเป็นเลิศหรือการสร้างชื่อเสียงให้กับประเทศชาติ ต่อไปในอนาคต ขอขอบคุณผู้ปกครองของลูกหลานทุกคนที่ท่านมีส่วนร่วมกับลูกหลานของท่านในการสร้างความรักความอบอุ่น และส่งเสริมให้ลูกหลานของท่านมีสุขภาพร่างกายและจิตใจที่แข็งแรง ดีงาม และเติบใหญ่เป็นผู้ใหญ่ที่ดี เป็นกำลังสำคัญของประเทศชาติต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86607