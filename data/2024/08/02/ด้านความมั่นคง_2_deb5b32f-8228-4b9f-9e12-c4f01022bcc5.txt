รัฐบาลไทย-ข่าวทำเนียบรัฐบาล-ปกครองลพบุรีร่วมมือตำรวจ บุกยึด 


วันศุกร์ที่ 2 สิงหาคม 2567
02/08/2567
พิมพ์
ปกครองลพบุรีร่วมมือตำรวจ บุกยึด
ปกครองลพบุรีร่วมมือตำรวจ บุกยึด "ยาบ้ากว่า 5 แสนเม็ด" ด้านผู้ว่าฯ สั่งการ เร่งสืบสวนหาข่าวเพื่อขยายผลการจับกุมไปยังพ่อค้ารายใหญ่ เพื่อตัดต้นตอการแพร่กระจายยาเสพติดให้หมดไปจากพื้นที่โดยเร็ว
เมื่อวันที่ 1 ส.ค. 67 นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า จังหวัดลพบุรีได้มุ่งมั่นในการดำเนินตามนโยบายจัดระเบียบสังคม ปราบปรามผู้มีอิทธิพล และแก้ไขปัญหายาเสพติดของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทยอย่างเข้มข้น โดยได้บูรณาการกำลังระหว่างชุดปฏิบัติการพิเศษฝ่ายปกครอง ตำรวจ และทหาร ร่วมกัน R-xay พื้นที่เสี่ยง จับกุมเครือข่ายยาเสพติดที่มีการจำหน่ายกระจายทั่วพื้นที่จังหวัดลพบุรีให้หมดสิ้นไปโดยเร็วที่สุด
"โดยการตรวจยึดในครั้งนี้ สืบเนื่องมาจากเจ้าหน้าที่ได้รับแจ้งจากอำเภอโคกสำโรง ว่าเกิดอุบัติเหตุรถรับส่งคนงานชนเข้ากับเสาไฟฟ้าริมทางบริเวณ ม.3 ตำบลวังขอนขวาง อ.โคกสำโรง จ.ลพบุรี ที่ทำการปกครองจังหวัดลพบุรี (กลุ่มงานความมั่นคง) นำโดยนายยศวิน บำรุงเวช ป้องกันจังหวัดลพบุรี จึงประสานงานร่วมกับทางสถานีตำรวจโคกสำโรง ส่งพนักงานสืบสวนสอบสวนลงพื้นที่ เพื่อตรวจสอบเหตุการณ์ดังกล่าว หลังจากตรวจสอบในพื้นที่เกิดเหตุ พบว่าไม่ห่างจากจุดเกิดเหตุพบถุงกระสอบปุ๋ยต้องสงสัยจำนวน 2 ถุง และในถุงดำอีก 1 ถุง จึงได้ทำการตรวจค้นโดยละเอียด พบยาเสพติดจำนวนมากอยู่บรรจุงห่ออีกชั้นในถุงกระสอบปุ๋ยทั้ง 3 ถุง โดยจากการประมาณการยาเสพติดทั้ง 3 กระสอบมีจำนวน 500,000 เม็ด เจ้าหน้าที่จึงได้ดำเนินการตรวจยึดและส่งพิสูจน์หลักฐานเพื่อดำเนินการขยายผลการจับกุมต่อไป" นายอำพล กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวในช่วงท้ายว่า จังหวัดลพบุรี ได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง โดยตนได้กำชับเจ้าหน้าที่ที่เกี่ยวข้อง เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน ไม่ต้องหวาดระแวง หรือ เดือดร้อนรำคาญจากการกระทำผิดกฎหมายทุกรูปแบบ ซึ่งที่ผ่านมาจังหวัดลพบุรี ได้บูรณาการทุกภาคส่วน “บำบัดทุกข์ บำรุงสุข” และรักษาความมั่นคงและความสงบเรียบร้อย เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามต้องขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง โดยข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86605