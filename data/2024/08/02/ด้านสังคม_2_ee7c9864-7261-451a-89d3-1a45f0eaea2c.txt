รัฐบาลไทย-ข่าวทำเนียบรัฐบาล-ดีอี เตือน เพจปลอม “ทางรัฐ” ระบาด รับวันแรก ลงทะเบียน “ดิจิทัลวอลเล็ต” หวั่น ปชช. หลงเชื่อ


วันศุกร์ที่ 2 สิงหาคม 2567
ดีอี เตือน เพจปลอม “ทางรัฐ” ระบาด รับวันแรก ลงทะเบียน “ดิจิทัลวอลเล็ต” หวั่น ปชช. หลงเชื่อ
ดีอี เตือน เพจปลอม “ทางรัฐ” ระบาด รับวันแรก ลงทะเบียน “ดิจิทัลวอลเล็ต” หวั่น ปชช. หลงเชื่อ
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่าวันนี้  1 สิงหาคม 2567 เป็นวันแรกที่รัฐบาลเปิดรับลงทะเบียนเข้าร่วมโครงการเติมเงิน 10,000 บาท ผ่าน Digital Wallet หรือ โครงการ “ดิจิทัลวอลเล็ต” โดยมีประชาชนให้ความสนใจเข้าร่วมลงทะเบียนผ่านแอปพลิเคชัน “ทางรัฐ”  กว่า 5 ล้านครั้ง ในช่วงเช้า
ขณะเดียวกันจากการติดตามตรวจสอบการกระทำที่อาจเข้าข่ายอาชญากรรมออนไลน์ พบมีการแอบอ้างหน่วยงานที่เกี่ยวข้องให้ข้อมูลข่าวสารบิดเบือน ไม่ตรงกับความจริง โดยพบว่า มีการจัดทำเฟซบุ๊ก โดยใช้ชื่ออ้างอิงแอปฯ “ทางรัฐ” และโครงการ “ดิจิทัลวอลเล็ต” เป็นจำนวนมาก
ทั้งนี้ กระทรวง ดีอี ได้ประสานงานกับ DGA ตรวจสอบข้อเท็จจริงพบว่า DGA มีเฟซบุ๊ก แฟนเพจ
อย่างเป็นทางการในชื่อ “DGA Thailand” ซึ่งให้ข้อมูลและรายละเอียดการลงทะเบียนตามโครงการ ดิจิทัลวอลเล็ต ที่ถูกต้อง โดยให้สังเกตเครื่องหมาย Blue Badge หรือเครื่องหมายถูกสีน้ำเงิน เป็นป้ายสถานะเครื่องหมายยืนยันจากเฟซบุ๊กว่า เพจหรือโปรไฟล์ตัวตนที่แท้จริงของหน่วยงาน
อย่างไรก็ตาม ประชาชนผู้สนใจเข้าร่วมโครงการ “ดิจิทัลวอลเล็ต” สามารถติดตามข้อมูลข่าวสารเกี่ยวกับการเตรียมการลงทะเบียนเข้าร่วมโครงการฯ ซึ่งเป็นข้อมูลโดยตรงจากรัฐบาล ที่เชื่อถือได้ ในเว็บไซต์ www.digitalwallet.go.th หรือ www.กระเป๋าเงินดิจิทัล.รัฐบาล.ไทย และสามารถสอบถามรายละเอียดเพิ่มเติมผ่านศูนย์บริการข้อมูลโครงการเติมเงิน 10,000 บาท ผ่าน Digital Wallet โทรสายด่วน Digital Wallet 1111 พร้อมให้บริการและคำแนะนำปรึกษาแก่ประชาชนตลอด 24 ชั่วโมง
“กระทรวง ดีอี ไม่ได้นิ่งนอนใจต่อเรื่องการสร้างช่องทางสื่อสังคมออนไลน์ด้วยการแอบอ้างหน่วยงานของรัฐ และโครงการที่สำคัญของรัฐบาล สร้างข้อมูลเท็จ บิดเบือน เพื่อสร้างความเข้าใจผิดให้กับประชาชน และอาจเป็นช่องทางนำไปสู่การก่ออาชญากรรมออนไลน์ ซึ่งมีผลกระทบต่อสังคมเป็นวงกว้าง โดยได้ประสานงานขอความร่วมมือจากผู้ให้บริการ Facebook เพื่อปิดกั้น รวมทั้งจะดำเนินการตามกฎหมายอย่างถึงที่สุดต่อไป” นายประเสริฐ กล่าว
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
---------------------------------------------------------

ที่มา : https://www.thaigov.go.th/news/contents/details/86603