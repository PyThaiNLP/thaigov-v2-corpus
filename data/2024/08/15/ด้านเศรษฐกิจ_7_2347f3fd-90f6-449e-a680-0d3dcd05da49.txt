รัฐบาลไทย-ข่าวทำเนียบรัฐบาล-สรรพากรยืนยันอยู่ระหว่างการดำเนินการตรวจสอบหลักฐาน “เครือข่ายน้ำมันโกฟุก” ย้ำ พร้อมดำเนินการตามกฎหมายกับผู้กระทำผิดทุกราย


วันพฤหัสบดีที่ 15 สิงหาคม 2567
15/08/2567
พิมพ์
สรรพากรยืนยันอยู่ระหว่างการดำเนินการตรวจสอบหลักฐาน “เครือข่ายน้ำมันโกฟุก” ย้ำ พร้อมดำเนินการตามกฎหมายกับผู้กระทำผิดทุกราย
จากกรณีที่ปรากฏเป็นข่าวในสื่อว่ากรมสรรพากรเพิกเฉยไม่ไปร้องทุกข์กล่าวโทษเพื่อดำเนินคดีกับ “เครือข่ายน้ำมันโกฟุก” นั้น กรมสรรพากรขอยืนยันว่าไม่เป็นความจริงแต่อย่างใด
นางสาวกุลยา ตันติเตมิท อธิบดีกรมสรรพากร เปิดเผยว่า “จากกรณีที่ปรากฏเป็นข่าวในสื่อว่ากรมสรรพากรเพิกเฉยไม่ไปร้องทุกข์กล่าวโทษเพื่อดำเนินคดีกับ “เครือข่ายน้ำมันโกฟุก” นั้น กรมสรรพากรขอยืนยันว่าไม่เป็นความจริงแต่อย่างใด ตั้งแต่กรมสรรพากรได้รับการแจ้งเรื่องดังกล่าวจากกรมสอบสวนคดีพิเศษ กรมสรรพากรได้ดำเนินการตรวจสอบข้อมูลทั้งบุคคลธรรมดา และนิติบุคคลที่เกี่ยวข้องทุกราย ซึ่งการดำเนินการตรวจสอบ จำเป็นอย่างยิ่งที่จะต้องมีการรวบรวมข้อมูลและเอกสารที่เกี่ยวข้องจากหลายฝ่าย ทั้งจากกรมสอบสวนคดีพิเศษ และหน่วยงานอื่นๆที่เกี่ยวข้อง ตลอดจนมีการประชุมหารือร่วมกันมาโดยตลอด โดยปัจจุบันกรมสรรพากรอยู่ระหว่างการประมวลผลการตรวจสอบภาษีตามข้อมูลพยานหลักฐานที่ได้รับ ซึ่งหากการตรวจสอบเสร็จสิ้นและปรากฏว่าผู้ประกอบการมีพฤติการณ์ที่เข้าข่ายเป็นการกระทำผิดทางอาญาที่มีความผิดตามประมวลรัษฎากร กรมสรรพากรจะดำเนินการร้องทุกข์กล่าวโทษตามกฎหมายต่อไปอย่างแน่นอน”
อย่างไรก็ดี การดำเนินการตรวจสอบในครั้งนี้ กรมสรรพากรขอยืนยันว่าได้ดำเนินการตามระเบียบและขั้นตอนเช่นเดียวกับการดำเนินการในรายอื่นๆ ที่มีการส่งข้อมูลมาจากกรมสอบสวนคดีพิเศษทุกประการ

ที่มา : https://www.thaigov.go.th/news/contents/details/87158