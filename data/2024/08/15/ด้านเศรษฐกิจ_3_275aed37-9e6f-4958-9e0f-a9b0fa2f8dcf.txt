รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ย้ำรัฐบาลพร้อมสนับสนุนและสร้างโอกาสให้ผู้ประกอบการ พร้อมร่วมเปิดตัว บริษัท LIV-24 จำกัด เดินหน้าอุตสาหกรรมสมัยใหม่ ใช้ AI ช่วยทำงาน


วันพฤหัสบดีที่ 15 สิงหาคม 2567
15/08/2567
พิมพ์
รัฐมนตรีฯ พิมพ์ภัทรา ย้ำรัฐบาลพร้อมสนับสนุนและสร้างโอกาสให้ผู้ประกอบการ พร้อมร่วมเปิดตัว บริษัท LIV-24 จำกัด เดินหน้าอุตสาหกรรมสมัยใหม่ ใช้ AI ช่วยทำงาน
รัฐมนตรีฯ พิมพ์ภัทรา ย้ำรัฐบาลพร้อมสนับสนุนและสร้างโอกาสให้ผู้ประกอบการ พร้อมร่วมเปิดตัว บริษัท LIV-24 จำกัด
เดินหน้าอุตสาหกรรมสมัยใหม่ ใช้ AI ช่วยทำงาน
วันที่ 14 สิงหาคม 2567 รัฐมนตรีฯ พิมพ์ภัทรา เป็นประธานเปิดตัวบริษัท LIV-24 จำกัด พร้อมกล่าวปาฐกถาพิเศษในหัวข้อ “การยกระดับประเทศไทยสู่ศูนย์กลางเมืองแห่งอุตสาหกรรมระดับโลก การขับเคลื่อน Green Productivity เพิ่มขีดความสามารถในการแข่งขันของภาคอุตสาหกรรมไทยอย่างยั่งยืน โดยนำเทคโนโลยี นวัตกรรม มาใช้และนโยบายด้าน Social Responsibility ลดผลกระทบที่เกิดขึ้นกับชุมชน ด้านการจัดการกับกากอุตสาหกรรม การปล่อยน้ำเสีย และมลพิษทางอากาศ” โดยมี ดร.ณัฐพล รังสิตพล ปลัดกระทรวงอุตสาหกรรม นายดนัยณัฏฐ์  โชคอำนวย ที่ปรึกษารัฐมนตรีว่าการกระทรวงอุตสาหกรรม เข้าร่วมเป็นเกียรติด้วย ณ ห้องแอทธินี คริสตัล ฮอลล์ ชั้น 3 โรงแรม ดิ แอทธินี โฮเทล แบงค็อก
รัฐมนตรีว่าการกระทรวงอุตสาหกรรม กล่าวปาฐถาพิเศษในหัวข้อ “การยกระดับประเทศไทยสู่ศูนย์กลางเมืองแห่งอุตสาหกรรมระดับโลก การขับเคลื่อน Green Productivity เพิ่มขีดความสามารถในการแข่งขันของภาคอุตสาหกรรมไทยอย่างยั่งยืน โดยนำเทคโนโลยี นวัตกรรม มาใช้และนโยบายด้าน Social Responsibility ลดผลกระทบที่เกิดขึ้นกับชุมชน ด้านการจัดการกับกากอุตสาหกรรม การปล่อยน้ำเสีย และมลพิษทางอากาศ” ตอนหนึ่งว่า รัฐบาลพร้อมให้การสนับสนุนผู้ประกอบการ และพร้อมสร้างโอกาส ซึ่งประเทศไทยยังมีโอกาสที่จะก้าวไปสู่การเจริญเติบโตอย่างต่อเนื่องและยั่งยืนได้ ไม่ว่าจะเป็นโอกาสจากสภาพทางภูมิศาสตร์ที่มีความได้เปรียบในการเป็นศูนย์กลางของภูมิภาค และเป็นจุดยุทธศาสตร์ด้านโลจิสติกส์ที่เป็นประตูเชื่อมต่อไปยังประเทศเศรษฐกิจสำคัญ โอกาสจากความอุดมสมบูรณ์และความหลากหลายด้านทรัพยากร โดยอุตสาหกรรมเป็นฟันเฟืองขับเคลื่อนการพัฒนาเศรษฐกิจของประเทศที่สำคัญ ไปพร้อม ๆ กับการดูแลสังคมและสิ่งแวดล้อม การตอบโจทย์กติกาสากลในหลากหลายมิติ และการกระจายโอกาส และรายได้สู่ชุมชน เกิดการสร้างงาน สร้างอาชีพ ให้ประชาชนมีคุณภาพชีวิตที่ดีขึ้น โดยได้มุ่งเน้นขับเคลื่อนนโยบาย 6 ด้านสำคัญ ประกอบด้วย
1. การพัฒนาอุตสาหกรรมเป้าหมาย เน้นอุตสาหกรรมที่จะเป็นอนาคตของประเทศ เช่น อุตสาหกรรมยานยนต์ไฟฟ้า (EV) อุตสาหกรรมยานยนต์สมัยใหม่ที่ลดการปล่อยมลพิษ (รถยนต์ไฮบริด) แต่ยังให้การดูแลและสนับสนุนอุตสาหกรรมยานยนต์เดิมด้วย เพื่อให้ผู้ประกอบการเดิมและผู้ประกอบการใหม่สามารถอยู่คู่กันไปได้ รวมถึงอุตสาหกรรมอิเล็กทรอนิกส์อัจฉริยะ อุตสาหกรรมหุ่นยนต์และระบบอัตโนมัติ อุตสาหกรรมเครื่องมือแพทย์ อุตสาหกรรมชีวภาพ โดยเร่งพัฒนาศักยภาพผู้ประกอบการในประเทศเพื่อยกระดับการผลิตให้สามารถแข่งขันได้ในระดับภูมิภาค พร้อมเป็นส่วนหนึ่งของห่วงโซ่อุปทานโลก รวมทั้งสนับสนุนการลงทุนโดยตรงจากต่างประเทศ (FDI) ในอุตสาหกรรมเหล่านี้ โดยเฉพาะในพื้นที่เขตพัฒนาพิเศษภาคตะวันออก (EEC) พื้นที่เขตเศรษฐกิจพิเศษและระเบียงเศรษฐกิจทั้ง 4 ภาค ที่สำคัญทั่วประเทศ
2. การพัฒนาอุตสาหกรรมเดิมที่มีศักยภาพสู่อุตสาหกรรมเศรษฐกิจ ภายใต้แนวคิด “เศรษฐกิจนำอุตสาหกรรม” โดยปรับรูปแบบอุตสาหกรรมให้เชื่อมโยงกับเทรนด์โลกและภาคเศรษฐกิจอื่น รวมทั้งนำมาตรฐาน เทคโนโลยี และนวัตกรรม มาเป็นเครื่องมือเพิ่มขีดความสามารถในการแข่งขันในอุตสาหกรรมที่ไทยมีศักยภาพ เช่น เกษตรอุตสาหกรรม อุตสาหกรรมอาหารฮาลาล โดยมุ่งผลักดันให้ประเทศไทยเป็นศูนย์กลางอาหารฮาลาลในภูมิภาค Halal Hub ควบคู่กับการขยายตลาดไปยังกลุ่มประเทศที่มีกำลังซื้อและเป็นฐานลูกค้ามุสลิมรายได้สูงของไทย ตลอดจนการส่งเสริมอุตสาหกรรมที่สนับสนุนอุตสาหกรรมศักยภาพและเชื่อมโยงกับภาคบริการ อาทิ อุตสาหกรรมรีไซเคิล อุตสาหกรรมโลจิสติกส์ รวมถึงการผลักดันอุตสาหกรรม Soft Power ที่สอดคล้องกับนโยบายรัฐบาล เพื่อให้อุตสาหกรรมไทยเป็นเครื่องยนต์สร้างการเติบโตและรายได้ให้กับประเทศ
3. การพัฒนาอุตสาหกรรมที่เป็นมิตรต่อสิ่งแวดล้อม ดูแลรักษาสิ่งแวดล้อมสู่อุตสาหกรรมสีเขียว ขับเคลื่อน Green Productivity ลดผลกระทบที่เกิดขึ้นจากการประกอบอุตสาหกรรม อาทิ น้ำเสีย อากาศเสีย กากอุตสาหกรรม เพิ่มโอกาสทางธุรกิจ มุ่งสู่ความเป็นกลางทางคาร์บอน ตอบโจทย์ไทยและประชาคมโลก  : ผ่านการกำกับ ควบคุม ดูแลด้านสิ่งแวดล้อมตามกฎหมายอย่างเข้มงวด เพี่อลดผลกระทบด้านสิ่งแวดล้อมต่อสังคมและปลดปล่อยก๊าซเรือนกระจก (CO2¬ Emission) /คาร์บอนฟุตพรินท์ รวมทั้งมีการพัฒนานิคมอุตสาหกรรมสีเขียว/เมืองอุตสาหกรรมสีเขียวที่เทียบเคียงได้กับระดับสากล และจัดการปัญหามลพิษ เช่น PM2.5 การปล่อยก๊าซเรือนกระจก น้ำเสียและขยะ/กากอุตสาหกรรม
4. มุ่งสู่การเป็นรัฐบาลดิจิทัล เพื่อให้การบริการ การขออนุมัติ อนุญาต และการปฏิบัติตามกฎหมายที่เกี่ยวข้อง เป็นไปอย่างรวดเร็วและมีประสิทธิภาพ รวมทั้งการปรับปรุงฐานข้อมูลภาคอุตสาหกรรมให้เป็นระบบ พร้อมให้บริการในรูปแบบ One Stop Service ที่สามารถเข้าถึงและใช้งานง่าย มีความโปร่งใส เพื่อลดอุปสรรคและอำนวยความสะดวกแก่ผู้ประกอบการ หน่วยงานที่เกี่ยวข้อง และประชาชน ซึ่งในส่วนของกระทรวงอุตสาหกรรมได้ดำเนินการระบบ i-industry และ i-single form เพื่ออำนวยความสะดวกให้ผู้ประกอบการในการรวบรวมข้อมูลและบริการด้านการดำเนินการอุตสาหกรรม
5. การส่งเสริมวิสาหกิจขนาดกลางและขนาดย่อม (SME) วิสาหกิจชุมชน ผู้ประกอบการและสตาร์ทอัพ ด้วยการสนับสนุนองค์ความรู้ เทคโนโลยี และการเข้าถึงแหล่งเงินทุนดอกเบี้ยต่ำผ่านกลไกของหน่วยงานภายในกระทรวงอุตสาหกรรม เพื่อเสริมความแข็งแกร่งทางด้านการเงิน ปรับลดข้อจำกัดในการเข้าถึงแหล่งทุน อาทิเช่น กองทุนพัฒนา SME ตามแนวประชารัฐ ภายใต้โครงการสนับสนุนสินเชื่อดอกเบี้ยต่ำให้แก่ผู้ประกอบการ  ในส่วนของ SME D BANK ก็จะมีโครงการสินเชื่อ SME GREEN PRODUCTIVITY วงเงินสินเชื่อรวม 15,000 ล้านบาท เพื่อยกระดับผลิตภาพสีเขียวให้กับ SME ของประเทศ
และ 6. การเตรียมพร้อมรับมือการเปลี่ยนแปลงสภาพภูมิอากาศ เช่น สถานการณ์น้ำท่วม จากภาวะลานีญาและเอลนิโญ ซึ่งจะส่งผลกระทบกับภาคอุตสาหกรรม โดยเฉพาะอย่างยิ่งในพื้นที่อ่อนไหวสูงที่ต้องมีการบริหารจัดการน้ำอย่างมีประสิทธิภาพร่วมกันระหว่างภาคเกษตรกรรมและภาคอุตสาหกรรม ที่จำเป็นต้องอาศัยความสามารถของ AI Technology กับความเชี่ยวชาญของมนุษย์ รวมถึงการบริหารจัดการทรัพยากรอื่น ๆ ให้เป็นไปอย่างมีประสิทธิภาพ พร้อมรับมือกับการเปลี่ยนแปลงสภาพภูมิอากาศได้อย่างทันท่วงทีด้วย
รัฐมนตรีฯ พิมพ์ภัทรา กล่าวเพิ่มเติมว่า โดยบริษัท LIV-24 จำกัด ถือเป็นผู้ผลิตโซลูชันสำหรับอุตสาหกรรมสมัยใหม่ที่ใช้เทคโนโลยี AI มาช่วยเหลือการทำงานของมนุษย์ โดยนำมาออกแบบเป็นระบบป้องกันภัยด้านต่าง ๆ เช่น การเตือนอัคคีภัย กล้องอัจฉริยะตรวจจับความผิดปกติ การดูแลระบบ เครื่องจักรต่างๆ ระบบขนส่ง การจัดการน้ำเสีย และการจัดการพลังงาน โดยมีการเชื่อมต่อเข้าสู่ศูนย์ควบคุมส่วนกลาง ที่สามารถดูแลได้แบบ 24 ซึ่งถือว่าจะช่วยให้ผู้ประกอบการมีทางเลือกในการควบคุมความปลอดภัยในลดความเสี่ยงในการเกิดอุบัติเหตุ สร้างสภาพแวดล้อมการทำงานที่ปลอดภัยมากขึ้น
ทั้งนี้ในงานได้รับเกียรติจาก นายจักรพงษ์ แสงมณี รัฐมนตรีประจำสำนักนายกรัฐมนตรี นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม นายเกรียงไกร เธียรนุกุล ประธานสภาอุตสาหกรรมแห่งประเทศไทย และดร.วีริศ อัมระปาล ผู้ว่าการการนิคมอุตสาหกรรมแห่งประเทศไทย พร้อมด้วยผู้บริหารจากภาครัฐ ภาคเอกชน และสื่อมวลชนเข้าร่วมด้วย

ที่มา : https://www.thaigov.go.th/news/contents/details/87153