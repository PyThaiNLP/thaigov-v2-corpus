รัฐบาลไทย-ข่าวทำเนียบรัฐบาล-บีโอไอ ร่วมกับสมาคมส่งเสริมการรับช่วงการผลิตไทย (ซับคอน) และอินฟอร์มา มาร์เก็ตส์ ประเทศไทย เดินหน้าจัดงาน "SUBCON Thailand : The East 2024"


วันพุธที่ 14 สิงหาคม 2567
บีโอไอ ร่วมกับสมาคมส่งเสริมการรับช่วงการผลิตไทย (ซับคอน) และอินฟอร์มา มาร์เก็ตส์ ประเทศไทย เดินหน้าจัดงาน "SUBCON Thailand : The East 2024"
บีโอไอ ผสานความร่วมมือ สมาคมส่งเสริมการรับช่วงการผลิตไทย (ไทยซับคอน) และ อินฟอร์มา มาร์เก็ตส์ ประเทศไทยเดินหน้าจัดงาน "SUBCON Thailand : The East 2024" เสริมแกร่งผู้ประกอบการในพื้นที่ภาคตะวันออก
บีโอไอ ร่วมกับสมาคมส่งเสริมการรับช่วงการผลิตไทย (ซับคอน) และอินฟอร์มา มาร์เก็ตส์ ประเทศไทย
เดินหน้าจัดงาน "SUBCON Thailand : The East 2024" ดันไทยสู่ "ศูนย์กลางการผลิตและจัดซื้อชิ้นส่วน
ในภูมิภาคอาเซียน" เสริมแกร่งผู้ประกอบการภาคตะวันออก
บีโอไอ ผสานความร่วมมือ สมาคมส่งเสริมการรับช่วงการผลิตไทย (ไทยซับคอน) และ อินฟอร์มา มาร์เก็ตส์ ประเทศไทยเดินหน้าจัดงาน "SUBCON Thailand : The East 2024" เสริมแกร่งผู้ประกอบการในพื้นที่ภาคตะวันออก ย้ำเป้าหมายดันไทยสู่ "ศูนย์กลางการผลิตและจัดซื้อชิ้นส่วนในภูมิภาคอาเซียน" ควบคู่กับการจัดงานแสดงเทคโนโลยีระบบอัตโนมัติและหุ่นยนต์ และการบำรุงรักษา หรือ Maintenance, Industrial Robotics and Automation (MiRA) วางเป้าขนทัพโซลูชันการผลิตขั้นสูง คาดสร้างมูลค่าการเชื่อมโยงธุรกิจกว่า 3,000 ล้านบาท พร้อมเปิดประตูต้อนรับนักอุตสาหกรรม ระหว่างวันที่ 4 - 6 กันยายน 2567 ณ ศูนย์ประชุมและแสดงสินค้านานาชาตินงนุชพัทยา จังหวัดชลบุรี
ภาพรวมการขอรับการส่งเสริมการลงทุนในช่วง 6 เดือนแรกของปี 2567 เติบโตอย่างต่อเนื่อง ทั้งจำนวนโครงการและเงินลงทุน โดยมีคำขอรับการส่งเสริม 1,412 โครงการ เงินลงทุนรวม 458,359 ล้านบาท โดยเงินลงทุนส่วนใหญ่อยู่ในพื้นที่ภาคตะวันออก คิดเป็นร้อยละ 46 ของมูลค่าเงินลงทุนทั้งหมด ซึ่งมูลค่าดังกล่าวเกิดจากการลงทุนในอุตสาหกรรมเป้าหมายกลุ่มอิเล็กทรอนิกส์และเครื่องใช้ไฟฟ้า ยานยนต์และชิ้นส่วน และปิโตรเคมีและเคมีภัณฑ์ ตัวเลขข้างต้นสะท้อนให้เห็นว่าพื้นที่ภาคตะวันออกยังคงเป็นพื้นที่ที่มีศักยภาพ และเป็นพื้นที่ยุทธศาสตร์สำคัญของการพัฒนาเศรษฐกิจของประเทศ สำนักงานคณะกรรมการส่งเสริมการลงทุน (บีโอไอ) ในฐานะหน่วยงานหลักในการส่งเสริมการลงทุน พร้อมด้วยภาคีเครือข่ายด้านการพัฒนาอุตสาหกรรมรับช่วงการผลิตของประเทศไทยอย่าง สมาคมส่งเสริมการรับช่วงการผลิตไทย (ไทยซับคอน) และอินฟอร์มา มาร์เก็ตส์ ประเทศไทย พร้อมเดินหน้าสานต่อการจัดงาน "SUBCON Thailand : The East 2024" ขึ้นมาเป็นปีที่ 3 เพื่อตอกย้ำหมุดหมายที่สำคัญ คือ สนับสนุนและส่งเสริมให้ผู้ประกอบการในพื้นที่ภาคตะวันออก สร้างเครือข่ายและพันธมิตรทางธุรกิจในอุตสาหกรรมสำคัญ ควบคู่ไปกับการแลกเปลี่ยนเทคโนโลยีและนวัตกรรมที่ทันสมัยของภาคการผลิต ยกระดับศักยภาพผู้ผลิตไทย ผลักดันไทยสู่การเป็น "ศูนย์กลางการผลิตและจัดซื้อชิ้นส่วนในภูมิภาคอาเซียน" นอกจากนี้ ยังมีงาน MiRA ที่จัดควบคู่กับงาน SUBCON มาโดยตลอด เพื่อแสดงเทคโนโลยีการผลิต ระบบอัตโนมัติและหุ่นยนต์ เทคโนโลยีด้านการบำรุงรักษา ซึ่งสามารถตอบโจทย์ให้กับนักอุตสาหกรรมได้อย่างครบวงจร ณ จุดเดียว
นายนฤชา ฤชุพันธุ์ รองเลขาธิการคณะกรรมการส่งเสริมการลงทุน เปิดเผยว่า สำนักงานคณะกรรมการส่งเสริมการลงทุน (บีโอไอ) พร้อมด้วย สมาคมส่งเสริมการรับช่วงการผลิตไทย (ไทยซับคอน) และอินฟอร์มา มาร์เก็ตส์ ประเทศไทย สานต่อการจัดงาน "SUBCON  Thailand : The East 2024" เพื่อเป็นเวทีแสดงศักยภาพของอุตสาหกรรมรับช่วงการผลิตของประเทศไทย ควบคู่งาน MiRA ซึ่งเป็นงานแสดงสินค้าและบริการครบวงจรที่รวบรวมเทคโนโลยีด้านการบำรุงรักษาของภาคอุตสาหกรรม เทคโนโลยีหุ่นยนต์อุตสาหกรรม ระบบอัตโนมัติ และโซลูชันอุตสาหกรรมจากผู้ผลิตชั้นนำทั่วโลกมาไว้ในที่แห่งนี้ พร้อมการแสดงชิ้นส่วนอุตสาหกรรม และเวทีเจรจาจับคู่ธุรกิจที่ครบวงจรที่สุดในพื้นที่ภาคตะวันออก
งาน SUBCON  Thailand : The East 2024 ปีนี้จัดขึ้นเป็นปีที่ 3 ทั้งนี้ ตลอดการจัดงาน SUBCON  Thailand ในพื้นที่ภาคตะวันออกที่ผ่านมามุ่งส่งเสริมให้กับผู้ผลิตชิ้นส่วนใน 3 จังหวัดชลบุรี ระยอง และฉะเชิงเทรา สำหรับปีนี้มีความพิเศษ โดยบีโอไอมุ่งขยายการรับรู้และการเข้าถึงกลุ่มนักอุตสาหกรรมครอบคลุมพื้นที่ทุกจังหวัดในภูมิภาคตะวันออก เนื่องจากภาคตะวันออกเป็นฐานการผลิตของภาคอุตสาหกรรมในอีกหลากหลายประเภทที่สำคัญและเป็นพื้นที่ยุทธศาสตร์ในการพัฒนาอุตสาหกรรมของประเทศ
“ภาคตะวันออกถือได้ว่าเป็นพื้นที่ยุทธศาสตร์ในการพัฒนาอุตสาหกรรมของประเทศ โดยการจัดงาน SUBCON  Thailand : The East 2024 มุ่งที่จะให้เป็นเวทีแห่งการยกระดับภาคอุตสาหกรรมการผลิตแห่งภาคตะวันออก โดยจัดควบคู่กับงาน MiRA ซึ่งเป็นงานรวบรวมเทคโนโลยีและโซลูชั่นต่าง ๆ มาอยู่ภายใต้งานเดียว ซึ่งภายในงานมีกิจกรรมที่น่าสนใจต่าง ๆ เช่น การจับคู่เจรจาธุรกิจ และกิจกรรม Sourcing Day ที่บีโอไอร่วมกับ บริษัท โฟตอน ซีพี มอเตอร์ จำกัด เพื่อเปิดโอกาสให้ผู้ประกอบการไทยเข้าสู่ซัพพลายเชนของผู้ผลิตรายสำคัญในอุตสาหกรรมเป้าหมาย นอกจากนี้ งาน SUBCON Thailand : The East 2024 ยังมุ่งสนับสุนนให้เกิดการใช้ชิ้นส่วนอุตสาหกรรมที่ผลิตโดยผู้ผลิตชิ้นส่วนคุณภาพในประทศ เพิ่มโอกาสให้ผู้ประกอบการไทยในพื้นที่ภาคตะวันออกได้สร้างความร่วมมือกับบริษัทชั้นนำจากต่างประเทศ ทั้งในมิติ การผลิต การถ่ายทอดเทคโนโลยี การจัดซื้อชิ้นส่วนจากในประเทศ ตลอดจนร่วมทุน เพื่อสร้างความพร้อมรองรับการก้าวสู่อุตสาหกรรม 5.0 และเสริมแกร่งให้กับผู้ผลิตชิ้นส่วนไทย โดยภายในงานคาดว่าจะเกิดการเชื่อมโยงทางธุรกิจในอุตสาหกรรมภาคการผลิตอย่างครอบคลุมในทุกห่วงโซ่อุปทาน และมีการประมาณการว่าจะมีผู้ซื้อรายใหญ่กว่า 100 ราย เกิดการจับคู่เจรจาธุรกิจกว่า 600 คู่ ซึ่งจะสร้างมูลค่าการเชื่อมโยงธุรกิจกว่า 3,000 ล้านบาท” นายนฤชา กล่าว
นายชนินทร์ ขาวจันทร์ นายกสมาคมส่งเสริมการรับช่วงการผลิตไทย เปิดเผยว่า ปัจจุบันในพื้นที่ EEC มีโครงการลงทุนเพิ่มขึ้นเป็นจำนวนมาก ซึ่งนี่ถือเป็นโอกาสสำคัญของผู้ประกอบการไทยในการขยายผลทั้งกับคู่ค้าและนักลงทุน โดยเฉพาะในกลุ่มอุตสาหกรรมเป้าหมายที่ภาครัฐเร่งสนับสนุน โดยที่ผ่านมาบทบาทสำคัญของสมาคมฯ เราคือแกนกลางในการเชื่อมโยงผู้ประกอบการไทยให้มีพื้นที่และสร้างความได้เปรียบที่สำคัญในการสร้างโอกาสทางการค้า มองหาตลาดใหม่ ซึ่งขณะนี้มีกลุ่มสมาชิกแล้วกว่า 400 บริษัท และการเป็นส่วนหนึ่งของการจัดงาน "MiRA and SUBCON Thailand : The East 2024" ร่วมกับบีโอไอและอินฟอร์มาฯ สมาคมฯเชื่อมั่นว่าจะกระตุ้นความเชื่อมโยงทางธุรกิจในการจัดหาชิ้นส่วนอุตสาหกรรมระหว่างผู้ผลิตชิ้นส่วนอุตสาหกรรมในท้องถิ่นกับผู้ซื้อใน EEC ได้มากยิ่งขึ้น ทั้งนี้การจัดงานปีที่ผ่านมาได้รับการตอบรับที่ดีและการจัดงานในปีนี้ทางสมาคมฯ พร้อมนำภาคีเครือข่ายภาคอุตสาหกรรมร่วมจัดแสดง เรามั่นใจว่าเวทีการจัดงานนี้ จะเป็นการวางรากฐานที่สำคัญในการยกระดับภาคอุตสาหกรรมไทยในพื้นที่ภาคตะวันออกพร้อมรับต่อการเปลี่ยนแปลงในยุคเศรษฐกิจใหม่
ในยุคที่การแข่งขันทางการค้าอุตสาหกรรมสูงขึ้น การเข้าร่วมงานแสดงสินค้าในโซนพื้นที่ตะวันออก ถือเป็นทางเลือกและโอกาสที่ดีในการเข้าถึงตลาดใหม่ ๆ ที่มีศักยภาพ ยังสามารถพบปะกับผู้ซื้อจากหลากหลายอุตสาหกรรมชิ้นส่วน ไม่ว่าจะเป็นอุตสาหกรรมชิ้นส่วนรถยนต์ อุตสาหกรรมชิ้นส่วนโลหะ อุตสาหกรรมชิ้นส่วนงานพลาสติก อุตสาหกรรมชิ้นส่วนหุ่นยนต์ อุตสาหกรรมเครื่องจักกล ครอบคลุมไปถึงอุตสาหกรรมชิ้นส่วนที่ใช้ในงานอุตสาหกรรมสมัยใหม่ ที่เชื่อมโยงไปถึงโซลูชั่นด้านการบำรุงรักษา จะเป็นประโยชน์กับสมาชิกและนักอุตสาหกรรมที่ต้องการขยายฐานลูกค้าและเพิ่มโอกาสทางการค้ามากขึ้น
ครั้งนี้ผู้ประกอบการในอุตสาหกรรมได้มีความพร้อมในการเข้าร่วมงานแสดงสินค้าเป็นอย่างมาก โดยมีการวางแผนจัดเตรียมนำเสนอผลิตภัณฑ์ชิ้นส่วน และเป็นผู้ประกอบการจากบริษัทชั้นนำที่มีประสบการณ์จากการออกบูธงาน SUBCON Thailand มาแล้ว ด้วยสมาชิกสมาคมฯ เป็นผู้ผลิตชิ้นส่วนในอุตสาหกรรมต่าง ๆ ที่มีสมาชิกมากกว่า 400 บริษัท และเป็นผู้ผลิตชิ้นส่วนที่มีศักยภาพ ทางสมาคมฯจึงขอเรียนเชิญนักอุตสาหกรรมและผู้ประกอบการ มาร่วมเยี่ยมชมงานแสดงสินค้าในครั้งนี้ ท่านจะได้เห็นถึงแนวโน้มของตลาดเทคโนโลยี และการเปลี่ยนแปลงต่าง ๆ ในหลากหลายอุตสาหกรรม พร้อมมาร่วมสร้างเครือข่ายของอุตสากรรมและสร้าง Connection ให้กว้างขวางยิ่งขึ้น
นายสรรชาย นุ่มบุญนำ ผู้จัดการทั่วไป - อินฟอร์มา มาร์เก็ตส์ ประเทศไทย กล่าวว่า ที่ผ่านมา อินฟอร์มาฯ ทำงานร่วมกับทุกภาคส่วนเพื่อร่วมสร้างห่วงโซ่อุปทานที่ยั่งยืนให้กับทุกภาคอุตสาหกรรม โดยการทำงานร่วมกับบีโอไอและสมาคมส่งเสริมการรับช่วงการผลิตไทยผ่านการจัดงาน SUBCON Thailand กว่า 18 ปี และการต่อยอดไปยังพื้นที่เขตพัฒนาพิเศษภาคตะวันออก (EEC) ผ่านการจัดงาน MiRA และ SUBCON EEC โดยจัดต่อเนื่องมาแล้ว 2 ปี ซึ่งได้รับการตอบรับที่ดีและเป็นการวางฐานรากที่สำคัญในการสร้างโอกาสให้กับผู้ประกอบการไทยในพื้นที่ภาคตะวันออกได้พบปะกับกับผู้ซื้อ ผู้ผลิตและนักลงทุน พร้อมกันนี้ยังมีการจัดแสดงเทคโนโลยี นวัตกรรมและโซลูชันการผลิตชั้นสูง อินฟอร์มาเชื่อมั่นว่าการจัดงาน "MiRA and SUBCON Thailand : The East 2024" จะสร้างโอกาสสำคัญให้กับภาคอุตสาหกรรมในพื้นที่ภาคตะวันออกอย่างเข็มแข็ง สานต่อเป้าหมายในการนำพาไทยสู่การเป็นศูนย์กลางการผลิตและจัดซื้อชิ้นส่วนในภูมิภาคอาเซียนในทศวรรษนี้
สำหรับการจัดงาน "MiRA and SUBCON Thailand : The East 2024" ยังคงชูจุดแข็งในการจัดแสดงเทคโนโลยีและนวัตกรรมที่ทันสมัยในด้านผลิตภัณฑ์และโซลูชันด้านการบำรุงรักษา รวมถึงโซลูชันปัญญาประดิษฐ์ เครื่องมือกลและอุปกรณ์ และชิ้นส่วนและอุปกรณ์ประกอบชั้นนำจากภาคอุตสาหกรรมหลากหลายแบรนด์มาจัดแสดง เช่น MITUTOYO, OMRON, THAI ROKUHA และ LERTVILAI รวมถึง MITSUBISHI ELECTRIC FACTORY AUTOMATION ที่ครั้งนี้นำเอาเทคโนโลยี Machine Tools : EDM Wire - Cut ที่โดดเด่นในด้านลดของเสียจากสายการผลิตมาจัดแสดง ทั้งนี้ ภายในงานยังนำทีมหุ่นยนต์กู้ภัย IRAP ROBOT จากมหาวิทยาลัยเทคโนโลยีพระจอมเกล้าพระนครเหนือ (มจพ.) ที่สามารถนำมาประยุกต์ใช้ได้กับภาคอุตสาหกรรม และนวัตกรรมหุ่นยนต์ Service Robot ที่ถูกพัฒนามาอย่างต่อเนื่องกว่า 20 ปี โดยทีมจากสถาบันวิทยาการหุ่นยนต์ภาคสนาม (FIBO) มหาวิทยาลัยเทคโนโลยีพระจอมเกล้าธนบุรี (มจธ.) มาจัดแสดงพร้อมเปิดเวทีแข่งขันเชื่อมโลหะ โดยสถาบันพัฒนาบุคลากรการเชื่อม (WelDa) พร้อมกันนี้ยังได้รวบรวมเครือข่ายกับนักอุตสาหกรรมและพันธมิตรทางธุรกิจจากนิคมอุตสาหกรรมกว่า 43 แห่ง ครอบคลุมจังหวัดภาคตะวันออก รวมถึงงานสัมมนาหัวข้อที่สำคัญจาก 4 เวทีหลักของงาน (MiRA Theatre / SUBCON THAILAND The East room / I - Factory Stage / Technology Presentation) ที่มีผลต่อทิศทางการผลิตในยุคเศรษฐกิจใหม่อย่าง MiRA Forum ที่รวบรวมความร่วมมือขององค์กรพันธมิตรที่สำคัญ รวมถึงสัมมนาในหัวข้อ "กลยุทธ์ในการจัดซื้อสำหรับนัดจัดซื้อยุคใหม่" และไฮไลต์สำคัญ คือ การจับคู่ทางธุรกิจซึ่งได้รับการสนับสนุนของคณะกรรมการส่งเสริมการลงทุน เพื่อสร้างโอกาสสำคัญให้กับผู้ประกอบการไทย
มาร่วมเป็นส่วนหนึ่งสู่การเสริมแกร่งภาคอุตสาหกรรมพื้นที่ภาคตะวันออกร่วมกันในงาน "SUBCON Thailand : The East 2024" โดยจัดขึ้นระหว่างวันที่ 4 - 6 กันยายน 2567 ณ ศูนย์ประชุมและแสดงสินค้านานาชาตินงนุชพัทยา ผู้ที่สนใจสามารถติดตามความเคลื่อนไหวและข้อมูลข่าวสารเพิ่มเติมภายในงานได้ทาง www.mira-event.com

ที่มา : https://www.thaigov.go.th/news/contents/details/87149