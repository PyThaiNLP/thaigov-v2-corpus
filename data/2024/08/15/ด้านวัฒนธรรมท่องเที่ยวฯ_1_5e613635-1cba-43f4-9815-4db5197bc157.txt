รัฐบาลไทย-ข่าวทำเนียบรัฐบาล-“รมว.สุดาวรรณ”ชวนฟังดนตรีร่วมสมัยสุดไพเราะ ชมแฟชั่นโชว์เครื่องแต่งกายผ้าไทยร่วมสมัย  4 จังหวัดชายแดนใต้ มอบเป็นของขวัญให้แม่ในงาน“แพรพัสตรา บรมราชินีนาถ” 


วันพฤหัสบดีที่ 15 สิงหาคม 2567
“รมว.สุดาวรรณ”ชวนฟังดนตรีร่วมสมัยสุดไพเราะ ชมแฟชั่นโชว์เครื่องแต่งกายผ้าไทยร่วมสมัย  4 จังหวัดชายแดนใต้ มอบเป็นของขวัญให้แม่ในงาน“แพรพัสตรา บรมราชินีนาถ”
“รมว.สุดาวรรณ”ชวนฟังดนตรีร่วมสมัยสุดไพเราะ ชมแฟชั่นโชว์เครื่องแต่งกายผ้าไทยร่วมสมัย  4 จังหวัดชายแดนใต้ มอบเป็นของขวัญให้แม่ในงาน“แพรพัสตรา บรมราชินีนาถ” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567
“รมว.สุดาวรรณ”ชวนฟังดนตรีร่วมสมัยสุดไพเราะ ชมแฟชั่นโชว์เครื่องแต่งกายผ้าไทยร่วมสมัย  4 จังหวัดชายแดนใต้  ทำขนมบัวหิมะ-กระเป๋าผ้าปัก มอบเป็นของขวัญให้แม่ในงาน“แพรพัสตรา บรมราชินีนาถ” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 วันที่ 12-18 ส.ค.นี้ ณ ศูนย์การค้าสยามพารากอน
วันที่ 15 สิงหาคม 2567 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม(วธ.)มีนโยบายเทิดทูนสถาบันชาติ ศาสนาและพระมหากษัตริย์และส่งเสริมการสืบสาน รักษาและต่อยอดงานศิลปวัฒนธรรมของชาติ เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย ทรงอนุรักษ์ ฟื้นฟูศิลปวัฒนธรรมของชาติ ส่งเสริมงานหัตถศิลป์และงานหัตถกรรมของไทย รวมถึงทรงอนุรักษ์ ส่งเสริมมรดกภูมิปัญญา “ผ้าไทย” ยกระดับผ้าไทยให้มีความโดดเด่นจนเป็นที่ประจักษ์แก่สายตานานาชาติ ซึ่งวธ.ได้ร่วมกับศูนย์การค้าสยามพารากอนหน่วยงานรัฐ เอกชนและเครือข่ายทางวัฒนธรรม จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ในชื่องาน “แพรพัสตรา บรมราชินีนาถ” ระหว่างวันที่ 12 - 18 สิงหาคม 2567 เวลา 11.00 – 20.30 น.
ณ พาร์ค พารากอน ชั้นเอ็ม ศูนย์การค้าสยามพารากอน กรุงเทพฯ
รัฐมนตรีว่าการกระทรวงวัฒนธรรม กล่าวอีกว่า ภายในงานมีกิจกรรมประกอบด้วยนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นิทรรศการ “วันผ้าไทยแห่งชาติ”  โดยสำหรับวันที่ 15 สิงหาคม 2567 มีการแสดง “ศิลปะร่วมสมัย เทิดไท้พระบรมราชชนนีพันปีหลวง”โดยสำนักงานศิลปวัฒนธรรมร่วมสมัย ประกอบด้วย 2 กิจกรรม ได้แก่  การแสดงดนตรีร่วมสมัยเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงโดยเครือข่ายศิลปินร่วมสมัยจากสถาบันการศึกษาต่างๆ ศิลปินศิลปาธรและศิลปินรับเชิญ เช่น ชมพู ฟรุตตี้  โบ๊ท ปรัชญา เพลงเอก นุ อนุกูล เพลงเอก  กาแฟ ดนุนันท์  The Golden Song 4  เป็นต้น โดยแสดงดนตรีแนวต่างๆทั้งป๊อป แจ๊สที่ล้วนมีความไพเราะ และการจัดแสดงแฟชั่นโชว์เครื่องแต่งกายผ้าไทยร่วมสมัย เนื่องในโอกาสวันเฉลิมพระชนมพรรษา 12 สิงหาคม 2567 โดยนำชุดผลงานที่เกิดจากการประกวดโครงการพัฒนาการออกแบบเครื่องแต่งกายร่วมสมัยชายแดนใต้สู่สากล ประจำปีงบประมาณพ.ศ.2564 ซึ่งเกิดจากความสามารถของดีไซเนอร์รุ่นใหม่ที่เคยร่วมโครงการนี้มาจัดแสดง 30 ชุด เป็นชุดที่มีวัตถุดิบมาจากกลุ่มผลิตภัณฑ์ชุมชนด้านสิ่งทอในชุมชน 3 จังหวัด ชายแดนใต้ ได้แก่ ปัตตานี ยะลาและนราธิวาส และ 4 อำเภอในจังหวัดสงขลา ได้แก่ จะนะ เทพา นาทวีและสะบ้าย้อย ซึ่งเป็นการออกแบบเครื่องแต่งกายที่มีความทันสมัย เหมาะสมกับทุกวัยและสวมใส่ได้จริงในชีวิตประจำวัน
“ขอเชิญชวนประชาชนมาเที่ยวชมงานแพรพัสตรา บรมราชินีนาถ เพื่อร่วมน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  ชมการแสดงแฟชั่นโชว์เครื่องแต่งกายผ้าไทยร่วมสมัยและฟังดนตรีร่วมสมัยแนวต่างๆที่ล้วนมีความไพเราะ น่าฟัง เรียนรู้การทำขนมบัวหิมะ  การทำกระเป๋าผ้าปัก  ผลงานที่ทำเสร็จแล้วสามารถนำไปมอบเป็นของขวัญเพื่อแสดงความรักต่อแม่” นางสาวสุดาวรรณ กล่าว
ทั้งนี้ ในวันที่ 16 สิงหาคม 2567 มีการแสดงวงโปงลางออนซอนอีสาน โรงเรียนศรีกระนวนวิทยาคม รางวัลชนะเลิศ การประกวดวงโปงลาง กรมพลศึกษา 2566 การแสดงวงดนตรีกรมประชาสัมพันธ์ และวันที่ 17 สิงหาคม 2567 การขับร้องเพลงโดยศิลปินชื่อดัง ได้แก่ ผิงผิง The Golden Song รางวัลเพชรในเพลง ปี 2567 เต๋า ภูศิลป์และPat Power Pat และการแสดงหุ่นละครเล็ก ตอนนาฏยนารายณ์ถวายพระพรและพระรามตามกวางฉบับภาคใต้โดยมหาวิทยาลัยราชภัฏพระนคร นอกจากนี้ มีการสาธิตงานศิลปวัฒนธรรม เช่น การทำขนมบัวหิมะ ขนมชั้นดอกไม้ การทำกระเป๋าผ้าปัก พวงกุญแจดอกไม้จากผ้า และการจำหน่ายผลิตภัณฑ์วัฒนธรรมไทย (CPOT) จาก 30 ชุมชนด้วย สอบถามรายละเอียดเพิ่มเติมได้ที่ สายด่วนวัฒนธรรม 1765

ที่มา : https://www.thaigov.go.th/news/contents/details/87163