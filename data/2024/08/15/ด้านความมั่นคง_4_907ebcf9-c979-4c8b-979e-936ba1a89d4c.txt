รัฐบาลไทย-ข่าวทำเนียบรัฐบาล-อำเภอศรีสัชนาลัย รวมพลังจิตอาสาร่วมเอามื้อสามัคคี ซ่อมแซมถนนคอนกรีตเส้นเชื่อมระหว่างหมู่บ้านให้สามารถสัญจรได้สะดวก เสริมสร้างคุณภาพชีวิตที่ดีให้กับพี่น้องประชาชนในพื้นที่


วันพฤหัสบดีที่ 15 สิงหาคม 2567
15/08/2567
พิมพ์
อำเภอศรีสัชนาลัย รวมพลังจิตอาสาร่วมเอามื้อสามัคคี ซ่อมแซมถนนคอนกรีตเส้นเชื่อมระหว่างหมู่บ้านให้สามารถสัญจรได้สะดวก เสริมสร้างคุณภาพชีวิตที่ดีให้กับพี่น้องประชาชนในพื้นที่
อำเภอศรีสัชนาลัย รวมพลังจิตอาสาร่วมเอามื้อสามัคคี ซ่อมแซมถนนคอนกรีตเส้นเชื่อมระหว่างหมู่บ้านให้สามารถสัญจรได้สะดวก เสริมสร้างคุณภาพชีวิตที่ดีให้กับพี่น้องประชาชนในพื้นที่
วันนี้ (15 ส.ค. 67) นายเอกสิฏฐ์ วิไลศิลป์ นายอำเภอศรีสัชนาลัย เปิดเผยว่า อำเภอศรีสัชนาลัย จังหวัดสุโขทัย ได้รับการสนับสนุนงบประมาณจาก นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย ในการแก้ไขปัญหาความเดือดร้อนให้พี่น้องประชาชน ซ่อมแซม - สร้างถนนคอนกรีตสายทางระหว่าง หมู่ 1 ไปยัง หมู่ 12 ตำบลบ้านตึก โดยมี นายมงคล พึ่งกุศล กำนันตำบลบ้านตึก ผู้ช่วยผู้ใหญ่บ้าน แพทย์ประจำตำบล สารวัตรกำนัน คณะกรรมการหมู่บ้าน พี่น้องประชาชนตำบลบ้านตึก ตลอดจนถึงภาคีเครือข่ายทุกภาคส่วนกว่า 180 ร่วมให้การต้อนรับและร่วมกิจกรรมจิตอาสาพัฒนา "เราทำความ ดี ด้วยหัวใจ" ในการเทถนนและพัฒนาพื้นที่ดังกล่าว
นายเอกสิฏฐ์ วิไลศิลป์ นายอำเภอศรีสัชนาลัย กล่าวว่า กิจกรรมจิตอาสาพัฒนา “เราทำความ ดี ด้วยหัวใจ” ที่ตำบลบ้านตึก ในครั้งนี้เป็นการรวมพลังกายและใจของพี่น้องประชาชน อำเภอศรีสัชนาลัย โดยได้มีการน้อมนำหลักการทรงงาน "ร่วมคิด ร่วมวางแผน ร่วมทำ และร่วมรับประโยชน์” มาใช้ โดยเริ่มต้นการดำเนินการจากคอนกรีตสายทางระหว่าง หมู่ 1 ไปยัง หมู่ 12 ของตำบลบ้านตึก ที่สภาพเดิมเป็นถนนลูกรัง เป็นหลุมเป็นบ่อ สลับกับเนินเขาชัน ซึ่งเป็นถนนสายหลักที่ชาวสวนและประชาชนส่วนใหญ่ใช้ในการสัญจรประกอบอาชีพ ทำให้เกิดความไม่ปลอดภัย ส่งผลให้การใช้รถใช้ถนนของประชาชนเป็นอันตราย จึงได้ร่วมกันปรึกษา ร่วมคิด ร่วมลงมือทำ “เอามื้อสามัคคี” ซ่อมแซม - สร้างถนนคอนกรีตในวันนี้ เพื่อให้ประชาชนได้มีถนนที่ปลอดภัยร่วมกัน
นายเอกสิฏฐ์ วิไลศิลป์ นายอำเภอศรีสัชนาลัย กล่าวต่อว่า นอกจากนี้ ทางอำเภอศรีสัชนาลัย ภาคีเครือข่าย ผู้นำท้องที่ และผู้นำท้องถิ่น ยังได้เข้ามาร่วมสนับสนุนทั้งกำลังคน และกำลังใจ เพื่อช่วยเหลือพี่น้องชาวบ้านที่มีความตั้งใจอยากจะแก้ไขปัญหา พัฒนาพื้นที่เส้นทางในการสัญจร ถือเป็นการแสดงออกของพี่น้องชาวบ้าน ที่สะท้อนให้เห็นถึงการเสียสละ และการร่วมมือด้วยความตั้งใจ เพื่อประโยชน์สาธารณะ และยังเป็นโอกาสที่ดีที่ชาวตำบลบ้านตึกได้รับการสนับสนุนงบประมาณจาก นายสมเจตน์ ลิมปะพันธุ์ ที่ปรึกษารัฐมนตรีว่าการกระทรวงมหาดไทย สำหรับการก่อสร้างถนนคอนกรีตสายทางระหว่าง หมู่ 1 ไปยัง หมู่ 12 ในครั้งนี้
นายเอกสิฏฐ์ วิไลศิลป์ นายอำเภอศรีสัชนาลัย กล่าวเพิ่มเติมว่า การจัดกิจกรรมในครั้งนี้นับได้ว่าเป็นส่วนหนึ่งของการ "บำบัดทุกข์ บำรุงสุข" ให้เกิดขึ้นกับพี่น้องประชาชนอย่างแท้จริง อีกทั้งยังเป็นการขับเคลื่อนโครงการหมู่บ้านยั่งยืน (Sustainable Village) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา ในตัวชี้วัดข้อที่ 4 ความสามัคคี ในการรวมตัวของหมู่บ้าน หย่อมบ้านเพื่อช่วยเหลือกัน เพื่อขับเคลื่อนและพัฒนาหมู่บ้านอย่างยั่งยืน ตลอดจนถึงการส่งเสริมและสนับสนุนให้ประชาชนในพื้นที่ ให้มีคุณภาพชีวิตที่ดีขึ้น ลดความเหลื่อมล้ำ พร้อมทั้งขับเคลื่อนเป้าหมายการพัฒนาอย่างยั่งยืน (Sustainable Development Goals : SDGs) เป้าหมายที่ 11: ทำให้เมืองและการตั้งถิ่นฐานของมนุษย์ มีความครอบคลุม ปลอดภัย ยืดหยุ่นต่อการเปลี่ยนแปลง และเป้าหมายย่อย 11.2 จัดให้ทุกคนเข้าถึงระบบคมนาคมขนส่งที่ยั่งยืน
นายเอกสิฏฐ์ วิไลศิลป์ นายอำเภอศรีสัชนาลัย กล่าวในช่วงท้ายว่า ขอขอบคุณและชื่นชมพี่น้องประชาชน หมู่ที่ 1 ถึง หมู่ที่ 12 ตำบลบ้านตึก รวมไปถึงภาคีเครือข่าย และผู้นำชุมชนท้องที่ ที่ได้ออกมาร่วมแรงร่วมใจกันแสดงพลังจิตอาสาพัฒนาถนนคอนกรีตสายทางระหว่าง หมู่ 1 ไปยัง หมู่ 12 ซึ่งอำเภอศรีสัชนาลัยพร้อมที่จะสนับสนุนทุกตำบลและหมู่บ้าน ในการร่วมกันพัฒนาให้เป็นหมู่บ้านยั่งยืน และขับเคลื่อนโครงการ “อำเภอบำบัดทุกข์ บำรุงสุข แบบบูรณาการอย่างยั่งยืน” ตามหลักปรัชญาของเศรษฐกิจพอเพียง เพื่อร่วมมือร่วมใจกับทุกภาคส่วนสร้างหมู่บ้านรุ่งอรุณแห่งความสุข สร้างคุณภาพชีวิตที่ดีให้กับพี่น้องประชาชนทุกพื้นที่อย่างมั่นคงต่อไป

ที่มา : https://www.thaigov.go.th/news/contents/details/87160