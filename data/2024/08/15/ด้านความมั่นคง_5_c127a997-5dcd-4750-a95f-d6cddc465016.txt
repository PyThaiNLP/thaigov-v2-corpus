รัฐบาลไทย-ข่าวทำเนียบรัฐบาล-ฝ่ายปกครองภูเก็ตเดินหน้าเด็ดปีกผู้ค้ายาเสพติดรายย่อย ขยายผลจับกุมผู้ต้องหาลักลอบขายยาบ้าให้แรงงานต่างด้าว


วันพฤหัสบดีที่ 15 สิงหาคม 2567
15/08/2567
พิมพ์
ฝ่ายปกครองภูเก็ตเดินหน้าเด็ดปีกผู้ค้ายาเสพติดรายย่อย ขยายผลจับกุมผู้ต้องหาลักลอบขายยาบ้าให้แรงงานต่างด้าว
ฝ่ายปกครองภูเก็ตเดินหน้าเด็ดปีกผู้ค้ายาเสพติดรายย่อย ขยายผลจับกุมผู้ต้องหาลักลอบขายยาบ้าให้แรงงานต่างด้าว
วันนี้ (15 ส.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต สั่งการ นายไพโรจน์ ศรีละมุล นายอำเภอถลาง นำฝ่ายปกครองในพื้นที่ และสมาชิกกองอาสารักษาดินแดนจังหวัดภูเก็ต ร่วมขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด โดยได้ดำเนินการขยายผลวางแผนทำการล่อซื้อ จากกรณีการจับกุมชายชาวพม่า มีพฤติกรรมลักลอบจำหน่ายยาเสพติด (ยาบ้า) ให้เเก่กลุ่มวัยรุ่นและชาวพม่าตามไซร์คนงานก่อสร้างในพื้นที่ หมู่ 3 ตำบลสาคู อำเภอถลาง โดยอ้างว่าได้ซื้อมาจากพื้นที่ ณ หมู่ 8 บ้านพรุสมภาร ตำบลเทพกระษัตรี อำเภอถลาง จังหวัดภูเก็ต
“การดำเนินการในครั้งนี้ เจ้าหน้าฝ่ายปกครองได้ทำการวางแผนล่อซื้อ ณ หมู่ 8 บ้านพรุสมภาร ตำบลเทพกระษัตรี อำเภอถลาง จังหวัดภูเก็ต ซึ่งสามารถจับกุมผู้ต้องหาหญิงชาวไทยได้ 1 ราย พร้อมของกลาง ยาบ้า จำนวน 147 เม็ด เงินสด 760 บาท และโทรศัพท์มือถือ 1 เครื่อง และได้แจ้งข้อกล่าวหากับผู้ต้องหา จำหน่ายยาเสพติดให้โทษประเภท 1 (ยาบ้า) โดยมีไว้ในครอบครองเพื่อจำหน่ายและพยายามจำหน่ายยาเสพติดให้โทษประเภท 1 (ยาบ้า) ทั้งนี้ เจ้าหน้าที่ได้นำตัวผู้ต้องหา พร้อมของกลางทั้งหมด ส่งพนักงานสอบสวน สภ.ถลางดำเนินคดีตามกฎหมายเป็นที่เรียบร้อยแล้ว และจะสืบสวนหาข่าวเพื่อขยายผลจับกุมผู้ค้ายาเสพติดต่อไป” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า จังหวัดภูเก็ตได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-Ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างจริงจัง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87165