รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานข้ามแม่น้ำน่าน จังหวัดพิจิตร ยกระดับการเดินทางข้ามฝั่งให้สะดวก รวดเร็ว ปลอดภัย เพิ่มศักยภาพการขนส่งผลผลิตทางการเกษตรให้ดียิ่งขึ้น พร้อมรองรับการขยายตัวทา


วันพฤหัสบดีที่ 15 สิงหาคม 2567
กรมทางหลวงชนบท เปิดใช้สะพานข้ามแม่น้ำน่าน จังหวัดพิจิตร ยกระดับการเดินทางข้ามฝั่งให้สะดวก รวดเร็ว ปลอดภัย เพิ่มศักยภาพการขนส่งผลผลิตทางการเกษตรให้ดียิ่งขึ้น พร้อมรองรับการขยายตัวทา
...
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างสะพานข้ามแม่น้ำน่าน ตำบลปากทาง อำเภอเมือง จังหวัดพิจิตร ยกระดับการเดินทางจากสะพานแขวนเป็นสะพานคอนกรีตเสริมเหล็กให้สะดวก รวดเร็ว ปลอดภัย เพิ่มศักยภาพการขนส่งผลผลิตทางการเกษตร วิสาหกิจชุมชนของประชาชนให้ดียิ่งขึ้น พร้อมรองรับการขยายตัวทางเศรษฐกิจในอนาคต
สำหรับโครงการก่อสร้างสะพานข้ามแม่น้ำน่าน หรือสะพานแม่ขวัญมงคลทอง ตำบลปากทาง อำเภอเมือง จังหวัดพิจิตร เป็นโครงการก่อสร้างสะพานคอนกรีตเสริมเหล็ก ความยาว 360 เมตร ผิวจราจรกว้าง 8 เมตร และถนนคอนกรีตเสริมเหล็กต่อเชื่อมสะพาน ความยาว 25 เมตร ผิวจราจรกว้าง 9 - 18.60 เมตร ความยาวตลอดโครงการรวม 385 เมตร พร้อมปรับปรุงถนนเดิม ติดตั้งไฟฟ้าแสงสว่าง อุปกรณ์อำนวยความสะดวก และสัญญาณไฟกระพริบบริเวณเชิงสะพาน โดยใช้งบประมาณทั้งสิ้น 56.920 ล้านบาท และตั้งชื่อสะพานดังกล่าวว่า “สะพานแม่ขวัญมงคลทอง” ตามชื่อของทีมแข่งขันเรือยาวโบราณประจำวัดราชช้างขวัญ จังหวัดพิจิตร ปัจจุบัน ทช. ได้ดำเนินโครงการดังกล่าวแล้วเสร็จสมบูรณ์ และเปิดให้ประชาชนใช้ในการสัญจรเป็นที่เรียบร้อยแล้ว ช่วยยกระดับการเดินทางข้ามฝั่งให้ประชาชนสะดวก รวดเร็ว ปลอดภัยมากยิ่งขึ้น เนื่องจากเดิมต้องใช้สะพานแขวนในการเดินทางข้ามฝั่ง ยานพาหนะไม่สามารถสัญจรผ่านได้ อีกทั้งยังเป็นการยกระดับการเดินทางไปยังสถานที่สำคัญ อาทิ วัดราชช้างขวัญ โรงพยาบาลส่งเสริมสุขภาพตำบลปากทางให้สะดวกสบายมากยิ่งขึ้น ช่วยร่นระยะทางกว่า 4 กิโลเมตร พร้อมเพิ่มศักยภาพการขนส่งผลผลิตทางการเกษตร โดยเฉพาะข้าวนาปีและข้าวนาปรัง วิสาหกิจชุมชน อาทิ สินค้าแปรรูป สินค้าหัตถกรรม ให้ดียิ่งขึ้น ตลอดจนพร้อมรองรับการขยายตัวทางเศรษฐกิจของเมืองพิจิตรที่จะเกิดขึ้นในอนาคตอีกด้วย

ที่มา : https://www.thaigov.go.th/news/contents/details/87155