รัฐบาลไทย-ข่าวทำเนียบรัฐบาล-“พิพัฒน์” สั่งกสร. ติดตามการจ่ายเงินลูกจ้างซับคอนแทรก “UJV”  ข่าวดี นายจ้างเริ่มทยอยจ่ายแล้ว


วันพฤหัสบดีที่ 15 สิงหาคม 2567
15/08/2567
พิมพ์
“พิพัฒน์” สั่งกสร. ติดตามการจ่ายเงินลูกจ้างซับคอนแทรก “UJV”  ข่าวดี นายจ้างเริ่มทยอยจ่ายแล้ว
วันที่ 14 สิงหาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้
อธิบดีกรมสวัสดิการและคุ้มครองแรงงาน ลงพื้นที่ชลบุรี
เมื่อวันที่ 13 สิงหาคม 2567 ติดตามการจ่ายค่าจ้างลูกจ้างบริษัท Subcontract ของกิจการร่วมค้า UJV พร้อมเผยข่าวดีทยอยจ่ายเงินลูกจ้างทุกคนให้ครบถ้วน
นายพิพัฒน์ เปิดเผยถึงความคืบหน้ากรณีปัญหาการค้างจ่ายค่าจ้างลูกจ้างบริษัท Subcontract ของกิจการร่วมค้า UJV ว่า จากการที่ได้มีการประชุมหารือร่วมกันถึงแนวทางช่วยเหลือลูกจ้างจนได้ข้อสรุปว่า กลุ่มกิจการ
ร่วมค้า UJV รับปากจะนำเงินมาจ่ายให้กับลูกจ้างในวันที่ 14 สิงหาคมนั้น ผมได้กำชับให้อธิบดีกรมสวัสดิการ
และคุ้มครองแรงงาน ลงพื้นที่จังหวัดชลบุรีเพื่อติดตามการจ่ายเงินให้แก่ลูกจ้าง และกำกับดูแลให้บริษัท UJV
ปฏิบัติตามคำสั่งพนักงานตรวจแรงงานให้ลูกจ้างได้รับเงินอย่างครบถ้วน
นางโสภา เกียรตินิรชา อธิบดีกรมสวัสดิการและคุ้มครองแรงงาน กล่าวเพิ่มเติมว่า เมื่อวันที่ 13 สิงหาคม 2567 ผู้แทนบริษัท UJV ได้เข้ามาพบตนเองและเจ้าหน้าที่สำนักงานสวัสดิการและคุ้มครองแรงงานจังหวัดชลบุรี
เพื่อร่วมหารือถึงขั้นตอนการปฏิบัติตามคำสั่งพนักงานตรวจแรงงาน ซึ่งในช่วงบ่าย UJV ได้จ่ายเงินให้กับบริษัท Subcontract จำนวน 2 บริษัท ได้แก่ บริษัท เอสซีไอ สยาม โคเรีย อินดัสเตรียล จำกัด และบริษัท เอสทีพีคอร์ปอเรชั่น จำกัด เป็นเงินประมาณ 81 ล้านบาท และในวันนี้ (14 สิงหาคม 2567) บริษัทฯ ทั้ง 2 ได้นำเงินจ่ายให้กับบริษัทนายจ้างผู้รับเหมาค่าแรง จำนวน 12 บริษัท เพื่อนำไปจ่ายให้กับลูกจ้าง จำนวน 1,507 คน ซึ่งกสร. จะติดตามให้นายจ้างจ่ายเงินให้กับลูกจ้างครบถ้วนตามคำสั่งของพนักงานตรวจแรงงานสำนักงานสวัสดิการและคุ้มครองแรงงานจังหวัดชลบุรี
“รัฐบาลให้ความสำคัญกับสิทธิของแรงงานและพร้อมที่จะสนับสนุนการคุ้มครองสิทธิของลูกจ้างอย่างเต็มที่ พร้อมเรียกร้องให้บริษัทต่าง ๆ ปฏิบัติตามกฎหมายอย่างเคร่งครัด เพื่อให้แรงงานได้รับการดูแลที่เหมาะสมและยุติธรรม หากลูกจ้างไม่ได้รับความเป็นธรรมในการจ้างงาน สามารถยื่นคำร้องได้ที่สำนักงานสวัสดิการและคุ้มครองแรงงานจังหวัดและกรุงเทพมหานครทุกพื้นที่ หรือโทรสายด่วน 1506 กด 3” รมว.แรงงาน ย้ำ

ที่มา : https://www.thaigov.go.th/news/contents/details/87151