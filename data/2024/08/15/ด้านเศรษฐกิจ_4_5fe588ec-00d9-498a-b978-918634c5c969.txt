รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เปิดไลน์การผลิต ALL NEW MG3 HYBRID+ ขานรับนโยบายสนับสนุนรถยนต์ไฮบริดจากภาครัฐ


วันพฤหัสบดีที่ 15 สิงหาคม 2567
15/08/2567
พิมพ์
รัฐมนตรีฯ พิมพ์ภัทรา เปิดไลน์การผลิต ALL NEW MG3 HYBRID+ ขานรับนโยบายสนับสนุนรถยนต์ไฮบริดจากภาครัฐ
รัฐมนตรีฯ พิมพ์ภัทรา เปิดไลน์การผลิต ALL NEW MG3 HYBRID+ ขานรับนโยบายสนับสนุนรถยนต์ไฮบริดจากภาครัฐ
จังหวัดระยอง : 14 สิงหาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานเปิดสายการผลิต ALL NEW MG3 Hybrid+ ณ บริษัท เอสเอไอซี มอเตอร์-ซีพี จำกัด นิคมอุตสาหกรรมดับบลิวเอชเออีสเทิร์นซีบอร์ด 2 (WHA ESIE 2) จังหวัดชลบุรี โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) นายณัฐกร อุเทนสุต ที่ปรึกษาด้านการพัฒนาระบบการควบคุมทางสรรพสามิต นางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี นายคงวุฒิ ยอดพยุง ผู้ช่วยผู้ว่าการปฏิบัติการ 2 กนอ. นายอุษิณ วิโรจน์เตชะ ผู้แทนสำนักงานเศรษฐกิจอุตสาหกรรม นายวศิน พิสุทธิพัทธยา ผู้แทนสำนักงานมาตรฐานผลิตภัณฑ์อุตสาหกรรม นายธนากร เสรีบุรี รองประธานกรรมการและประธานคณะผู้บริหารกลุ่มธุรกิจยานยนต์และอุตสาหกรรม (จีน) เครือเจริญโภคภัณฑ์  นายจ้าว เฟิง ประธานกรรมการบริหาร บริษัท เอสเอไอซี มอเตอร์-ซีพี จำกัด และบริษัท เอ็มจี เซลส์ (ประเทศไทย) จำกัด นายสุโรจน์ แสงสนิท รองประธานกรรมการบริหาร บริษัท เอสเอไอซี มอเตอร์-ซีพี จำกัด ผู้บริหารบริษัท เอสเอไอซี มอเตอร์–ซีพี ผู้บริหารระดับสูงทั้งภาครัฐและเอกชน และสื่อมวลชน ร่วมเปิดงาน
รัฐมนตรีว่าการกระทรวงอุตสาหกรรม กล่าวว่า วันนี้ได้มาเยี่ยมชมโรงงานประกอบรถยนต์ไฟฟ้าและโรงงานประกอบแบตเตอรี่ และร่วมพิธีเปิดสายการผลิตรถยนต์รุ่นใหม่ ALL NEW MG3 Hybrid+ ของบริษัท เอสเอไอซี มอเตอร์-ซีพี ซึ่งเป็นตัวอย่างในการนำเทคโนโลยีและนวัตกรรมมาประยุกต์ใช้เพื่อการผลิตรถยนต์ที่มีประสิทธิภาพและเป็นมิตรต่อสิ่งแวดล้อม มีศักยภาพในการผลิตรถยนต์ครอบคลุมทุกประเภท คือ รถยนต์สันดาปภายใน รถยนต์ไฮบริด รถยนต์ปลั๊กอินไฮบริด และรถยนต์พลังงานไฟฟ้า โดยมุ่งเน้นการสนับสนุนผู้ประกอบการในประเทศผ่านการใช้ชิ้นส่วนที่ผลิตในประเทศ ทั้งนี้ รัฐบาลไทยได้ให้ความสำคัญกับอุตสาหกรรมยานยนต์ไฟฟ้า ซึ่งเป็นส่วนสำคัญในการขับเคลื่อนเศรษฐกิจสีเขียว โดยแต่งตั้งคณะกรรมการนโยบายยานยนต์ไฟฟ้าแห่งชาติ ซึ่งมีนายกรัฐมนตรีเป็นประธาน และรัฐมนตรีว่าการกระทรวงอุตสาหกรรม และหน่วยงานสำคัญด้านเศรษฐกิจที่เกี่ยวข้องเป็นกรรมการ ได้กำหนดวิสัยทัศน์และแผนงานเพื่อให้ “ประเทศไทยเป็นฐานการผลิตยานยนต์ไฟฟ้าและชิ้นส่วนที่สำคัญของโลก”
“ขอขอบคุณบริษัท เอสเอไอซี มอเตอร์-ซีพี ที่ให้ความสำคัญกับการลงทุนในอุตสาหกรรมยานยนต์ไฟฟ้าในประเทศไทย เป็นสัญชาติจีนรายแรกที่เข้ามาดำเนินธุรกิจในประเทศไทย ปัจจุบันมีรถยนต์ในประเทศไทยมากกว่า 220,000 คัน และตลอดระยะเวลากว่า 11 ปีที่ผ่านมา ได้สนับสนุนอุตสาหกรรมในประเทศ มีส่วนสำคัญในการพัฒนาห่วงโซ่อุปทานของอุตสาหกรรมยานยนต์ไฟฟ้าไทย และที่สำคัญ คือ มีการจ้างงานกับคนในพื้นที่และการสร้างงานให้ผู้ประกอบการในประเทศไทย และเป็นก้าวสำคัญที่แสดงให้เห็นถึงความมุ่งมั่นของ บริษัทฯ ที่ไม่เพียงแต่พัฒนารถยนต์ไฟฟ้าพลังงานแบตเตอรี่ 100% แต่ยังคงพัฒนาและนำเสนอรถยนต์ที่เป็นมิตรต่อสิ่งแวดล้อม“ รัฐมนตรีฯพิมพ์ภัทรากล่าว
รัฐบาล กระทรวงอุตสาหกรรม และหน่วยงานที่เกี่ยวข้องผลักดันการผลิตและใช้ยานยนต์สมัยใหม่ ทั้งที่เป็นไฟฟ้าล้วน (BEV) กึ่งไฟฟ้า (PHEV) และไฮบริด(HEV) อย่างต่อเนื่อง โดยให้ความสำคัญกับการประหยัดพลังงาน ลดการปล่อยคาร์บอน และเพิ่มความปลอดภัยในการขับขี่ เพื่อตอบโจทย์การยกระดับคุณภาพชีวิตของประชาชนในประเทศ ขับเคลื่อนให้เกิดการลงทุน และเชื่อมโยงผู้ผลิตชิ้นส่วนในประเทศเข้าสู่ยานยนต์สมัยใหม่ เพื่อให้ผู้ผลิตยานยนต์และชิ้นส่วนสามารถเปลี่ยนผ่านและเติบโตไปพร้อมกันอย่างยั่งยืน รวมทั้งการพัฒนาศูนย์ทดสอบยานยนต์และยางล้อแห่งชาติหรือ ATTRIC ที่ได้รับมาตรฐานระดับโลก เพื่อยกระดับขีดความสามารถการแข่งขันจากการวิจัยและพัฒนายานยนต์ รวมทั้งการพัฒนาศักยภาพบุคลากร เพื่อขับเคลื่อนประเทศไปสู่ศูนย์กลางการผลิตยานยนต์สมัยใหม่ และหวังว่าอุตสาหกรรมยานยนต์สมัยใหม่ในประเทศไทยจะเป็นกลไกขับเคลื่อนเศรษฐกิจเพื่อส่งต่อการสร้างอุตสาหกรรมและสังคมสีเขียวสำหรับคนรุ่นหลังได้ก้าวต่อไปอย่างยั่งยืน

ที่มา : https://www.thaigov.go.th/news/contents/details/87154