รัฐบาลไทย-ข่าวทำเนียบรัฐบาล-เกษตรฯ ชูผลงานผู้ตรวจราชการกระทรวงเกษตรและสหกรณ์ มุ่งขับเคลื่อนภาคการเกษตรตามนโยบายรัฐบาล


วันพฤหัสบดีที่ 15 สิงหาคม 2567
เกษตรฯ ชูผลงานผู้ตรวจราชการกระทรวงเกษตรและสหกรณ์ มุ่งขับเคลื่อนภาคการเกษตรตามนโยบายรัฐบาล
เกษตรฯ ชูผลงานผู้ตรวจราชการกระทรวงเกษตรและสหกรณ์ มุ่งขับเคลื่อนภาคการเกษตรตามนโยบายรัฐบาล
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเข้าร่วมการประชุมนำเสนอผลงาน ของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2567 โดยมี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธาน พร้อมด้วย นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ผู้บริหารหน่วยงานในสังกัดและเจ้าหน้าที่ที่เกี่ยวข้องเข้าร่วม ณ ห้องประชุมธารทิพย์ 01 ชั้น 4 อาคาร 99 ปี หม่อมหลวงชูชาติ กำภู กรมชลประทาน สามเสน ว่า การประชุมนำเสนอผลงานของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2567 จัดขึ้นโดยมีวัตถุประสงค์เพื่อให้ผู้ตรวจราชการกระทรวงเกษตรและสหกรณ์ทั้ง 12 ท่าน ได้นำเสนอผลงานในการขับเคลื่อนงานของกระทรวงเกษตรและสหกรณ์ ในรอบปีงบประมาณ พ.ศ. 2567 ที่ผ่านมา และให้ผู้บริหารหน่วยงานในสังกัดกระทรวงเกษตรและสหกรณ์ ได้รับทราบถึงผลการดำเนินงานตามภารกิจที่ผู้ตรวจราชการกระทรวงเกษตรและสหกรณ์ได้รับมอบหมาย ซึ่งจะส่งผลให้เกิด การพัฒนาภาคเกษตรให้มีความเข้มแข็ง เติบโตอย่างมีเสถียรภาพและยั่งยืน
ขณะเดียวกัน รัฐบาลได้ให้ความสำคัญกับการตรวจราชการ โดยเน้นให้ผู้ตรวจราชการกระทรวง ตรวจราชการตามยุทธศาสตร์และนโยบายของรัฐบาล ที่มุ่งเน้นผลสัมฤทธิ์ของงานให้ประชาชนได้รับประโยชน์สูงสุดจากบริการของรัฐ ทั้งนี้ กระทรวงเกษตรและสหกรณ์ได้มอบหมายให้ผู้ตรวจราชการกระทรวงเกษตรและสหกรณ์ ทำหน้าที่ตรวจติดตามการขับเคลื่อนนโยบายสำคัญทุกมิติส่งผลให้การขับเคลื่อนงานตามนโยบายสำคัญ มีผลการดำเนินงานคืบหน้าอย่างเป็นรูปธรรม
โดยได้กำหนดประเด็นการตรวจราชการของผู้ตรวจราชการกระทรวงเกษตรและสหกรณ์ ประจำปีงบประมาณ พ.ศ. 2567    ตาม 9 นโยบายสำคัญของรัฐมนตรีว่าการกระทรวงเกษตรและสหกรณ์ ประกอบด้วย 1) จัดตั้ง “ศูนย์บริการเกษตรพิรุณราช” 2) ขับเคลื่อนภารกิจ ยกระดับ MR. สินค้าเกษตร 3) ป้องกัน แก้ไข ฟื้นฟู รับมือภัยแล้ง หรือ ภัยพิบัติทางธรรมชาติ 4) ปราบปราม     การลักลอบนำเข้าสินค้าเกษตรผิดกฎหมาย 5) ผลักดันสินค้าเกษตรและบริการมูลค่าสูง 1 ท้องถิ่น 1 สินค้าเกษตรมูลค่าสูง 6) ส่งเสริมเกษตรกร สถาบันเกษตรกร เป็นผู้ให้บริการทางการเกษตรแบบครบวงจร 7) ทำการเกษตรที่ใส่ใจสิ่งแวดล้อม (Go Green) ด้วย BCG หรือ Carbon Credit 8) สร้างระบบประกันภัยเกษตรกรไทย สุขใจถ้วนหน้า และ 9) บริการทางการเกษตรที่ใช่ เลือกใช้ให้เหมาะสม นอกจากนี้ยังรวมถึง 8 ประเด็นข้อสั่งการ ได้แก่ 1) เปลี่ยน ส.ป.ก. เป็นโฉนด เพื่อพัฒนาคุณภาพชีวิตเกษตรกร 2) โครงการสร้างอาชีพ สร้างรายได้เกษตรกร ที่ได้รับการพักชำระหนี้ เป็นต้น ซึ่งถือเป็นกลไกที่สำคัญในการขับเคลื่อนการพัฒนาภาคการเกษตรอย่างเป็นระบบ เพื่อสร้างความเข้มแข็งให้กับเกษตรกร ช่วยยกระดับความเป็นอยู่ของเกษตรกร อันเป็นรากฐานสำคัญของเศรษฐกิจและสังคมไทย และผลักดันให้ประเทศไทยมีความแข็งแกร่ง สามารถก้าวไปสู่การเป็นประเทศที่พัฒนาแล้วในอนาคตอันใกล้

ที่มา : https://www.thaigov.go.th/news/contents/details/87152