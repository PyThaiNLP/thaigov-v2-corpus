รัฐบาลไทย-ข่าวทำเนียบรัฐบาล-ผู้ว่าฯ ลำปาง ลงพื้นที่ติดตามสถานการณ์น้ำ และช่วยเหลือประชาชนที่ได้รับผลกระทบจากน้ำป่าไหลหลากและน้ำท่วมฉับพลัน ในพื้นที่ อ.วังเหนือ พร้อมมอบถุงยังชีพ


วันศุกร์ที่ 30 สิงหาคม 2567
30/08/2567
พิมพ์
ผู้ว่าฯ ลำปาง ลงพื้นที่ติดตามสถานการณ์น้ำ และช่วยเหลือประชาชนที่ได้รับผลกระทบจากน้ำป่าไหลหลากและน้ำท่วมฉับพลัน ในพื้นที่ อ.วังเหนือ พร้อมมอบถุงยังชีพ
ผู้ว่าฯ ลำปาง ลงพื้นที่ติดตามสถานการณ์น้ำ และช่วยเหลือประชาชนที่ได้รับผลกระทบจากน้ำป่าไหลหลากและน้ำท่วมฉับพลัน ในพื้นที่ อ.วังเหนือ พร้อมมอบถุงยังชีพ เน้นย้ำสั่งการหน่วยงานที่เกี่ยวข้องเร่งสำรวจความเสียหายและเข้าให้การช่วยเหลือประชาชนให้เร็วที่สุด
เมื่อวันที่ 29 ส.ค. 67 นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า จากสถานการณ์ฝนตกหนักถึงหนักมากบางแห่งในพื้นที่ภาคเหนือตอนบนและจังหวัดลำปาง ในห้วงวันที่ 27 - 29 สิงหาคมที่ผ่านมา จนทำให้เกิดน้ำป่าไหลหลากและน้ำล้นตลิ่งเข้าท่วมบ้านเรือนราษฎร พื้นที่การเกษตรและสิ่งสาธารณประโยชน์ได้รับความเสียหาย ส่งผลให้ประชาชนได้รับความเดือดร้อนจำนวนหลายหลังคาเรือน ตนพร้อมด้วย นางสาวตวงรัตน์ โล่ห์สุนทร นายก อบจ.ลำปาง นายปกรณ์ กรรณวัลลี ปลัดจังหวัดลำปาง นางวณิชดา ไชยศิริ นายอำเภอวังเหนือ หัวหน้าสำนักงานป้องกันและบรรเทาสาธารณภัยจังหวัดลำปาง หัวหน้าส่วนราชการ และเจ้าหน้าที่จากหน่วยงานที่เกี่ยวข้อง จึงได้ลงพื้นที่ อ.วังเหนือ เพื่อสำรวจความเสียหายและความเดือดร้อนของประชาชน พร้อมมอบถุงยังชีพเพื่อช่วยบรรเทาความเดือดร้อนแก่ชาวบ้านในพื้นที่ ณ วัดปงถ้ำ ต.วังทอง วัดแม่สุขนอก ต.วังซ้าย และอาคารเอนกประสงค์บ้านน้ำหลง ต.วังซ้าย
นายชัชวาลย์ กล่าวว่า จากการลงพื้นที่ และตามรายงานการสำรวจความเสียหาย พบว่า จังหวัดลำปางได้รับผลกระทบ จากน้ำป่าไหลหลากและน้ำล้นตลิ่ง จำนวน 3 อำเภอ 8 ตำบล 19 หมู่บ้าน 311 ครัวเรือน และไม่มีผู้ได้รับบาดเจ็บ หรือ เสียชีวิต ซึ่งพื้นที่ที่ได้รับผลกระทบ ประกอบไปด้วย พื้นที่อำเภอวังเหนือ จังหวัดลำปาง มีพื้นที่ได้รับผลกระทบ 6 ตำบล ได้แก่ ตำบลวังทอง ม.3 บ้านปงถ้ำ ม.4 บ้านแม่เย็น ม.7 บ้านปงทอง ตำบลวังแก้ว ม.1 บ้านแม่หีด ม.5 บ้านห้วยปาย ตำบลวังซ้าย ม.6 บ้านน้ำหลง ม.8 บ้านแม่สุขเหนือ ตำบลวังเหนือ ม.4 บ้านทุ่งเป้า ม.6 บ้านใหม่ ตำบลทุ่งฮั้ว ม.3 บ้านผาดิน ตำบลวังทรายคำ ม.6 บ้านก่อ ม.7 บ้านป่าสัก ม.9 บ้านทุ่งพัฒนา พื้นที่อำเภอเถิน ตำบลแม่ถอด ได้แก่ ม.3 บ้านแม่เติน ม.7 บ้านดงชัย และพื้นที่อำเภองาว ตำบลบ้านร้อง ม.4 บ้านข่อย ทั้งนี้ ภาพรวมของสถานการณ์น้ำท่วมในจังหวัดลำปางระดับน้ำได้ลดลงจนเข้าสู่สภาวะปกติแล้ว
“โดยในวันนี้ ตนได้เดินทางไปยังพื้นที่ที่ได้รับผลกระทบจากน้ำท่วมที่อำเภอวังเหนือ พร้อมมอบถุงยังชีพเพื่อช่วยบรรเทาความเดือดร้อนแก่ชาวบ้าน จำนวน 1,398 ถุง โดยได้รับการสนับสนุนจากเหล่ากาชาดจังหวัดลำปาง และองค์การบริหารส่วนจังหวัดลำปาง และได้สั่งการให้ สำนักงานป้องกันและบรรเทาสาธารณภัยจังหวัดลำปาง อำเภอเถิน ร่วมกับองค์กรปกครองส่วนท้องถิ่นในพื้นที่ หน่วยทหาร กำนัน ผู้ใหญ่บ้าน อาสาสมัครป้องกันภัยฝ่ายพลเรือน ลงพื้นที่สำรวจความเสียหาย และให้ความช่วยเหลือในเบื้องต้น รวมถึงเร่งทำความสะอาดบ้านเรือนประชาชน ซ่อมแซมฟื้นฟูสิ่งสาธารณประโยชน์ และสำรวจความเสียหาย เพื่อให้การช่วยเหลือตามระเบียบของทางราชการ โดยเร็วที่สุด” นายชัชวาลย์ กล่าวเพิ่มเติม
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า อย่างไรก็ตามถึงแม้ว่าสถานการณ์น้ำท่วมจะกลับมาเข้าสู่ภาวะปกติแล้ว แต่ต้องขอเน้นย้ำให้ทุกภาคส่วนยังคงเฝ้าระวังกับฝนตกหนักที่อาจเกิดขึ้น โดยให้หน่วยงานที่เกี่ยวข้องจัดเตรียมความพร้อม เครื่องมืออุปกรณ์ เครื่องจักรกล ยุทโธปกรณ์ กำลังพลพร้อมให้ความช่วยเหลือ พี่น้องประชาชนตลอดเวลา และต้องขอให้ประชาชนชาวลำปางทุกคน โปรดติดตามเฝ้าระวังสถานการณ์น้ำในพื้นที่อย่างใกล้ชิด โดยเตรียมพร้อม อพยพคนในครัวเรือน สัตว์เลี้ยง สิ่งของมีมูลค่าสูง ไปยังจุดอพยพ จุดปลอดภัย ให้โดยเร็วที่สุดถ้าได้รับการแจ้งเตือนจากเจ้าหน้าที่ว่าอาจเกิดสถานการณ์อุทกภัยน้ำป่าไหลหลากขึ้นอีกครั้ง ท้ายนี้ หากประชาชนผู้ประสบภัยท่านใดยังไม่ได้รับความช่วยเหลือ หรือ ต้องการสอบถามข้อมูลและวิธีการเตรียมตัวรับมือสถานการณ์น้ำท่วม สามารถแจ้งได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่จังหวัดลำปาง หรือ โทรสายด่วน 1567 หรือ 1784 ตลอด 24 ชั่วโมง เพื่อเจ้าหน้าที่จะได้เข้าให้ความช่วยเหลือโดยเร็วที่สุดต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87591