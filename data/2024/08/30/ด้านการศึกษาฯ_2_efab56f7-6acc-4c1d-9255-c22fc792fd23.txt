รัฐบาลไทย-ข่าวทำเนียบรัฐบาล-ศธ.ไทย จัดเลี้ยงต้อนรับรัฐมนตรีศึกษาอาเซียน-ภาคีเครือข่าย 


วันศุกร์ที่ 30 สิงหาคม 2567
30/08/2567
พิมพ์
ศธ.ไทย จัดเลี้ยงต้อนรับรัฐมนตรีศึกษาอาเซียน-ภาคีเครือข่าย
ณ ปราสาทเมืองต่ำ บ้านโคกเมือง ตำบลจรเข้มาก อำเภอประโคนชัย จังหวัดบุรีรัมย์
ศธ.จัดงานเลี้ยงต้อนรับคณะรัฐมนตรีว่าการกระทรวงศึกษาธิการ หัวหน้าคณะผู้แทน เจ้าหน้าที่อาวุโส จากประเทศสมาชิกอาเซียนและประเทศภาคีเครือข่าย และนายเอกภาพ พันธวงศ์ รองเลขาธิการอาเซียนด้านประชาคมสังคม และวัฒนธรรมอาเซียน ที่มาเข้าร่วมการประชุมรัฐมนตรีด้านการศึกษาอาเซียน ครั้งที่ 13 และการประชุมที่เกี่ยวข้อง
"ในนามของกระทรวงศึกษาธิการ ประเทศไทย และในฐานะประเทศเจ้าภาพ ผมรู้สึกเป็นเกียรติอย่างยิ่ง และขอต้อนรับทุกท่านในโอกาสสำคัญในการมาเยือนประเทศไทย เพื่อเข้าร่วมประชุมรัฐมนตรีศึกษาอาเซียนครั้งที่ 13 และการประชุมที่เกี่ยวข้อง ณ จังหวัดบุรีรัมย์ ซึ่งการประชุมฯ ในครั้งนี้เปรียบเสมือนสัญลักษณ์ของความร่วมมือและความสัมพันธ์ที่ดี ระหว่างประเทศของเราในด้านการศึกษา
ผมหวังว่าทุกท่านจะได้สัมผัสกับความอบอุ่นกับบรรยากาศของมิตรภาพที่ดี ได้สัมผัสวิถีชีวิตท้องถิ่น ภูมิปัญญา ศิลปวัฒนธรรม อาหารท้องถิ่นที่อร่อยและหลากหลาย รวมถึงสถานที่ท่องเที่ยว สถานศึกษา ที่น่าตื่นตาตื่นใจของจังหวัดบุรีรัมย์ ไม่ว่าจะเป็นปราสาทหินพนมรุ้งหรือปราสาทหินเมืองต่ำ ณ ที่นี่ ที่งดงามและยิ่งใหญ่ และหวังเป็นอย่างยิ่งว่า ตลอดระยะเวลาที่ทุกท่านเข้าร่วมประชุม ณ ประเทศไทศไทย ทุกท่านจะมีความประทับใจและมีช่วงเวลาที่น่าจดจำ และการมาเยือนครั้งนี้จะเป็นโอกาสในการสร้างความสัมพันธ์ ที่แน่นแฟ้นยิ่งขึ้นระหว่างประเทศสมาชิกอาเซียนและประเทศภาคีเครือข่ายของเรา รวมถึง ความสำเร็จในการแลกเปลี่ยนความคิดเห็นและประสบการณ์ที่เป็นประโยชน์ซึ่งกันและกัน" รมว.ศธ.กล่าว

ที่มา : https://www.thaigov.go.th/news/contents/details/87597