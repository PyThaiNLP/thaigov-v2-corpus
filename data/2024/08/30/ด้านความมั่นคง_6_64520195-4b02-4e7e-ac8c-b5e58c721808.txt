รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดอบรมสัมมนาการพัฒนาจริยธรรมสำหรับเจ้าหน้าที่ของรัฐสร้างความรู้ความเข้าใจเกี่ยวกับประมวลจริยธรรมและการปฏิบัติที่ควรกระทำและไม่ควรกระทำ (Do & Don't)


วันศุกร์ที่ 30 สิงหาคม 2567
สำนักงานปลัดกระทรวงกลาโหมจัดอบรมสัมมนาการพัฒนาจริยธรรมสำหรับเจ้าหน้าที่ของรัฐสร้างความรู้ความเข้าใจเกี่ยวกับประมวลจริยธรรมและการปฏิบัติที่ควรกระทำและไม่ควรกระทำ (Do & Don't)
​ในวันพฤหัสบดีที่ ๒๙ สิงหาคม ๒๕๖๗ เวลา ๐๙.๐๐ นาฬิกา พลเอก สนิธชนก สังขจันทร์ ปลัดกระทรวงกลาโหม เป็นประธานเปิดการอบรมสัมมนาการพัฒนาจริยธรรมสำหรับเจ้าหน้าที่ของรัฐ ณ ห้องศรีสมาน ๑ อาคารอเนกประสงค์ สำนักงานปลัดกระทรวงกลาโหม (พื้นที่ศรีสมาน)
เพื่อสร้างความรู้ความเข้าใจเกี่ยวกับจริยธรรมสำหรับเจ้าหน้าที่ของรัฐ โดยมี ข้าราชการ ลูกจ้าง และพนักงานราชการสังกัดสำนักงานปลัดกระทรวงกลาโหม เข้าร่วมการอบรม นอกจากนี้ยังมีกำลังพลเข้ารับฟังผ่าน ช่องทางระบบเครือข่าย Video Conference และ Facebook Live
อีกจำนวนกว่า ๕,๐๐๐ นาย
​โดยในการอบรมภาคเช้า จะเป็นการบรรยาย เรื่อง "การพัฒนาจริยธรรมสำหรับเจ้าหน้าที่ของรัฐ" ซึ่งบรรยายโดยวิทยากรจากสำนักงาน ก.พ. และในช่วงบ่ายจะเป็นการบรรยายการสร้างการรับรู้และความเข้าใจเรื่องระเบียบกระทรวงกลาโหมว่าด้วยประมวลจริยธรรม การปฏิบัติที่ควรกระทำและไม่ควรกระทำ (Do & Don't) เพื่อรักษาประมวลจริยธรรมกระทรวงกลาโหมของสำนักงานปลัดกระทรวงกลาโหม
​สำหรับข้อกำหนดการปฏิบัติที่ควรกระทำและไม่ควรกระทำ เป็นการกำหนดแนวทางปฏิบัติสำหรับประมวลจริยธรรมทั้ง ๗ ประการ ประกอบด้วย การยึดมั่นสถาบันหลักของประเทศ การซื่อสัตย์สุจริต มีจิตสำนึกที่ดี การกล้าตัดสินใจและกระทำในสิ่งที่ถูกต้องการพิทักษ์และรักษาผลประโยชน์ของชาติ การมุ่งเน้นผลสัมฤทธิ์ของงาน การปฏิบัติหน้าที่อย่างเป็นธรรมและการดำรงตนให้เป็นแบบอย่างที่ดี เพื่อสร้างความชัดเจนให้แก่กำลังพลในการปฏิบัติตามประมวลจริยธรรม

ที่มา : https://www.thaigov.go.th/news/contents/details/87590