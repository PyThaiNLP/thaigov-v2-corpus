รัฐบาลไทย-ข่าวทำเนียบรัฐบาล-ผู้ตรวจราชการฯ เอกนิติ เปิดงาน “อุตสาหกรรมแฟร์ สุพรรณบุรี” ครั้งที่ 2 


วันศุกร์ที่ 30 สิงหาคม 2567
30/08/2567
พิมพ์
ผู้ตรวจราชการฯ เอกนิติ เปิดงาน “อุตสาหกรรมแฟร์ สุพรรณบุรี” ครั้งที่ 2
ผู้ตรวจราชการฯ เอกนิติ เปิดงาน “อุตสาหกรรมแฟร์ สุพรรณบุรี” ครั้งที่ 2
วันที่ 29 สิงหาคม 2567 นายเอกนิติ  รมยานนท์ ผู้ตรวจราชการกระทรวงอุตสาหกรรม เป็นประธานเปิดงาน “อุตสาหกรรมแฟร์ สุพรรณบุรี” ครั้งที่ 2 ณ บริษัท เดลี่ เอ้กส์ (ไทยแลนด์) จำกัด  อำเภอบางปลาม้า จังหวัดสุพรรณบุรี เพื่อขับเคลื่อนเศรษฐกิจของจังหวัดสุพรรณบุรี ภายใต้การปรับเปลี่ยนอุตสาหกรรมเข้าสู่วิถีใหม่ “MIND ใช้ หัวและใจ ปั้นอุตสาหกรรมคู่ชุมชน” โดยมีกิจกรรมจัดแสดงนวัตกรรมการผลิตและจำหน่ายผลิตภัณฑ์ จำนวนรวมทั้งสิ้น 67 บูธ แบ่งเป็นผลิตภัณฑ์จากโรงงานอุตสาหกรรม ผลิตภัณฑ์ที่ได้รับการรับรองมาตรฐานผลิตภัณฑ์ชุมชน การจัดแสดงนิทรรศการและนวัตกรรมการผลิตของหน่วยงานในพื้นที่และผู้ประกอบการในจังหวัดสุพรรณบุรี
ซึ่งการจัดงานในครั้งนี้ จะเป็นการประชาสัมพันธ์ศักยภาพการผลิตและเพิ่มช่องทางการตลาดเชิงรุกให้กับผู้ประกอบการโรงงานอุตสาหกรรม ผู้ผลิตผลิตภัณฑ์ที่ได้รับการรับรองมาตรฐานผลิตภัณฑ์ชุมชน และผลิตภัณฑ์ชุมชน
ในจังหวัดสุพรรณบุรี ประชาชนจะได้อุปโภคบริโภคสินค้าราคาโรงงาน
ลดภาระค่าใช้จ่าย เป็นการกระตุ้นเศรษฐกิจของจังหวัดสุพรรณบุรี นอกจากนี้ประชาชนยังจะได้รับความรู้และทักษะในการประกอบอาชีพจากกิจกรรมการฝึกอบรม เกิดการกระจายรายได้สู่ชุมชน และเกิดการเชื่อมโยงอุตสาหกรรมให้อยู่ร่วมกับสังคมชุมชนอย่างเกื้อกูล สอดคล้องตามนโยบายปฏิรูปการทำงานตามแนวคิด “MIND ใช้ หัวและใจ ปั้นอุตสาหกรรมคู่ชุมชน” เกิดผลสัมฤทธิ์ “ชุมชนรักโรงงาน โรงงานรักชุมชน และสร้างการกระจายรายได้สู่ชุมชน”

ที่มา : https://www.thaigov.go.th/news/contents/details/87616