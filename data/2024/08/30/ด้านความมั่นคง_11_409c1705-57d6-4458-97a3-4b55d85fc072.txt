รัฐบาลไทย-ข่าวทำเนียบรัฐบาล-นาย สุทิน คลังแสง รัฐมนตรีว่าการกระทรวงกลาโหมเดินทางติดตามสถานการณ์อุทกภัยและมอบถุงยังชีพในพื้นที่ จังหวัดสุโขทัย


วันศุกร์ที่ 30 สิงหาคม 2567
นาย สุทิน คลังแสง รัฐมนตรีว่าการกระทรวงกลาโหมเดินทางติดตามสถานการณ์อุทกภัยและมอบถุงยังชีพในพื้นที่ จังหวัดสุโขทัย
วันพฤหัสบดีที่ ๒๙ ส.ค.๖๗ เวลา ๑๑.๓๐ น. นายสุทิน คลังแสง รมว.กห. และคณะ เดินทางสู่ประตูระบายน้ำแม่น้ำยม บ้านหาดสะพานจันทร์ อ.สวรรคโลก จ.สุโขทัย
โดยได้รับฟังการบรรยายสรุปสถานการณ์น้ำและการช่วยเหลือประชาชนในพื้นที่จาก ผอ.ชลประทาน จ.สุโขทัย และ ศบภ.มทบ.๓๙
โดย รมว.กห. ได้กำชับและสั่งการให้ช่วยเหลือประชาชนอย่างเต็มที่ หลังจากนั้น ยังได้เดินทางต่อไปที่บ้านหมู่ที่ ๗ และ หมู่ที่ ๘ ต.วังทอง อ.ศรีสำโรง เพื่อพบปะประชาชน รวมถึงมอบถุงยังชีพและลงเรือเพื่อไปเข้าเยี่ยมชาวบ้าน พร้อมทีมแพทย์ทหารจากโรงพยาบาลค่ายสมเด็จพระนเรศวรมหาราช ในการมอบสิ่งของและเยี่ยมผู้ป่วยภาวะติดเตียง
ในการนี้ นายสุทิน คลังแสง รมว.กห. ได้ให้ความเชื่อมั่นกับประชาชนอีกว่า “ขณะนี้ทุกฝ่ายได้ทำงานร่วมกันทั้งกระทรวงกลาโหม กระทรวงมหาดไทย กระทรวงเกษตรและสหกรณ์ กระทรวงสาธารณสุข กระทรวงทรัพยากรธรรมชาติและสิ่งแวดล้อม ซึ่งที่ผ่านมาได้ประชุมกันมาก่อนหน้านี้ โดยเตรียมการด้านการช่วยเหลือผู้ประสบภัย ทั้งการช่วยเหลือ เยียวยา การฟื้นฟูซ่อมแซมบ้านเรือนของประชาชน” และท้ายที่สุดก่อนเดินทางกลับยังได้ฝากให้กำลังใจหน่วยทหารที่เข้าพื้นที่ช่วยเหลือประชาชน และกล่าวขอบคุณในความเสียสละในการปฏิบัติภารกิจนี้อย่างเต็มกำลังความสามารถให้สมกับคำที่ว่า “ทหารเป็นที่พึ่งของประชาชนในทุกโอกาส”

ที่มา : https://www.thaigov.go.th/news/contents/details/87605