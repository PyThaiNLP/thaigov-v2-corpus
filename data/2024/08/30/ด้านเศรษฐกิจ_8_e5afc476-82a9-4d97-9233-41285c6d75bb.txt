รัฐบาลไทย-ข่าวทำเนียบรัฐบาล-กรมการขนส่งทางบก ร่วมมือกับ ขสมก. - ไทย สมายล์ บัส อำนวยความสะดวกและบรรเทาความเดือดร้อนของประชาชน จัดการเดินรถในแนวเส้นทางเดิมชั่วคราว 9 เส้นทาง


วันศุกร์ที่ 30 สิงหาคม 2567
กรมการขนส่งทางบก ร่วมมือกับ ขสมก. - ไทย สมายล์ บัส อำนวยความสะดวกและบรรเทาความเดือดร้อนของประชาชน จัดการเดินรถในแนวเส้นทางเดิมชั่วคราว 9 เส้นทาง
.....
ตามที่มีข่าวในสื่อสังคมออนไลน์ว่าองค์การขนส่งมวลชนกรุงเทพ (ขสมก.) จะหยุดให้บริการ เดินรถในเส้นทางเดิมในวันที่ 31 สิงหาคม 2567 และปรับการเดินรถจากเส้นทางเดิมเข้าสู่แนวเส้นทางปฏิรูป รถโดยสารประจำทางหมวด 1 ในเขตกรุงเทพมหานครและจังหวัดที่มีเส้นทางต่อเนื่อง ทำให้เกิดกระแสวิพากษ์วิจารณ์ และมีประชาชนผู้ใช้บริการได้แสดงความวิตกกังวลถึงผลกระทบที่อาจเกิดขึ้น กรมการขนส่งทางบก (ขบ.) จึงเชิญผู้บริหาร ขสมก. และบริษัท ไทย สมายล์ บัส จำกัด เข้าร่วมประชุมหารือแนวทางการลดผลกระทบจากการปรับเปลี่ยนเส้นทางเดินรถโดยสารประจำทางจากแนวเส้นทางเดิมสู่แนวทางการปฏิรูปเส้นทาง ซึ่งจากการหารือพบว่ามีเส้นทางปฏิรูปบางเส้นทางเปลี่ยนแนวการเดินรถจากเส้นทางเดิม ทำให้ผู้ใช้บริการบางรายไม่ได้รับความสะดวกในการเดินทาง ขสมก. และไทย สมายล์ บัส จึงจัดการเดินรถในเส้นทางเดิมบางเส้นทางควบคู่กับการเดินรถแนวเส้นทางปฏิรูปฯ เพื่ออำนวยความสะดวกประชาชนที่ได้รับผลกระทบจากการเปลี่ยนผ่านการเดินรถสู่แผนปฏิรูปฯ โดย ขบ. อนุญาตให้ ขสมก. และไทย สมายล์ บัส เดินรถในแนวเส้นทางเดิมเป็นการชั่วคราว 9 เส้นทาง ดังนี้ ขสมก. 6 เส้นทาง ได้แก่ สาย 59 รังสิต - สนามหลวง สาย 68 บางลำพู - สมุทรสาคร สาย 205 คลองเตย - ถนนรัชดาภิเษก (ตอนล่าง) สาย 511 ปากน้ำ - สถานีขนส่งผู้โดยสารกรุงเทพฯ (ตลิ่งชัน) สาย 520 ตลาดไท - มีนบุรี สาย 543 บางเขน - คลอง 9 (กรมการปกครอง) และไทย สมายล์ บัส จำกัด 3 เส้นทาง ได้แก่ สาย 1 ถนนตก - ท่าเตียน (วนเข้าถนนตกเท่านั้น) สาย 27 มีนบุรี - ถนนลาดพร้าว - อนุสาวรีย์ชัยสมรภูมิ สาย 8 วัดคลองสวน - ลาดหญ้า พร้อมทั้งจัดจำนวนรถโดยสารและความถี่การออกให้บริการให้เหมาะสมกับปริมาณผู้โดยสารในแต่ละช่วงเวลา
อย่างไรก็ตาม ขบ. จะกำกับดูแลการเดินรถให้เป็นไปตามเงื่อนไขที่กำหนด และยินดีรับฟังความคิดเห็นของประชาชนเพื่อเป็นข้อมูลในการวางแผนพัฒนาการให้บริการให้ดียิ่งขึ้น หากประชาชนไม่ได้รับความสะดวกในการใช้บริการรถโดยสารสาธารณะ สามารถแจ้งเรื่องร้องเรียนได้ที่สายด่วน ขบ. โทร. 1584 ตลอด 24 ชั่วโมง

ที่มา : https://www.thaigov.go.th/news/contents/details/87604