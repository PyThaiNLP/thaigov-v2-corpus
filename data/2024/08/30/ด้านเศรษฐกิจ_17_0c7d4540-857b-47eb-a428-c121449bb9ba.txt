รัฐบาลไทย-ข่าวทำเนียบรัฐบาล-รมช.อรรถกร ติดตามสถานการณ์น้ำลำน้ำห้วยหลวง จ.อุดรธานี


วันศุกร์ที่ 30 สิงหาคม 2567
รมช.อรรถกร ติดตามสถานการณ์น้ำลำน้ำห้วยหลวง จ.อุดรธานี
รมช.อรรถกร ติดตามสถานการณ์น้ำลำน้ำห้วยหลวง จ.อุดรธานี
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่ตรวจติดตามสถานการณ์น้ำและสถานการณ์อุทกภัยจังหวัดอุดรธานี ณ ศูนย์ปฏิบัติการน้ำอัจฉริยะ (SWOC) สำนักงานชลประทานที่ 5 ต.หมูม่น อ.เมือง จ.อุดรธานี และเดินทางตรวจติดตามสถานการณ์น้ำลุ่มน้ำห้วยหลวง เนื่องจากร่องมรสุมพาดผ่านตอนบนของภาคเหนือ และประเทศลาวตอนบน เข้าสู่หย่อมความกดอากาศต่ำบริเวณประเทศเวียดนามตอนบน ประกอบกับมรสุมตะวันตกเฉียงใต้ยังคงพัดปกคลุมทะเลอันดามันประเทศไทย ส่งผลทำให้ฝนตกในเขตพื้นที่ภาคเหนือและภาคตะวันออกเฉียงเหนือ ทำให้มีฝนตกต่อเนื่อง ในเขตพื้นที่ อ.เมือง จ.อุดรธานี ตั้งแต่วันที่ 17 - 19 ส.ค. 2567 รวมฝนสะสม 3 วัน จำนวน 217 มิลลิเมตร ทำให้เกิดน้ำหลากในลำห้วยดาน ไหลผ่านพื้นที่ส่งน้ำในเขตโครงการส่งน้ำและบำรุงรักษาห้วยหลวง
สถานการณ์น้ำปัจจุบัน (ณ วันที่ 30 ส.ค.67) ยังคงต้องเฝ้าระวังระดับน้ำของลำห้วยหลวงอย่างเข้มข้น เนื่องจากปริมาณน้ำที่ไหลลงมา ส่งผลให้น้ำเอ่อล้นตลิ่งเข้าท่วมพื้นที่ชุมชนและการเกษตร
ด้านการให้ความช่วยเหลือ กรมชลประทานได้ใช้เครื่องมือบริหารจัดการน้ำที่มีอยู่ในพื้นที่อย่างเต็มศักยภาพและเฝ้าระวังระดับน้ำในจุดที่มีความเสี่ยงอย่างใกล้ชิด ส่วนการเตรียมความพร้อมกับสถานการณ์น้ำที่อาจจะส่งผลกระทบต่อบางพื้นที่ของอุดรธานี กรมชลประทาน ได้ติดตั้งเครื่องสูบน้ำขนาด 14 นิ้ว บริเวณซอยแสงเจริญ 11 บ้านหนองนาหล่ำ หมู่ที่ 5 ต.สามพร้าว อ.เมือง  และติดตั้งเครื่องสูบน้ำขนาด 14 นิ้ว บริเวณชุมชน ต.หมูม่น อ.เมือง จ.อุดรธานี เพื่อเร่งระบายน้ำออกจากพื้นที่ เพื่อรองรับปริมาณน้ำจากทางตอนบนที่กำลังไหลลงมาในระยะต่อไป ตาม 10 มาตรการรับมือฤดูฝน ปี 2567 สำหรับการป้องกันและแก้ไขปัญหาอุทกภัยตลอดช่วงฤดูฝนนี้

ที่มา : https://www.thaigov.go.th/news/contents/details/87628