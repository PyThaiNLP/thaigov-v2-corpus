รัฐบาลไทย-ข่าวทำเนียบรัฐบาล-จังหวัดลำพูน และเหล่ากาชาดจังหวัด เร่งให้ความช่วยเหลือผู้ประสบภัยน้ำท่วมในพื้นที่ อำเภอลี้ ด้านผู้ว่าฯ กำชับเจ้าหน้าที่ขอให้ติดตามสถานการณ์น้ำในพื้นที่อย่างต่อเนื่อง


วันศุกร์ที่ 30 สิงหาคม 2567
30/08/2567
พิมพ์
จังหวัดลำพูน และเหล่ากาชาดจังหวัด เร่งให้ความช่วยเหลือผู้ประสบภัยน้ำท่วมในพื้นที่ อำเภอลี้ ด้านผู้ว่าฯ กำชับเจ้าหน้าที่ขอให้ติดตามสถานการณ์น้ำในพื้นที่อย่างต่อเนื่อง
จังหวัดลำพูน และเหล่ากาชาดจังหวัด เร่งให้ความช่วยเหลือผู้ประสบภัยน้ำท่วมในพื้นที่ อำเภอลี้ ด้านผู้ว่าฯ กำชับเจ้าหน้าที่ขอให้ติดตามสถานการณ์น้ำในพื้นที่อย่างต่อเนื่อง เพื่อให้รู้เท่าทันเหตุการณ์อย่างทันท่วงที
เมื่อวันที่ 29 ส.ค. 67 นายสันติธร ยิ้มละมัย ผู้ว่าราชการจังหวัดลำพูน เปิดเผยว่า ตนมอบหมายให้นายสมาน กองแก้ว ปลัดจังหวัดลำพูน พร้อมด้วยเหล่ากาชาดจังหวัดลำพูน ลงพื้นที่ติดตามสถานการณ์น้ำท่วมพื้นที่ อ.ลี้ จ.ลำพูน พร้อมมอบสิ่งของอุปโภค บริโภค ให้แก่ประชาชนผู้ประสบอุทกภัย ที่บ้านม่วงสามปี หมู่ที่ 8 ต.ลี้ อ.ลี้ จ.ลำพูน เพื่อสร้างขวัญกำลังใจให้กับประชาชนผู้ประสบอุทกภัย โดยมีนายประเชิญ สมองดี นายอำเภอลี้ นายกกิ่งกาชาดอำเภอลี้พร้อมคณะ รองนายกเทศมนตรีตำบลลี้ ผู้ใหญ่บ้านม่วงสามปี ร่วมลงพื้นที่
นายสันติธร ยิ้มละมัย ผู้ว่าราชการจังหวัดลำพูน กล่าวว่า สืบเนื่องจากเมื่อวันที่ 28 สิงหาคม 2567 เวลาประมาณ 23.00 น. มีมวลน้ำป่าไหลหลากเข้าท่วมพื้นที่บ้านม่วงสามปี ประมาณร้อยละ 70 ของพื้นที่ มีระดับน้ำห้วยแม่แต๊เอ่อล้นท่วมบ้านเรือนประชาชนประมาณ 150 หลังคาเรือน ขณะนี้ปริมาณน้ำในพื้นที่บ้านม่วงสามปีได้ระบายลดลงใกล้สู่ภาวะปกติแล้ว จึงได้แจ้งเตือนให้เจ้าหน้าที่และประชาชนในพื้นที่เฝ้าติดตามสภาพอากาศและข้อมูลข่าวสารการแจ้งเตือนของเจ้าหน้าที่รัฐอย่างใกล้ชิด
“กรมป้องกันและบรรเทาสาธารณภัย (ปภ.) ได้แจ้งเตือนพื้นที่เสี่ยงน้ำท่วมฉับพลัน น้ำป่าไหลหลาก ดินถล่ม ภัย พื้นที่เฝ้าระวังน้ำท่วมฉับพลัน น้ำป่าไหลหลาก และน้ำท่วมขังในระยะสั้น, พื้นที่เฝ้าระวังน้ำล้นตลิ่ง น้ำท่วมขัง, พื้นที่เฝ้าระวังระดับแม่น้ำโขงเพิ่มสูงขึ้น, พื้นที่เฝ้าระวังดินถล่ม และพื้นที่เฝ้าระวังคลื่นลมแรง โดยจังหวัดลำพูน มีพื้นที่ที่ต้องเฝ้าระวังอย่างต่อเนื่องได้แก่ อ.ทุ่งหัวช้าง อ.แม่ทา และ อ.ลี้” นายสันติธร ยิ้มละมัย กล่าว
นายสันติธร ยิ้มละมัย ผู้ว่าราชการจังหวัดลำพูน กล่างในช่วงท้ายว่า สำหรับในพื้นที่น้ำท่วมขัง ขอให้พี่น้องประชาชนระมัดระวังอันตรายจากกระแสไฟฟ้ารั่ว และในกรณีที่มีความเสี่ยงจะเกิดอันตรายให้ตัดกระแสไฟฟ้าทันที และขอให้ติดตามข้อมูลข่าวสารสถานการณ์อุทกภัย ตลอดจนการพยากรณ์อากาศอย่างใกล้ชิด จนกว่าเหตุการณ์จะกลับเข้าสู่ภาวะปกติ เพื่อให้รู้เท่าทันเหตุการณ์อย่างทันท่วงที ทั้งนี้ หากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือ สายด่วนศูนย์ดำรงธรรม 1567 หรือ ประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอ นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/87588