รัฐบาลไทย-ข่าวทำเนียบรัฐบาล-ผู้ว่าฯ นครพนม ตรวจเยี่ยมพร้อมติดตามการจัดการเรียนการสอนและคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตทุกช่วงวัย และส่งเสริมวิชาประวัติศาสตร์ชาติไทย


วันศุกร์ที่ 30 สิงหาคม 2567
30/08/2567
พิมพ์
ผู้ว่าฯ นครพนม ตรวจเยี่ยมพร้อมติดตามการจัดการเรียนการสอนและคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตทุกช่วงวัย และส่งเสริมวิชาประวัติศาสตร์ชาติไทย
ผู้ว่าฯ นครพนม ตรวจเยี่ยมพร้อมติดตามการจัดการเรียนการสอนและคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตคนทุกช่วงวัย ส่งเสริมวิชาประวัติศาสตร์ชาติไทย หน้าที่พลเมือง และศีลธรรม เพื่อให้เด็กเยาวชนไทยเติบโตเป็นพลเมืองที่ดี
ผู้ว่าฯ นครพนม ตรวจเยี่ยมพร้อมติดตามการจัดการเรียนการสอนและคุณภาพอาหารกลางวันของเด็กนักเรียนในสถานศึกษา มุ่งมั่นเสริมสร้างคุณภาพชีวิตคนทุกช่วงวัย และส่งเสริมวิชาประวัติศาสตร์ชาติไทย หน้าที่พลเมือง และศีลธรรม เพื่อให้เด็กเยาวชนไทยเติบโตไปเป็นพลเมืองที่มีคุณภาพ
วันนี้ (30 ส.ค. 2567) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนพร้อมคณะได้ตรวจเยี่ยมและติดตามการจัดการเรียนการสอนในแต่ละระดับชั้นเรียน ตามนโยบายส่งเสริมการศึกษาของจังหวัดนครพนมและกระทรวงศึกษาธิการ รวมทั้งได้ให้ความสำคัญกับการติดตามคุณภาพอาหารกลางวันของเด็กนักเรียนในสถานศึกษา เพื่อมุ่งมั่นเสริมสร้างคุณภาพชีวิตคนทุกช่วงวัย โดยมี นายวิมล หนูแก้ว ประชาสัมพันธ์จังหวัดนครพนม ดร.อิศราภรณ์ ชูมาศ ศึกษานิเทศก์ จากสำนักงานศึกษาธิการจังหวัดนครพนม มีนายธนรักษ์ จันทร์สด ผู้อำนวยการโรงเรียน/ รองผู้อำนวยการโรงเรียน พร้อมด้วยคณะครูและบุคลากรทางการศึกษา ณ โรงเรียนบ้านท่าค้อ (ชุณห์ประสาทศิลป์) ตำบลท่าค้อ อำเภอเมืองนครพนม
นายวันชัย กล่าวว่า สำหรับการจัดกิจกรรมตรวจเยี่ยมสถานศึกษาในพื้นที่จังหวัดนครพนม ตนได้มอบหมายให้นายอำเภอและส่วนราชการที่เกี่ยวข้อง ดำเนินการทั้ง 12 อำเภอ เพื่อติดตามการดำเนินนโยบายด้านการส่งเสริมการศึกษาของจังหวัดนครพนมและกระทรวงมหาดไทย ซึ่งให้ความสำคัญกับเรื่องสุขภาพของประชาชนทุกช่วงวัย โดยเริ่มจากการรับประทานอาหารที่มีประโยชน์ต่อสุขภาพ การรับประทานอาหารที่ถูกสุขลักษณะและครบทั้ง 5 หมู่ ซึ่งจังหวัดนครพนมได้นำนโยบายการส่งเสริมอาหารกลางวันของ นายสุทธิพงษ์ จุลเจริญ ปลัดกระทรวงมหาดไทย มาขับเคลื่อนกับทุกสถานศึกษาในพื้นที่ เพื่อให้เด็กนักเรียนจังหวัดนครพนมได้รับอาหารที่ครบถ้วน เพียงพอ สะอาด และถูกสุขลักษณะ ทำให้เด็กนักเรียนมีร่างกายที่แข็งแรง มีการพัฒนาทั้งร่างกายและจิตใจอย่างเหมาะสม ควบคู่ไปกับการดำเนินการเรียนการสอนในวิชาประวัติศาสตร์ชาติไทย หน้าที่พลเมือง และศีลธรรมให้กับนักเรียน อย่างต่อเนื่องและมีแบบแผน เพื่อสร้างเยาวชนที่มีคุณภาพให้กับสังคมไทยเพิ่มมากยิ่งขึ้น
"ตนได้ตรวจเยี่ยมให้กำลังใจ และติดตามการจัดการเรียนการสอนของทางโรงเรียนบ้านท่าค้อ (ชุณห์ประสาทศิลป์) และได้มีข้อแนะนำเน้นย้ำว่า ให้ทำการเรียนการสอนวิชาประวัติศาสตร์และหน้าที่พลเมือง ศีลธรรม และให้คำแนะนำกับทางโรงเรียนและทางผู้บริหารสถานศึกษาได้ให้ความสำคัญกับวิชาดังกล่าวเพื่อที่จะสามารถสอดแทรกความรู้ ทางประวัติศาสตร์และคุณธรรม ให้เด็กเยาวชนไทย ได้เรียนรู้และซึมซับความเสียสละของบรรพบุรุษไทย รวมทั้งได้มีศีลธรรมคุณธรรมนำชีวิต" นายวันชัย กล่าว
“พร้อมนี้ ตนยังได้มุ่งเน้นในเรื่องอาหารกลางวันของนักเรียน ที่ทางโรงเรียนต้องให้ความสำคัญไม่แพ้กับการจัดหลักสูตรการเรียนการสอน เนื่องจากอาหารคือปัจจัยที่ช่วยเสริมพัฒนาการทางการเรียนรู้ให้กับเด็กและเยาวชน ถ้าหากได้รับประทานอาหารตามหลักโภชนาการและครบ 5 หมู่ เพียงพอ สะอาด และถูกสุขลักษณะ ก็จะทำให้เด็กนักเรียนมีร่างกายที่แข็งแรง มีการพัฒนาทั้งร่างกายและจิตใจอย่างเหมาะสม มุ่งเสริมสร้างคุณภาพชีวิตทุกช่วงวัย และเกิดการเรียนรู้ที่มีประสิทธิภาพ มากไปกว่านั้นในเรื่องของการจัดสภาพแวดล้อมภายในโรงเรียนและปรับภูมิทัศน์ในโรงเรียนให้น่าดู น่าอยู่ น่าเรียน การพัฒนาสมรรถนะการจัดการเรียนการสอนด้วยเทคโนโลยี การเสริมสร้างหลักสูตรและส่งเสริมสนับสนุนการศึกษาสู่สมรรถนะที่สูงขึ้นของผู้เรียน การดำเนินมาตรการเรื่องความปลอดภัยในสถานศึกษา ก็ยังเป็นปัจจัยเสริมที่จะช่วยทำให้โรงเรียนเป็นสถานศึกษาที่ปลอดภัยและมีสังคมที่เอื้อต่อการเรียนรู้และเติบโตของเด็กซึ่งเป็นอนาคตของชาติ ซึ่งจะมีภูมิคุ้มกันที่แข็งแกร่งและสามารถไปพัฒนาสังคมโลกใบนี้ให้ดีขึ้นได้อีกด้วย” นายวันชัย กล่าวเพิ่มเติม
นายวันชัย จันทร์พร ผู้ว่าราชการจังหวัดนครพนม กล่าวในช่วงท้ายว่า ทั้งนี้ จังหวัดนครพนม มีความมุ่งมั่นในการส่งเสริมและยกระดับคุณภาพด้านการศึกษาในจังหวัดนครพนม โดยจะมีการติดตามและประเมินผลสถานศึกษาอย่างต่อเนื่อง และจะลงพื้นที่ตรวจเยี่ยมทุกสถานศึกษาจังหวัดนครพนม ร่วมกับทางท่านนายอำเภอทุกอำเภอ เพื่อประชุมพบปะกับผู้บริหารของโรงเรียน เปิดโอกาสในการรับฟังอุปสรรคและข้อเสนอแนะในการดำเนินการตามนโยบายการสนับสนุนและยกระดับการศึกษา และนโยบายการพัฒนาคนทุกช่วงวัย โดยทั้งหมดมีเป้าหมายสูงสุด คือเพื่อพัฒนายกระดับการศึกษา อันเป็นพื้นฐานสำคัญของการเป็นพลเมืองดีของสังคมให้แก่เด็กและเยาวชนในอนาคต

ที่มา : https://www.thaigov.go.th/news/contents/details/87622