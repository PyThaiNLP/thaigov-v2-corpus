รัฐบาลไทย-ข่าวทำเนียบรัฐบาล-กรมทางหลวงชนบท เริ่มวางสะพานเบลีย์บริเวณสาย พร.3002 จังหวัดแพร่ คาดเปิดให้ประชาชนใช้งาน วันที่ 1 กันยายน 2567


วันศุกร์ที่ 30 สิงหาคม 2567
กรมทางหลวงชนบท เริ่มวางสะพานเบลีย์บริเวณสาย พร.3002 จังหวัดแพร่ คาดเปิดให้ประชาชนใช้งาน วันที่ 1 กันยายน 2567
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า ได้รับรายงานจากสำนักงานทางหลวงชนบทที่ 17 (เชียงราย) แขวงทางหลวงชนบทแพร่ หลังสำรวจความเสียหายของสายทาง ซึ่งมีสายทางที่ได้รับผลกระทบหนัก 1 สายทาง สะพานขาด 2 ช่วง ความยาวรวม 40 เมตร ได้แก่ ถนนสาย พร.3002 แยก ทล.102 - บ้านเด่นไผ่ อำเภอสอง (กม. ที่ 3+602) จึงได้นำเจ้าหน้าที่เข้าติดตั้งสะพานเหล็กสำเร็จรูป (Bailey Bridge) พร้อมสัญญาณไฟกะพริบ ป้ายเตือน ป้ายแนะนำเส้นทางเลี่ยง เพื่ออำนวยความสะดวกให้ประชาชนใช้สัญจรได้ชั่วคราว คาดว่าจะติดตั้งแล้วเสร็จและเปิดให้ประชาชนใช้สัญจรได้ภายในวันที่ 1 กันยายนนี้
ทั้งนี้ ได้กำชับให้แขวงทางหลวงชนบทในพื้นที่ภาคตะวันออกเฉียงเหนือ เตรียมความพร้อมเครื่องมือ เครื่องจักร อุปกรณ์ และสะพานเบลีย์ กรณีสถานการณ์อุทกภัยที่อาจเกิดขึ้นในอนาคต เพื่อช่วยเหลือบรรเทาความเดือดร้อนให้ประชาชนในเบื้องต้นได้ในทันที หากประชาชนต้องการความช่วยเหลือสามารถติดต่อแขวงทางหลวงชนบทในพื้นที่หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/87623