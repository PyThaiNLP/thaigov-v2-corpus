รัฐบาลไทย-ข่าวทำเนียบรัฐบาล-'อนุทิน' ติดตามเหตุอุโมงค์รถไฟความเร็วสูงถล่มวันที่ 4 ยืนยันผู้ประสบภัยเสียชีวิตแล้วทั้ง 3 ราย สิ้นสุดภารกิจค้นหาส่วนของภาครัฐถอนกำลังเจ้าหน้าที่กู้ภัย ส่งไม้ต่อทีมสืบสวนต่อไป


วันศุกร์ที่ 30 สิงหาคม 2567
30/08/2567
พิมพ์
'อนุทิน' ติดตามเหตุอุโมงค์รถไฟความเร็วสูงถล่มวันที่ 4 ยืนยันผู้ประสบภัยเสียชีวิตแล้วทั้ง 3 ราย สิ้นสุดภารกิจค้นหาส่วนของภาครัฐถอนกำลังเจ้าหน้าที่กู้ภัย ส่งไม้ต่อทีมสืบสวนต่อไป
'อนุทิน' ติดตามเหตุอุโมงค์รถไฟความเร็วสูงถล่มวันที่ 4 ยืนยันผู้ประสบภัยเสียชีวิตแล้วทั้ง 3 ราย สิ้นสุดภารกิจค้นหาส่วนของภาครัฐถอนกำลังเจ้าหน้าที่กู้ภัย ส่งไม้ต่อทีมสืบสวนต่อไป
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า วันนี้ (30 ส.ค. 67) เวลา 09.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วยนายอรรษิษฐ์ สัมพันธรัตน์ อธิบดีกรมการปกครอง นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ลงพื้นที่ติดตามความคืบหน้า กรณีอุโมงค์รถไฟความเร็วสูงถล่ม อ.ปากช่อง จ.นครราชสีมา ต่อเนื่องเป็นวันที่ 4 ซึ่งรายงานล่าสุดทีมเจ้าหน้าที่กู้ภัยได้ค้นพบผู้ประสบภัยทั้ง 3 รายแล้ว ซึ่งทั้งหมดเสียชีวิต อยู่ในขึ้นตอนนำร่างไปชันสูตรเพื่อระบุสาเหตุการเสียชีวิต และดำเนินการตามขั้นตอนทางกฎหมายต่อไป
นายอนุทิน กล่าวว่า สถานการณ์ล่าสุดได้ค้นพบผู้เคราะห์ร้ายทั้ง 3 คนครบแล้ว โดยเป็นการค้นพบวานนี้(29 ส.ค.) 1 รายและค้นพบในวันนี้(30 ส.ค.) 2 ราย ซึ่งผู้ปฏิบัติงานได้สรุปร่วมกันว่าภารกิจที่เป็นส่วนของภาครัฐในการเข้ามาช่วยกู้ภัยเหตุการณ์ดินถล่มในครั้งนี้น่าจะสิ้นสุดลง และจะมีการส่งมอบพื้นที่ไปยังเจ้าของหน่วยงานคือการรถไฟแห่งประเทศไทย (รฟท.)และบริษัทผู้รับจ้าง
"ทุกรายได้รับการยืนยันทางการแพทย์ว่าเสียชีวิตแล้ว ส่วนผลอย่างเป็นทางการจะขอให้ทางโรงพยาบาลมหาราช ซึ่งเป็นผู้ทำการชนะสูตรพริกศพรายงานออกมา แต่เบื้องต้นคือผู้เสียชีวิตรายแรกที่ค้นพบวานนี้ได้เสียชีวิตจากการขาดอากาศหายใจ ส่วนผู้ที่ค้นพบในวันนี้ 2 ราย น่าจะใช้เวลา 2- 3 ชั่วโมง ถึงจะทราบผลอย่างเป็นทางการ" นายอนุทิน กล่าว
นายอนุทิน กล่าวว่า จากการได้ลงพื้นที่ติดตามภารกิจการช่วยเหลือตลอด 4 วันที่ผ่านมา ขอยืนยันว่าผู้ปฏิบัติงานทุกคน เจ้าหน้าที่ทุกคนทั้งภาครัฐและเอกชนผู้รับจ้าง ตลอดจนอาสาสมัคร ได้ทุ่มเทสรรพกำลังและทรัพยากรทุกอย่างที่มีอยู่ในการให้ความช่วยเหลือผู้เคราะห์ร้ายที่ติดอยู่ในอุโมงค์แต่เนื่องด้วยสภาพของโครงสร้างต่างๆ ภายในทั้งทางธรรมชาติและโครงสร้างที่ถูกก่อสร้างขึ้นมา ในทุกขั้นตอนต้องให้มีความมั่นใจว่าจะมีความปลอดภัยของผู้เข้าไปปฎิบัติการช่วยเหลือด้วย จึงต้องมีขั้นตอนค่อนข้างมากเพื่อให้เกิดความมั่นใจว่าผู้ปฏิบัติงานมีความปลอดภัย ซึ่งก็ได้รับการสนับสนุนและแนะนำที่ดีมากจากสภาวิศวกรแห่งประเทศไทย โดยท่านนายกสภาวิศวกร อาจารย์ธเนศ วีระศิริ ก็มาอยู่ในพื้นที่ตลอดเวลา 3 วันที่ผ่านมาได้ให้คำปรึกษาแนะนำต่าง ซึ่งผลออกมาเป็นเรื่องที่ทุกฝ่ายเสียใจที่ไม่สามารถกู้ชีวิตของคนงานทั้ง 3 ได้ซึ่งเป็นชาวต่างชาติทั้งหมด
ในส่วนการให้การดูแลเรื่องความเสียหายต่าง ๆ ของคนงาน ได้มีอธิบดีกรมสวัสดิการแรงงานเข้ามาดูแลเรื่องนี้ด้วยตนเอง ซึ่งจะได้ขอประวัติการทำงานในสภาพการจ้างต่างๆเพื่อให้สำนักงานประกันสังคมและบริษัทคู่สัญญาของ รฟท. จะได้ให้การดูแลในเรื่องการช่วยเหลือต่าง ๆ ตามกฎหมายต่อไป
ทั้งนี้ ต้องขอขอบคุณท่าน นายชัยวัฒน์ ชื่นโกสุม ผู้ว่าราชการจังหวัดนครราชสีมา ที่เป็นผู้บัญชาการสถานการณ์อยู่ตลอดเวลา รวมถึงท่านรองผู้ว่าฯ ท่านนายอำเภอ ท่านผู้การ เจ้าหน้าที่จากทุกหน่วยงานจ้าหน้าที่ทุกคนที่เข้ามาร่วมกันอย่างเต็มที่ทำให้เกิดขวัญกำลังใจและความมั่นใจในการทำงานมีหน่วยงานต่าง ๆ กรมป้องกันและบรรเทาสาธารณภัย กระทรวงมหาดไทย ที่จัดทีม Urban Search and Rescue (USAR) ทั้งเจ้าหน้าที่เจ้าหน้าที่ เครื่องมือ สุนัข ทางกรุงเทพมหานครก็มีการจัดทีมเข้ามาสนับสนุน ตลอดจนเจ้าหน้าที่ที่เข้าช่วยเหลือที่ไม่ได้กล่าวถึงอีกทั้งเจ้าหน้าที่ไทยและจีน
"การทำงานทุกอย่างเป็นความร่วมมืออย่างดี หวังว่ากรณีนี้จะเป็นอุทาหรณ์ที่ทุกฝ่ายจะต้องทำการศึกษาว่าจะทำอย่างไรไม่ให้เกิดเหตุเช่นนี้ขึ้นอีก หรือเกิดเหตุเช่นนี้มีวิธีการใดที่จะใช้เวลาให้น้อยที่สุดในการช่วยเหลือผู้เคราะห์ร้ายแต่ผมขอยืนยันครับว่าตลอดเวลาของการติดตามประสานงานในช่วง 4 วันที่ผ่านมาผมได้เห็นความพยายามของทุกฝ่ายทุกภาคส่วนอย่างเต็มที่ ไม่มีจุดไหนเลยที่เราควรจะทำแล้วไม่ได้ทำ และได้ใช้สภาพการที่มีอยู่ในหน้างานเร่งดำเนินการจนเกิดผลสำเร็จ หลังจากนี้เราจะถอนกำลังที่ไม่ต้องเกี่ยวข้องกับสถานการณ์ แล้วจะเหลือเฉพาะการสืบสวนสอบสวนของเจ้าพนักงานเจ้าหน้าที่ตำรวจและหน่วยงานของการรถไฟแห่งประเทศไทย เพื่อทำรายงานสืบสวนสอบสวนต่อไป" นายอนุทิน กล่าว
น.ส.ไตรศุลี กล่าวว่า การปฏิบัติงานตลอดคืนที่ผ่านมา เจ้าหน้าที่ได้เร่งค้นหาผู้สูญหายที่เหลือ 2 คน ท่ามกลางอุปสรรคสภาพแวดล้อม ความชื้นภายในอุโมงค์ ประกอบกันภายในพื้นที่บริเวณที่เกิดเหตุมีความแคบ และมีซีเมนต์ หิน ดินจำนวนมาก สำหรับปฏิบัติการช่วยเหลือในครั้งนี้ ใช้เวลาประมาณ 5 วัน ตั้งแต่วันที่ 24 ส.ค. รวมเกือบ 130 ชั่วโมง ซึ่งปฏิบัติการดำเนินการภายใต้มาตรฐานการช่วยเหลือของสากลอย่างเคร่งครัด

ที่มา : https://www.thaigov.go.th/news/contents/details/87601