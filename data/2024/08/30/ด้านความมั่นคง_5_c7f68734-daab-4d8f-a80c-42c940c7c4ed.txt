รัฐบาลไทย-ข่าวทำเนียบรัฐบาล-ฝ่ายความมั่นคงอุบลราชธานี ยึดกระบือเถื่อนขณะข้ามโขง จากขบวนการขนสินค้าหนีภาษีข้ามชาติ ด้านผู้ว่าฯ เน้นย้ำ เจ้าหน้าที่ทุกคนต้องร่วมกันปกป้องผลประโยชน์ของชาติอย่างเข้มข้น


วันศุกร์ที่ 30 สิงหาคม 2567
30/08/2567
พิมพ์
ฝ่ายความมั่นคงอุบลราชธานี ยึดกระบือเถื่อนขณะข้ามโขง จากขบวนการขนสินค้าหนีภาษีข้ามชาติ ด้านผู้ว่าฯ เน้นย้ำ เจ้าหน้าที่ทุกคนต้องร่วมกันปกป้องผลประโยชน์ของชาติอย่างเข้มข้น
ฝ่ายความมั่นคงอุบลราชธานี ยึดกระบือเถื่อนขณะข้ามโขง จากขบวนการขนสินค้าหนีภาษีข้ามชาติ ด้านผู้ว่าฯ เน้นย้ำ เจ้าหน้าที่ทุกคนต้องร่วมกันปกป้องผลประโยชน์ของชาติอย่างเข้มข้น หากพี่น้องประชาชนพบเบาะแสการกระทำความผิด ขอให้แจ้งสายด่วน 1567 ทันที
เมื่อวันที่ 29 ส.ค. 2567 นายศุภศิษย์ กอเจริญยศ ผู้ว่าราชการจังหวัดอุบลราชธานี เปิดเผยว่า จังหวัดอุบลราชธานี ได้เดินหน้าขับเคลื่อนนโยบายรัฐบาล ด้านการป้องกันและปราบปรามยาเสพติด และการกระทำผิดกฎหมายตามชายแดน ซึ่งตนได้สั่งการให้นายสมมาฏฐ์  โพธิ ปลัดจังหวัดอุบลราชธานี และนายอำเภอ ทุกอำเภอ สั่งการให้ปลัดฝ่ายความมั่นคง นำสมาชิก อส. ในสังกัด และชุดปฏิบัติการพิเศษฝ่ายปกครองอำเภอ บูรณาการกำลังร่วมตำรวจ หน่วยและกำลังในพื้นที่ ออกปฏิบัติการสกัดกั้น ป้องกัน และปราบปรามยาเสพติด การขนสินค้าหนีภาษีและสิ่งของผิดกฏหมาย การค้ามนุษย์ การดูแลรักษาพื้นที่ป่า ฯลฯ ตามแนวชายแดนที่ติดต่อกับประเทศลาวฝั่งแม่น้ำโขง ในพื้นที่อำเภอเขมราฐ จังหวัดอุบลราชธานี ซึ่งเป็นพื้นที่จุดเสี่ยงต่อการลักลอบขนของหนีภาษีข้ามแดนของจังหวัดอุบลราชธานี
นายศุภสิทธิ์ กล่าวว่า สำหรับการออกปฏิบัติการการในครั้งนี้ สืบเนื่องมาจากอำเภอเขมราฐ ภายใต้การดำเนินงานของนายกองโท รัฐพงศ์ รุ่งธนศักดิ์ นายอำเภอเขมราฐ /ผบ.ร้อย อส.อ.เขมราฐ 3 ได้สั่งการให้ น.ส.นิตย์ทิวา พรหมแสนจันทร์ เจ้าหน้าพนักงานปกครองฝ่ายความมั่นคง นำกำลังพลสมาชิก อส. สังกัด ร้อย.อส.อ.เขมราฐ 3 ชุดปฏิบัติการพิเศษฝ่ายปกครองอำเภอเขมราฐ บูรณาการร่วมกับหน่วยงานความมั่นคง จนท.ทหาร นรข. จนท.ทหารจากกองกำลังสุรนารี โดย ชุด มว.ลว.ไกลที่ 1 ชุด คทร.กกล.สุรนารีและ จนท.ทพ.ร้อย.ทพ.2302 ปฏิบัติการลาดตระเวนทางน้ำและทางบกบริเวณพื้นที่ตำบลนาแวง เพื่อป้องกันและสกัดกั้นการลักลอบกระทำความผิดต่างๆ ตามแนวชายแดนและน่านน้ำโขง
"ขณะปฏิบัติหน้าที่ เจ้าหน้าที่ได้ตรวจพบบุคคลลักลอบนำกระบือส่งออกโดยไม่ผ่านพิธีทางศุลกากร จำนวน 5 ตัว จึงได้แสดงตนเข้าทำการจับกุม/ตรวจยึด ซึ่งขณะปฏิบัติการได้มีกองกำลังติดอาวุธของทาง สปป.ลาว ใช้เรือยนต์เข้ามาประกบเรือของเจ้าหน้าที่ชุดปฏิบัติการ เลือกกดดัน และแย่งชิงของกลาง ทั้งนี้ เพื่อลดภาวะเสี่ยงต่อการสูญเสียทั้ง 2 ฝ่าย และกลายเป็นเรื่องระหว่างประเทศหากเกิดการปะทะ เจ้าหน้าที่จึงจำเป็นต้องยินยอมให้กองกำลังติดอาวุธ ชิงของกลางเป็นกระบือ จำนวน 3 ตัว กลับไปได้ ส่วนเจ้าหน้าที่กองกำลังของจังหวัดอุบลราชธานี สามารถตรวจยึดของกลาง (กระบือ) คืนมาได้เพียง จำนวน 2 ตัว ซึ่งเป็นกระบือเพศเมีย จึงได้นำของกลางกลับเข้าฝั่งไทยมาบันทึกตรวจยึดและนำส่งพนักงานสอบสวน สภ.เขมราฐ เพื่อดำเนินการตามขั้นตอนของกฎหมายต่อไป" นายศุภศิษย์ กล่าว
นายศุภศิษย์ กอเจริญยศ ผู้ว่าราชการจังหวัดอุบลราชธานี กล่าวในช่วงท้ายว่า จังหวัดอุบลราชธานี ถือเป็นจังหวัดที่มีพื้นที่อาณาเขตติดต่อกับประเทศเพื่อนบ้าน คือ ประเทศลาว และประเทศกัมพูชา ดังนั้นนอกจากการออกปฏิบัติการป้องกันและปรามยาเสพติดในพื้นที่จังหวัดแล้ว การออกลาดตระเวนสกัดกั้น ป้องกัน และปราบปรามยาเสพติด การขนสินค้าหนีภาษีและสิ่งของผิดกฏหมายตามแนวชายแดน ก็เป็นอีกหนึ่งบทบาทหน้าที่หนึ่งที่สำคัญของฝ่ายปกครองและฝ่ายความมั่นคงจังหวัดอุบลราชธานี จะต้องดำเนินการอย่างเข้มข้น เพื่อปกป้องผลประโยชน์ของราชอาณาจักรไทย ดูแลความปลอดภัยของพี่น้องประชาชน และเขตแดนของประเทศไทยในทุกตารางกิโลเมตรเพื่อไม่ให้ บุคคลใดคิดแสวงหาผลประโยชน์ทางลัดหรือทำลายความมั่นคงของประเทศไทยไป ทั้งนี้ หากพี่น้องประชาชนพบเบาะแสการกระทำผิด การลักลอบค้าสินค้าผิดกฎหมายหรือหนีภาษี สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87589