รัฐบาลไทย-ข่าวทำเนียบรัฐบาล-ปลัดฯ ณัฐพล นำทีม MIND ติวเข้มยกระดับบูรณาการงานด้านเหมืองแร่ฯ อัพเกรดองค์ความรู้ สอจ. 17 จังหวัดภาคเหนือ


วันศุกร์ที่ 30 สิงหาคม 2567
30/08/2567
พิมพ์
ปลัดฯ ณัฐพล นำทีม MIND ติวเข้มยกระดับบูรณาการงานด้านเหมืองแร่ฯ อัพเกรดองค์ความรู้ สอจ. 17 จังหวัดภาคเหนือ
ปลัดฯ ณัฐพล นำทีม MIND ติวเข้มยกระดับบูรณาการงานด้านเหมืองแร่ฯ อัพเกรดองค์ความรู้ สอจ. 17 จังหวัดภาคเหนือ
จังหวัดลำปาง - วันที่ 30 สิงหาคม 2567 ดร.ณัฐพล รังสิตพล ปลัดกระทรวงอุตสาหกรรม นำคณะผู้บริหาร อก. ถ่ายทอดองค์ความรู้ในงานสัมมนาเชิงปฏิบัติการยกระดับการบูรณาการงานด้านเหมืองแร่ฯ ของสำนักงานอุตสาหกรรมจังหวัด (ภาคเหนือ) พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายเอกนิติ รมยานนท์ นายเศรษฐรัชต์ เลือดสกุล นายศุภกิจ บุญศิริ ผู้ตรวจราชการกระทรวงอุตสาหกรรม อุตสาหกรรมจังหวัด 17 จังหวัดภาคเหนือ ร่วมสัมมนา โดยมี นายสุทธิพงศ์ เฉลิมพระเกียรติ ผู้ช่วยผู้ว่าการผลิตไฟฟ้า 2 และนายสุชาติ ตุ่นแก้ว ผู้ช่วยผู้ว่าการเหมืองแม่เมาะ ให้การต้อนรับ ณ อาคารประชาสัมพันธ์ การไฟฟ้าฝ่ายผลิตแห่งประเทศไทย (แม่เมาะ) จังหวัดลำปาง
ปลัดกระทรวงอุตสาหกรรม กล่าวว่า 17 จังหวัดภาคเหนือ มีแหล่งแร่ซึ่งเป็นวัตถุดิบต้นน้ำในการขับเคลื่อนการผลิตภาคอุตสาหกรรมและเศรษฐกิจของประเทศหลายชนิด เช่น ถ่านหินลิกไนต์ เหมืองทองคำ ดินขาว หินปูนเพื่ออุตสาหกรรมซีเมนต์และการก่อสร้าง เป็นต้น ซึ่งเป็นปัจจัยสำคัญในการพัฒนาอุตสาหกรรมต่าง ๆ เพื่อยกระดับในการแข่งขันเศรษฐกิจของประเทศ ดังนั้น เจ้าหน้าที่ของสำนักงานอุตสาหกรรม 17 จังหวัดภาคเหนือ จึงมีความจำเป็นอย่างยิ่งที่ต้องมีความรู้ ความเข้าใจ ความชำนาญในภารกิจด้านเหมืองแร่ฯ เป็นอย่างดี เพื่อให้สามารถสามารถถ่ายทอดองค์ความรู้ ให้คำปรึกษา แนะนำผู้ประกอบการในการพัฒนาอุตสาหกรรมพื้นฐานและการเหมืองแร่ได้อย่างมีประสิทธิภาพ ในขณะเดียวกัน สำนักงานอุตสาหกรรมจังหวัด ยังมีภารสำคัญในการป้องกันและปราบปรามการกระทำความผิดตามกฎหมายว่าด้วยแร่ เพื่อปกป้องทรัพยากรและผลประโยชน์ของชาติ เฝ้าระวังป้องกันการกระทำความผิดรวมถึงการกำกับดูแลการประกอบการเหมืองแร่และอุตสาหกรรมพื้นฐานให้ปฏิบัติตามกฎหมาย อันเป็นการป้องกันและแก้ไขการร้องเรียนและข้อพิพาทตั้งแต่ต้นทาง ตลอดจนการส่งเสริมให้อุตสาหกรรมเหมืองแร่เติบโตอย่างสมดุลใน 4 มิติไปพร้อมกัน คือ มิติที่ 1 ความสำเร็จทางธุรกิจ การทำกำไร และการส่งเสริมการขยายตัวของธุรกิจอุตสาหกรรมเหมืองแร่ มิติที่ 2 ความอยู่ดีกับสังคมโดยรวม มีการดูแลที่ดีและได้รับการยอมรับจากสังคม ระดับประเทศ และระดับชุมชนโดยรอบ มิติที่ 3 ความลงตัวกับกติกาสากล เป็นไปในทิศทางของกติกาประชาคมโลก ทั้งในด้านสิ่งแวดล้อม สิทธิแรงงาน และมิติที่ 4 มีการกระจายรายได้อย่างเป็นระบบ นอกเหนือไปจากการจ้างงานให้กับชุมชนในท้องที่ เพื่อให้การประกอบการอุตสาหกรรมเหมืองแร่ไม่เป็นที่น่ารังเกียจ และเป็นที่ต้อนรับของชุมชนที่ตั้ง
การสัมมนาดังกล่าวฯ มีการบรรยายการวางแผนติดอาวุธ เพิ่มประสิทธิภาพการทำงานด้านเหมืองแร่ ให้กับเจ้าหน้าที่สำนักงานอุตสาหกรรมจังหวัดภาคเหนือ การพัฒนาศักยภาพการอนุญาต การจัดเก็บรายได้ การตรวจสอบรายงานประจำเดือน ตามพระราชบัญญัติแร่ พ.ศ. 2560 และมีการเสวนาแลกเปลี่ยนประสบการณ์การบังคับใช้กฎหมายแร่ฯ กฎหมายโรงงานฯ กฎหมายมาตรฐานผลิตภัณฑ์อุตสาหกรรม และการส่งเสริมอุตสาหกรรมที่เกี่ยวข้องกับงานด้านเหมืองแร่ฯ การยกระดับการบูรณาการงานด้านเหมืองแร่ฯ ของภาคเหนือ โดยผู้ตรวจราชการกระทรวงอุตสาหกรรม เพื่อการป้องกันและการปราบปรามการกระทำผิดตามกฎหมายแร่ และติดตามผลการดำเนินโครงการเหมืองแร่ดีคู่ชุมชน ปี 2568 เพื่อร่วมกันขับเคลื่อนและยกระดับอุตสาหกรรมพื้นฐานและการเหมืองแร่ของประเทศไทยให้เติบโตอย่างยั่งยืน ภายใต้แนวคิด “MIND” ใช้ “หัว” และ “ใจ” ปั้นอุตสาหกรรมคู่ชุมชน ด้วยความสมดุลใน 4 มิติไปพร้อมกัน

ที่มา : https://www.thaigov.go.th/news/contents/details/87613