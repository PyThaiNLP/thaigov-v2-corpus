รัฐบาลไทย-ข่าวทำเนียบรัฐบาล-จังหวัดเชียงใหม่ แถลงจับยาบ้า 11 ล้านเม็ด! ลักลอบขนผ่านช่องทางธรรมชาติเขตชายแดนอำเภอเชียงดาว และรวบตัวผู้ต้องหาได้ 2 คน ด้านผู้ว่าฯ เชียงใหม่เน้นย้ำ Re X - ray ทุกพื้นที่


วันศุกร์ที่ 30 สิงหาคม 2567
30/08/2567
พิมพ์
จังหวัดเชียงใหม่ แถลงจับยาบ้า 11 ล้านเม็ด! ลักลอบขนผ่านช่องทางธรรมชาติเขตชายแดนอำเภอเชียงดาว และรวบตัวผู้ต้องหาได้ 2 คน ด้านผู้ว่าฯ เชียงใหม่เน้นย้ำ Re X - ray ทุกพื้นที่
จ.เชียงใหม่ แถลงจับยาบ้า 11 ล้านเม็ด! ลักลอบขนผ่านช่องทางธรรมชาติเขตชายแดนอำเภอเชียงดาว และรวบตัวผู้ต้องหาได้ 2 คน ด้านผู้ว่าฯ เชียงใหม่เน้นย้ำ Re X - ray ทุกพื้นที่ พร้อมบูรณาการกำลังทุกภาคส่วนเดินหน้าป้องกันและปราบปรามยาเสพติดอย่างเข้มข้นต่อเนื่อง
วันนี้ (30 ส.ค. 67) นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เปิดเผยว่า ตน พร้อมด้วย พล.ต.ท.ยงเกียรติ มนปราณีต ผู้บัญชาการตำรวจตระเวนชายแดน และ พล.ต.ต. ธวัชชัย พงษ์วิวัฒนชัย ผู้บังคับการตำรวจภูธรจังหวัดเชียงใหม่ ได้ร่วมกันแถลงผล "การจับกุมยาบ้าล็อตใหญ่ 11 ล้านเม็ด" ที่กองร้อยตำรวจตระเวณชายแดนที่ 335 ซึ่งเจ้าหน้าที่สามารถจับกุมได้ในพื้นที่บริเวณรอยต่อระหว่างหมู่บ้าน บ้านขุนคอง และบ้านปางกลาง ตำบลทุ่งข้าวพวง อำเภอเชียงดาว จังหวัดเชียงใหม่ โดยจับกุมผู้ต้องหาได้ทั้งหมด 2 ราย พร้อมรถยนต์กระบะ 1 คัน จักรยานยนต์ 1 คัน และยาบ้า บรรจุอยู่ภายในกระสอบ จำนวน 55 กระสอบ ๆ ละประมาณ 200,000 เม็ด
นายนิรัตน์ กล่าวว่า การจับกุมคดียาเสพติดในครั้งนี้ สืบเนื่องจาก เมื่อวันที่ 25 สิงหาคมที่ผ่านมา กองร้อยตำรวจตระเวนชายแดนที่ 333 ได้รับแจ้งจากสายลับว่าจะมีกลุ่มขบวนการลักลอบลำเลียงยาเสพติด จำนวน 60 คน ขนยาเสพติดไปยังฝั่งประเทศเพื่อนบ้านทางทิศตะวันตกของหมู่บ้านแกน้อย ตำบลเมืองนะ อำเภอเชียงดาว โดยใช้เส้นทางเดินเท้าจากบ้านห้วยลึก-ดอยคำฟ้า-บ้านปานกลาง และจะมีรถยนต์กระบะมารับยาเสพติดจำนวนดังกล่าว โดยซุกซ่อนกับสินค้าทางการเกษตร ต่อมาในวันที่ 27 สิงหาคม 2567 เจ้าหน้าที่จึงได้สนธิกำลัง ออกลาดตระเวนตามเส้นทางป่าละเมาะท้ายหมู่บ้านปางกลาง หมู่ที่ 6 ตำบลทุ่งข้าวพวง อำเภอเชียงดาว จังหวัดเชียงใหม่ และได้พบผู้ต้องสงสัย 2 คน ขี่รถจักรยานยนต์เข้ามาในบริเวณนั้น ท่าทางพยายามจะหลบหนี เจ้าหน้าที่จึงได้เข้าควบคุมตัวไว้ และต่อจากนั้นมีรถยนต์กระบะเข้ามาและเห็นเจ้าหน้าที่ ซึ่งกำลังจะแสดงตัวเข้าตรวจค้น รถจักรยานยนต์คันดังกล่าว จึงได้จอดรถยนต์กระบะ และเปิดประตูหลบหนีไป
"เจ้าหน้าที่จึงได้แบ่งกำลังบางส่วนนำผู้ต้องสงสัยตรวจสอบบริเวณพื้นที่โดยรอบ พบกองกระสอบวางอยู่ข้างทางที่ผู้ขี่รถจักรยานยนต์มุ่งหน้าไป จึงได้เข้าตรวจค้น พบเป็นยาบ้าบรรจุอยู่ภายในกระสอบ 55 กระสอบ ๆ ละประมาณ 200,000 เม็ด รวม 11 ล้านเม็ด ทางเจ้าหน้าที่จึงได้ยึดเอาไว้ รวมทั้งรถยนต์กระบะ ที่ใช้ในการลำเลียง 1 คัน และจักรยานยนต์อีก 1 คัน เพื่อเป็นพยานหลักฐานที่สำคัญ และได้นำตัวผู้ต้องหาที่ควบคุมตัวได้ ทั้ง 2 ราย ไปสืบสวนขยายผลติดตามขบวนการผู้กระทำคนอื่น ๆ เพื่อนำมาดำเนินคดีตามกฎหมายต่อไป" นายนิรัตน์ กล่าวเพิ่มเติม
นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ กล่าวในช่วงท้ายว่า จังหวัดเชียงใหม่ได้บูรณาการทุกภาคส่วนในการป้องกันและปราบปรามยาเสพติดอย่างเข้มข้นต่อเนื่อง เดินหน้า Re X - ray ค้นหาผู้ค้าและผู้เสพในทุกพื้นที่ตามนโยบายของกระทรวงมหาดไทย รวมทั้งดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่อง ยกระดับความเข้มข้นไม่ให้ยาเสพติดสิ่งผิดกฎหมายหลุดรอดในสังคม ช่วยกันทำหน้าที่ปกป้องพี่น้องประชาชนชาวไทยทุกคน ให้ห่างไกลจากยาเสพติดต่อไป ทั้งนี้ หากพี่น้องประชาชนมีเบาะแสการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87626