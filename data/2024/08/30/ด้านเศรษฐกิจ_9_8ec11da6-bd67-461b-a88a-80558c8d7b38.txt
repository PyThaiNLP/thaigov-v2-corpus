รัฐบาลไทย-ข่าวทำเนียบรัฐบาล-ศุลกากรขานรับนโยบายเร่งด่วน บุกค้นโกดังพบเครื่องใช้ไฟฟ้าไม่มี มอก. อย่างต่อเนื่อง และเข้มงวดป้องกันทุเรียนสวมสิทธิ์


วันศุกร์ที่ 30 สิงหาคม 2567
30/08/2567
พิมพ์
ศุลกากรขานรับนโยบายเร่งด่วน บุกค้นโกดังพบเครื่องใช้ไฟฟ้าไม่มี มอก. อย่างต่อเนื่อง และเข้มงวดป้องกันทุเรียนสวมสิทธิ์
กรมศุลกากรตรวจค้นสินค้าไม่ได้มาตรฐานผลิตภัณฑ์อุตสาหกรรม (มอก.) และไม่ผ่านพิธีการศุลกากร เก็บอยู่ในโกดังที่เก็บสินค้าเพื่อรอการจำหน่าย ในพื้นที่ตำบลอ้อมน้อย อำเภอกระทุ่มแบน จังหวัดสมุทรสาคร
วันนี้ (30 สิงหาคม 2567) นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า ตามนโยบายของรัฐบาลที่ให้ความสำคัญกับการป้องกันและปราบปรามการลักลอบนำเข้าสินค้าราคาต่ำ สินค้าไม่มีคุณภาพและไม่ได้มาตรฐานเข้ามาจำหน่ายในประเทศ กรมศุลกากรจึงได้ขานรับนโยบาย โดยนายธีรัชย์ อัตนวานิช อธิบดีกรมศุลกากร ได้กำชับให้เจ้าหน้าที่ศุลกากรเข้มงวดกวดขันในการป้องกันและปราบปรามการนำเข้ามาเพื่อจำหน่ายซึ่งสินค้าที่ไม่ได้มาตรฐาน ไม่ได้รับอนุญาตให้นำเข้ามาเพื่อจำหน่ายจากสำนักงานมาตรฐานผลิตภัณฑ์อุตสาหกรรม (สมอ.) ซึ่งที่ผ่านมา กรมศุลกากรได้มีการขอหมายศาลเข้าตรวจค้นจับกุมสินค้าไม่ได้มาตรฐานจากโกดังที่เก็บสินค้าเพื่อรอการจำหน่ายได้เป็นจำนวนมาก และยังมีการเพิ่มอัตราสุ่มเปิดตรวจตู้คอนเทนเนอร์สินค้า เพื่อป้องกันมิให้สินค้าที่อาจไม่ได้มาตรฐานผ่านออกจากอารักขาของกรมศุลกากรก่อนได้รับการอนุญาตจาก สมอ. กระทรวงอุตสาหกรรม อีกด้วย
โดยเมื่อวันที่ (23 สิงหาคม 2567)  กรมศุลกากร โดยกองสืบสวนและปราบปราม ได้รับการข่าวว่ามีสินค้าไม่ได้มาตรฐานผลิตภัณฑ์อุตสาหกรรม (มอก.) และไม่ผ่านพิธีการศุลกากร เก็บอยู่ในโกดังที่เก็บสินค้าเพื่อรอการจำหน่าย ในพื้นที่ตำบลอ้อมน้อย อำเภอกระทุ่มแบน จังหวัดสมุทรสาคร จึงได้ขอหมายศาลเข้าตรวจค้นจับกุม ผลการตรวจค้น พบสินค้าประเภทเครื่องใช้ไฟฟ้าในบ้านเรือน มีเมืองกำเนิดต่างประเทศ อาทิ หม้อหุงข้าว หม้ออบลมร้อน พัดลม รวมจำนวน 1,165 ชิ้น มูลค่ากว่า 624,500 บาท ซึ่งสินค้าดังกล่าวเป็นสินค้าที่ไม่ได้มาตรฐานผลิตภัณฑ์อุตสาหกรรม (มอก.) และไม่พบเอกสารหลักฐานการผ่านพิธีการศุลกากร กรณีนี้เป็นความผิดตามมาตรา 242 และ 246 ประกอบมาตรา 166 และ 167 แห่งพระราชบัญญัติศุลกากร พ.ศ. 2560 และกฎหมายอื่นที่เกี่ยวข้อง
โฆษกกรมศุลกากร กล่าวต่ออีกว่า ถึงแม้การตรวจค้นจับกุมในครั้งนี้ จะพบจำนวนสินค้าและมูลค่าไม่มากแต่หากสินค้าเหล่านี้นำไปจำหน่ายยังท้องตลาดย่อมเป็นอันตรายต่อประชาชน อีกทั้งการจำหน่ายสินค้าที่ไม่ได้มาตรฐานในราคาที่ต่ำนี้ ยังส่งผลกระทบทางเศรษฐกิจอย่างรุนแรงต่อผู้ประกอบการสุจริตที่ผลิตและจำหน่ายสินค้าที่ได้มาตรฐานอีกด้วย ซึ่งรัฐบาลได้ให้ความสำคัญในเรื่องนี้เป็นอย่างมาก โดยได้มีการประชุมร่วมกับหน่วยงานที่เกี่ยวข้องเพื่อเพิ่มมาตรการแก้ไขปัญหาดังกล่าวอย่างจริงจังและเข้มข้นมากขึ้น สำหรับกรมศุลกากร นอกจากการลงพื้นที่ตรวจค้นตามโกดัง หรือที่พักสินค้าที่สงสัยว่ามีสินค้าไม่ได้มาตรฐานเหล่านี้แล้วยังได้ทำการอายัดสินค้า ณ ท่า/ที่ที่นำเข้าเพื่อรอผลการพิจารณาอนุญาตจาก สมอ. เป็นจำนวนมากอีกด้วย หากสินค้าที่อายัดไว้นั้นไม่ได้คุณภาพตามที่ สมอ. กำหนด จะสั่งให้ดำเนินการส่งกลับไปยังประเทศต้นทางตามแนวทางที่ สมอ. กำหนดต่อไป
สำหรับในปีงบประมาณ 2567 (1 ตุลาคม 2566 – 30 สิงหาคม 2567) กรมศุลกากรมีสถิติการจับกุมสินค้าที่ไม่ได้มาตรฐานผลิตภัณฑ์อุตสาหกรรม (มอก.) ทั้งสิ้น 27 คดี จำนวน 242,966 ชิ้น มูลค่ารวม 69.17 ล้านบาท
นอกจากนั้น จากกรณีที่มีข่าวว่าอาจมีการลักลอบนำเข้าทุเรียนเพื่อสวมสิทธิ์ส่งออกไปยังต่างประเทศนั้น อธิบดีกรมศุลกากรยังได้สั่งการให้เพิ่มความเข้มงวด เฝ้าระวังและปราบปรามทุเรียนลักลอบนำเข้าที่ไม่ได้คุณภาพ และไม่ได้รับการตรวจสอบอย่างถูกต้องตามกฎหมายอย่างเคร่งครัดและต่อเนื่อง ซึ่งจะเป็นอันตรายต่อผู้บริโภคชาวไทย และอาจส่งผลต่อภาพลักษณ์/ชื่อเสียงทุเรียนส่งออกของไทย หากมีการสวมสิทธิ์ส่งออกไปยังต่างประเทศ รวมถึงเป็นการสร้างความเป็นธรรมให้เกษตรกรไทยอีกด้วย

ที่มา : https://www.thaigov.go.th/news/contents/details/87611