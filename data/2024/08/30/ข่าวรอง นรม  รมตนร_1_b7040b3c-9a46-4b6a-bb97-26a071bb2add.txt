รัฐบาลไทย-ข่าวทำเนียบรัฐบาล-รองนายกฯ ภูมิธรรม เตรียมขึ้นเฮลิคอปเตอร์ตรวจบึงบอระเพ็ด แม่น้ำน่าน แม่น้ำเจ้าพระยา และเขื่อนเจ้าพระยา พร้อมประชุมแนวทางการบริหารจัดการน้ำ จ. สุโขทัย ชัยนาท  31 ส.ค. นี้ 


วันศุกร์ที่ 30 สิงหาคม 2567
30/08/2567
พิมพ์
รองนายกฯ ภูมิธรรม เตรียมขึ้นเฮลิคอปเตอร์ตรวจบึงบอระเพ็ด แม่น้ำน่าน แม่น้ำเจ้าพระยา และเขื่อนเจ้าพระยา พร้อมประชุมแนวทางการบริหารจัดการน้ำ จ. สุโขทัย ชัยนาท  31 ส.ค. นี้
รองนายกฯ ภูมิธรรม เตรียมขึ้นเฮลิคอปเตอร์ตรวจบึงบอระเพ็ด แม่น้ำน่าน แม่น้ำเจ้าพระยา และเขื่อนเจ้าพระยา พร้อมประชุมแนวทางการบริหารจัดการน้ำ จ. สุโขทัย ชัยนาท  31 ส.ค. นี้
วันนี้ (30 สิงหาคม 2567) นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี เผยกำหนดการตรวจราชการ ในวันที่ 31 สิงหาคม 2567 เพื่อประชุมติดตามและตรวจสถานการณ์น้ำในพื้นที่ มีกำหนดการเดินทางไปจังหวัดสุโขทัย โดยจุดแรก จะร่วมประชุมติดตามสถานการณ์น้ำร่วมกับหน่วยงานในพื้นที่ ณ ศาลากลางจังหวัดสุโขทัย อำเภอเมืองสุโขทัย จังหวัดสุโขทัย จากนั้น เดินทางไป เขื่อนหาดสะพานจันทร์ และประตูระบายน้ำบ้านคลองหกบาท อำเภอสวรรคโลก จังหวัดสุโขทัย เพื่อตรวจและติดตามสถานการณ์น้ำในพื้นที่
ต่อจากนั้น จะออกเดินทางด้วย เฮลิคอปเตอร์ เพื่อไปยังสำนักงานชลประทานที่ 12 ตำบลสรรพยา อำเภอสรรพยา จังหวัดชัยนาท โดยระหว่างทางจะตรวจสถานการณ์น้ำและพื้นที่การเกษตร โดยบินผ่านบึงบอระเพ็ด จังหวัดนครสวรรค์ แม่น้ำน่าน แม่น้ำเจ้าพระยา และเขื่อนเจ้าพระยา จังหวัดชัยนาทด้วย
เมื่อเดินทางถึง อาคารสำนักงานชลประทานที่ 12 ตำบลสรรพยา อำเภอสรรพยา จังหวัดชัยนาท จะร่วมประชุมหารือแนวทางการบริหารจัดการน้ำร่วมกับส่วนราชการที่เกี่ยวข้อง เนื่องจากจังหวัดนครสวรรค์ ถือเป็นด่านหน้าที่รองรับมวลน้ำเหนือ จึงต้องมีการวางแผนเตรียมการผันน้ำ เพื่อป้องกันไม่ให้เข้าสู่ลุ่มเจ้าพระยาและเขื่อนเจ้าพระยา และติดตามสถานการณ์อย่างใกล้ชิด รวมทั้งให้สนับสนุนการทำงานของศูนย์บริหารจัดการน้ำส่วนหน้าในพื้นที่เสี่ยงอุทกภัย เร่งแก้ไขปัญหาและลดผลกระทบได้อย่างมีประสิทธิภาพ เมื่อเสร็จสิ้นภารกิจ จะเดินทางกลับท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในวันเดียวกัน
“ปริมาณฝนที่เพิ่มขึ้นอย่างต่อเนื่อง ส่งผลต่อสถานการณ์อุทกภัยในภาคเหนือ ทำให้ปริมาณน้ำจากทางภาคเหนือเดินทางผ่านมายังจังหวัดนครสวรรค์ อาจทำให้บางพื้นที่มีระดับน้ำเพิ่มสูงขึ้น ทั้งนี้ ได้กำชับให้ทุกหน่วยงานดำเนินการให้เป็นตามแผนเผชิญเหตุ เฝ้าระวังเหตุฉุกเฉินขึ้น และฝากถึงประชาชนในพื้นที่เสี่ยง ติดตามประกาศแจ้งเตือนสถานการณ์น้ำอย่างใกล้ชิดด้วย ” นายภูมิธรรมฯ กล่าว

ที่มา : https://www.thaigov.go.th/news/contents/details/87594