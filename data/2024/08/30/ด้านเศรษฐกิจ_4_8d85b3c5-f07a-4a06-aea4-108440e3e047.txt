รัฐบาลไทย-ข่าวทำเนียบรัฐบาล-ก.อุตฯ เสริมแกร่งเอสเอ็มอี!! พัฒนา ต่อยอดทักษะการตลาดวิถีใหม่ ปรุง 7 วิธี ปั้น Soft Power ระดับจังหวัด 


วันศุกร์ที่ 30 สิงหาคม 2567
30/08/2567
พิมพ์
ก.อุตฯ เสริมแกร่งเอสเอ็มอี!! พัฒนา ต่อยอดทักษะการตลาดวิถีใหม่ ปรุง 7 วิธี ปั้น Soft Power ระดับจังหวัด
ก.อุตฯ เสริมแกร่งเอสเอ็มอี!! พัฒนา ต่อยอดทักษะการตลาดวิถีใหม่ ปรุง 7 วิธี ปั้น Soft Power ระดับจังหวัด
29 สิงหาคม 2557 นางสาวณัฏฐิญา เนตยสุภา รองปลัดกระทรวงอุตสาหกรรม เปิดสัมมนาเชิงปฏิบัติการ “ปั้น Marketeer สู่ Soft Power” ภายใต้โครงการพัฒนาธุรกิจอุตสาหกรรมระดับจังหวัด ด้วยการส่งเสริม Soft Power และการตลาดวิถีใหม่ โดยมีนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นางสาวชลาริน นิลพิฤกษ์ ผู้อำนวยการกองกลาง นายอาทิตย์ องคุทานนท์ อุตสาหกรรมจังหวัดนนทบุรี นางสาวจุฬาลักษณ์ พลเสนา ผู้อำนวยการสถาบันบริการวิชาการแห่งมหาวิทยาลัย
ผู้แทนพาณิชย์จังหวัด ผู้แทนพัฒนาชุมชนจังหวัดนนทบุรี คณะวิทยากร คณะผู้จัดงาน ร่วมเปิดงาน ซึ่งจัดขึ้นระหว่างวันที่ 29-30 สิงหาคม 2567 ณ โรงแรมแกรนด์ริชมอนด์ จังหวัดนนทบุรี ว่า จากสถานการณ์ปัญหาเศรษฐกิจทั่วโลก และสภาวะเศรษฐกิจในประเทศยังมีความเปราะบางจากปัญหาภาระหนี้ครัวเรือน สถานการณ์ด้านต้นทุนที่สูงขึ้น ภาวะเงินเฟ้อ การส่งออกขยายตัวได้น้อยจากเศรษฐกิจโลกชะลอตัว กำลังซื้อในประเทศลดลง ทำให้เศรษฐกิจของไทยมีแนวโน้มขยายตัวได้ต่ำกว่าศักยภาพ แม้มีการกลับมาของภาคการท่องเที่ยวก็ตาม กระทรวงอุตสาหกรรม (อก.) ได้กำหนดนโยบายในการส่งเสริมและพัฒนาภาคอุตสาหกรรมไทย ให้สอดรับกับความมุ่งมั่นของรัฐบาลที่จะใช้การพัฒนาที่ยั่งยืนเป็นพลังขับเคลื่อนเศรษฐกิจของประเทศ โดยให้ความสำคัญกับการสร้างความสำเร็จอย่างสมดุลใน 4 มิติ ทั้งด้านความสามารถในการแข่งขัน การได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชน ให้ประชาชนมีคุณภาพชีวิตที่ดีขึ้น
รองปลัดกระทรวงอุตสาหกรรม กล่าวว่า กระทรวงอุตสาหกรรม ได้ดำเนิน “โครงการพัฒนาธุรกิจอุตสาหกรรมระดับจังหวัด ด้วยการส่งเสริม Soft Power และการตลาดวิถีใหม่” เพื่อพัฒนาองค์ความรู้ในการประกอบธุรกิจสู่อุตสาหกรรมวิถีใหม่ และปรับตัวกับสภาวการณ์ทางเศรษฐกิจที่มีความเปลี่ยนแปลง รวมทั้งส่งเสริม และสร้างโอกาสทางการตลาดใหม่ ๆ พร้อมการสร้างเครือข่ายทางธุรกิจของผู้ประกอบการให้มีความเข้มแข็ง ผ่านการฝึกอบรมสัมมนาให้ความรู้ การให้คำปรึกษาแนะนำการเพิ่มมูลค่าให้กับผลิตภัณฑ์ ด้วยการประยุกต์ใช้เทคโนโลยี นวัตกรรม ความคิดสร้างสรรค์ และอัตลักษณ์พื้นถิ่น การส่งเสริมการตลาดในรูปแบบออฟไลน์และออนไลน์ ให้เข้าถึงกลุ่มผู้บริโภคได้อย่างตรงเป้าหมาย ด้วย 7 วิธี ประกอบด้วย 1) การจัดทำแผน : จัดทำแผนพัฒนาผลิตภัณฑ์เด่นในพื้นที่ 2) การพัฒนาคน พัฒนาและยกระดับความรู้ด้านเทคโนโลยี เพิ่มทักษะให้กับผู้ประกอบการในยุคดิจิทัล เพิ่มประสิทธิภาพทางธุรกิจ 3) ผลิตภัณฑ์ ยกระดับผลิตภัณฑ์ให้มีความโดดเด่นและมีความหลากหลายมากยิ่งขึ้น เน้นพัฒนาผลิตภัณฑ์และบรรจุภัณฑ์มีความโดดเด่นตามอัตลักษณ์ของพื้นที่ 4) การผลิต เพิ่มศักยภาพทางการผลิตที่สอดรับกับแนวโน้มความต้องการของตลาดวิถีใหม่ ผ่านการพัฒนาบริหารจัดการกระบวนการผลิตอย่างมีประสิทธิภาพและครบวงจร 5) สร้างแบรนด์ สร้างความโดดเด่นด้วยภาพลักษณ์ที่สะท้อนอัตลักษณ์ จุดเด่นของผลิตภัณฑ์ 6) การตลาด ส่งเสริมการเข้าถึงช่องทางการตลาดใหม่ เพื่อสร้างรายได้เพิ่มขึ้น จัดทำแผนการตลาดทางธุรกิจ เทคนิคเพิ่มยอดขายด้วยคอนเทนต์บนตลาดออนไลน์ 7) เงินหมุนเวียน สนับสนุนสินเชื่อเพื่อการประกอบธุรกิจ
“จากผลสำเร็จของโครงการฯ ปี 67 อก. จะดำเนินการขยายผลต่อในปี 68 ตามหลัก 7 วิธี โดยเน้นพัฒนาสร้างแบรนด์ให้เข้าถึงตลาดอย่างมีประสิทธิภาพ พัฒนาการนำเสนอผลิตภัณฑ์ให้สามารถตอบสนองความต้องการของผู้บริโภค พร้อมถอดบทเรียนความสำเร็จให้เป็นต้นแบบแก่ธุรกิจรายอื่น ๆ เกิดแรงบันดาลใจในการพัฒนาธุรกิจเพิ่มมากขึ้น และต่อยอดผลสำเร็จสู่การจัดงาน “อุตสาหกรรมแฟร์” เพื่อทดลองตลาด พร้อมสร้างภาคีเครือข่ายเชื่อมโยงธุรกิจ วิสาหกิจชุมชน กลุ่มวิสาหกิจขนาดกลางและขนาดย่อม ผู้ประกอบการอุตสาหกรรม ทำให้เกิดการประกอบธุรกิจได้อย่างยั่งยืนต่อไป”

ที่มา : https://www.thaigov.go.th/news/contents/details/87592