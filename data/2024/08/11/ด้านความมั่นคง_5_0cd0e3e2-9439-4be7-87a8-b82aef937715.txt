รัฐบาลไทย-ข่าวทำเนียบรัฐบาล-"อนุทิน" มอบโฉนดที่ดินให้แก่ประชาชน จ.กาญจนบุรี 262 ราย ย้ำภารกิจมหาดไทยดูแลชีวิตความมั่นคงประชาชนตั้งแต่ฐานรากถึงภารกิจระดับชาติ


วันเสาร์ที่ 10 สิงหาคม 2567
10/08/2567
พิมพ์
"อนุทิน" มอบโฉนดที่ดินให้แก่ประชาชน จ.กาญจนบุรี 262 ราย ย้ำภารกิจมหาดไทยดูแลชีวิตความมั่นคงประชาชนตั้งแต่ฐานรากถึงภารกิจระดับชาติ
"อนุทิน" มอบโฉนดที่ดินให้แก่ประชาชน จ.กาญจนบุรี 262 ราย ย้ำภารกิจมหาดไทยดูแลชีวิตความมั่นคงประชาชนตั้งแต่ฐานรากถึงภารกิจระดับชาติ
วันนี้ (10 ส.ค. 67) เวลา 15.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เดินทางไปเป็นประธานในโอกาสวันกำนันผู้ใหญ่บ้าน พร้อมมอบโฉนดที่ดินให้แก่ประชาชน ตามโครงการ "มอบโฉนดที่ดินทั่วไทย นำสุขคลายทุกข์ให้ประชาชน" จำนวน 262 ราย และมอบรางวัล อปพร. ดีเด่น 14 รางวัล โดยมี คณะผู้บริหารกระทรวงมหาดไทย ผู้ว่าราชการจังหวัดกาญจนบุรี หัวหน้าส่วนราชการ นายอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชน เข้าร่วม ณ หอประชุมโรงเรียนราชประชานุเคราะห์ 45 อำเภอพนมทวน จังหวัดกาญจนบุรี
นายอนุทิน กล่าวว่า การออกโฉนดที่ดินในพื้นที่จังหวัดเพชรบูรณ์ - ชัยภูมิ - ขอนแก่น - กาญจนบุรี ตามโครงการเดินสำรวจออกโฉนดที่ดินและรังวัดรูปแปลงโฉนดที่ดินให้เป็นมาตรฐานเดียวกันให้ครอบคลุมทั่วประเทศ ประจำปีงบประมาณ พ.ศ. 2567 เป็นนโยบายสำคัญของรัฐบาล ที่ต้องการแก้ไขปัญหาความเดือดร้อนของราษฎรที่ยังไม่มีเอกสารสิทธิ ในที่ดิน โดยกรมที่ดิน กระทรวงมหาดไทย เป็นหน่วยงานหลักในการเร่งรัดการออกโฉนดที่ดิน กระทั่งได้โฉนดที่ดินเพื่อมอบแก่ประชาชนในวันนี้ถึง 262 ราย นับเป็นเรื่องที่น่าชื่นชม ช่วยให้พี่น้องประชาชนหลายครอบครัวได้มีโอกาสสามารถนำไปสร้างงาน สร้างรายได้ เพิ่มผลผลิต พัฒนาอาชีพ  ของตนเองและครอบครัว เป็นรากฐานสำคัญของความยั่งยืนทั้งทางสังคมและเศรษฐกิจประเทศต่อไป
"โฉนดที่ดินเป็นเอกสารสิทธิที่มีความสำคัญมาก สามารถใช้เป็นหลักทรัพย์ในการค้ำประกัน และใช้เป็นแหล่งทุนในการประกอบอาชีพ ซึ่งนับวัน ที่ดินจะหายากขึ้นและมีราคาสูงจึงขอให้พี่น้องประชาชนได้โฉนดไป โปรดจงหวงแหนที่ดินของตน อย่านำไปจำหน่ายจ่ายโอนโดยไม่จำเป็น อีกทั้งขอให้รักษาโฉนดที่ดินอันเป็นเอกสารสิทธิที่สำคัญไว้ให้ดี อย่าให้สูญหายหรือให้ผู้อื่นหลอกลวง หากประสงค์จะดำเนินการจดทะเบียนสิทธิและนิติกรรมประการใด ท่านสามารถขอคำปรึกษาจากเจ้าพนักงานที่ดินได้ทุกแห่ง สำหรับท่านที่ยังไม่ได้รับโฉนดที่ดิน และที่ดินของท่านสามารถออกโฉนดที่ดินได้ ตามประมวลกฎหมายที่ดิน กรมที่ดิน โดยศูนย์อำนวยการเดินสำรวจออกโฉนดที่ดิน จะรีบดำเนินการให้พี่น้องประชาชนต่อไป" นายอนุทิน กล่าว
นายอนุทิน กล่าวว่า ทุกกิจกรรมที่เกิดขึ้นในวันนี้ เป็นการตอกย้ำให้เห็นอย่างเป็นรูปธรรมว่างานของกระทรวงมหาดไทยนั้นกว้างขวาง และมีผลกระทบโดยตรงกับทุกข์สุขของพี่น้องประชาชน มากเพียงใด ไม่ว่าจะเป็นการจัดการเรื่องการจัดการโฉนดที่ดิน แก้ปัญหาความเดือดร้อนเรื่องเอกสารสิทธิให้เกิดความมั่นคงในชีวิต การดูแลความปลอดภัยในชีวิตทรัพย์สินของพี่น้องประชาชน การส่งเสริมการท่องเที่ยวเพื่อเพิ่มรายได้ ตลอดจนภารกิจของกำนัน ผู้ใหญ่บ้าน ผู้ซึ่งดูแลพี่น้องประชาชนอย่างใกล้ชิด
ในโอกาสวันกำนัน ผู้ใหญ่บ้าน (10 ส.ค.) ในปีนี้ กำนันผู้ใหญ่บ้านทั่วประเทศได้รับมอบเหรียญที่ระลึกพระราชทาน ซึ่งนับเป็นพระมหากรุณาธิคุณอันหาที่สุดมิได้และเป็นเกียรติยศสูงยิ่ง ดังนั้น จึงขอให้ทุกท่านที่ได้รับ ประดับเหรียญนี้ที่อกเสื้อข้างช้ายกับเครื่องแบบทุกครั้ง เพื่อความเป็นสิริมงคล เป็นขวัญกำลังใจในการปฏิบัติหน้าที่ อันเป็นเครื่องหมายที่แสดงถึงความจงรักภักดีต่อองค์พระประมุขของชาติ
นอกจากนี้ ขอฝากท่านที่เป็นผู้บังคับบัญชา เป็นหัวหน้างาน ขอให้ดูแลผู้ใต้บังคับบัญชาของท่าน การเป็นคนทำงานแล้วมีคนมองเห็น และให้รางวัลในรูปแบบต่าง ๆ นับเป็นการสร้างกำลังใจ แรงบันดาลใจและเป็นแบบอย่างที่ดีต่อไป ดังที่เราได้มีการมอบรางวัลกันในวันนี้

ที่มา : https://www.thaigov.go.th/news/contents/details/86982