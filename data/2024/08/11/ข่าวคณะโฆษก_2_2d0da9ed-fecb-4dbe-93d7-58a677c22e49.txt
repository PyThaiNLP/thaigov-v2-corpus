รัฐบาลไทย-ข่าวทำเนียบรัฐบาล-นายกฯ ดำเนินนโยบายด้วยมิตรภาพกับประเทศเพื่อนบ้าน ส่งเสริมการค้าชายแดน-ผ่านแดน สั่งการหน่วยงานที่เกี่ยวข้อง ติดตามสถานการณ์ทางการค้าอย่างใกล้ชิด 


วันอาทิตย์ที่ 11 สิงหาคม 2567
นายกฯ ดำเนินนโยบายด้วยมิตรภาพกับประเทศเพื่อนบ้าน ส่งเสริมการค้าชายแดน-ผ่านแดน สั่งการหน่วยงานที่เกี่ยวข้อง ติดตามสถานการณ์ทางการค้าอย่างใกล้ชิด
เชื่อมีสัญญาณขยายตัวดีขึ้น ส่งเสริมจัดกิจกรรม งานมหกรรมการค้าชายแดนปี 2567 เพิ่มมูลค่าเศรษฐกิจไทย
วันนี้ (11 ส.ค. 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ดำเนินนโยบายระหว่างประเทศด้วยความเป็นมิตร ส่งเสริมการค้าการลงทุนระหว่างกันในทุกระดับ เพื่อเพิ่มตัวเลขมูลค่าการค้าชายแดน-ผ่านแดน สั่งการหน่วยงานที่เกี่ยวข้องติดตามสถานการณ์การค้าอย่างใกล้ชิด โดยในช่วง 6 เดือนแรกของปี 2567 การค้าชายแดน-ผ่านแดน ปรับตัวเพิ่มขึ้น ส่งสัญญาณบวก ขยายตัวที่ 3.6% พร้อมสนับสนุนการจัดกิจกรรมส่งเสริมการค้าชายแดนใน งานมหกรรมการค้าชายแดนปี 2567 กระตุ้นเศรษฐกิจการค้าชายแดน สร้างพันธมิตรทางการค้าระหว่างประเทศเพื่อนบ้าน และประเทศคู่ค้า สร้างมูลค่าทางเศรษฐกิจไทย
โฆษกประจำสำนักนายกรัฐมนตรี กล่าวว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ดำเนินนโยบายตามแนวทางของนายกรัฐมนตรี มอบหมายให้กรมการค้าต่างประเทศ ติดตามสถานการณ์การค้าชายแดนและผ่านแดนอย่างใกล้ชิด ทั้งนี้ จากการดำเนินงานที่ผ่านมา กรมการค้าต่างประเทศ ได้เปิดเผยสถิติข้อมูลการค้าชายแดนและผ่านแดน ในช่วง 6 เดือนแรก ปี 2567 ที่มีสัญญาณที่ดี อยู่ในแดนบวก โดยมีมูลค่าการค้ารวม 912,283 ล้านบาท (+3.6%) เทียบกับช่วงเดียวกันของปีก่อน โดยไทยส่งออก 534,316 ล้านบาท (+3.1%) ส่วนมูลค่าการนำเข้าของไทยอยู่ที่ 377,968 ล้านบาท (+4.3%) โดยที่ไทยได้ดุลการค้า 156,348 ล้านบาท
สำหรับมูลค่าการค้าชายแดนกับประเทศเพื่อนบ้าน 4 ประเทศ ในช่วงครึ่งปีแรก มีมูลค่าการค้ารวม 493,470 ล้านบาท(+2.6%) โดยมูลค่าการค้าสูงสุดตามลำดับ ได้แก่ ลาว มีมูลค่าสูงสุด 150,697 ล้านบาท มาเลเซีย 149,361 ล้านบาท เมียนมา 106,630 ล้านบาท และ กัมพูชา 86,783 ล้านบาท ซึ่งจากมูลค่าการค้ารวมทั้งหมด แบ่งเป็นการส่งออก 305,452 ล้านบาท (+1.5%) ในส่วนของการนำเข้าอยู่ที่ 188,019 ล้านบาท ทำให้ไทยได้ดุลการค้ารวม 117,433 ล้านบาท จากสินค้าส่งออกชายแดนที่สำคัญ ได้แก่ น้ำมันดีเซล 23,109 ล้านบาท น้ำมันสำเร็จรูปอื่นๆ 10,432 ล้านบาท และน้ำยางข้น 8,221 ล้านบาท
สำหรับมูลค่าการค้าผ่านแดนไปประเทศที่สาม ช่วงครึ่งปีแรก มีมูลค่าการค้ารวม 418,813 ล้านบาท (+4.8%) โดยการค้าผ่านแดนไปจีนมีมูลค่าสูงสุดที่ 244,175 ล้านบาท (+14.3%) สิงคโปร์ 53,137 ล้านบาท และเวียดนาม 36,269 ล้านบาท ตามลำดับ ซึ่งจากมูลค่าการค้ารวมทั้งหมด แบ่งเป็นการส่งออก 228,864 ล้านบาท (+5.4%) และการนำเข้า 189,949 ล้านบาท เพิ่มขึ้น 4.0% โดยสินค้าส่งออกผ่านแดนสำคัญ ได้แก่ ทุเรียนสด 67,601 ล้านบาท ฮาร์ด ดิสก์ ไดรฟ์ 40,957 ล้านบาท และยางแท่ง TSNR 19,500 ล้านบาท
จากข้อมูลการค้าชายแดน-ผ่านแดน ในช่วง 6 เดือนที่ผ่านมา แสดงให้เห็นถึงปัจจัยบวกที่มีเพิ่มขึ้น ที่ส่งผลให้มูลค่าทางการค้าเพิ่มมากขึ้น เป็นข้อพิสูจน์ถึงการดำเนินนโยบายของรัฐบาลที่มีประสิทธิภาพ ทั้งนี้ ทางหน่วยงานที่เกี่ยวข้องได้จัดกิจกรรม ส่งเสริมการค้าชายแดน-ผ่านแดน งานมหกรรมการค้าชายแดนปี 2567 ระหว่างวันที่ 15 – 18 สิงหาคม 2567 ที่จังหวัดสงขลา บูรณาการร่วมกับหน่วยงานที่เกี่ยวข้อง ได้แก่ กรมการค้าภายใน ธนาคารเพื่อการส่งออกและนำเข้าแห่งประเทศไทย (EXIM Bank) ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME Bank) ธนาคารเพื่อการเกษตรและสหกรณ์การเกษตร (ธกส.) โดยภายในงานจะมีการจัดแสดงและจำหน่ายสินค้า ประชุมติดตามสถานการณ์การค้าชายแดน เจรจาจับคู่ธุรกิจออนไลน์ และสัมมนาให้ความรู้แก่ผู้ประกอบการ เพื่อส่งเสริมและกระตุ้นเศรษฐกิจการค้าชายแดน
“นายกรัฐมนตรีผลักดันความสัมพันธ์กันเพื่อนบ้าน ให้เป็นไปด้วยมิตรไมตรี เห็นความสำคัญของการค้าชายแดน-ผ่านแดน เชื่อว่าจะเป็นโอกาสกระจายรายได้แก่ประชาชนในพื้นที่ ให้คนในพื้นที่ลืมตาอ้าปาก และเชื่อว่าเป็นตลาดที่สำคัญของการส่งออกสินค้าของไทย พร้อมสั่งการหน่วยงานที่เกี่ยวข้องติดตามสถานการณ์อย่างใกล้ชิด เพื่อพิจารณาต่อยอด เพิ่มพูนประโยชน์ทางด้านการค้าระหว่างประเทศกับเพื่อนบ้าน และประเทศคู่ค้าที่สำคัญ เพิ่มความสัมพันธ์ที่ดีของประชาชนในพื้นที่ และเพิ่มมูลค่าการค้าให้เศรษฐกิจไทย” นายชัย กล่าวนายกฯ ดำเนินนโยบายด้วยมิตรภาพกับประเทศเพื่อนบ้าน ส่งเสริมการค้าชายแดน-ผ่านแดน สั่งการหน่วยงานที่เกี่ยวข้อง ติดตามสถานการณ์ทางการค้าอย่างใกล้ชิด เชื่อมีสัญญาณขยายตัวดีขึ้น ส่งเสริมจัดกิจกรรม งานมหกรรมการค้าชายแดนปี 2567 เพิ่มมูลค่าเศรษฐกิจไทย

ที่มา : https://www.thaigov.go.th/news/contents/details/86989