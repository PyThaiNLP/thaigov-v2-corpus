รัฐบาลไทย-ข่าวทำเนียบรัฐบาล-รัฐมนตรีวัฒนธรรม ร่วมฉลองความหลากหลายชาติพันธุ์ ชู Soft Power ชาติพันธุ์ พลังสร้างสรรค์ชาติ


วันอาทิตย์ที่ 11 สิงหาคม 2567
รัฐมนตรีวัฒนธรรม ร่วมฉลองความหลากหลายชาติพันธุ์ ชู Soft Power ชาติพันธุ์ พลังสร้างสรรค์ชาติ
รัฐมนตรีวัฒนธรรม ร่วมฉลองความหลากหลายชาติพันธุ์ ชู Soft Power ชาติพันธุ์ พลังสร้างสรรค์ชาติ
รัฐมนตรีวัฒนธรรม ร่วมฉลองความหลากหลายชาติพันธุ์
ชู Soft Power ชาติพันธุ์ พลังสร้างสรรค์ชาติ
เมื่อวันที่ 9 สิงหาคม 2567 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ได้เป็นประธานเปิดงาน Soft Power ชาติพันธุ์ พลังสร้างสรรรค์ชาติ และร่วมเฉลิมฉลองวันสากลแห่งสหประชาชาติว่าด้วยชนเผ่าพื้นเมืองดั้งเดิมของโลก ประจำปี 2567 ณ ศูนย์มานุษยวิทยาสิรินธร (องค์การมหาชน) กรุงเทพฯ โดยมีพี่น้องกลุ่มชาติพันธุ์จากทั่วประเทศกว่า 60 กลุ่มชาติพันธุ์ร่วมงาน
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม ได้กล่าวในโอกาสนี้ว่า “รู้สึกยินดีอย่างยิ่งที่ได้มาร่วมเฉลิมฉลองกับพี่น้องกลุ่มชาติพันธุ์จากทั่วประเทศทั้ง 60 กลุ่มชาติพันธุ์ ในโอกาส        วันสำคัญที่สหประชาติกำหนดให้เป็นวันเฉลิมฉลองความหลากหลายทางชาติพันธุ์ รัฐบาลให้ความสำคัญอย่างยิ่งกับพี่น้องกลุ่มชาติพันธุ์ทุกกลุ่มอย่างเสมอภาค และเห็นว่าความหลากหลายทางวัฒนธรรมของพี่น้องกลุ่ม   ชาติพันธุ์ เป็น “พลังสร้างสรรค์” หรือ Soft Power ของประเทศ โดยมีนโยบายดูแลพี่น้องกลุ่มชาติพันธุ์ให้มีเกียรติ มีศักดิ์ศรี มีงาน มีรายได้ และมีคุณภาพชีวิตที่ดี”
“สำหรับกระทรวงวัฒนธรรม ได้เร่งรัดผลักดันให้มีกฎหมายคุ้มครองและส่งเสริมวิถีชีวิตกลุ่มชาติพันธุ์ โดยเสนอให้คณะรัฐมนตรีมีมติรับหลักการเมื่อวันที่ 6 กุมภาพันธ์ 2567 และสภาผู้แทนราษฎรมีมติรับหลักการวาระแรกเมื่อวันที่ 28 กุมภาพันธ์ 2567 และขณะนี้กำลังอยู่ในกระบวนการพิจารณาของคณะกรรมาธิการวิสามัญซึ่งคาดว่าจะแล้วเสร็จภายในสิ้นเดือนนี้ เพื่อเป็นของขวัญให้พี่น้องกลุ่มชาติพันธุ์ในโอกาสเดือนแห่งการเฉลิมฉลองความหลากหลายทางวัฒนธรรมของกลุ่มชาติพันธุ์”
“การได้มาร่วมงานในวันนี้ ดิฉันได้เห็นถึงศักยภาพทางวัฒนธรรมของพี่น้องกลุ่มชาติพันธุ์จากทั่วประเทศ ดิฉันจึงมั่นใจว่า เมื่อกฎหมายนี้มีผลบังคับใช้ จะเป็นโอกาสที่สำคัญของประเทศเรา เพราะเมื่อพี่น้องกลุ่มชาติพันธุ์ได้รับการคุ้มครองสิทธิและเข้าถึงสิทธิขั้นพื้นฐานอย่างเสมอภาค มีความมั่นคงในชีวิต มีความภูมิใจในความเป็นชาติพันธุ์ ก็จะพร้อมใช้ศักยภาพ “ทุนวัฒนธรรม” เป็น Soft Power เพื่อพัฒนาเศรษฐกิจฐานวัฒนธรรม สามารถสร้างงาน สร้างรายได้ พี่น้องกลุ่มชาติพันธุ์จะสามารถพึ่งตนเองได้อย่างมีศักดิ์ศรีและมีคุณภาพชีวิตที่ดี เป็นพลังสร้างสรรค์ชาติให้มีความสามารถทางการแข่งขัน และเพิ่มโอกาสใหม่ ๆ ให้กับประเทศอย่างยั่งยืน” นางสาวสุดาวรรณ หวังศุภกิจโกศล กล่าวทิ้งท้าย
ในโอกาสเดียวกันนี้ นายโกมาตร จึงเสถียรทรัพย์ ผู้อำนวยการศูนย์มานุษยวิทยาสิรินธร (องค์การมหาชน) ได้กล่าวถึงความก้าวหน้าของการพิจารณาร่างพระราชบัญญัติคุ้มครองและส่งเสริมวิถีชีวิตกลุ่มชาติพันธุ์ว่า “ในคณะกรรมาธิการวิสามัญ ซึ่งมีผู้แทนจากทั้งส่วนราชการ ผู้ทรงคุณวุฒิ และพี่น้องกลุ่มชาติพันธุ์ ได้ร่วมกันพิจารณาร่างพระราชบัญญัติทั้ง 35 มาตรา เสร็จแล้วในเบื้องต้น โดยขณะนี้อยู่ในกระบวนการพิจารณาทบทวนถ้อยคำให้มีความสอดคล้องกันทั้งฉบับ ซึ่งผมเชื่อว่าในชั้นกรรมาธิการวิสามัญจะพิจารณาเสร็จได้ทันภายในเดือนสิงหาคมนี้”
“สำหรับพระราชบัญญัติฉบับนี้มีเป้าหมายเพื่อคุ้มครองวิถีชีวิตของกลุ่มชาติพันธุ์ทุกกลุ่มวัฒนธรรมและส่งเสริมศักยภาพกลุ่มชาติพันธุ์บนฐานทุนทางวัฒนธรรมเพื่อคุณภาพชีวิตที่ดี สามารถพึ่งตนเองได้อย่างยั่งยืน และที่สำคัญพระราชบัญญัติฉบับนี้จะเป็นการสร้างโอกาสแห่งความเสมอภาคของคนทุกกลุ่มในสังคม โดยในกระบวนการยกร่างพระราชบัญญัติฉบับนี้ ศูนย์มานุษยวิทยาสิรินธร (องค์การมหาชน) ได้ศึกษาวิจัยเปรียบเทียบกับกรณีของต่างประเทศ และศึกษาผลกระทบกับกฎหมายที่เกี่ยวข้องอย่างรอบคอบ พร้อมทั้งได้มีการรับฟังความคิดเห็นจากทุกภาคส่วน โดยเฉพาะกับพี่น้องกลุ่มชาติพันธุ์อย่างต่อเนื่องตลอด 3 ปีของการจัดทำร่างพระราชบัญญัติฉบับนี้ หลังจากที่ได้รับมอบหมายจากรัฐบาลให้เป็นหน่วยงานหลักที่รับผิดชอบการขับเคลื่อนกฎหมายชาติพันธุ์ จึงเชื่อว่านี่จะเป็นกฎหมายที่ดีที่สุดอีกฉบับหนึ่งของประเทศไทยที่จะคุ้มครองกลุ่มชาติพันธุ์ทุกกลุ่มวัฒนธรรมอย่างเสมอภาคกัน” นายโกมาตร จึงเสถียรทรัพย์ กล่าวทิ้งท้าย
สอบถามรายละเอียดเพิ่มเติม ติดต่อ นายอภินันท์ ธรรมเสนา โทร 094 514 4153
email: tonseas@hotmail.com

ที่มา : https://www.thaigov.go.th/news/contents/details/86986