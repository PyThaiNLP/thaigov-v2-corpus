รัฐบาลไทย-ข่าวทำเนียบรัฐบาล-“สกายวอล์ค วัดดอยติ” แลนด์มาร์คแห่งใหม่ของ จังหวัดลำพูน ด้านพ่อเมือง เผยเป็นการกระตุ้นเศรษฐกิจในพื้นที่ สร้างอาชีพและรายได้ให้กับประชาชน


วันเสาร์ที่ 10 สิงหาคม 2567
10/08/2567
พิมพ์
“สกายวอล์ค วัดดอยติ” แลนด์มาร์คแห่งใหม่ของ จังหวัดลำพูน ด้านพ่อเมือง เผยเป็นการกระตุ้นเศรษฐกิจในพื้นที่ สร้างอาชีพและรายได้ให้กับประชาชน
“สกายวอล์ค วัดดอยติ” แลนด์มาร์คแห่งใหม่ของ จังหวัดลำพูน ด้านพ่อเมือง เผยเป็นการกระตุ้นเศรษฐกิจในพื้นที่ สร้างอาชีพและรายได้ให้กับประชาชน
วันนี้ (10 ส.ค. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า ตนได้เป็นประธานในพิธีเปิดสกายวอล์ค วัดดอยติ ตำบลป่าสัก อำเภอเมืองลำพูน จังหวัดลำพูน โดยมี นางดวงกมล ยิ้มละมัย นายกเหล่ากาชาดจังหวัดลำพูน รองผู้ว่าราชการจังหวัดลำพูน หัวหน้าสำนักงานจังหวัดลำพูน หัวหน้าส่วนราชการ ข้าราชการ เจ้าหน้าที่ที่เกี่ยวข้อง ภาคีเครือข่าย และพี่น้องประชาชนชาวจังหวัดลำพูน ร่วมพิธี โดยได้รับเมตาธรรมจากพระเทพรัตนายก เจ้าอาวาสวัดพระธาตุหริภุญชัย วรมหาวิหาร เจ้าคณะจังหวัดลำพูน เป็นประธานฝ่ายสงฆ์
นายสันติธร ยิ้มละมัย ผู้ว่าราชการจังหวัดลำพูน กล่าวว่า รัฐบาล ภายใต้การนำของนายเศรษฐา ทวีสิน นายกรัฐมนตรี ได้เน้นย้ำการนำศักยภาพด้าน Soft power โดยใช้อัตลักษณ์เฉพาะที่โดดเด่นของแต่จังหวัด นำมาพัฒนาเพื่อสร้างอาชีพและรายได้ให้กับประชาชนในพื้นที่เพิ่มขึ้น โดยจังหวัดลำพูน เป็นจังหวัดหนึ่งมีลักษณะที่โดดเด่นในเรื่องของการท่องเที่ยว การพัฒนาผลิตภัณฑ์สินค้าในท้องถิ่น รวมไปถึงการบูรณาการความร่วมมือทุกภาคส่วนทั้งผู้ประกอบการธุรกิจ ร้านค้า บริการต่าง ๆ ซึ่งสมารถนำมาพัฒนาเพื่อสร้างอาชีพและรายได้ให้กับประชาชนในพื้นที่เพิ่มมากขึ้น
“สกายวอล์ค วัดดอยติ สามารถมองเห็นวิว พระธาตุสี่ครูบา วัดพระพุทธบาทตากผ้า ดอยอินทนนท์ ดอยสุเทพ ดอยงุ้ม ดอยขะม้อ และทัศนียภาพของจังหวัดลำพูนและจังหวัดเชียงใหม่แบบมุม 360 องศา และยังสามารถกราบไหว้ปู่ฤาษีวาสุเทพ และครูบาเจ้าศรีวิชัยองค์ใหญ่ที่สุดในโลก ได้อีกด้วย ทั้งนี้สกายวอล์ค วัดดอยติ มีค่าบริการเพียง 50 บาทสำหรับบุคคลทั่วไป ในส่วนของพระภิกษุสงฆ์ แม่ชี สามเณร ผู้พิการ เด็กส่วนสูงไม่เกิน 120 cm. และผู้สูงอายุ 75 ปีขึ้นไป (แสดงบัตรประชาชน) สมารถเข้าฟรี ในส่วนของนักเรียนตั้งแต่อนุบาล-ม.6 (ทัศนศึกษา)ให้นำหนังสือขอความอนุเคราะห์มา (เฉพาะวันจันทร์ - ศุกร์) ก็จะเข้าฟรีเช่นเดียวกัน โดยสกายวอล์ค วัดดอยติเปิดบริการทุกวัน ไม่เว้นวันหยุดราชการจำหน่ายตั๋วเวลา 8.00 - 17.00 น. มีรถรับส่งให้บริการ หรือสามารถเดินขึ้นไปเองได้" นายสันติธรฯ กล่าว
นายสันติธร ยิ้มละมัย ผู้ว่าราชการจังหวัดลำพูน กล่าวในตอนท้ายว่า จังหวัดลำพูน ถือป็นเมืองรองในการท่องเที่ยว หรือ Less visited area คือ เมืองที่ไม่ได้เป็นเมืองท่องเที่ยวหลัก หรือยังมีนักท่องเที่ยวเข้าไปไม่มากนัก แต่ตนเชื่อว่าทัศนียภาพบน สกายวอล์ค วัดดอยติ จะเป็นสถานที่ท่องเที่ยวที่เป็นแลนด์มาร์กแห่งใหม่ ในที่สำคัญของจังหวัดลำพูน อันจะเป็น การกระตุ้นเศรษฐกิจให้กับจังหวัดลำพูน และผู้ประกอบการด้านการท่องเที่ยวต่าง ๆ ในพื้นที่ ได้มีอาชีพและรายได้อย่างยั่งยืน ตนขอเชิญชวนพี่น้องประชาชนในจังหวัดใกล้เคียง และนักท่องเที่ยวชาวไทยและต่างประเทศ ที่จะผ่านไปเที่ยวยังจังหวัดเชียงใหม่หรือบริเวณใกล้เคียงได้เดินมาเยี่ยมชม “สกายวอล์ค วัดดอยติ” แลนด์มาร์คแห่งใหม่ของ จังหวัดลำพูน เพื่อเป็นการกระตุ้นเศรษฐกิจในพื้นที่ สร้างอาชีพและรายได้ให้กับพี่น้องประชาชนชาวจังหวัดลำพูนอย่างยั่งยืน
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86983