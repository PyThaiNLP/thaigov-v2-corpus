รัฐบาลไทย-ข่าวทำเนียบรัฐบาล-วธ.เผยโพล วันแม่ปี 67 ลูกๆพร้อมใจกอด บอกรัก และนำดอกมะลิขอพรแสดงความกตัญญูต่อแม่ เผยคำพูดสุดฮิตของแม่ที่ลูกได้ยินบ่อยสุด คือ “หิวไหม กินข้าวหรือยัง”


วันอาทิตย์ที่ 11 สิงหาคม 2567
วธ.เผยโพล วันแม่ปี 67 ลูกๆพร้อมใจกอด บอกรัก และนำดอกมะลิขอพรแสดงความกตัญญูต่อแม่ เผยคำพูดสุดฮิตของแม่ที่ลูกได้ยินบ่อยสุด คือ “หิวไหม กินข้าวหรือยัง”
วธ.เผยโพล วันแม่ปี 67 ลูกๆพร้อมใจกอด บอกรัก และนำดอกมะลิขอพรแสดงความกตัญญูต่อแม่ เผยคำพูดสุดฮิตของแม่ที่ลูกได้ยินบ่อยสุด คือ “หิวไหม กินข้าวหรือยัง” ด้านแม่ชมพู่ - น้องสายฟ้า น้องพายุ, แม่แอฟ – น้องปีใหม่, แม่หมู - นายนภัทร ติดโผคู่แม่ลูกที่คนชื่นชอบ
วธ.เผยโพล วันแม่ปี 67 ลูกๆพร้อมใจกอด บอกรัก และนำดอกมะลิขอพรแสดงความกตัญญูต่อแม่ เผยคำพูดสุดฮิตของแม่ที่ลูกได้ยินบ่อยสุด คือ “หิวไหม กินข้าวหรือยัง” - “ดูแลตัวเองดี ๆ นะ” หรือ “ถึงไหนแล้ว/เมื่อไหร่จะกลับ“  ด้านแม่ชมพู่ - น้องสายฟ้า น้องพายุ, แม่แอฟ – น้องปีใหม่, แม่หมู - นายนภัทร ติดโผคู่แม่ลูกที่คนชื่นชอบมากที่สุด ชี้ชาวไทยอยากเอาใจใส่ดูแลแม่ทดแทนพระคุณแม่ในฐานะลูก
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม (วธ.) ร่วมกับสวนดุสิตโพล มหาวิทยาลัยสวนดุสิต ได้สำรวจความคิดเห็นเด็ก เยาวชนและประชาชน ที่มีต่อ “วันแม่แห่งชาติ ปี 2567” จากกลุ่มตัวอย่างเด็ก เยาวชน และประชาชนทั่วประเทศ จำนวน 20,520 คน จากการสอบถามเด็ก เยาวชน และประชาชนส่วนใหญ่ คิดถึงเรื่องใดเป็นอย่างแรก ในวันแม่แห่งชาติ ผลโพลปรากฎว่าอันดับแรก คือ เพื่อให้ลูกได้แสดงความกตัญญูกตเวทีต่อแม่ ร้อยละ 61.20 รองลงมา คือ ตรงกับวันคล้ายวันพระราชสมภพของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ร้อยละ 54.27 และลำดับถัดมา คือ เพื่อให้ลูกเห็นความสำคัญในบทบาทของแม่ที่มีต่อครอบครัวและสังคม ร้อยละ 51.24 และเมื่อถามเด็ก เยาวชน และประชาชนส่วนใหญ่ สนใจหรืออยากจะทำกิจกรรมใดในวันแม่แห่งชาติปีนี้ ได้คำตอบว่า ลูกๆ จะได้แสดงความกตัญญูกตเวที ด้วยการนำดอกมะลิกราบขอพรจากแม่ ร้อยละ 54.08 ครอบครัวอยู่ร่วมกันพร้อมหน้าพร้อมตา เพื่อรับประทานอาหารกับแม่ ร้อยละ 52.34 และเข้าร่วมกิจกรรมบำเพ็ญประโยชน์สาธารณะ ร้อยละ 35.58
นางสาวสุดาวรรณ กล่าวว่า เมื่อสอบถามเด็ก เยาวชน และประชาชนส่วนใหญ่ ตั้งใจจะบอกหรือแสดงความรักแม่อย่างไร เนื่องในวันแม่แห่งชาติ คือ กอด/บอกรักแม่ ร้อยละ 55.65 นำพวงมาลัยดอกมะลิกราบขอพรแม่ ร้อยละ 46.28 และรับประทานอาหารกับแม่ ร้อยละ 42.90 ขณะที่เมื่อถามเด็ก เยาวชน และประชาชนส่วนใหญ่ คิดว่าคำพูดของแม่ประโยคไหนได้ยินบ่อยที่สุด คือ “หิวไหม กินข้าวหรือยัง” ร้อยละ 55.54 “ดูแลตัวเองดี ๆ นะ” ร้อยละ 49.46 และ “ถึงไหนแล้ว/เมื่อไหร่จะกลับ” ร้อยละ 40.96 ขณะที่เด็ก เยาวชน และประชาชนส่วนใหญ่ ชื่นชอบ แม่ลูก คู่ไหนมากที่สุด ปรากฏว่า อันดับแรก คือ แม่ลูกดารา/นักร้อง อาทิ แม่ชมพู่ - น้องสายฟ้า น้องพายุ, แม่แอฟ – น้องปีใหม่, แม่หมู - นายนภัทร, แม่ออย - น้องธีร์ น้องพีร์, แม่เจนนี่ ได้หมดถ้าสดชื่น - น้องยูจิน เป็นต้น ร้อยละ 36.06 ตามด้วยอันดับ 2 คือ แม่ลูกยูทูบเบอร์/อินฟลูเอนเซอร์ อาทิ แม่ตุ๊ก Little Monster Family - น้องจิน น้องเรนี่, เเม่ผกาวรรณ - เก๋ไก๋ สไลเดอร์, แม่อ้อย - เบสท์ คำสิงห์, แม่ปูเป้ - น้องเฌอแตม เป็นต้น ร้อยละ 23.98 และอันดับ 3 แม่ลูกนักกีฬา อาทิ แม่พรสวรรค์ - เจ ชนาธิป, แม่สมฤดี – หน่อง ปลื้มจิตร์, แม่ติ๋ม สุนทรีย์ - ตอง กวินทร์ เป็นต้น ร้อยละ 19.01 และเมื่อถามอีกว่าจะทำอะไรเพื่อทดแทนพระคุณแม่ ในฐานะลูก ได้คำตอบว่า เอาใจใส่ดูแลแม่ ร้อยละ 78.17 ตั้งใจศึกษาเล่าเรียน / ตั้งใจทำงาน ร้อยละ 58.86 และ ประพฤติตนเป็นคนดีของสังคม ร้อยละ 54.78
นางสาวสุดาวรรณ กล่าวอีกว่า เด็ก เยาวชน และประชาชนส่วนใหญ่นำพระราชดำรัส และ พระราโชวาท ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง มาใช้ในชีวิตประจำวัน อาทิ “ในโลกปัจจุบัน เราจะมีความสุขแต่ลำพังโดยไม่คำนึงถึงความเดือดร้อนของคนอีกหลายคนที่แวดล้อมเราอยู่นั้นไม่ได้ ผู้มีความเมตตาจิตหวังประโยชน์ส่วนรวม ย่อมรู้จักแบ่งปันความสุขเพื่อผู้อื่น และพร้อมที่จะช่วยบรรเทาความทุกข์ของผู้อื่น ตามกำลังและโอกาสเสมอ” , “การบำเพ็ญประโยชน์ที่แท้จริง คือการทำหน้าที่เพื่อประโยชน์ของหน้าที่ ทำเพื่อมุ่งผลของงานทำด้วยจิตใจหวังดีต่อมนุษย์โลก ทำโดยไม่คิดว่าผลประโยชน์นั้นจะมาสู่ตัวเรา ทำเพื่อประโยชน์ของหน้าที่และเพื่อผู้อื่น” และ “ปัจจุบันนี้มีปัญหาสังคมเพิ่มขึ้นกว่าแต่ก่อนเป็นอันมาก ปัญหาเหล่านี้หากบำบัดแก้ไขไม่ทันท่วงที ก็จะกระทบกระเทือนและเป็นภัยถึงความเป็นอยู่ส่วนรวมด้วยอย่างแน่นอน งานสังคมสงเคราะห์ จึงเป็นงานที่มีความสำคัญมาก และจำเป็นที่ทุก ๆ ฝ่ายจะต้องร่วมมือกันทำอย่างจริงจัง” เป็นต้น นอกจากนี้เด็ก เยาวชน และประชาชนส่วนใหญ่คิดว่าความทรงจำที่มีความหมายที่สุดระหว่างคุณกับแม่ คือ กอดและความรักของแม่ที่มีให้ลูก กับข้าวฝีมือแม่อร่อยที่สุด การดูแลเอาใจใส่ของแม่ที่มีต่อลูกตั้งแต่เล็กจนโต การได้อยู่ร่วมกันทั้งครอบครัว การได้ไปเที่ยวในที่ต่างๆ กับแม่ คำสั่งสอนและความห่วงใยที่แม่มีให้ลูก ทุกช่วงเวลาในชีวิตที่อยู่กับแม่ แม่ให้เงินไปซื้อขนม เป็นต้น
ทั้งนี้ กระทรวงวัฒนธรรม (วธ.) ร่วมกับศูนย์การค้าสยามพารากอนหน่วยงานรัฐ ภาคเอกชนและภาคีเครือข่ายทางวัฒนธรรม จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ในชื่องาน “แพรพัสตรา บรมราชินีนาถ” ระหว่างวันที่ 12 - 18 สิงหาคม 2567 เวลา 11.00 – 21.00 น. ขอเชิญชวนประชาชนทุกท่าน ร่วมงาน ชมนิทรรศการเฉลิมพระเกียรติฯ นิทรรศการวันผ้าไทยแห่งชาติ การจำหน่ายผลิตภัณฑ์วัฒนธรรมไทย CPOT การสาธิตงานศิลปวัฒนธรรม การแสดงศิลปวัฒนธรรม และการเดินแบบแฟชั่นโชว์เครื่องแต่งกายผ้าไทยร่วมสมัย สนใจสอบถามรายละเอียดได้ที่ 1765 สายด่วนวัฒนธรรม

ที่มา : https://www.thaigov.go.th/news/contents/details/86998