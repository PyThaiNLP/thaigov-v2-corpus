รัฐบาลไทย-ข่าวทำเนียบรัฐบาล-หน.ผู้ตรวจราชการฯ วิษณุฯ ลงพื้นที่ระยองสำรวจพื้นที่ที่เป็นจุดเสี่ยงในบริเวณโรงงานบริษัท วินโพรเสส จำกัด และร่วมปรึกษาหารือแนวทางป้องกันไม่ให้เกิดเหตุเพลิงไหม้ซ้ำ 


วันอาทิตย์ที่ 11 สิงหาคม 2567
11/08/2567
พิมพ์
หน.ผู้ตรวจราชการฯ วิษณุฯ ลงพื้นที่ระยองสำรวจพื้นที่ที่เป็นจุดเสี่ยงในบริเวณโรงงานบริษัท วินโพรเสส จำกัด และร่วมปรึกษาหารือแนวทางป้องกันไม่ให้เกิดเหตุเพลิงไหม้ซ้ำ
หน.ผู้ตรวจราชการฯ วิษณุฯ ลงพื้นที่ระยองสำรวจพื้นที่ที่เป็นจุดเสี่ยงในบริเวณโรงงานบริษัท วินโพรเสส จำกัด และร่วมปรึกษาหารือแนวทางป้องกันไม่ให้เกิดเหตุเพลิงไหม้ซ้ำ พร้อมตรวจติดตามโครงการเหมืองแร่ดี คู่ชุมชนฯ ปี 2567
วันที่ 7 สิงหาคม  2567 นายวิษณุ  ทับเที่ยง หัวหน้าผู้ตรวจราชการกระทรวงอุตสาหกรรม (หน.ผตร.อก.) พร้อมด้วยนายวิเชียร ทองด้วง อุตสาหกรรมจังหวัดระยองและคณะ ลงพื้นที่บริษัท วินโพรเสส จำกัด อำเภอบ้านค่าย จังหวัดระยอง เพื่อสำรวจพื้นที่ที่เป็นจุดเสี่ยงต่าง ๆ ในพื้นที่โรงงานและร่วมปรึกษาหารือแนวทางป้องกันในการเกิดเหตุเพลิงไหม้ซ้ำ และให้กำลังใจกับเจ้าหน้าที่กรมโรงงานอุตสาหกรรม ผู้ที่ดูแลพื้นที่และติดตามสถานการณ์ปริมาณน้ำบริเวณบ่อน้ำต่างๆในพื้นที่โรงงาน และปรึกษาหารือในการร่วมกันป้องกันการเกิดเหตุเพลิงไหม้ซ้ำกับเจ้าหน้าที่
นอกจากนี้ หน.ผตร.อก. ได้ตรวจติดตามและรับฟังรายงานผลการดำเนินงานโครงการเหมืองแร่ดี คู่ชุมชน ประจำปี 2567 ณ สำนักงานอุตสาหกรรมจังหวัดระยอง  โดยมีนายวิเชียร ทองด้วง  อุตสาหกรรมจังหวัดระยอง และเจ้าหน้าที่รายงานผลการดำเนินงานโครงการฯ และเน้นย้ำให้สำนักงานอุตสาหกรรมจังหวัด ดำเนินงานโครงการ "เหมืองแร่ดีคู่ชุมชน" ให้เป็นไปตามวัตถุประสงค์ และกำกับดูแล และส่งเสริม การรักษาคุณภาพสิ่งแวดล้อม จากการประกอบการอุตสาหกรรมเหมืองแร่และอุตสาหกรรมพื้นฐานให้เกิดประโยชน์ต่อชุมชนและประชาชน เพื่อสร้างภาพลักษณ์ที่ดีให้แก่อุตสาหกรรมเหมืองแร่และอุตสาหกรรมพื้นฐาน สามารถอยู่กับชุมชนได้อย่างยั่งยืน
ทั้งนี้ หน.ผตร.อก ได้ถ่ายทอดนโยบายมุ่งเน้นการใช้ "หัว และใจ" ในการทำงาน นำนโยบาย MIND ถ่ายทอดให้โรงงานในพื้นที่ มุ่งยกระดับภาคอุตสาหกรรมให้สามารถอยู่กับชุมชนได้ สร้างภาพลักษณ์และคุณค่าใหม่ของภาคอุตสาหกรรมตามแนวอุตสาหกรรมวิถีใหม่ พร้อมให้ข้อเสนอแนะการตรวจราชการ ดังนี้ การตรวจ กำกับกิจการโรงงานและกิจการเหมืองแร่ ให้ประกอบการให้ถูกต้องตามกฎหมาย ตามแผนงานที่ได้กำหนดไว้ให้ครบถ้วน (ตรวจกำกับ 100%) โดยมุ่งเน้นให้ใช้การตรวจผ่านระบบ I-Auditor ให้ได้ผลงานตามเป้าหมาย พร้อมมุ่งเน้นการป้องกันปัญหาที่อาจจะเกิดขึ้นจากการประกอบการ เน้นย้ำให้เจ้าหน้าที่ศึกษาการใช้ระบบการขออนุญาตประกอบกิจการโรงงานและขยายโรงงานให้มีความชำนาญและสามารถให้คำแนะนำพร้อมทั้งเป็นที่ปรึกษาให้กับผู้ประกอบการในการเข้าใช้งานระบบ ให้ความสำคัญกับการสร้างและพัฒนาศักยภาพเครือข่ายอุตสาหกรรมรักษ์สิ่งแวดล้อมอย่างต่อเนื่องกับกลุ่มเครือข่ายฯ ในพื้นที่  ติดตามให้โรงงานในพื้นที่เข้าลงทะเบียนในระบบ i-industry และเข้ารายงานผลการประกอบกิจการตามแบบฟอร์ม (i-single form) ที่กำหนดทุกเดือน เน้นย้ำให้ติดตามสถานะภาพปัจจุบันของผู้ประกอบการที่กู้เงินกองทุนต่างๆ ของกระทรวงอุตสาหกรรมอย่างต่อเนื่อง กรณีพบปัญหาในการประกอบกิจการจะได้เข้าไปช่วยแก้ไขปัญหาได้อย่างรวดเร็ว ป้องกันการเกิดหนี้สูญ (NPL)
สุดท้าย ได้ให้กำลังใจในการปฏิบัติงานของเจ้าหน้าที่และขอให้ปฏิบัติงานอย่างบูรณาการกับทุกภาคส่วน เพื่อให้เกิดประสิทธิภาพในการปฏิบัติหน้าที่ในการให้บริการแก่ผู้ประกอบการ ประชาชนต่อไป

ที่มา : https://www.thaigov.go.th/news/contents/details/86992