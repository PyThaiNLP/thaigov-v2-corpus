รัฐบาลไทย-ข่าวทำเนียบรัฐบาล-วธ. ร่วมกับมูลนิธิศิลปะเพื่อมวลมนุษย์ และ 7 ประเทศสมาชิกอาเซียน จัดค่ายศิลปะเพื่อมวลมนุษย์และกิจกรรมวันอาเซียน ปี 2567 วันที่ 9 - 11 สิงหาคม นี้


วันอาทิตย์ที่ 11 สิงหาคม 2567
วธ. ร่วมกับมูลนิธิศิลปะเพื่อมวลมนุษย์ และ 7 ประเทศสมาชิกอาเซียน จัดค่ายศิลปะเพื่อมวลมนุษย์และกิจกรรมวันอาเซียน ปี 2567 วันที่ 9 - 11 สิงหาคม นี้
วธ. ร่วมกับมูลนิธิศิลปะเพื่อมวลมนุษย์ และ 7 ประเทศสมาชิกอาเซียน จัดค่ายศิลปะเพื่อมวลมนุษย์และกิจกรรมวันอาเซียน ปี 2567 วันที่ 9 - 11 สิงหาคม นี้
วธ. ร่วมกับมูลนิธิศิลปะเพื่อมวลมนุษย์ และ 7 ประเทศสมาชิกอาเซียน จัดค่ายศิลปะเพื่อมวลมนุษย์และกิจกรรมวันอาเซียน ปี 2567 วันที่ 9 - 11 สิงหาคม นี้ ด้าน บุ๋ม-แพนเค้ก คว้ารางวัล Art for All ประเภทจิตพระโพธิสัตว์ “สุดาวรรณ” เผยจัดงานปีนี้ชูแนวคิดในการนำศิลปะมาใช้ในการพัฒนาเยาวชนผู้พิการและผู้ด้อยโอกาส
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) และมูลนิธิศิลปะเพื่อมวลมนุษย์ มุ่งให้ความสำคัญและมอบโอกาสให้กับเยาวชนผู้พิการและไม่พิการเพื่อค้นหาพรสวรรค์และพัฒนาความสามารถด้านความคิดสร้างสรรค์มาอย่างต่อเนื่อง ตั้งแต่ปี พ.ศ. 2540 สำหรับปี 2567 นี้ วธ. ร่วมกับมูลนิธิศิลปะเพื่อมวลมนุษย์ จัดโครงการศิลปะเพื่อมวลมนุษย์และกิจกรรมวันอาเซียน ประจำปี พ.ศ. 2567 ภายใต้แนวคิด “ศิลปะเพื่อมวลมนุษย์: หลากหลาย สร้างสรรค์ ยั่งยืน” (Art for All: Diversity, Creativity, Sustainability) เพื่อเฉลิมฉลองวาระครบรอบ 57 ปี แห่งการก่อตั้งอาเซียน และสานต่อวัตถุประสงค์ในการนำศิลปะมาใช้ในการพัฒนาศักยภาพของเยาวชนพิการและผู้ด้อยโอกาส
นางสาวสุดาวรรณ กล่าวอีกว่า ผู้เข้าร่วมโครงการฯในปีนี้ ประกอบด้วย เยาวชนพิการและไม่พิการ วิทยากร ครูอาจารย์ด้านศิลปะ ผู้ปกครอง และอาสาสมัคร รวมถึงศิลปินจากประเทศสมาชิกอาเซียนซึ่งในปีนี้เข้าร่วมจัดกิจกรรมการเรียนการสอนและรังสรรค์ผลงานศิลปะ จำนวน 7 ประเทศ ได้แก่ กัมพูชา อินโดนีเซีย มาเลเซีย เมียนมา ฟิลิปปินส์ สิงคโปร์ และไทย ภายใต้แนวคิด “ศิลปะเพื่อการรีไซเคิลและการอัปไซเคิลเพื่อความยั่งยืนของภูมิภาคอาเซียน” (The Art of Recycling and Upcycling – towards the Sustainable ASEAN Region) เพื่อส่งเสริมวิธีการจัดการกับขยะหรือสิ่งของเหลือใช้ผ่านการสร้างสรรค์ผลงานในเชิงศิลปะร่วมกัน โดยการใช้เทคนิคการรีไซเคิลหรืออัปไซเคิล สร้างความตระหนักรู้เกี่ยวกับผลกระทบจากการเปลี่ยนแปลงสภาพภูมิอากาศ อันจะก่อให้เกิดการเปลี่ยนแปลงกรอบความคิดของพลเมืองอาเซียนและแนวปฏิบัติอย่างยั่งยืน
รมว.วธ. กล่าวด้วยว่า โครงการศิลปะเพื่อมวลมนุษย์และกิจกรรมวันอาเซียน ประจำปี พ.ศ. 2567 กำหนดจัดระหว่างวันที่ 9 - 11 สิงหาคม 2567 ณ หอศิลป์แห่งชาติ ศูนย์วัฒนธรรมอาเซียน กระทรวงวัฒนธรรม และ Art for All Village กรุงเทพมหานคร โดยในวันที่ 9 สิงหาคม 2567 เป็นพิธีเปิด ณ หอศิลป์แห่งชาติ ศูนย์วัฒนธรรมอาเซียน กระทรวงวัฒนธรรม มีการแสดงจากทีมฮักดาวน์ การบรรยายในหัวข้อ “ก้าวข้ามขีดจำกัด” การแสดงจากโรงเรียนปัญญาวุฒิกร สถานคุ้มครองและพัฒนาคนพิการบ้านนนทภูมิ, โรงเรียนพาทยกุลการดนตรีและนาฏศิลป์ ศิลปินรับเชิญ นายวิทยาภรณ์ เมืองมูลสุรินทร์ และศิลปินอาเซียน จาก 7 ประเทศ รวมถึงมีพิธีมอบรางวัล Art for All 4 ประเภท ประกอบด้วย 1.ประเภทบุคคลต้นแบบ จำนวน 3 รางวัล ได้แก่ 1.) นายต่อพงศ์ เสลานนท์ กสทช. (ด้านการส่งเสริมสิทธิเสรีภาพของประชาชน) 2.) นายเอกชัย วรรณแก้ว รองประธานกรรมการมูลนิธิอาร์ตโนแฮนด์ และ3.) นางสาวณิชชารีย์ เป็นเอกชนะศักดิ์ นักพูดสร้างแรงบันดาลใจ 2.ประเภทพ่อแม่ผู้การุญ จำนวน 3 รางวัล ได้แก่ 1.) รองศาสตราจารย์ปาริชาต ภู่สว่าง 2.) นางโสภา สุจริตกุล กรรมการมูลนิธิดาวซินโดรมประเทศไทย และ3.) นางภรณี เช้าเจริญประกิจ 3.ประเภทองค์กรแห่งการเกื้อหนุน จำนวน 6 รางวัล 1.) กระทรวงการพัฒนาสังคมและความมั่นคงของมนุษย์ 2.) จุฬาลงกรณ์มหาวิทยาลัย 3.) บริษัท ซีคอน ดีเวลลอปเมนท์ จำกัด (มหาชน) 4.) หอศิลปวัฒนธรรมแห่งกรุงเทพมหานคร 5.) บริษัท สลิปโอเค จำกัด และ6.) บริษัท กู๊ด บ๊อกซ์ แพ็ค จำกัด 4.ประเภทจิตพระโพธิสัตว์ จำนวน 3 รางวัล ได้แก่ 1.) ดร.ปนัดดา วงศ์ผู้ดี 2.) ดร.เขมนิจ จามิกรณ์ เปรมานนท์ และ3.) นายภัทริส ณ นคร รวมถึงมอบประกาศเกียรติคุณแก่ผู้ทำประโยชน์ให้สังคม จำนวน 6 หน่วยงาน ดังนี้ 1.) มูลนิธิเอสซีจี 2.) บริษัท สตาร์ปริ๊นท์ จำกัด (มหาชน) 3.) โรงเรียนพาทยกุลการดนตรีและนาฏศิลป์ 4.) การท่องเที่ยวแห่งประเทศไทย 5.) สำนักงานเขตคลองสามวา และ6.) บริษัท ไฮคิวผลิตภัณฑ์อาหาร จำกัด
อีกทั้งภายในงานมีกิจกรรม อาทิ นิทรรศการแสดงผลงานสร้างสรรค์ของเยาวชนพิการและผู้ด้อยโอกาส ร่วมกับศิลปินจิตอาสาจากค่าย Art for All, การสาธิตวาดภาพด้วยปาก, ดูดวงไพ่ยิปซีกับแม่หมอตาทิพย์, ผลงานสร้างสรรค์ของศิลปินอาเซียน ตลอดจนร่วมสร้างสรรค์ผลงานศิลปะแบบไร้ขีดจำกัด Installation Art รวมถึงมีฐานกิจกรรมกลุ่มเยาวชน-ครูอาจารย์ วิทยากร และการแสดงศักยภาพทางดนตรี
นางสาวสุดาวรรณ กล่าวต่อไปอีกว่า สำหรับในวันที่ 10 – 11 สิงหาคม 2567 กำหนดจัดกิจกรรมในรูปแบบคู่ขนาน ประกอบด้วยกิจกรรมการจัดการเรียนการสอนด้านศิลปะสำหรับผู้พิการ โดยคณาจารย์ ศิลปินและผู้เชี่ยวชาญด้านศิลปะจากประเทศอาเซียน ณ Art for All Village ถนนประชาร่วมใจ เขตคลองสามวา กรุงเทพมหานคร และพื้นที่สร้างสรรค์ ให้แก่เด็กๆ และเยาวชนผู้มีใจรักในงานศิลปะ ได้เรียนรู้และร่วมสร้างสรรค์ผลงานศิลปะบนผืนผ้าใบร่วมกับศิลปินมากฝีมือจากประเทศสมาชิกอาเซียนโดยใช้วัสดุเหลือใช้ ณ ศูนย์วัฒนธรรมอาเซียน หอศิลป์ร่วมสมัยราชดำเนิน ชั้น 3 ซึ่งผลงานศิลปะดังกล่าวจะนำไปจัดแสดงที่ศูนย์วัฒนธรรมอาเซียน และนำไปบริจาคให้กับมูลนิธิศิลปะเพื่อมวลมนุษย์อีกด้วย
“ขอขอบคุณศาสตราจารย์ ดร.ชาญณรงค์ พรรุ่งโรจน์ ผู้ก่อตั้งและประธานมูลนิธิศิลปะเพื่อมวลมนุษย์
ที่ยังคงมุ่งมั่นสานต่อโครงการศิลปะเพื่อมวลมนุษย์อันจะเป็นประโยชน์ของเยาวชนผู้พิการและไม่พิการทุกคน รวมทั้งขอขอบคุณหน่วยงานผู้สนับสนุนทั้งภาครัฐและภาคเอกชน อาสาสมัคร ครู ผู้ปกครอง ศิลปิน และผู้มีส่วนเกี่ยวข้องทุกท่าน หวังเป็นอย่างยิ่งว่าเราจะร่วมกันใช้พลังของศิลปะในการเสริมสร้างแรงบันดาลใจและร่วมสนับสนุนส่งเสริมพรสวรรค์ของเยาวชนทุกคน สร้างผลลัพธ์เชิงบวกแก่สังคมอย่างยั่งยืนต่อไป” รัฐมนตรีว่าการกระทรวงวัฒนธรรม กล่าว
ผู้สนใจเข้าร่วมกิจกรรมสามารถสอบถามรายละเอียดและติดตามข่าวสารผ่านช่องทาง Facebook Fan page กระทรวงวัฒนธรรม Facebook มูลนิธิ ศิลปะเพื่อมวลมนุษย์ และ Facebook Fan page ASEAN Cultural Center ศูนย์วัฒนธรรมอาเซียน

ที่มา : https://www.thaigov.go.th/news/contents/details/86997