รัฐบาลไทย-ข่าวทำเนียบรัฐบาล-​พิพัฒน์หนุนปั้นครู ก ครู ข ชวนแรงงานอิสระขึ้นทะเบียนรับสิทธิประโยชน์ ตั้งเป้าปีแรก 9 ล้านคน


วันอาทิตย์ที่ 11 สิงหาคม 2567
11/08/2567
พิมพ์
​พิพัฒน์หนุนปั้นครู ก ครู ข ชวนแรงงานอิสระขึ้นทะเบียนรับสิทธิประโยชน์ ตั้งเป้าปีแรก 9 ล้านคน
​พิพัฒน์หนุนปั้นครู ก ครู ข ชวนแรงงานอิสระขึ้นทะเบียนรับสิทธิประโยชน์ ตั้งเป้าปีแรก 9 ล้านคน
นายภูมิพัฒน์ เหมือนจันทร์ โฆษกกระทรวงแรงงาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน สนับสนุนการจัดฝึกอบรมครู ข หรือเครือข่ายแรงงานอิสระระดับหมู่บ้าน/ชุมชน ทั่วประเทศ ภายใต้โครงการยกระดับคุณภาพชีวิตแรงงานนอกระบบโดยเครือข่ายชุมชน ผ่านการขึ้นทะเบียนแรงงานนอกระบบ ที่กระทรวงแรงงานกำลังดำเนินการในช่วงเดือน มิ.ย. - ส.ค. 67 นี้ พร้อมกันทุกจังหวัด เพื่อให้ความรู้เกี่ยวกับสิทธิประโยชน์ของประชาชนตามร่าง พ.ร.บ.ส่งเสริมการพัฒนาคุณภาพชีวิตและคุ้มครองแรงงานนอกระบบ พ.ศ. .. และการใช้งานระบบขึ้นทะเบียนแรงงานอิสระ แก่อาสาสมัครแรงงาน กทม. และกำนัน ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล และสารวัตรกำนันในส่วนภูมิภาค รวม 75,249 คน โดยเมื่อเสร็จสิ้นการฝึกอบรมแล้ว ครู ข ทั้งหมดจะลงพื้นที่เชิญชวนให้ประชาชนขึ้นทะเบียนแรงงานอิสระผ่านแอปพลิเคชันของกระทรวงแรงงาน ตั้งเป้าหมายครู ข 1 คนต่อประชาชน 120 คน ซึ่งคาดว่าจะมีผู้ที่ขึ้นทะเบียนในปีแรก 9,029,880 คน
โฆษกกระทรวงแรงงาน กล่าวว่า ขณะนี้กระทรวงแรงงานอยู่ระหว่างเสนอร่าง พ.ร.บ.ส่งเสริมการพัฒนาคุณภาพชีวิตฯ ต่อคณะรัฐมนตรี ซึ่งถือเป็นนโยบายสำคัญของรัฐมนตรีว่าการกระทรวงแรงงานที่ต้องการยกระดับคุณภาพชีวิตแรงงานอิสระที่มีจำนวนกว่า 20 ล้านคน ไม่ว่าจะเป็นเกษตรกร ผู้รับจ้างทั่วไป พ่อค้าแม่ค้า ศิลปินนักแสดง ยูทูปเบอร์ อินฟลูเอ็นเซอร์ หรือไรเดอร์ ซึ่งเป็นแรงงานกลุ่มใหญ่ของประเทศ แต่แรงงานเหล่านี้ไม่มีสถานะเป็นลูกจ้างตามกฎหมายแรงงาน ทำให้ไม่สามารถเข้าถึงสิทธิขั้นพื้นฐานในการทำงาน โดยกฎหมายนี้จะช่วยให้แรงงานอิสระมีหลักประกันทางสังคม มีความปลอดภัยในการทำงาน สามารถรวมกลุ่มปกป้องสิทธิของตัวเองได้ ที่สำคัญแรงงานอิสระทุกคนจะมีโอกาสได้ขึ้นทะเบียน เพื่อให้หน่วยงานภาครัฐมีฐานข้อมูลกำหนดนโยบาย แผนงาน และงบประมาณเข้าไปช่วยเหลือเยียวยาได้อย่างตรงจุด รวมทั้งจัดสวัสดิการที่เหมาะสมให้กับแรงงานอิสระด้วย
“เราจะดึงแรงงานอิสระเข้าสู่ระบบให้มากที่สุดเพื่อการดูแลอย่างทั่วถึง โดยครู ข ที่ผ่านการฝึกอบรมจะใช้ช่องทางต่าง ๆ เช่น ประชาสัมพันธ์ผ่านหอกระจายข่าว ลงพื้นที่ถึงบ้าน จัดประชุมหมู่บ้าน/ชุมชน ใช้เครือข่ายอาสาสมัคร/บัณฑิตแรงงาน และเครือข่ายของหน่วยงานอื่น รวมทั้งโซเชียลมีเดียและสื่อต่าง ๆ เชิญชวนให้ประชาชนขึ้นทะเบียน ซึ่งก่อนหน้านี้กระทรวงแรงงานได้จัดฝึกอบรมครู ก หรือครูต้นแบบระดับจังหวัดไปแล้ว โดยมีแรงงานจังหวัด หัวหน้าส่วนราชการในจังหวัด กำนัน ผู้ใหญ่บ้าน ผู้นำกลุ่ม องค์กรแรงงานอิสระ อาสาสมัครและบัณฑิตแรงงาน เข้าร่วม 234 คน เพื่อทำหน้าที่เป็นวิทยากรแนวหน้าถ่ายทอดองค์ความรู้ให้กับครู ข” นายภูมิพัฒน์ กล่าว
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/86985