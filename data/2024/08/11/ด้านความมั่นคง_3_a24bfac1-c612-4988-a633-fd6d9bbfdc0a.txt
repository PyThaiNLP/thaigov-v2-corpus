รัฐบาลไทย-ข่าวทำเนียบรัฐบาล-ผู้ว่าฯ ภูเก็ต สั่งการฝ่ายปกครองอำเภอเมืองภูเก็ต บุกรวบตัวพ่อค้ายาเสพติด พร้อมขอความร่วมมือพบเบาะแสยาเสพติดแจ้ง 1567 ทันที


วันเสาร์ที่ 10 สิงหาคม 2567
10/08/2567
พิมพ์
ผู้ว่าฯ ภูเก็ต สั่งการฝ่ายปกครองอำเภอเมืองภูเก็ต บุกรวบตัวพ่อค้ายาเสพติด พร้อมขอความร่วมมือพบเบาะแสยาเสพติดแจ้ง 1567 ทันที
ผู้ว่าฯ ภูเก็ต สั่งการฝ่ายปกครองอำเภอเมืองภูเก็ต บุกรวบตัวพ่อค้ายาเสพติด พร้อมขอความร่วมมือพบเบาะแสยาเสพติดแจ้ง 1567 ทันที
วันนี้ (10 ส.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต และนายวรศิษย์ พุฒจีบ นายอำเภอเมืองภูเก็ต นำกำลังกับฝ่ายปกครองอำเภอเมืองภูเก็ต นำโดยนายอัครา สุวัตถิกุล ป้องกันจังหวัดภูเก็ต และสมาชิกกองอาสารักษาดินแดนอำเภอเมืองภูเก็ต บุกจับกุมผู้ต้องหาคดียาเสพติด 1 ราย พร้อมของกลางยาบ้า 24 เม็ด ทั้งนี้ ได้นำตัวผู้ต้องหาพร้อมของกลาง ส่งพนักงานสอบสวนเพื่อดำเนินคดีตามกฎหมายเป็นที่เรียบร้อยแล้ว
“จังหวัดภูเก็ต ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งการปฏิบัติการในครั้งนี้สืบเนื่องมาจากมีผู้ร้องเรียนเข้ามาว่ามีการจำหน่ายยาเสพติด บริเวณริมถนน ฝั่งติดกับท่าเรือราไวย์ ชุมชนชาวเลราไวย์ หมู่ 2 อำเภอเมืองภูเก็ต จังหวัดภูเก็ต” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวต่อว่า โดยผลปฏิบัติการในครั้งนี้สามารถจับกุมผู้กระทำผิดได้ 1 ราย ซึ่งในขณะที่เจ้าหน้าที่แสดงตัวเข้าทำการจับกุมผู้ต้องหาได้พยายามหลบหนีและได้โยนของกลางยาเสพติดบางส่วนและธนบัตร ลงไปในคูระบายน้ำ อย่างไรก็ตามสามารถตรวจยึดของกลางได้ คือยาบ้า จำนวน 24 เม็ด และกระเป๋าสะพายที่ใช้ใส่ยาบ้า โดยเจ้าหน้าที่ได้แจ้งข้อกล่าวหาดังนี้ 1. จำหน่ายยาเสพติดให้โทษประเภท 1 (ยาบ้า) โดยมีไว้ในครอบครองเพื่อจำหน่ายเเละพยายามจำหน่ายโดยไม่ได้รับอนุญาต และ 2. เสพยาเสพติดให้โทษประเภท 1 (ยาบ้า) โดยผิดกฎหมาย ทั้งนี้ เจ้าหน้าที่ได้นำตัวผู้ต้องหาพร้อมของกลาง ส่งพนักงานสอบสวน เพื่อดำเนินคดีตามกฎหมายต่อไป
“จังหวัดภูเก็ตได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง หรือ หน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง” นายโสภณฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86980