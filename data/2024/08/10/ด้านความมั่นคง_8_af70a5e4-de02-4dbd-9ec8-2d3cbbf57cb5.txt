รัฐบาลไทย-ข่าวทำเนียบรัฐบาล-อบต.โก่งธนู เปิดบ้านต้อนรับภาคีเครือข่าย ศึกษาดูงาน 


วันพฤหัสบดีที่ 8 สิงหาคม 2567
08/08/2567
พิมพ์
อบต.โก่งธนู เปิดบ้านต้อนรับภาคีเครือข่าย ศึกษาดูงาน
อบต.โก่งธนู เปิดบ้านต้อนรับภาคีเครือข่าย ศึกษาดูงาน "หมู่บ้านยั่งยืนต้นแบบ" พร้อมถ่ายทอดแนวทางการขับเคลื่อนโครงการธนาคารขยะ (Recyclable Waste Bank) และการสร้างความมั่นคงทางอาหาร มุ่งมั่นร่วมขยายผล และยกระดับคุณภาพชีวิตของประชาชนทุกพื้นที่ให้ดีขึ้น
อบต.โก่งธนู เปิดบ้านต้อนรับภาคีเครือข่าย ศึกษาดูงาน "หมู่บ้านยั่งยืนต้นแบบ" พร้อมถ่ายทอดแนวทางการขับเคลื่อนโครงการธนาคารขยะ (Recyclable Waste Bank) และการสร้างความมั่นคงทางอาหาร มุ่งมั่นร่วมขยายผล และยกระดับคุณภาพชีวิตของประชาชนทุกพื้นที่ให้ดีขึ้นอย่างยั่งยืน
วันนี้ (8 ส.ค. 67) นายบรรหาญ เนาวรัตน์ นายกองค์การบริหารส่วนตำบลโก่งธนู เปิดเผยว่า องค์การบริหารส่วนตำบลโก่งธนู จังหวัดลพบุรี ขับเคลื่อนการดูแลด้านสิ่งแวดล้อมด้วยการจัดทำระบบธนาคารน้ำใต้ดิน การจัดทำถังขยะเปียกลดโลกร้อนในทุกครัวเรือน รวมถึงการบริหารจัดการขยะ ภายใต้แนวทางการขับเคลื่อนธนาคารขยะ (Recyclable Waste Bank) ของกระทรวงมหาดไทย ตามนโยบายของนายสุทธิพงษ์ จุลเจริญ ปลัดกระทรวงมหาดไทย ที่ให้องค์กรปกครองส่วนท้องถิ่นได้มีส่วนร่วมในการทำให้มีสิ่งแวดล้อมที่ดี หนุนเสริมทำให้พี่น้องประชาชนได้รู้จักการคัดแยกขยะ รวมถึงการน้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เพื่อส่งเสริมด้านการเสริมสร้างความมั่นคงทางอาหาร อันจะทำให้ประชาชนมีชีวีตที่ดี มีสุขภาพที่ดี และมีความสุขอย่างยั่งยืน
นายบรรหาญ เนาวรัตน์ นายกองค์การบริหารส่วนตำบลโก่งธนู กล่าวว่า การขับเคลื่อนธนาคารขยะ (Recyclable Waste Bank) ตามนโยบายของกระทรวงมหาดไทย โดยองค์การบริหารส่วนตำบลโก่งธนู จังหวัดลพบุรี ได้ร่วมกับผู้นำท้องถิ่น ท้องที่ ในการร่วมคิด ร่วมวางแผน ร่วมทำ และร่วมรับประโยชน์ ตามหลักการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งการขับเคลื่อนธนาคารขยะ (Recyclable Waste Bank) ของกระทรวงมหาดไทย เป็นแนวทางส่งเสริมการสร้างวัฒนธรรมมนุษย์ 3Rs : Reuse Reduce Recycle เป็นจิตอาสาที่ช่วยคัดแยกขยะนำขยะรีไซเคิล ไปสู่การจัดตั้งธนาคารขยะให้ครบทุกตำบล ทำให้ประชาชนทุกคนได้มีความสุขจากการช่วยกันบริหารจัดการขยะ ช่วยกันลดมลพิษ เพื่อสิ่งแวดล้อมที่ดีของชีวิต ทำให้ทุกพื้นเป็นหมู่บ้านยั่งยืนที่สอดคล้องตามแนวทางการสร้างหมู่บ้านยั่งยืน (Sustainable Village) ตามพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
"ในวันนี้ องค์การบริหารส่วนตำบลโก่งธนู จังหวัดลพบุรี ได้รับเกียรติอย่างยิ่งที่ได้ให้การต้อนรับคณะศึกษาดูงาน โดยคณะกรรมการพัฒนาสตรี จากอำเภอนายายอาม จังหวัดจันทบุรี รวมทั้งสิ้น จำนวน 90 ราย เข้ารับฟังบรรยาย เรื่อง "แนวทางการดำเนินงานบริหารจัดการขยะครัวเรือน" ณ ห้องประชุม อบต.โก่งธนู โดยตน พร้อมด้วย นายยุทธนา เพ็งกลิ่น รองนายกองค์การบริหารส่วนตำบลโก่งธนู นางแสงจันทร์ ระวังกิจ ปลัดองค์การบริหารส่วนตำบลโก่งธนู และภาคีเครือข่าย ร่วมให้การต้อนรับและเป็นวิทยากรบรรยาย โดยมีเนื้อหาเกี่ยวกับการบริหารจัดการขยะตั้งแต่ต้นทางในทุกประเภท ภายในครัวเรือนให้เกิดประโยชน์ ด้วยกระบวนการ การมีส่วนร่วมของประชาชน พลัง "บวร" Change For Good โดยได้รับความร่วมมือจากอาสาสมัครท้องถิ่นรักษ์โลก (อถล.) ของ องค์การบริหารส่วนตำบลโก่งธนู ทั้ง 1,700 คน ครอบคลุมทุกครัวเรือนภายในเขตตำบลโก่งธนู ทั้ง 14 หมู่บ้าน ของตำบลโก่งธนู ซึ่งกิจกรรมในครั้งนี้ ได้มีการนำคณะลงพื้นที่ร่วมชมความสำเร็จของการเป็นหมู่บ้านยั่งยืน ของตำบลโก่งธนู ได้แก่ 1) แปลงผักสวนครัวรักษ์โลก "โก่งธนูโมเดล" 2) ธนาคารน้ำใต้ดิน 3) มหัศจรรย์ถังขยะ "โก่งธนูโมเดล" 4) ครัวเรือนตัวอย่าง และ 5) นวัตกรรมพวงหรีดจักสานลดปริมาณขยะ ณ ศูนย์การเรียนรู้การบริหารจัดการขยะบ้านเกาะ หมู่ที่ 5" นายบรรหาญ ฯ กล่าวเพิ่มเติม
นายบรรหาญ เนาวรัตน์ นายกองค์การบริหารส่วนตำบลโก่งธนู กล่าวในช่วงท้ายว่า องค์การบริหารส่วนตำบลโก่งธนู มุ่งมั่นในการขับเคลื่อนการพัฒนาคุณภาพชีวิตของพี่น้องประชาชนอย่างต่อเนื่อง โดยน้อมนำพระราชปณิธานของพระบาทสมเด็จพระเจ้าอยู่หัว ในการสืบสาน รักษา และต่อยอด น้อมนำหลักปรัชญาของเศรษฐกิจพอเพียงมาประยุกต์ใช้จนเกิดเป็นวิถีชีวิต สามารถพึ่งพาตนเองได้ นำไปสู่เป้าหมายในการขับเคลื่อนประเทศไทยที่ยั่งยืนตามประกาศเจตนารมณ์ ภายใต้เเนวคิด "76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน “โลกนี้เพื่อเรา” ด้วยการปลุกจิตสำนึกที่ดี สร้างวัฒนธรรมการคัดแยกขยะของคนในชุมชน ร่วมกับภาคีเครือข่ายการทำงาน ต่อยอดเเละขยายผลความยั่งยืนไปสู่สังคม เพื่อยกระดับคุณภาพชีวิตของคนในชุมชนสู่หมู่บ้านยั่งยืน (Sustainable Village) ที่คนในชุมชนมีความสุข มีรายได้ที่มั่นคง มีภูมิคุ้มกันต่อภัยทางสังคมอย่างยั่งยืนในทุกมิติ อันจะยังผลให้พี่น้องประชาชนทุกคนมีความสุข และมีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/86874