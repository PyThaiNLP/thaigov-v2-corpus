รัฐบาลไทย-ข่าวทำเนียบรัฐบาล-ผู้ว่าฯ นราธิวาส เปิดฤดูกาล “ทุเรียนบางนรา ประจำปี 2567” เสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภค เชิญเที่ยว ชิม ชอป


วันพุธที่ 7 สิงหาคม 2567
07/08/2567
พิมพ์
ผู้ว่าฯ นราธิวาส เปิดฤดูกาล “ทุเรียนบางนรา ประจำปี 2567” เสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภค เชิญเที่ยว ชิม ชอป
ผู้ว่าฯ นราธิวาส เปิดฤดูกาล “ทุเรียนบางนรา ประจำปี 2567” เสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภค พร้อมเชิญ เที่ยว ชิม ชอป แชะ ผลไม้พื้นถิ่น และเลือกซื้อสินค้าการเกษตรที่มีคุณภาพ
ผู้ว่าฯ นราธิวาส เปิดฤดูกาล “ทุเรียนบางนรา ประจำปี 2567” เสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภค พร้อมเชิญ เที่ยว ชิม ชอป แชะ ผลไม้พื้นถิ่น และเลือกซื้อสินค้าการเกษตรที่มีคุณภาพ ผ่านการรับรองมาตรฐาน GAP
วันนี้ (7 ส.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า ตนได้เป็นประธานและร่วมแถลงข่าวการเปิดฤดูกาล “ทุเรียนบางนรา ประจำปี 2567” เพื่อเสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภคได้ซื้อสินค้าการเกษตรที่มีคุณภาพ โดยมี นายจตุรงค์ พรหมวิจิต เกษตรจังหวัดนราธิวาส นายกิตตินันท์ เซ็งกะชรี นายอำเภอศรีสาคร ผู้แทนพาณิชย์จังหวัดนราธิวาส นายเอกพงษ์ ขุนทอง เจ้าของสวนทุเรียน และหัวหน้าส่วนราชการ เจ้าหน้าที่ ตลอดจนเกษตรกรในพื้นที่ร่วมกิจกรรมจำนวนมาก ณ แปลงเรียนรู้ทุเรียนต้นแบบ (นายเอกพงษ์ ขุนทอง) หมู่ที่ 5 บ้านไอร์เจี๊ยะ ตำบลซากอ อำเภอศรีสาคร จังหวัดนราธิวาส
ว่าที่ร้อยตรี ตระกูลฯ กล่าวว่า การจัดงานในวันนี้ถือว่าเป็นจุดเริ่มต้น และนับเป็นโอกาสที่ดีของการประชาสัมพันธ์ส่งเสริมการผลิตทุเรียน (ทุเรียนบางนรา) ซึ่งเป็นผลไม้พื้นถิ่นที่มีคุณภาพของจังหวัดนราธิวาส ช่วยเสริมสร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภคในการซื้อสินค้าเกษตรที่มีคุณภาพปลอดภัย ปราศจากสารเคมี และมีคุณภาพที่ดี รวมไปถึงการถ่ายทอดองค์ความรู้สำหรับการบริหารจัดการสวนทุเรียนแก่เจ้าของสวนในพื้นที่ เพื่อให้ได้ผลผลิตที่มีคุณภาพ สามารถตอบรับความต้องการของตลาด ตลอดจนเกิดการสร้างเครือข่ายด้านการตลาด การผลิต การเพิ่มประสิทธิภาพการผลิตทั้งผู้ผลิตทุเรียน และกำลังของผู้ซื้อในพื้นที่ 3 จังหวัดชายแดนใต้ รวมถึงการรณรงค์ควบคุมป้องกันและแก้ไขปัญหาทุเรียนด้อยคุณภาพ (ทุเรียนอ่อน) ออกสู่ตลาดในฤดูกาลผลิต ปี พ.ศ. 2567 เพื่อกำกับดูแลให้เกษตรกร ผู้ประกอบการส่งออก ผู้ประกอบการร้านค้าปลีกผลไม้จังหวัดนราธิวาส และผู้เกี่ยวข้องจำหน่ายทุเรียนที่มีคุณภาพมากยิ่งขึ้น
“สำหรับกิจกรรมภายในงานประกอบด้วย การตัดทุเรียนบางนรามีดแรก จากต้นในสวนของ นายเอกพงษ์ ขุนทอง การสาธิตการตรวจวัดเปอร์เซ็นต์น้ำหนักแห้งในเนื้อทุเรียน การจำหน่ายผลผลิตและผลิตภัณฑ์ทางการเกษตรและนอกภาคเกษตร การแข่งขันการกินผลไม้ตามฤดูกาล ตลอดจนชิมฟรีผลไม้ (ทุเรียน มังคุด เงาะ) จากสวนที่ผ่านการรับรองมาตรฐาน GAP ส่วนจุดที่น่าสนใจภายในงานนี้ ได้มีการเชิญชวนผู้เข้าร่วมงาน ชิม ชอป แชะ เยี่ยมชมนิทรรศการความรู้เกี่ยวกับทุเรียนบางนรา และการจำหน่ายผลผลิตและผลิตภัณฑ์ของเกษตรกรในพื้นที่อีกด้วย” ว่าที่ร้อยตรี ตระกูลฯ
ว่าที่ร้อยตรี ตระกูลฯ กล่าวเพิ่มเติมว่า “ทุเรียนบางนรา” (Bang-Nara Durian) เป็นผลไม้ที่ได้รับความนิยมมากในพื้นที่ 3 จังหวัดชายแดนภาคใต้ โดยทุเรียนบางนรา เป็นทุเรียน สายพันธุ์หมอนทอง พันธุ์ก้านยาว พันธุ์ชะนี และพันธุ์มูซังคิง ซึ่งจะต้องมาจากแหล่งปลูกทุเรียนในแถบพื้นที่ลุ่มน้ำสายบุรี และบริเวณเทือกเขาสันกาลาคีรีของจังหวัดนราธิวาส โดยเป็นแหล่งกำเนิดของแม่น้ำสายบุรีและแหล่งทำเหมืองแร่ทองคำในอดีต สำหรับผลผลิตทุเรียนบางนราซึ่งขึ้นชื่อว่าเป็นผลไม้ที่มีคุณภาพ เนื่องจากได้รับอิทธิพลของแหล่งน้ำจากภูเขา ป่า แหล่งแร่ และยังได้รับอิทธิพลจากป่าฮาลาบาลาที่มีความอุดมสมบูรณ์ ซึ่งได้รับการขนานนามว่าเป็น “อเมซอนแห่งเอเชีย” โอบล้อมพื้นที่ และจะต้องมีกระบวนการผลิตที่ผ่านการควบคุมตรวจสอบ โดยมีการขึ้นทะเบียนสมาชิกผู้ปลูกทุเรียนบางนรา และได้รับมาตรฐานการผลิตพืชที่ดีและเหมาะสม (GAP) โดยลักษณะพิเศษของทุเรียนนราธิวาส สายพันธุ์หมอนทอง พันธุ์ก้านยาว พันธุ์ชะนี และพันธุ์มูซังคิง จะมีผิวเปลือกสีเขียวจนถึงสีน้ำตาลเข้ม หนามแหลมแข็ง และลักษณะของเนื้อทุเรียนค่อนข้างแห้ง ละเอียด เส้นใยน้อย สีเหลืองเข้ม และมีรสชาติหวานมัน
นายจตุรงค์ พรหมวิจิต เกษตรจังจังหวัดนราธิวาส กล่าวว่า ในการจัดงานแถลงข่าวประชาสัมพันธ์ "เปิดฤดูกาลทุเรียนบางนรา จังหวัดนราธิวาส” ในปีนี้ จัดขึ้นเพื่อการประชาสัมพันธ์ส่งเสริมการผลิตทุเรียน (ทุเรียนบางนรา) คุณภาพในพื้นที่จังหวัดนราธิวาส สร้างภาพลักษณ์ผลไม้คุณภาพดีของจังหวัดนราธิวาสให้เป็นที่รู้จัก และสร้างความเชื่อมั่นให้ผู้บริโภคในการซื้อสินค้าเกษตรที่มีคุณภาพ ปลอดภัย รวมถึงการบริหารจัดการสวนทุเรียนเพื่อให้ได้ผลผลิตที่มีคุณภาพ ตรงกับความต้องการของตลาด สร้างรายได้และผลตอบแทนให้แก่เกษตรกรได้เป็นอย่างดี สามารถขยายผลให้พี่น้องเกษตรกรผู้ผลิตทุเรียนรายอื่นในพื้นที่ผลิตทุเรียนคุณภาพ สร้างความเข้มแข็ง และพึ่งพาตนเองได้ในระยะยาว และสอดรับกับนโยบายของกรมส่งเสริมการเกษตร ด้านการรณรงค์ควบคุมป้องกันและแก้ไขปัญหาทุเรียนด้อยคุณภาพ (ทุเรียนอ่อน) ออกสู่ตลาดในฤดูกาลผลิตปี พ.ศ. 2567 รวมถึงเกิดการสร้างเครือข่ายด้านการตลาด การผลิต การเพิ่มประสิทธิภาพการผลิตของผู้ผลิตทุเรียน และผู้ซื้อในพื้นที่ 3 จังหวัดชายแดนใต้ จึงอยากเชิญชวนพี่น้องเกษตรกรชาวสวนทุกคนได้เข้ามาร่วมงาน ร่วมแบ่งปันประสบการณ์ผลิตทุเรียนที่มีคุณภาพ และเชิญชวนผู้ที่สนใจเข้ามาเยี่ยมชมสวนของตน พร้อมทั้งมาชิม ชอป แชะ สร้างความประทับใจ เชิดชูผลไม้พื้นถิ่นของไทยไปด้วยกัน

ที่มา : https://www.thaigov.go.th/news/contents/details/86838