รัฐบาลไทย-ข่าวทำเนียบรัฐบาล-ธอส. MOU ร่วมกับ เอสซีจี มอบสิทธิพิเศษ สินเชื่ออัตราดอกเบี้ยต่ำ พร้อมสินค้าและบริการผ่านช่องทางออนไลน์จำนวนมาก  


วันพฤหัสบดีที่ 8 สิงหาคม 2567
08/08/2567
พิมพ์
ธอส. MOU ร่วมกับ เอสซีจี มอบสิทธิพิเศษ สินเชื่ออัตราดอกเบี้ยต่ำ พร้อมสินค้าและบริการผ่านช่องทางออนไลน์จำนวนมาก
วันนี้ (8 สิงหาคม 2567) ธนาคารอาคารสงเคราะห์ (ธอส.) และ เอสซีจี ร่วมลงนามบันทึกข้อตกลงความร่วมมือการส่งเสริมผลิตภัณฑ์ และบริการของ ธอส. และ เอสซีจี ภายใต้โครงการสินเชื่อพร้อมใช้ ปี 2567 และโครงการ GHB Big Family
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” โดยตลอดระยะมากกว่า 70 ปี ได้ทำให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว ซึ่งความร่วมมือระหว่าง ธอส. และ เอสซีจี ในครั้งนี้ จะเป็นส่วนหนึ่งในการช่วยเหลือให้ลูกค้าประชาชนสามารถเข้าถึงสินเชื่ออัตราดอกเบี้ยต่ำของ ธอส. ได้มากขึ้น ผ่าน “สินเชื่อพร้อมใช้ ปี 2567” สำหรับผู้ที่ต้องการซื้ออุปกรณ์ หรือสิ่งอำนวยความสะดวกที่เกี่ยวเนื่องกับการอยู่อาศัย อัตราดอกเบี้ยปีที่ 1 - 3 เท่ากับ 3.90% ต่อปี ปีที่ 4 จนถึงตลอดอายุสัญญา เท่ากับ MRR (อัตราดอกเบี้ย MRR ของ ธอส. ในปัจจุบันอยู่ที่ 6.545% ต่อปี) ผ่อนชำระนานสูงสุด 40 ปี ถือเป็นประโยชน์กับประชาชน ทั้งกลุ่มลูกค้าปัจจุบันที่ใช้บริการสินเชื่อกับ ธอส. อยู่แล้วให้สามารถขอกู้เพื่อซื้อสินค้าและบริการจากทาง เอสซีจี ได้สะดวกมากขึ้น ขณะเดียวกัน ธอส. ยังให้สิทธิพิเศษสำหรับลูกค้า เอสซีจี ในการรับสิทธิประโยชน์ และโปรโมชันต่าง ๆ อาทิ การซื้อขายวัสดุอุปกรณ์ที่เกี่ยวเนื่องเพื่อประโยชน์ในการอยู่อาศัยที่หลากหลาย ผ่านทาง www.ghbankbigfamily.com ศูนย์รวมเรื่องบ้านแบบครบวงจร
นายอนุวัตร เฉลิมไชย กรรมการผู้จัดการ Domestic Distribution เอสซีจี ดิสทริบิวชั่นแอนด์รีเทล กล่าวว่า “ถือเป็นความร่วมมือที่พิเศษมาก ที่ในปีนี้ เอสซีจี ฉลองครบรอบ 111 ปี ในการพัฒนาสินค้าและบริการเรื่องบ้านและวัสดุก่อสร้างให้คนไทยมาโดยตลอด ซึ่งการร่วมมือกันระหว่าง เอสซีจี กับ ธอส. ในครั้งนี้ เป็นอีกก้าวในการสนับสนุนให้ลูกค้าได้เข้าถึงวัสดุก่อสร้างคุณภาพสูงที่เป็นมิตรต่อสิ่งแวดล้อมได้ง่ายขึ้น ที่สำคัญ เราอยากเชิญชวนทุกท่านมาร่วมสร้างบ้านสวย อยู่สบาย เป็นมิตรต่อโลกไปพร้อมๆกัน จึงได้นำเสนอโปรโมชันพิเศษสำหรับสินค้าที่เป็นมิตรต่อสิ่งแวดล้อมเพิ่มเข้ามาด้วย เพราะ เอสซีจี เชื่อว่าการร่วมกันรักษาสิ่งแวดล้อมนั้น สามารถทำได้ทุกคน โดยเริ่มที่บ้านของเราเอง เพื่อให้บ้านของท่านเป็นจุดเริ่มต้นของการประหยัดพลังงาน ประหยัดค่าใช้จ่ายในระยะยาว และอยู่อาศัยได้อย่างสบาย” สิทธิพิเศษสำหรับลูกค้า ธอส. :
• รับส่วนลดสูงสุด 10,500 บาท เมื่อซื้อสินค้าวัสดุก่อสร้างในแคมเปญ “SCG Green Sale” โดยสินค้าที่ร่วมรายการประกอบด้วยวัสดุก่อสร้างของเอสซีจี เช่น กลุ่มหลังคา กลุ่มกันร้อน ฝ้าสมาร์ทบอร์ด ไม้สังเคราะห์ ฉนวนกันความร้อน บล็อกปูพื้น วัสดุตกแต่ง และอื่นๆอีกมากมาย
• ทุกยอดซื้อครบ 5,000 บาท รับส่วนลดเพิ่มทันที 250 บาท
• รับสิทธิลุ้นรับรางวัลใหญ่มูลค่ากว่า 1.5 ล้านบาท ในแคมเปญ “111 ปี จับแจก แตกทุกเดือน”
ทั้งนี้โครงการ GHB Big Family ของ ธอส. นับเป็น Ecosystem ที่เป็นตัวกลางเชื่อมโยงระหว่างลูกค้าของธนาคารและองค์กรพันธมิตร ซึ่งฟังก์ชัน My Home รวบรวมสินค้าและบริการจากหน่วยงานและร้านค้าพันธมิตร พร้อมโปรโมชันพิเศษ อาทิ เครื่องใช้ไฟฟ้า, สุขภัณฑ์, สินค้าในห้องครัว และห้องนอน รวมไปถึงการบริการ อาทิ บริการซ่อม-ต่อเติมบ้าน, กำจัดปลวก และทำความสะอาด เป็นต้น และฟังก์ชัน “บ้านที่ใช่ตรงใจคุณ” เป็นการรวบรวมพันธมิตรผู้ประกอบการอสังหาริมทรัพย์ บ้านมือหนึ่งและบ้านมือสอง ที่ทำข้อตกลงกับธนาคาร รวมถึงทรัพย์ NPA ของ ธอส. โดยลูกค้าสามารถค้นหาบ้านที่ใช่ ในราคาที่โดนใจได้ง่าย ๆ เพียงเข้าเว็บไซต์ www.ghbankbigfamily.com จากนั้นเลือกฟังก์ชัน “บ้านที่ใช่ตรงใจคุณ” และสามารถขอสินเชื่ออัตราดอกเบี้ยพิเศษกับธอส. ได้ทันที สำหรับผู้ที่สนใจสามารถสอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/86890