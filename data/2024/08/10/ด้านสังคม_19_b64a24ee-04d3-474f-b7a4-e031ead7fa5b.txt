รัฐบาลไทย-ข่าวทำเนียบรัฐบาล-“สมศักดิ์” ยก 4 กลไก สร้างความมั่นคงด้านวัคซีนฯ รับมือโรคระบาดในระดับภูมิภาคและระดับโลก


วันเสาร์ที่ 10 สิงหาคม 2567
“สมศักดิ์” ยก 4 กลไก สร้างความมั่นคงด้านวัคซีนฯ รับมือโรคระบาดในระดับภูมิภาคและระดับโลก
รัฐมนตรีว่าการกระทรวงสาธารณสุข เผย ในการประชุม ASEAN - สหรัฐฯ วาระพิเศษ
ไทยได้เสนอ 4 แนวทาง สร้างความมั่นคงด้านวัคซีน ยา และเวชภัณฑ์ และการพึ่งพาตนเองของประเทศสมาชิกอาเซียนในระยะยาวให้ตอบสนองการระบาดของโรคได้อย่างมีประสิทธิภาพและทันท่วงที ส่งผลดีต่อการควบคุมโรคในระดับภูมิภาคและระดับโลก
นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า ในการประชุม ASEAN - สหรัฐฯ วาระพิเศษ ที่ศูนย์ประชุมแห่งชาติเวียงจันทน์ สปป.ลาว เมื่อวันที่ 9 สิงหาคม 2567 ที่ผ่านมา ประเทศไทยได้เสนอวิสัยทัศน์ในการผลักดันการเสริมสร้างความมั่นคงด้านวัคซีน ยา และเวชภัณฑ์ โดยเน้นการพึ่งพาตนเองของประเทศสมาชิกอาเซียน เพื่อให้สามารถตอบสนองต่อการระบาดของโรคได้อย่างมีประสิทธิภาพและทันท่วงที ซึ่งจะส่งผลดีต่อการควบคุมโรคในระดับภูมิภาคและระดับโลก ประกอบด้วย 4 แนวทางมุ่งเน้น คือ 1) พัฒนาโครงสร้างพื้นฐานและส่งเสริมการผลิตวัคซีน ยา และเวชภัณฑ์ สนับสนุนบริษัทในประเทศสมาชิกกอาเซียนที่มีศักยภาพ เพื่อเพิ่มขีดความสามารถพัฒนาด้านวัคซีนร่วมกัน ซึ่งอาจช่วยสนับสนุนประเทศในภูมิภาคอื่นได้เมื่อเกิดสถานการณ์ฉุกเฉินทางสาธารณสุข 2) สนับสนุนการวิจัยและพัฒนาด้านวัคซีนในระดับประเทศและระหว่างประเทศสมาชิก 3) เสริมสร้างความร่วมมือในภูมิภาค เพื่อแบ่งปันข้อมูลและทรัพยากรทางการแพทย์ รวมถึงสร้างกลไกการตอบสนองต่อภาวะฉุกเฉินร่วมกัน และ 4) พัฒนานโยบายและกลยุทธ์ที่ชัดเจนในการเตรียมวัคซีน ยา และเวชภัณฑ์ รวมถึงการสร้างกลยุทธ์การกระจายทรัพยากรที่มีประสิทธิภาพ
ในโอกาสนี้ ตนได้ขอบคุณประเทศสหรัฐฯ ที่ให้ความร่วมมือและให้การสนับสนุนประเทศไทยในด้านสาธารณสุขมาตลอดระยะเวลากว่า 40 ปี ซึ่งช่วยเสริมสร้างความแข็งแกร่งในการจัดการด้านสุขภาพของประเทศไทย ทำให้สามารถตอบสนองความท้าทายด้านสุขภาพได้อย่างมีประสิทธิภาพ ทั้งนี้ เชื่อมั่นว่าความร่วมมือระยะยาวนี้จะช่วยให้สามารถพัฒนาสุขภาพอาเซียนและต่อสู้กับโรคต่าง ๆ ได้อย่างมีประสิทธิภาพต่อไป
*************************************************** 10 สิงหาคม 2667

ที่มา : https://www.thaigov.go.th/news/contents/details/86974