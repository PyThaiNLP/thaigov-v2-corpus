รัฐบาลไทย-ข่าวทำเนียบรัฐบาล-รมช.อรรถกร ร่วมเป็นสักขีพยานในพิธีลงนามบันทึกข้อตกลงความร่วมมือการส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์)


วันพฤหัสบดีที่ 8 สิงหาคม 2567
รมช.อรรถกร ร่วมเป็นสักขีพยานในพิธีลงนามบันทึกข้อตกลงความร่วมมือการส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์)
รมช.อรรถกร ร่วมเป็นสักขีพยานในพิธีลงนามบันทึกข้อตกลงความร่วมมือการส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์)
พันตำรวจเอกทวี สอดส่อง รัฐมนตรีว่าการกระทรวงยุติธรรม และนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นสักขีพยานในพิธีลงนามบันทึกข้อตกลงความร่วมมือการส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์) ระหว่าง นายสหการณ์ เพ็ชรนรินทร์ อธิบดีกรมราชทัณฑ์ นายสมชวน รัตนมังคลานนท์ อธิบดีกรมปศุสัตว์ นายอรรถพร ศรีเหรัญ ผู้อำนวยการองค์การสวนสัตว์แห่งประเทศไทยในพระบรมราชูปถัมภ์ และนายชาญวิทย์ เอนกสัมพันธ์ ประธาน บริษัท ซีจีเคดี จำกัด ณ ห้องสัมมนากรมราชทัณฑ์ ชั้น 3 อาคารกรมราชทัณฑ์ จังหวัดนนทบุรี ซึ่งโครงการดังกล่าว มีวัตถุประสงค์เพื่อส่งเสริมให้ผู้ต้องขังมีความรู้ในการปลูกพืชอาหารสัตว์ และวิธีการเลี้ยงสัตว์อย่างถูกต้องตามหลักวิชาการ อีกทั้งยังมีทักษะอาชีพด้านการเกษตรกรรมและกสิกรรม สามารถนำความรู้ที่ได้รับไปประกอบอาชีพเลี้ยงตัวเองและครอบครัวภายหลังการพ้นโทษได้ นอกจากนี้ ยังเป็นการสนับสนุนภารกิจให้มีพืชอาหารสัตว์เพียงพอต่อความต้องการของเกษตรกรผู้เลี้ยงสัตว์ได้อีกทางหนึ่ง
ทั้งนี้ ในส่วนของกระทรวงเกษตรและสหกรณ์ โดยกรมปศุสัตว์ มีหน้าที่ในการร่วมกันกำหนดกรอบ แนวทาง วางแผนดำเนินการฝึกวิชาชีพผู้ต้องขังปลูกพืชอาหารสัตว์ ให้คำแนะนำวิธีการสร้างผลผลิตการเกษตรตลอดทุกขั้นตอนเพื่อให้มีมาตรฐาน รวมถึงการแปรรูปอาหารสัตว์ พร้อมสนับสนุนผู้เชี่ยวชาญในการถ่ายทอดความรู้แก่ผู้ต้องขัง เพื่อให้สามารถมีความรู้สำหรับการประกอบอาชีพได้ภายหลังการพ้นโทษ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ กล่าวว่า กระทรวงเกษตรฯ ยินดีให้ความร่วมมือในการผลักดันให้โครงการนี้ประสบความสำเร็จ เพราะเป็นโครงการที่เปิดโอกาสให้กับพี่น้องที่เคยทำผิดพลาด ให้สามารถมีช่องทางในการประกอบอาชีพเลี้ยงตัวเองและครอบครัวได้ อีกทั้งยังพร้อมที่จะสนับสนุนหรือขยายช่องทางต่าง ๆ ที่จะเป็นการสนับสนุนนโยบาย "ตลาดนำ นวัตกรรม เพิ่มรายได้" ของรัฐบาล จึงพร้อมให้ความร่วมมือในทุกมิติ เพื่อให้การดำเนินงานประสบความสำเร็จต่อไป

ที่มา : https://www.thaigov.go.th/news/contents/details/86864