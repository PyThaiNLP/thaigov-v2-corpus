รัฐบาลไทย-ข่าวทำเนียบรัฐบาล-สธ.วางแผนส่งทีมแพทย์เฝ้าระวังปัญหาการได้ยินในคนงานและชุมชนโดยรอบ หลังโป๊ะเทียบเรือ อู่ต่อเรือ อ.บางไทรระเบิด


วันศุกร์ที่ 9 สิงหาคม 2567
สธ.วางแผนส่งทีมแพทย์เฝ้าระวังปัญหาการได้ยินในคนงานและชุมชนโดยรอบ หลังโป๊ะเทียบเรือ อู่ต่อเรือ อ.บางไทรระเบิด
ปลัดกระทรวงสาธารณสุข เผยเหตุโป๊ะเทียบเรือระเบิด ที่อู่ต่อเรือ ต.สนามชัย อ.บางไทร จ.พระนครศรีอยุธยา มีผู้เสียชีวิต 2 ราย บาดเจ็บ 7 ราย เป็นแรงงานต่างชาติทั้งหมด
ผู้บาดเจ็บส่งรับการรักษา ในโรงพยาบาล 6 ราย กลับบ้านได้ 1 ราย เตรียมส่งทีมแพทย์สำรวจชุมชน เฝ้าระวังปัญหาการได้ยิน อาการระบบทางเดินหายใจ และสำรวจอาการคนงานในอู่ต่อเรือทั้งหมด
วันนี้ (9 สิงหาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเกิดเหตุโป๊ะเทียบเรือระเบิด ที่อู่ต่อเรือใน ต.สนามชัย อ.บางไทร จ.พระนครศรีอยุธยา ว่า ได้มอบหมาย นพ.ภาณุวัฒน์ ปานเกตุ ผู้ตรวจราชการกระทรวงสาธารณสุข เขตสุขภาพที่ 4 ลงพื้นที่ และได้รับรายงานจากนายแพทย์สาธารณสุขจังหวัดพระนครศรีอยุธยา ว่า เหตุดังกล่าวเกิดขึ้นเมื่อเวลาประมาณ 14.50 น. เบื้องต้นมีผู้เสียชีวิต 2 ราย และบาดเจ็บ 7 ราย ในจำนวนนี้อาการวิกฤตสีแดง 1 ราย ต้องใส่ท่อช่วยหายใจและส่งต่อรักษาที่โรงพยาบาลเสนา อาการระดับสีส้ม 1 ราย รับการรักษาที่โรงพยาบาลบางปะอิน อาการระดับสีเหลือง 4 ราย รับการรักษาที่โรงพยาบาลบางไทร และสีเขียว 1 ราย กลับบ้านได้แล้ว โดยทั้งหมดเป็นแรงงานสัญชาติชาวเมียนมา ขณะนี้เหตุการณ์สงบแล้ว ไม่มีผู้ได้รับบาดเจ็บหรืออาการฉุกเฉินเพิ่มเติม
ทั้งนี้ นายแพทย์สาธารณสุขจังหวัดพระนครศรีอยุธยา ได้มอบหมายให้ผู้อำนวยการโรงพยาบาลบางปะอิน ลงพื้นที่ตรวจสอบและให้การสนับสนุนช่วยเหลือ ส่งทีมเยียวยาจิตใจในภาวะวิกฤต (MCATT) ดูแลผู้ได้รับผลกระทบในกลุ่มญาติของผู้ที่เสียชีวิตและบาดเจ็บ พร้อมทั้งวางแผนส่งทีมบุคลากรทางการแพทย์สำรวจชุมชนโดยรอบเพื่อเฝ้าระวังปัญหาด้านสุขภาพเกี่ยวกับการได้ยิน (acoustic injury) และอาการระบบทางเดินหายใจจากควัน โดยหากพบผู้ที่มีอาการจะแนะนำให้ไปพบแพทย์ที่โรงพยาบาลบางไทร รวมถึงวางแผนสำรวจอาการของคนงานภายในอู่ต่อเรือทั้งหมดต่อไป
************************************************** 9 สิงหาคม 2567

ที่มา : https://www.thaigov.go.th/news/contents/details/86956