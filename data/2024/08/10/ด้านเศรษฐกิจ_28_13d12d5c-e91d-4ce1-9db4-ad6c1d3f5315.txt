รัฐบาลไทย-ข่าวทำเนียบรัฐบาล-“กรุงไทย” ชี้โอกาสลงทุนพันธบัตรระยะยาว แนะใช้ตลาดรองปรับพอร์ต สร้างโอกาสรับผลตอบแทนสูง


วันศุกร์ที่ 9 สิงหาคม 2567
09/08/2567
พิมพ์
“กรุงไทย” ชี้โอกาสลงทุนพันธบัตรระยะยาว แนะใช้ตลาดรองปรับพอร์ต สร้างโอกาสรับผลตอบแทนสูง
ธ.กรุงไทยมองตลาดการเงินโลกเริ่มผันผวนสูงขึ้นในครึ่งปีหลัง เป็นโอกาสเข้าลงทุนพันธบัตรระยะยาวอายุ 5-10 ปีที่ให้ผลตอบแทนสูง แนะใช้บริการตลาดรองปรับพอร์ตลงทุน ซื้อขายได้ทุกวัน รับเงินทันที ไม่ต้องรอถือครบอายุ ด้วยบริการ Money Connect บนแอปฯ KrungthaiNEXT
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ทิศทางตลาดการเงินโลกรวมถึงตลาดการเงินไทย มีความผันผวนค่อนข้างต่ำในช่วงครึ่งปีแรกที่ผ่านมา ส่วนครึ่งปีหลังนี้ ตลาดเริ่มมีความผันผวนสูงขึ้นมากจากตัวเลขเศรษฐกิจสหรัฐฯ ที่ชะลอตัวลง รวมถึงนโยบายด้านการเงินจากธนาคารกลางญี่ปุ่นที่มีความตึงตัวมากกว่าที่ตลาดคาด ส่งผลให้ทั้งตลาดหุ้น พันธบัตร และอัตราแลกเปลี่ยนมีความผันผวนที่สูงขึ้น กรุงไทยมองว่าเป็นจังหวะที่เหมาะสมสำหรับการลงทุนในพันธบัตรระยะยาว เพื่อลดความความผันผวน และรับผลตอบแทนสูงในระยะยาว โดยเฉพาะพันธบัตร อายุ 5 ปี และ 10 ปี  เนื่องจากมีความเสี่ยงต่ำ สอดคล้องกับสถานการณ์ของตลาดในปัจจุบัน
นอกจากนี้ จากภาวะตลาดที่อยู่ในภาวะปิดความเสี่ยงมากขึ้นและเริ่มคาดการณ์กันว่า Fed อาจจะต้องลดดอกเบี้ยเร็วและแรงกว่าที่คาดการณ์ไว้ ทำให้โอกาสการปรับลดดอกเบี้ยครั้งแรกในเดือนกันยายนค่อนข้างชัดเจน รวมไปถึงการลดดอกเบี้ยในการประชุมที่เหลือของปีในเดือนพฤศจิกายนและธันวาคม มีความเป็นไปได้สูงมาก ซึ่งจะส่งผลให้ธนาคารกลางในทวีปเอเชียดำเนินนโยบายด้านการเงินที่ผ่อนคลายมากขึ้นตาม และอาจส่งผลให้ค่าเงินบาทปรับตัวดีขึ้นกว่าในช่วงครึ่งปีแรก ขณะที่ตลาดพันธบัตรทั่วโลก รวมทั้งไทยให้ผลผลตอบแทนดี  โดยในช่วง 7 เดือนแรกของปีนี้ ตลาดพันธบัตรไทยให้ผลตอบแทนสูงถึง 3.0% ทั้งที่นักลงทุนต่างชาติขายสุทธิพันธบัตรรัฐบาลไปกว่า  48,000 ล้านบาท  และขายสุทธิหุ้นไทยไปกว่า 119,000 ล้านบาท  สะท้อนความแข็งแกร่งของการลงทุนพันธบัตรภายในประเทศ  โดยบรรดาข่าวร้ายในประเทศกระทบการลงทุนในตลาดหุ้นมากกว่าตลาดพันธบัตรอย่างชัดเจน   อีกทั้ง ในระยะข้างหน้า มีแนวโน้มที่กระแสเงินทุนจะไหลกลับสู่เอเชีย
ทั้งนี้ ธนาคารกรุงไทย เตรียมเปิดจำหน่ายพันธบัตรออมทรัพย์ของกระทรวงการคลัง บนวอลเล็ต สบม. บนแอปพลิเคชันเป๋าตัง วงเงิน 10,000 ล้านบาท แบ่งเป็น อายุ 5 ปี ดอกเบี้ยคงที่ 3.00% ต่อปี และ อายุ 10 ปี อัตราดอกเบี้ยคงที่สูงสุด 3.40 % ต่อปี  ตั้งแต่วันที่ 13-31 สิงหาคม 2567 และร่วมจําหน่ายพันธบัตรออมทรัพย์อีก 2 รุ่น คือ อายุ 5 ปี และ 10 ปี  สำหรับบุคลลธรรมดา วงเงินรวม 25,000 ล้านบาท  อัตราดอกเบี้ย 3.00% ต่อปี และ 3.40% ต่อปีตามลำดับ  เปิดจําหน่ายระหว่างวันที่ 19-21 สิงหาคม 2567 ส่วนวงเงินอีก 5,000 ล้านบาท เป็นรุ่นอายุ 10 ปี สำหรับนิติบุคคลไม่แสวงหากำไร (สภากาชาดไทย มูลนิธิ สมาคม สหกรณ์ วัด สถานศึกษาของรัฐ โรงพยาบาลของรัฐ และองค์กรอื่นที่ไม่แสวงหากําไร) อัตราดอกเบี้ย 3.00% ต่อปี เปิดจําหน่ายระหว่าง
วันที่ 26-27 สิงหาคม 2567
นอกจากนี้ ธนาคารกรุงไทยยังให้บริการตลาดรอง สำหรับรับซื้อและขายพันธบัตรและหุ้นกู้ ก่อนครบกำหนด เพื่อเสริมสภาพคล่อง และเปิดโอกาสให้ผู้ลงทุนปรับพอร์ตตราสารหนี้ให้สอดคล้องกับสภาวะตลาด โดยสามารถตรวจสอบรุ่น ราคารับซื้อ และทำรายการได้ตลอด 7 วัน 24 ช.ม. ผ่านบริการ Money Connect บนแอปพลิเคชัน Krungthai NEXT สำหรับพันธบัตรออมทรัพย์ และหุ้นกู้ทั่วไป  ส่วนพันธบัตรออมทรัพย์หรือหุ้นกู้รุ่นวอลเล็ตสามารถทำรายการผ่านแอปฯ เป๋าตังได้
ผู้ที่สนใจสามารถสอบถามรายละเอียดเพิ่มเติมได้ที่ ธนาคารกรุงไทยทุกสาขา หรือ Krungthai Contact  Center โทร 02-111-1111

ที่มา : https://www.thaigov.go.th/news/contents/details/86949