รัฐบาลไทย-ข่าวทำเนียบรัฐบาล-พิธีลงนามบันทึกข้อตกลงว่าด้วยการเชื่อมโยงข้อมูลตามใบเสร็จรับเงิน กศก. 123 ระหว่างกรมสรรพากรและกรมศุลกากร


วันศุกร์ที่ 9 สิงหาคม 2567
09/08/2567
พิมพ์
พิธีลงนามบันทึกข้อตกลงว่าด้วยการเชื่อมโยงข้อมูลตามใบเสร็จรับเงิน กศก. 123 ระหว่างกรมสรรพากรและกรมศุลกากร
กรมสรรพากรและกรมศุลกากร ร่วมลงนามบันทึกข้อตกลงว่าด้วยการเชื่อมโยงข้อมูลตามใบเสร็จรับเงิน กศก. 123 จัดขึ้นในวันศุกร์ที่ 9 สิงหาคม 2567 ณ ห้องประชุมภาสกรวงศ์ ชั้น 2 อาคาร 1 กรมศุลกากร
กรมสรรพากรและกรมศุลกากร ร่วมลงนามบันทึกข้อตกลงว่าด้วยการเชื่อมโยงข้อมูลตามใบเสร็จรับเงิน กศก. 123 จัดขึ้นในวันศุกร์ที่ 9 สิงหาคม 2567 ณ ห้องประชุมภาสกรวงศ์ ชั้น 2 อาคาร 1 กรมศุลกากร โดยมีนางสาวกุลยา ตันติเตมิท อธิบดีกรมสรรพากร และนายธีรัชย์ อัตนวานิช อธิบดีกรมศุลกากร เป็นประธาน พร้อมด้วยผู้บริหารระดับสูงของทั้ง 2 หน่วยงาน ร่วมเป็นสักขีพยานในพิธีลงนามฯ
นางสาวกุลยา ตันติเตมิท อธิบดีกรมสรรพากร กล่าวว่า “พิธีลงนามในบันทึกข้อตกลง ว่าด้วยการเชื่อมโยงข้อมูลตามใบเสร็จรับเงิน กศก. 123 ระหว่าง กรมสรรพากร และ กรมศุลกากร ในครั้งนี้ เป็นการดำเนินการที่เป็นประโยชน์สำหรับในการบริหารการจัดเก็บภาษีของกรมสรรพากร ข้อมูลใบเสร็จรับเงิน กศก.123 เป็นข้อมูลที่จำเป็น และเป็นข้อมูลสนับสนุนสำหรับการปฏิบัติงานตรวจสอบของเจ้าหน้าที่กรมสรรพากร ซึ่งผู้ประกอบการจดทะเบียนภาษีมูลค่าเพิ่มสามารถนำใบเสร็จรับเงิน กศก. 123 ที่กรมศุลกากรออกให้จากระบบอิเล็กทรอนิกส์มา ถือเป็นใบกำกับภาษีซื้อในการคำนวณภาษีมูลค่าเพิ่ม จึงเป็นการอำนวยความสะดวกและลดภาระแก่ผู้ประกอบการที่จะต้องนำส่งเอกสารใบเสร็จรับเงิน กศก.123 เว้นแต่ ไม่ปรากฏข้อมูลใบเสร็จรับเงิน กศก. 123 บนระบบงาน หรือมีเหตุที่ต้องพิสูจน์ความถูกต้องของใบเสร็จรับเงิน กศก. 123    ทั้งนี้ กรมสรรพากรคาดว่าจะเปิดใช้ระบบงานประมาณเดือน ตุลาคม 2567”
นายธีรัชย์ อัตนวานิช อธิบดีกรมศุลกากร กล่าวว่า “ตามนโยบายรัฐบาล เรื่อง การชำระเงิน ทางอิเล็กทรอนิกส์ภายใต้แผนยุทธศาสตร์ การพัฒนาโครงสร้างพื้นฐานระบบการชำระเงินแห่งชาติ (National    e-Payment Master Plan) ที่กำหนดให้ทุกภาคส่วนทั้งหน่วยงานราชการ ภาคเอกชน ลดการใช้เงินสดและเช็ค โดยกรมศุลกากรได้ดำเนินการตามนโยบายรัฐบาลอย่างเต็มประสิทธิภาพ ซึ่งปัจจุบันมีการรับชำระค่าภาษีอากร ค่าธรรมเนียม รายได้อื่น หรือเงินประกัน ผ่านระบบอิเล็กทรอนิกส์ เฉลี่ยร้อยละ 80 จากยอดรวมของการรับชำระเงินทุกประเภท และตามประกาศกรมศุลกากรที่ 69/2566 ลงวันที่ 11 เมษายน 2566 กำหนดให้ผู้ประกอบการที่ชำระค่าภาษีอากรฯ โดยวิธีตัดบัญชีเงินฝากธนาคารของผู้ประกอบการ หรือ Direct Debit และการชำระค่าภาษีอากรฯ ผ่านช่องทางการให้บริการของธนาคารหรือตัวแทนรับชำระ หรือ Bill Payment สามารถพิมพ์ใบเสร็จรับเงิน กศก. 123 จากระบบอิเล็กทรอนิกส์ของกรมศุลกากรได้ด้วยตนเอง โดยไม่ต้องเดินทางมาที่กรมศุลกากร ซึ่งจากการดำเนินงานที่ผ่านมา ผู้ประกอบการมีการพิมพ์ใบเสร็จรับเงิน กศก. 123 ผ่านระบบอิเล็กทรอนิกส์ เป็นจำนวนเฉลี่ย 3 ล้านฉบับต่อปี ทั้งนี้ เพื่อเป็นการบูรณาการข้อมูลระหว่างหน่วยงานภาครัฐ  และการดำเนินงานร่วมกันอย่างเป็นรูปธรรม สะดวก รวดเร็ว กรมศุลกากรจึงได้ร่วมมือกับกรมสรรพากรพัฒนาระบบการเชื่อมโยงข้อมูลตามใบเสร็จรับเงิน กศก. 123 โดยมีวัตถุประสงค์เพื่อให้กรมสรรพากรนำข้อมูลไปใช้ในการตรวจสอบภาษี และไม่ต้องเรียกใบเสร็จรับเงินจากผู้ประกอบการ อันเป็นการอำนวยความสะดวกแก่ผู้ประกอบการและเป็นประโยชน์ ต่อการบริหารจัดเก็บภาษีอากรได้อย่างมีประสิทธิภาพเพื่อให้เป็นไปตามยุทธศาสตร์ของกรมศุลกากร ที่ได้วางแนวทางไว้ ซึ่งกรมศุลกากรพร้อมส่งข้อมูลให้กรมสรรพากร ได้ตั้งแต่วันที่ 15 สิงหาคม 2567”
นางสาวกุลยา ตันติเตมิท อธิบดีกรมสรรพากร กล่าวสรุปว่า “ความร่วมมือระหว่างกรมสรรพากร และกรมศุลกากรในครั้งนี้ เพื่อเป็นการสนับสนุนและเพิ่มประสิทธิภาพการปฏิบัติงานของหน่วยปฏิบัติอีกทั้ง ยังเป็นการอำนวยความสะดวก ด้านการบริการแก่ประชาชน พร้อมทั้งยังช่วยให้การบริหารงานภาครัฐและการจัดทำบริการสาธารณะเป็นไปด้วยความรวดเร็ว มีประสิทธิภาพ และพัฒนากระบวนการทำงานของหน่วยงานภาครัฐ ให้มีความสอดคล้องและมีความเชื่อมโยงและแลกเปลี่ยนข้อมูลระหว่างกันตามพระราชบัญญัติการบริหารงานและการให้บริการภาครัฐผ่านระบบดิจิทัล พ.ศ. 2562”

ที่มา : https://www.thaigov.go.th/news/contents/details/86947