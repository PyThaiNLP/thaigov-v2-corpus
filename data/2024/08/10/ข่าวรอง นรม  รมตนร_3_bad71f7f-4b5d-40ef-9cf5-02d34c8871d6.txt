รัฐบาลไทย-ข่าวทำเนียบรัฐบาล-“จิราพร” เยือนอีสาน  ชูนโยบายพลิกฟื้นเศรษฐกิจฐานรากให้ชุมชนร่วมคิดร่วมทำผ่านกองทุนหมู่บ้าน ย้ำ “รัฐบาลเศรษฐาไม่ทิ้งชุมชน”


วันเสาร์ที่ 10 สิงหาคม 2567
10/08/2567
พิมพ์
“จิราพร” เยือนอีสาน  ชูนโยบายพลิกฟื้นเศรษฐกิจฐานรากให้ชุมชนร่วมคิดร่วมทำผ่านกองทุนหมู่บ้าน ย้ำ “รัฐบาลเศรษฐาไม่ทิ้งชุมชน”
“จิราพร” เยือนอีสาน  ชูนโยบายพลิกฟื้นเศรษฐกิจฐานรากให้ชุมชนร่วมคิดร่วมทำผ่านกองทุนหมู่บ้าน ย้ำ “รัฐบาลเศรษฐาไม่ทิ้งชุมชน”
วันที่ 10 สิงหาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดกิจกรรม “กองทุนหมู่บ้านมั่นคง ชุมชนเข้มแข็งอย่างยั่งยืน” และการประชุมเชิงปฏิบัติการเครือข่ายกองทุนหมู่บ้านและชุมชนเมือง ภาคตะวันออกเฉียงเหนือ จัดโดยสำนักงานกองทุนหมู่บ้านและชุมชนเมืองแห่งชาติ (สทบ.) ณ ห้องคอนเวนชั่นฮอลล์ (ชั้น 2) ศูนย์ประชุมอเนกประสงค์กาญจนาภิเษกมหาวิทยาลัยขอนแก่น โดยมี นายยุทธพร พิรุณสาร รองผู้ว่าราชการจังหวัดขอนแก่น และสมาชิกสภาผู้แทนราษฎร (สส.) ได้แก่ นายภาควัต ศรีสุรพล สส. ขอนแก่น เขต 5 นางสาววิภาณี ภูคำวงศ์ สส. ขอนแก่น เขต 8 และนางมุกดา พงศ์สมบัติ อดีต สส. ขอนแก่น เข้าร่วม
นางสาวจิราพร กล่าวถึงแนวทางการดำเนินงานขับเคลื่อนกองทุนหมู่บ้านและชุมชนเมือง ตอนหนึ่งระบุว่า กองทุนหมู่บ้านและชุมชนเมืองแห่งชาติ เป็นนโยบายที่ถือกำเนิดขึ้นปี 2544 ในรัฐบาลภายใต้การนำของ ดร. ทักษิณ ชินวัตร ต่อเนื่องจนถึงรัฐบาลของนางสาวยิ่งลักษณ์ ชินวัตร และปีนี้จะเป็นการก้าวสู่ปีที่ 23 สะท้อนให้เห็นถึงความมุ่งมั่นของรัฐบาล ภายใต้การนำของ นายเศรษฐา ทวีสิน นายกรัฐมนตรี ในการพัฒนาระบบเศรษฐกิจฐานราก เพื่อให้ประชาชนมีชีวิตความเป็นอยู่ที่ดีขึ้น โดยใช้หลักการตามระบอบประชาธิปไตย คืนภาษีให้พี่น้องประชาชน กระจายอำนาจให้ “ประชาชนคิด ประชาชนใช้ ประชาชนจัดการ” สร้างกระบวนการร่วมกันคิด ร่วมกันทำ ภายใต้การจัดสรรและบริหารเงินกองทุนอย่างมีระบบ
นางสาวจิราพร กล่าวเพิ่มเติมว่า รัฐบาลให้ความสำคัญกับการแก้ไขปัญหาเศรษฐกิจในทุกระดับ โดยใช้แนวทาง “Dual Track Policy” ที่ ดร. ทักษิณ ชินวัตร อดีตนายกรัฐมนตรี เคยได้นำมาใช้แล้วประสบความสำเร็จ โดยนโยบายนี้มีเป้าหมายเพื่อฟื้นฟูประเทศพร้อมกับสร้างความเติบโตในระยะยาว  ซึ่งกองทุนหมู่บ้านและชุมชนเมืองถือเป็นกลไกสำคัญที่ช่วยให้เศรษฐกิจฐานราก โดยเฉพาะในระดับชุมชน เพื่อให้เกิดความเข้มแข็ง ช่วยปลดล็อคภาวะหนี้สินของประชาชน และช่วยก่อให้เกิดรายได้อย่างยั่งยืน นอกจากนี้ รัฐบาลภายใต้การนำของนายกรัฐมนตรีเศรษฐา ยังได้ขับเคลื่อนนโยบายทางเศรษฐกิจที่สำคัญอีกหลายด้าน ทั้งการเดินทางพบปะชาวต่างชาติ เพื่อดึงเม็ดเงินการลงทุนเข้าประเทศ พร้อมกับขับเคลื่อนนโยบายพักหนี้เกษตรกร ตรึงราคาพลังงาน โครงการ 30 บาทรักษาทุกที่ รวมถึงนโยบายดิจิทัลวอลเล็ต 10,000 บาท ที่เป็นการกระตุ้นเศรษฐกิจของประเทศที่ซบเซามาเป็นระยะเวลานาน ให้กลับมาคึกคัก และเกิดการหมุนเวียนเม็ดเงินในประเทศ
นางสาวจิราพร เปิดเผยว่า “การจัดกิจกรรมในครั้งนี้ นับเป็นกิจกรรมแรกของปี 2567 เพื่อให้ประชาชน โดยเฉพาะตัวแทนเครือข่าย และกรรมการกองทุนหมู่บ้านและชุมชนเมืองได้มีส่วนร่วมในการพัฒนาศักยภาพกองทุนหมู่บ้านฯ ไปด้วยกัน โดยจะมีการจัดกิจกรรมดังกล่าวไปยังพื้นที่อีก 3 ภูมิภาค ได้แก่ วันที่ 15 สิงหาคม ณ จังหวัดเชียงใหม่ วันที่ 17 สิงหาคม ณ จังหวัดสงขลา และวันที่ 19 สิงหาคม ณ จังหวัดพระนครศรีอยุธยา ต่อไป”

ที่มา : https://www.thaigov.go.th/news/contents/details/86976