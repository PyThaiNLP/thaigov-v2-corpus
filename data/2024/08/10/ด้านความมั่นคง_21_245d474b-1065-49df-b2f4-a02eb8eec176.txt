รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗


วันศุกร์ที่ 9 สิงหาคม 2567
สำนักงานปลัดกระทรวงกลาโหมจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗
ในวันศุกร์ที่ ๙ สิงหาคม ๒๕๖๗ พลเอก สนิธชนก  สังขจันทร์ ปลัดกระทรวงกลาโหมเป็นประธานในการจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗
ณ สวนพญาไทภิรมย์ เขตพญาไท และ สถานสงเคราะห์เด็กหญิงบ้านราชวิถี เขตราชเทวี กรุงเทพ เพื่อถวายเป็นพระราชกุศลที่พระองค์ทรงมีต่อพสกนิกรชาวไทยอย่างหาที่สุดมิได้
สำหรับการจัดกิจกรรมช่วยเหลือประชาชน ณ บริเวณสวนพญาไทภิรมย์ ประกอบด้วยการเชิญถุงพระราชทานให้แก่ประชาชน การแจกจ่ายอาหารพระราชทาน การจัดนิทรรศการ การตรวจสุขภาพเบื้องต้น การแจกจ่ายยาสามัญประจำบ้าน การบริการตัดผม การซ่อมเครื่องใช้ไฟฟ้า และซ่อมบำรุงรถจักรยานยนต์ การส่งเสริมอาชีพขั้นพื้นฐาน การแสดงดนตรี การเก็บขยะ ทำความสะอาด และปรับปรุงภูมิทัศน์
กิจกรรมจิตอาสาพัฒนา “เราทำความ ดี ด้วยหัวใจ” ณ สถานสงเคราะห์เด็กหญิงบ้านราชวิถี ประกอบด้วย การเก็บขยะ การตัดแต่งพุ่มไม้ การทำความสะอาด และการจัดระเบียบพื้นที่
นอกจากนี้ ปลัดกระทรวงกลาโหม พร้อมด้วย รองปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม ยังได้ร่วมในกิจกรรมเลี้ยงอาหารกลางวันเด็กและเจ้าหน้าที่ สถานสงเคราะห์เด็กหญิงบ้านราชวิถี ตลอดจนตรวจเยี่ยมสาธารณูปโภคที่ได้รับการซ่อมแซม
ตลอดระยะเวลาที่ผ่านมา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ตั้งพระราชปณิธามที่แน่วแน่ในการตามรอยพระยุคลบาทและทรงงานเคืองคู่ พระบาทสมเด็จพระบรมรมชนกาธิเบศรภูมิพลอดุลยเดชมหาราชบรมนาถบพิตร เพื่อเยื่อมเยียนราษฎรตามภูมิภาคต่าง ๆ ทั่วประเทศได้ทรงรับทราบทุกข์สุขและปัญหาต่าง ๆ ด้วยพระองค์เอง อันเป็นที่มาของโครงการตามพระราชดำริหลายโครงการ โดยการให้ความช่วยเหลือแก้ไขปัญหา การพัฒนาที่ยั่งยืน อันเป็นประโยชน์ต่อประเทศและประชาชนมาอย่างต่อเนื่องยาวนาน
ทั้งนี้การดำเนินกิจกรรมดังกล่าวถือเป็นการแสดงออกถึงความจงรักภักดี และน้อมสำนึกในพระมหากรุณาธิคุณอย่างหาที่สุดมิได้ของสมเด็จพระนางเจ้าสิริกิติ์ พระบรมราชินีนาถ พระบรมราชชนนี พันปีหลวง ตลอดจนเป็นการแสดงพลังความรักความสามัคคีของข้าราชการสำนักงานปลัดกระทรวงกลาโหม ร่วมกับส่วนราชการ และหน่วยงานที่เกี่ยวข้อง เพื่อพัฒนาคุณภาพชีวิตความเป็นอยู่ของผู้ด้อยโอกาสให้มีชีวิตและความเป็นอยู่ที่ดีขึ้น

ที่มา : https://www.thaigov.go.th/news/contents/details/86937