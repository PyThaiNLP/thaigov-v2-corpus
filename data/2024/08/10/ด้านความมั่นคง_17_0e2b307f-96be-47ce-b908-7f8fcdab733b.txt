รัฐบาลไทย-ข่าวทำเนียบรัฐบาล-ฝ่ายปกครอง จ.ลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วน 1567


วันพฤหัสบดีที่ 8 สิงหาคม 2567
08/08/2567
พิมพ์
ฝ่ายปกครอง จ.ลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วน 1567
ฝ่ายปกครองจังหวัดลพบุรี จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ด้านผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (8 ส.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า ตนได้มอบหมายให้ นายปรัชญา เปปะตัง รองผู้ว่าราชการจังหวัดลพบุรี นายพิษณุ ประภาธนานันท์ ปลัดจังหวัดลพบุรี สั่งการให้ นายยศวิน บำรุงเวช ป้องกันจังหวัดลพบุรี พร้อมผู้ช่วยป้องกัน และสมาชิกกองอาสารักษาดินแดนจังหวัดลพบุรี ร่วมบูรณาการกับที่ทำการปกครองอำเภอพัฒนานิคม ร่วมบูรณาการกับเจ้าหน้าที่ฝ่ายปกครองอำเภอเมืองลพบุรี ได้ดำเนินการตามข้อสั่งการในป้องกันและปราบปรามการจำหน่ายบุหรี่ไฟฟ้า หลังได้รับการร้องเรียนผ่านศูนย์ดำรงธรรมจังหวัดลพบุรี ว่ามีผู้ลักลอบจำหน่ายบุหรี่ไฟฟ้าผิดกฎหมาย ในพื้นที่อำเภอพัฒนานิคม ซึ่งตรวจพบของกลางบุหรี่ไฟฟ้าพร้อมอุปกรณ์ต่าง ๆ เป็นจำนวนมาก
นายอำพลฯ กล่าวต่อไปว่า การจับกุมในครั้งนี้เกิดขึ้นจากการที่จังหวัดลพบุรี ได้รับแจ้งจากประชาชนผ่านศูนย์ดำรงธรรมจังหวัดลพบุรีว่ามีผู้ลักลอบจำหน่ายบุหรี่ไฟฟ้าผิดกฎหมาย เจ้าหน้าที่จึงได้ทำการขยายผลผ่านการแฝงตัวสายลับเพื่อติดต่อล่อซื้อเพื่อทำการจับกุม ผลของการจับกุม เจ้าหน้าที่สามารถควบคุมตัวผู้ต้องหา จำนวน 1 ราย พร้อมด้วยของกลาง ประกอบด้วย บุหรี่ไฟฟ้าชนิดสูบแล้วทิ้ง ยี่ห้อ Quik จำนวน 37 ชิ้น บุหรี่ไฟฟ้าชนิดสูบแล้วทิ้ง ยี่ห้อ Marbo คละสี คละแบบ จำนวน 160 ชิ้น บุหรี่ไฟฟ้าชนิดสูบแล้วทิ้ง คละสี คละแบบ จำนวน 11 ชิ้น เครื่องสูบบุหรี่ไฟฟ้า ยี่ห้อ INFY คละสี คละแบบ จำนวน 37 ชิ้น เครื่องสูบบุหรี่ไฟฟ้า ยี่ห้อ vmc คละสี คละแบบ จำนวน 19 ชิ้น เครื่องสูบบุหรี่ไฟฟ้า ยี่ห้อ vazer คละแบบ จำนวน 10 ชิ้น เครื่องสูบบุหรี่ไฟฟ้า คละยี่ห้อ จำนวน 17 ชิ้น เครื่องสูบบุหรี่ไฟฟ้า ยี่ห้อ jues คละแบบ จำนวน 2 ชิ้น เครื่องสูบบุหรี่ไฟฟ้า ยี่ห้อ hastag จำนวน 2 ชิ้น เครื่องสูบบุหรี่ไฟฟ้า ยี่ห้อ binggra จำนวน 4 ชิ้น เครื่องสูบบุหรี่ไฟฟ้า ยี่ห้อ zozo จำนวน 3 ชิ้น น้ำยาบุหรี่ไฟฟ้าแบบเติม คละยี่ห้อ คละสี จำนวน 737 ชิ้น หัวน้ำยาบุหรี่ไฟฟ้า คละยี่ห้อ คละสี จำนวน 341 เครื่อง คอยล์บุหรี่ไฟฟ้า คละยี่ห้อ คละแบบ จำนวน 35 กล่อง เครื่องแท็บเล็ตคอมพิวเตอร์ ยี่ห้อ แอปเปิล สีบอร์นเงิน จำนวน 1 เครื่อง โดยมูลค่าของกลางโดยประมาณ รวมกว่า 300,000 บาท
“โดยเจ้าหน้าที่ได้แจ้งข้อกล่าวหากับผู้กระทำความผิด ในฐานความผิดตามคำสั่งคณะกรรมการคุ้มครองผู้บริโภค เรื่อง ห้ามขายหรือห้ามให้บริการสินค้า "บารากู่ บารากู่ไฟฟ้าหรือบุหรี่ไฟฟ้าหรือตัวยาบารา น้ำยา สำหรับเติมบารากู่ไฟฟ้าหรือบุหรี่ไฟฟ้า" ผู้ใดขายหรือให้บริการ โดยมีค่าตอบแทนรวมถึงการซื้อมาเพื่อขายต่อมีความผิดตาม พ.ร.บ.คุ้มครองผู้บริโภค ฐานความผิดช่วยซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใดซี่งของอันตนรู้ว่าเป็นของที่เข้ามาในราชอาณาจักรโดยยังมิได้ผ่านพิธีการศุลกากรโดยถูกต้องตามมาตรา 246 วรรค 1 แห่ง พ.ร.ก.ศุลกากร ทั้งนี้ เจ้าหน้าที่ได้นำตัวผู้ต้องหาพร้อมของกลางทั้งหมด นำส่งพนักงานสอบสวน สภ.พัฒนานิคม เพื่อดำเนินคดีตามกฎหมายต่อไป” นายอำพลฯ กล่าว
นายอำพล อังคภากรณ์กุล ผู้ว่าราชการจังหวัดลพบุรี กล่าวทิ้งท้ายว่า บุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดลพบุรีได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนที่ร่วมมือร่วมใจบังคับใช้กฎหมายอย่างเข้มงวด และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและปัญหาอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย ซึ่งเป็นหน้าที่ที่เราทุกคนต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86901