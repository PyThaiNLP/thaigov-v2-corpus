รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลหาดสำราญเฉลิมพระเกียรติ ๘๐ พรรษา จังหวัดตรัง


วันพฤหัสบดีที่ 8 สิงหาคม 2567
องคมนตรี ตรวจเยี่ยมโรงพยาบาลหาดสำราญเฉลิมพระเกียรติ ๘๐ พรรษา จังหวัดตรัง
องคมนตรี เยี่ยมติดตามความก้าวหน้าการพัฒนางานของโรงพยาบาลหาดสำราญเฉลิมพระเกียรติ ๘๐ พรรษา จังหวัดตรัง ใช้การพอกเข่าด้วยโคลนทะเลในผู้ป่วยโรคข้อเข่าเสื่อมลดอาการปวด และจัดระบบให้คำปรึกษาการแพทย์ทางไกล ช่วยเพิ่มการเข้าถึงบริการการแพทย์เฉพาะทาง
วันนี้ (8 สิงหาคม 2567) ณ โรงพยาบาลหาดสำราญเฉลิมพระเกียรติ ๘๐ พรรษา จังหวัดตรัง พลอากาศเอก ชลิต พุกผาสุข องคมนตรี ในฐานะรองประธานกรรมการมูลนิธิเทพรัตนเวชชานุกูล พร้อมด้วย นายกองตรี ดร.ธนกฤต จิตรอารีย์รัตน์ ผู้ช่วยรัฐมนตรีประจำกระทรวงสาธารณสุข ผู้ตรวจราชการกระทรวงสาธารณสุข คณะผู้บริหาร และหน่วยงานที่เกี่ยวข้อง เยี่ยมติดตามความก้าวหน้าการพัฒนางานสำคัญของโรงพยาบาล พร้อมให้กำลังใจบุคลากรผู้ปฏิบัติงาน และมอบของเยี่ยมให้กับผู้ป่วยที่มารับบริการ
นายกองตรี ดร.ธนกฤต กล่าวว่า โรงพยาบาลหาดสำราญเฉลิมพระเกียรติ ๘๐ พรรษาได้รับการสนับสนุนงบประมาณจากมูลนิธิเทพรัตนเวชชานุกูล ตั้งแต่ปี พ.ศ. 2562 - 2566 เป็นรายการครุภัณฑ์ จำนวน 6 รายการ งบประมาณ 6,091,000 บาท เพื่อเพิ่มประสิทธิภาพการให้บริการประชาชน และในปี พ.ศ. 2567 สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี องค์ประธานกรรมการมูลนิธิเทพรัตนเวชชานุกูล ทรงพระกรุณาโปรดเกล้า ฯ พระราชทานเงินให้กับโรงพยาบาล จำนวน 500,000 บาท เพื่อดำเนินโครงการโรงพยาบาลสร้างสุข สู่ชุมชน โดยพิจารณาให้ความช่วยเหลือชุมชนบริเวณรอบโรงพยาบาล นับเป็นพระมหากรุณาธิคุณอย่างหาที่สุดมิได้
นายกองตรี ดร.ธนกฤต กล่าวต่อว่า โรงพยาบาลฯ มีการดำเนินงานตามยุทธศาสตร์ของโรงพยาบาลเฉลิมพระเกียรติ ภายใต้แนวคิดศาสตร์พระราชาตามแนวพระราชดำริ เพื่อสร้างรูปแบบการบริหารจัดการโรงพยาบาลที่ดี มีระบบบริการสุขภาพที่เหมาะสมกับบริบทชุมชนและชุมชนมีส่วนร่วม โดยจัดระบบให้คำปรึกษาการแพทย์ทางไกล (Teleconsult) สาขาพัฒนาการเด็กร่วมกับสถาบันสุขภาพเด็กแห่งชาติมหาราชินี มีเด็กที่ได้รับการดูแล จำนวน 24 คน ประกอบด้วย โรคพัฒนาการช้ารอบด้าน สมาธิสั้น ออทิสติก ภาวะการเรียนรู้บกพร่อง บกพร่องทางสติปัญญา พร้อมประสานข้อมูลการส่งต่อ/ดูแลผ่านระบบ Pediatric Registry, ระบบบริการการแพทย์ทางไกล (Telemedicine) กับโรงพยาบาลโรคผิวหนังเขตร้อนภาคใต้ จังหวัดตรัง ทุกวันจันทร์ โดยในปี 2567 มีผู้รับบริการ จำนวน 20 ราย และได้จัดหน่วยแพทย์อาสามูลนิธิเทพรัตนเวชชานุกูล ให้บริการตรวจรักษา โรคทั่วไป 11 ราย บริการปรึกษาด้านสุขภาพจิต 32 ราย บริการแพทย์แผนไทย 21 ราย บริการกายภาพบำบัด 8 ราย บริการทันตกรรม 9 ราย และบริการโภชนศึกษา 13 ราย รวมจำนวน 94 ราย
นอกจากนี้ ยังมีบริการพอกโคลนทะเลในผู้ป่วยโรคข้อเข่าเสื่อม สามารถลดอาการปวด ลดอาการข้อฝืดเพิ่มความสามารถในการใช้งานของข้อเข่าได้ดีขึ้น โดยเก็บโคลนในช่วงน้ำลงใส่ถังที่มีฝาปิดพักทิ้งไว้ 1 คืน วิธีใช้นำโคลนทะเล 200 กรัม พอกบริเวณข้อเข่า ทิ้งไว้ 30 นาที ทำ 3 ครั้งต่อสัปดาห์ รวมการรักษา 12 ครั้ง ซึ่งได้มีการวิจัยโคลนทะเลหาดสำราญ กับกลุ่มงานวิจัยและคัดกรองศาสตร์ กองการแพทย์ทางเลือก ไม่พบการปนเปื้อนของโลหะหนักที่เป็นพิษ สามารถใช้ในผลิตภัณฑ์ขัดผิวและพอกผิวได้ สามารถนำงานวิจัยมาต่อยอดพัฒนาผลิตภัณฑ์ดูแลสุขภาพในชุมชน และเพิ่มมูลค่าทรัพยากรและภูมิปัญญาท้องถิ่นได้
*************************************************** 8 สิงหาคม 2567

ที่มา : https://www.thaigov.go.th/news/contents/details/86879