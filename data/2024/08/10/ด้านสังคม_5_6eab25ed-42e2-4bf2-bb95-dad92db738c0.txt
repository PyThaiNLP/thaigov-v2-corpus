รัฐบาลไทย-ข่าวทำเนียบรัฐบาล-ปลัด สธ. ย้ำความสำคัญ Digital Health เป็นปัจจัยการสาธารณสุขยุคใหม่ สร้างความยั่งยืนระบบสุขภาพไทย


วันพฤหัสบดีที่ 8 สิงหาคม 2567
ปลัด สธ. ย้ำความสำคัญ Digital Health เป็นปัจจัยการสาธารณสุขยุคใหม่ สร้างความยั่งยืนระบบสุขภาพไทย
ปลัดกระทรวงสาธารณสุข ย้ำหน่วยงานสาธารณสุข ให้ความสำคัญเรื่อง Digital Health และพัฒนาบุคลากร การเงิน โครงสร้าง เทคโนโลยีการบริการ ให้สอดคล้องบริบทพื้นที่และความต้องการของประชาชน
เพื่อสร้างความมั่นคงยั่งยืนทางด้านสุขภาพให้กับคนไทยและระบบสาธารณสุขของประเทศ
วันนี้ (8 สิงหาคม 2567) ที่ มหาวิทยาลัยราชภัฏเชียงราย จังหวัดเชียงราย นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดงานประชุมวิชาการเพื่อพัฒนาระบบริการสุขภาพ ชมรมโรงพยาบาลศูนย์/โรงพยาบาลทั่วไป ประจำปี 2567 "Digital Health Journey การเดินทางสู่ยุคดิจิทัล" โดยมี นายแพทย์อนุกูล ไทยถานันดร์ ผู้อำนวยการโรงพยาบาลราชบุรี ในฐานะประธานชมรมโรงพยาบาลศูนย์/โรงพยาบาลทั่วไป ผู้บริหาร และบุคลากรทางการแพทย์และสาธารณสุข จากโรงพยาบาลศูนย์/โรงพยาบาลทั่วไปทั่วประเทศ เข้าร่วมประชุมประมาณ 2,500 คน
นายแพทย์โอภาส กล่าวว่า สังคมไทยมีการเปลี่ยนแปลงไปสู่สังคมเมืองเพิ่มขึ้นต่อเนื่อง ระบบสาธารณสุขจึงต้องมีการปรับเปลี่ยนให้สอดคล้องกับบริบทของพื้นที่และความต้องการของประชาชน ทั้งเรื่องบุคลากร การเงิน โครงสร้าง และเทคโนโลยีการบริการ เพื่อให้ระบบสาธารณสุขมีความยั่งยืนและช่วยลดภาระงบประมาณของประเทศ อาทิ การดูแลสุขภาพของคนไทยให้เจ็บป่วยน้อยที่สุด ได้รับการรักษาที่ดีและมีอายุยืนยาว, การทำให้ประชาชนได้เข้าถึงระบบบริการสุขภาพที่สะดวกสบาย ขณะที่บุคลากรสาธารณสุขก็ไม่มีภาระงานที่หนักเกินไป ได้รับค่าตอบแทน สวัสดิการที่เหมาะสม มีความก้าวหน้าในวิชาชีพ และมีชีวิตความเป็นอยู่ที่ดี
“สำหรับ Digital health ถือเป็นการปฏิวัติระบบสาธารณสุขไทย ที่รัฐบาลกำหนดให้กระทรวงสาธารณสุขเร่งรัดดำเนินการ ด้วยการนำเทคโนโลยีดิจิทัลมาใช้ในการบริหารจัดการระบบสาธารณสุข ซึ่งขณะนี้มีความก้าวหน้าอย่างมาก เช่น โครงการยกระดับ 30 บาท รักษาด้วยทุกที่ด้วยบัตรประชาชนใบเดียว ที่สิ้นปีนี้จะครอบคลุมทุกจังหวัด, การพัฒนาเป็นโรงพยาบาลอัจฉริยะ ประชาชนได้รับบริการสะดวก รวดเร็ว นำไปสู่ความมั่นคงยั่งยืนทางด้านสุขภาพของคนไทย” นายแพทย์โอภาสกล่าว
ด้านนายแพทย์อนุกูล กล่าวว่า การจัดประชุมวิชาการฯ เป็นกลไกสำคัญที่จะทำให้บุคลากรเกิดการแลกเปลี่ยนเรียนรู้ และนำไปต่อยอดพัฒนาให้สอดรับกับสถานการณ์ที่เปลี่ยนแปลงไป และพร้อมก้าวสู่ “ยุคสุขภาพดิจิทัล” ต่อไป โดยการประชุมวิชาการฯ ครั้งนี้ จัดขึ้นระหว่างวันที่ 7-9 สิงหาคม 2567 มีกิจกรรมทางวิชาการ ทั้งการนำเสนอสุดยอดผลงานวิชาการทางเทคโนโลยีสารสนเทศ ของแต่ละเขตสุขภาพ การบรรยายเรื่อง “Cyber Resilience and Future Trends in Digital Health” โดย ดร.ปริญญา หอมอเนก และการเสวนาในหัวข้อต่างๆ
************************************************* 8 สิงหาคม 2567

ที่มา : https://www.thaigov.go.th/news/contents/details/86877