รัฐบาลไทย-ข่าวทำเนียบรัฐบาล-นายกฯ ชื่นชม ผลงานนักกีฬาไทย น้องเทนนิส นักเทควันโดขวัญใจชาวไทย เอาชนะคู่แข่ง คว้าเหรียญทองอีกสมัยได้สำเร็จ และออย สุรจนา เหรียญทองแดงยกน้ำหนักหญิง 49 กิโลกรัม


วันพฤหัสบดีที่ 8 สิงหาคม 2567
08/08/2567
พิมพ์
นายกฯ ชื่นชม ผลงานนักกีฬาไทย น้องเทนนิส นักเทควันโดขวัญใจชาวไทย เอาชนะคู่แข่ง คว้าเหรียญทองอีกสมัยได้สำเร็จ และออย สุรจนา เหรียญทองแดงยกน้ำหนักหญิง 49 กิโลกรัม
ทำให้ไทยคว้าแล้ว 5 เหรียญ Olympics Paris 2024
วันนี้ (8 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี แสดงความยินดีและดีใจกับ ”เทนนิส“ พาณิภัค วงศ์พัฒนกิจ นักเทควันโดทีมชาติไทย รุ่นน้ำหนัก 49 กิโลกรัมหญิง ทำผลงานยอดเยี่ยมต่อเนื่อง เอาชนะ ฉิง กั๋ว จากประเทศจีน ในการแข่งขันเทควันโด รอบชิงชนะเลิศ ใน Olympics Paris 2024 ณ กรุงปารีส ประเทศฝรั่งเศส คว้าเหรียญทองโอลิมปิก 2024 มาอีกสมัย สร้างประวัติศาสตร์ และชื่อเสียงให้กับประเทศไทยในเวทีระดับโลกอีกครั้ง สร้างประวัติศาสตร์เป็นนักกีฬาไทยคนแรกที่ได้เหรียญโอลิมปิก 3 สมัยติดต่อกัน (เหรียญทองโอลิมปิก 2020 ประเทศญี่ปุ่น และเหรียญทองแดงโอลิมปิก 2016 ประเทศบราซิล)
ขณะที่ “ออย” สุรจนา คำเบ้า นักยกน้ำหนักทีมชาติไทย ในการแข่งขันกีฬายกน้ำหนัก รุ่นน้ำหนัก 49 กก. หญิง สามารถคว้าเหรียญทองแดงได้อย่างน่าภาคภูมิใจ โดยทำผลงานได้ดี แม้จะตามหลังผู้ชนะเลิศเพียงเล็กน้อยก็ตาม เชิญชวนแฟนกีฬาชาวไทยให้เป็นกำลังใจน้องออยในการแข่งขันครั้งต่อไป
“นายกรัฐมนตรีชื่นชมในความมุ่งมั่น ทุ่มเท และความสามารถของน้องเทนนิส ที่สร้างชื่อเสียงให้กับประเทศไทยในเวทีระดับโลกอีกครั้ง ผลสำเร็จในการคว้าเหรียญทองในครั้งนี้ไม่เพียงแต่เป็นความสำเร็จของเทนนิสเท่านั้น แต่ยังเป็นความปลาบปลื้มให้ชาติไทย เป็น idol ให้กับเยาวชนไทยในการพัฒนาตนเอง และชื่นชมความสำเร็จของน้องออยซึ่งแม้จะเป็นการแข่งขันโอลิมปิกครั้งแรกก็สามารถทำผลงานได้ดีได้เหรียญรางวัลแล้ว ทั้งนี้ นายกฯ ขอส่งกำลังใจให้กับนักกีฬาทุกคนที่ยังทำการแข่งขันในโอลิมปิก 2024 แฟนกีฬาชาวไทยชื่นชมความสามารถของนักกีฬาทุกคน” นายชัย กล่าว

ที่มา : https://www.thaigov.go.th/news/contents/details/86842