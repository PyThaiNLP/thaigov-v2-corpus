รัฐบาลไทย-ข่าวทำเนียบรัฐบาล-​“รัดเกล้า” ชวนคนไทย  นอกเหนือจากเชียร์นักกีฬาโอลิมปิก ขอให้ร่วมส่งกำลังใจเชียร์ทีมประเทศไทย ในการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9


วันศุกร์ที่ 9 สิงหาคม 2567
09/08/2567
พิมพ์
​“รัดเกล้า” ชวนคนไทย  นอกเหนือจากเชียร์นักกีฬาโอลิมปิก ขอให้ร่วมส่งกำลังใจเชียร์ทีมประเทศไทย ในการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9
​“รัดเกล้า” ชวนคนไทย  นอกเหนือจากเชียร์นักกีฬาโอลิมปิก ขอให้ร่วมส่งกำลังใจเชียร์ทีมประเทศไทย ในการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9
วันนี้ (9 สิงหาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า รัฐบาล โดยกระทรวงการพัฒนาสังคมและความมั่นคงของมนุษย์ (พม.) ได้รับเชิญจากสมาคม Hope for Mundial องค์กรเพื่อสังคม ให้ส่งทีมฟุตบอลเด็กในสถานสงเคราะห์เข้าร่วมการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home) ซึ่งจะเริ่มต้นแข่งพรุ่งนี้แล้ว ระหว่างวันที่ 10-11 สิงหาคม 2567 กรุงวอร์ซอ สาธารณรัฐโปแลนด์ โดยจะมีประเทศ คู่แข่งดังนี้ โปแลนด์ ไทย สโลวาเกีย โครเอเชีย เอสโทเนีย เยอรมนี และ อินเดีย
รองโฆษกประจำสำนักนายกรัฐมนตรีกล่าวว่า นอกจากจะร่วมชมและเชียร์กีฬาโอลิมปิก และพาราลิมปิกเกมส์ ปารีส 2024 แล้ว อยากจะขอเชิญชวนชาวไทยทุกคนร่วมส่งแรงใจเชียร์ ทีมฟุตบอลตัวแทนประเทศไทยในการแข่งขันนี้ด้วย โดยการแข่งขันดังกล่าวจัดขึ้นเพื่อเสริมสร้างโอกาสในการทำตามความฝัน และพัฒนาทักษะทางด้านกีฬาฟุตบอล โดยประเทศไทย ได้ส่งทีมเข้าร่วมแข่งขันครั้งแรกในปี พ.ศ. 2559 และได้เข้าร่วมมาแล้ว 4 ครั้ง โดยในปีนี้ (พ.ศ. 2567) ได้คัดเลือกนักกีฬาในศูนย์ฝึกนักกีฬาฟุตบอลเยาวชนชาย (DCY Football Academy) ของกรมกิจการเด็กและเยาวชน อายุไม่เกิน 17 ปี จำนวน 10 คน ที่มีความสามารถทางด้านกีฬาฟุตบอลเข้าร่วมการแข่งขันพร้อมผู้ดูแล 3 คน โดยมีรองอธิบดีกรมกิจการเด็กและเยาวชน เป็นหัวหน้าคณะนำทีมไป
โดยกรมกิจการเด็กและเยาวชน ได้เดินหน้าพัฒนาศักยภาพด้านกีฬาของเด็กในสถานสงเคราะห์เด็ก ทั้งการวางแผนการฝึกซ้อม การดูแลสมรรถนะทางกาย ภาวะโภชนาการ และการเตรียมทีมนักกีฬาเพื่อเข้าสู่การแข่งขัน รวมไปถึงการจัดส่งเด็กเข้าศึกษาต่อในสถาบันพลศึกษา
“เด็กและเยาวชนถือเป็นทรัพยากรมนุษย์ที่สำคัญของประเทศ การแข่งขันครั้งนี้นับว่าเป็นโอกาสที่จะได้แลกเปลี่ยนประสบการณ์ และทักษะทางกีฬาในระดับนานาชาติ รวมทั้งเป็นโอกาสให้เด็ก ๆ ได้รับแรงบันดาลใจที่จะพัฒนาศักยภาพและความสามารถของตนเองให้เติบโตขึ้นอย่างมีคุณภาพ และสามารถใช้กีฬาเป็นอาชีพเลี้ยงตนเองได้” นางรัดเกล้า กล่าว
ขอชวนประชาชนที่มีความสนใจอยากให้กำลังใจน้อง ๆ มาช่วยกันเขียนข้อความสร้างขวัญกำลังใจกันได้  ใต้คอมเมนต์ของโพสต์บนเฟสบุ๊คเพจของกรมกิจการเด็กและเยาวชนนี้
https://www.facebook.com/share/p/zuzsnABEuPwQ5HXs/?mibextid=oFDknk

ที่มา : https://www.thaigov.go.th/news/contents/details/86916