รัฐบาลไทย-ข่าวทำเนียบรัฐบาล-“สมศักดิ์” หนุนอาเซียนใช้แนวคิด “SAFE” สร้างความมั่นคงด้านการเงินเพื่อความมั่นคงด้านสาธารณสุขและสานพลังสร้างรายได้จากอุตสาหกรรม Wellness และการท่องเที่ยวเชิงสุขภาพในระดับโลก


วันศุกร์ที่ 9 สิงหาคม 2567
“สมศักดิ์” หนุนอาเซียนใช้แนวคิด “SAFE” สร้างความมั่นคงด้านการเงินเพื่อความมั่นคงด้านสาธารณสุขและสานพลังสร้างรายได้จากอุตสาหกรรม Wellness และการท่องเที่ยวเชิงสุขภาพในระดับโลก
รัฐมนตรีว่าการกระทรวงสาธารณสุข เสนอที่ประชุมรัฐมนตรีการคลังและรัฐมนตรีสาธารณสุขอาเซียนใช้แนวคิด “SAFE”
สร้างความมั่นคงด้านการเงินเพื่อความมั่นคงด้านสาธารณสุข และสานพลังรวมกลุ่มเป็น ASEAN Wellness Association สร้างรายได้จากการพัฒนาอุตสาหกรรมด้าน Wellness และการท่องเที่ยวเชิงสุขภาพของภูมิภาคอาเซียนในระดับโลก
นายสมศักดิ์  เทพสุทิน รัฐมนตรีว่าการกระทรวงสาธารณสุข เปิดเผยจากศูนย์ประชุมแห่งชาติเวียงจันทน์ สปป.ลาว ว่า ช่วงเย็นวานนี้ (8 สิงหาคม 2567) ได้นำคณะผู้แทนไทยเข้าร่วมการประชุมรัฐมนตรีการคลังและรัฐมนตรีสาธารณสุขอาเซียน ครั้งที่ 2 (ASEAN Finance and Health Ministers Meeting, AFHMM) โดยได้เสนอต่อที่ประชุมว่า การระบาดของโรคโควิด 19 ที่ส่งผลกระทบด้านเศรษฐกิจและสังคมอย่างกว้างขวาง เป็นบทเรียนให้ทุกประเทศต้องสร้างความยั่งยืนให้กับระบบการคลังเพื่อให้ระบบสุขภาพสามารถให้บริการแก่ประชาชนได้ในทุกสถานการณ์ ซึ่งประเทศไทยใช้หลักคิด “SAFE” ในการทำให้ระบบหลักประกันสุขภาพอยู่ได้อย่างยั่งยืน ประกอบด้วย Sustainable ระบบการเงินต้องยั่งยืน รัฐบาลสามารถรับผิดชอบค่าใช้จ่ายที่เกิดขึ้นในระบบสุขภาพได้ Adequate ต้องเพียงพอ มีการจัดสรรงบประมาณมาใช้จ่ายด้านสุขภาพที่เพียงพอให้กับประชาชน Fair การช่วยเหลือต้องเป็นธรรม มีการแบ่งเงินช่วยเหลือที่เป็นธรรมต่อสังคม คนสุขภาพดีต้องช่วยคนที่ป่วย ผู้มีรายได้สูงต้องช่วยผู้มีรายได้น้อย และ Efficiency ต้องมีประสิทธิภาพ การใช้จ่ายเงินงบประมาณต่าง ๆ ให้มีประสิทธิภาพสูงสุด โดยใช้การประเมินเทคโนโลยีด้านสุขภาพมาช่วยให้การใช้จ่ายงบประมาณมีความคุ้มค่าและมีประสิทธิภาพ
นายสมศักดิ์ กล่าวต่อว่า นอกจากนี้ ยังได้เสนอให้มีการพัฒนาและยกระดับการขับเคลื่อนการบริการเพื่อส่งเสริมสุขภาพ (Wellness) ในกรอบความร่วมมืออาเซียน เพื่อสานพลังทุกประเทศสมาชิกรวมกลุ่มเป็น ASEAN Wellness Association โดยเน้นการร่วมมือกันในการยกระดับมาตรฐานด้าน Wellness และการท่องเที่ยวเชิงสุขภาพในภูมิภาคอาเซียน ทั้งด้านสถานที่และสิ่งแวดล้อม ผู้ให้บริการ และระบบนิเวศ รวมทั้งสร้างโอกาสในการแลกเปลี่ยนเรียนรู้และพัฒนาศักยภาพผู้ให้บริการ การประเมินผล และการประชาสัมพันธ์ร่วมกัน เพื่อผลักดันอุตสาหกรรมด้าน Wellness และการท่องเที่ยวเชิงสุขภาพของภูมิภาคอาเซียนเข้าสู่ตลาดระดับโลก
“ขอชื่นชมกลไกการระดมทุนขององค์การอนามัยโลก หรือ WHO’s Investment Round ซึ่งเป็นกลไกที่น่าสนใจและอาจนำไปประยุกต์ใช้ในการระดมทุนให้กับภาคสาธารณสุขของอาเซียนในอนาคตได้ ตลอดจนขอบคุณอินโดนีเซียที่ริเริ่มการประชุมนี้ ซึ่งจะเป็นจุดเริ่มต้นของการสร้างความมั่นคงด้านการเงินอย่างยั่งยืนเพื่อความมั่นคงด้านสาธารณสุขตามแนวคิด “SAFE” และสร้างรายได้จากการพัฒนาอุตสาหกรรมด้าน Wellness และการท่องเที่ยวเชิงสุขภาพของภูมิภาคอาเซียน ให้อาเซียนเป็นหนึ่งหมุดหมายสำคัญของการท่องเที่ยวเชิงสุขภาพในระดับโลก” นายสมศักดิ์ กล่าว
*************************************************** 9 สิงหาคม 2567

ที่มา : https://www.thaigov.go.th/news/contents/details/86914