รัฐบาลไทย-ข่าวทำเนียบรัฐบาล-“วราวุธ” ร่วมโครงการเฉลิมพระเกียรติในหลวง ร.10 ที่ จ.สุพรรณบุรี ปล่อยขบวนรถพม. นำส่ง กายอุปกรณ์ ถึงบ้านคนพิการ


วันศุกร์ที่ 9 สิงหาคม 2567
“วราวุธ” ร่วมโครงการเฉลิมพระเกียรติในหลวง ร.10 ที่ จ.สุพรรณบุรี ปล่อยขบวนรถพม. นำส่ง กายอุปกรณ์ ถึงบ้านคนพิการ
“วราวุธ” ร่วมโครงการเฉลิมพระเกียรติในหลวง ร.10 ที่ จ.สุพรรณบุรี ปล่อยขบวนรถพม. นำส่ง กายอุปกรณ์ ถึงบ้านคนพิการ
วันที่ 9 สิงหาคม 2567  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดงานโครงการมอบกายอุปกรณ์สำหรับช่วยเหลือคนพิการจังหวัดสุพรรณบุรี เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 พร้อมมอบกายอุปกรณ์แก่คนพิการ และปล่อยขบวนรถ เพื่อนำส่งกายอุปกรณ์ไปถึงบ้านคนพิการ ณ ห้องประชุมคอนเวนชั่น ฮอลล์ โรงแรมเลิศธานี อำเภอเมือง จังหวัดสุพรรณบุรี
นายวราวุธ กล่าวว่า โครงการมอบกายอุปกรณ์สำหรับช่วยเหลือคนพิการจังหวัดสุพรรณบุรี เป็นโครงการที่จัดขึ้นเพื่อเทิดพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ซึ่งทรงมีพระมหากรุณาธิคุณต่อประชาชนชาวไทย รัฐบาลจึงได้ดำเนินการค้นหาคนพิการที่มีรายได้น้อย ประสบความเดือดร้อน ไม่สามารถเข้าถึงสิทธิและสวัสดิการ ให้ได้รับกายอุปกรณ์และเครื่องช่วยความพิการตามความต้องการและเหมาะสมต่อสภาพความพิการของแต่ละบุคคล ส่งผลให้คนพิการซึ่งเป็นพสกนิกรของพระองค์ท่าน สามารถใช้ชีวิตประจำวันในการเข้าร่วมกิจกรรมทางสังคมได้อย่างเท่าเทียมกับบุคคลทั่วไป นำไปสู่การพัฒนาคุณภาพชีวิต และยกระดับคนพิการที่มีศักยภาพให้ได้รับการจ้างงาน สร้างอาชีพ เข้าสู่การทำงาน โดยความร่วมมือจากทุกหน่วยงาน ในการดำเนินการจ้างงานคนพิการให้เป็นไปตามที่กฎหมายกำหนด ซึ่งจะทำให้คนพิการมีคุณภาพชีวิตที่ดีและพึ่งตนเองได้ โดยกายอุปกรณ์และเครื่องช่วยความพิการถือเป็นส่วนหนึ่งที่สามารถทดแทนสิ่งที่คนพิการขาดหาย และทำให้คนพิการที่มีฐานะยากจนสามารถเข้าถึงบริการของรัฐได้อย่างทั่วถึง จึงนับว่าเป็นโครงการที่มีประโยชน์อย่างยิ่ง ทั้งนี้ ต้องขอขอบคุณทุกหน่วยงานและทุกภาคส่วนที่ประสานความร่วมมือ เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ได้สำเร็จลุล่วง สมพระเกียรติของพระองค์ท่าน ผู้ทรงพระคุณอันประเสริฐ และถือเป็นส่วนหนึ่งของการแสดงความจงรักภักดีจากรัฐบาล โดยผลสัมฤทธิ์ไปสู่ประชาชน “คนพิการ” ที่อยู่ภายใต้พระบารมีของพระองค์ท่านอย่างแท้จริง
นายวราวุธ กล่าวว่า ตนมีความยินดีเป็นอย่างยิ่งที่มาเปิดงานโครงการมอบกายอุปกรณ์สำหรับช่วยเหลือคนพิการทั่วประเทศ เนื่องในโอกาสมหามงคลระดับพระราชพิธีเฉลิมพระชนมพรรษาหกรอบ 28 กรกฎาคม 2567  ซึ่งเป็นการจัดหากายอุปกรณ์ จำนวน  72,000 ชุดให้กับพี่น้องคนพิการทั่วประเทศ ต้องเรียนว่าเนื่องในปีมหามงคลนี้ ทางกระทรวง พม. ต้องขอบพระคุณนายกรัฐมนตรีที่ได้ให้โอกาสกับโครงการดีๆ เช่นนี้ เป็นหนึ่งใน 10 โครงการเทิดพระเกียรติแด่องค์พระบาทสมเด็จพระเจ้าอยู่หัว วันนี้เราเริ่มเปิดโครงการฯ ที่จังหวัดสุพรรณบุรี แต่ไม่ได้แปลว่ามอบได้อุปกรณ์แค่จังหวัดสุพรรณบุรี แต่เราส่งมอบทั่วประเทศทั้ง 76 จังหวัด สำหรับจังหวัดสุพรรณบุรีมีการส่งมอบกายอุปกรณ์ ไม่ว่าจะเป็นรถเข็นหรือไม้เท้าขาว และอีกหลายๆ อย่างให้กับพี่น้องคนพิการในจังหวัดสุพรรณบุรี ซึ่งในบางกรณีที่คนพิการไม่สะดวกที่จะเดินทางมารับด้วยตนเอง เราจะมีขบวนรถนำกายอุปกรณ์ไปส่งมอบให้ถึงที่บ้าน และที่สำคัญแต่ละชิ้นอุปกรณ์ที่เราส่งมอบให้กับพี่น้องคนพิการนั้น ได้มีการย้ำเตือนกับทางกรมส่งเสริมและพัฒนาคุณภาพชีวิตคนพิการ ว่าต้องเป็นสินค้าที่มีคุณภาพดี เพื่อที่จะยกระดับคุณภาพชีวิต อำนวยความสะดวกให้กับพี่น้องคนพิการในการดำรงชีพได้
นายวราวุธ กล่าวเพิ่มเติมว่า วันนี้เป็นจุดเริ่มต้นที่เราได้จัดหากายอุปกรณ์ให้กับพี่น้องคนพิการทั่วประเทศ โดยใช้งบประมาณจากกองทุนส่งเสริมและพัฒนาคุณภาพชีวิตคนพิการ สำหรับองค์กรปกครองส่วนท้องถิ่น ถ้าต้องการกายอุปกรณ์ขอให้แจ้งผ่านสำนักงานพัฒนาสังคมและความมั่นคงของมนุษย์จังหวัด หรือ สำนักงาน พมจ. หรือจะส่งข้อมูลมาที่กระทรวง พม. โดยตรง แล้วเราจะเร่งจัดส่งกายอุปกรณ์ให้กับพี่น้องคนพิการ  ซึ่งวันนี้ยังมีคนพิการอีกหลายแสนคน ที่จำเป็นจะต้องใช้กายอุปกรณ์เพื่อพัฒนาคุณภาพชีวิตและอำนวยความสะดวกในการดำรงชีวิตประจำวัน ทั้งนี้ ต้องขอขอบคุณงบประมาณจากกองทุนส่งเสริมและพัฒนาคุณภาพชีวิตคนพิการ ในการจัดหากายอุปกรณ์ และอุปกรณ์ต่างๆ ให้กับพี่น้องคนพิการทั่วประเทศ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนพิการ #สุพรรณบุรี #มอบกายอุปกรณ์ #พก

ที่มา : https://www.thaigov.go.th/news/contents/details/86935