รัฐบาลไทย-ข่าวทำเนียบรัฐบาล-บสย. ผนึก SME D Bank ค้ำประกันสินเชื่อ SME Green Productivity ช่วยลดต้นทุนผู้ประกอบการ ตอบรับนโยบายรัฐ มุ่งสู่สังคมคาร์บอนต่ำ


วันพฤหัสบดีที่ 8 สิงหาคม 2567
08/08/2567
พิมพ์
บสย. ผนึก SME D Bank ค้ำประกันสินเชื่อ SME Green Productivity ช่วยลดต้นทุนผู้ประกอบการ ตอบรับนโยบายรัฐ มุ่งสู่สังคมคาร์บอนต่ำ
​บสย. - SME D Bank ลุยค้ำประกันสินเชื่อ SME Green Productivity ฟรี! ค่าธรรมเนียม 4 ปีแรก ลดภาระผู้ประกอบการด้วยโครงการค้ำประกัน Smart Green ช่วย SMEs เข้าถึงแหล่งเงินทุนได้ง่ายขึ้น พร้อมยกระดับสู่อุตสาหกรรมสีเขียว ก้าวสู่สังคมคาร์บอนต่ำ
​บสย. ผนึก SME D Bank ลุยค้ำประกันสินเชื่อ SME Green Productivity ฟรี! ค่าธรรมเนียม 4 ปีแรก ลดภาระผู้ประกอบการด้วยโครงการค้ำประกัน Smart Green ช่วย SMEs เข้าถึงแหล่งเงินทุนได้ง่ายขึ้น พร้อมยกระดับสู่อุตสาหกรรมสีเขียว ก้าวสู่สังคมคาร์บอนต่ำ ขับเคลื่อนเศรษฐกิจประเทศเติบโตอย่างยั่งยืน
​
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า บสย. ผนึก ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank ค้ำประกันสินเชื่อ SME Green Productivity ยกระดับเพิ่มผลิตภาพเอสเอ็มอีสู่อุตสาหกรรมสีเขียว หรือ “Green Industry” ภายใต้รูปแบบการดำเนินธุรกิจที่เป็นมิตรกับสิ่งแวดล้อม มุ่งสู่สังคมคาร์บอนต่ำ ซึ่งจะสร้างประโยชน์ช่วยให้ผู้ประกอบการมีศักยภาพการแข่งขันสูงขึ้น ช่วยลดต้นทุนธุรกิจ และสามารถปรับตัวเข้ากับกฎกติกาการค้าใหม่ระดับสากลได้ ตอบรับนโยบายของรัฐบาลที่มุ่งส่งเสริมให้ผู้ประกอบการไทยปรับเปลี่ยนสู่การผลิตและการใช้พลังงานสะอาด พร้อมสานต่อนโยบาย Carbon Neutrality เพื่อให้ประเทศไทยเป็นผู้นำของอาเซียนในด้านการลดการปลดปล่อยก๊าซคาร์บอนไดออกไซด์สู่ชั้นบรรยากาศ
ภายใต้โครงการนี้ บสย. และ SME D Bank มุ่งสนับสนุน SMEs ให้สามารถเข้าถึงแหล่งเงินทุนได้ง่ายขึ้น ผ่านกลไกการค้ำประกันของ บสย. เติมสภาพคล่อง เพื่อสามารถพัฒนาและเปลี่ยนผ่านธุรกิจสู่อุตสาหกรรมสีเขียวได้อย่างราบรื่น ตอบโจทย์เทรนด์ธุรกิจทั่วโลกที่ให้ความสำคัญกับสิ่งแวดล้อม เพื่อสร้างโอกาสในการแข่งขันให้กับ SMEs ไทยมากยิ่งขึ้น
ทั้งนี้ ด้วยเงื่อนไขที่ผ่อนปรน โครงการค้ำประกันสินเชื่อดอกเบี้ยถูก SME Green Productivity จะช่วยลดภาระผู้ประกอบการ SMEs ปัจจุบัน บสย. มีวงเงินค้ำประกันสินเชื่อโครงการ Smart Green ภายใต้โครงการค้ำประกันสินเชื่อ PGS 11 “บสย. SMEs ยั่งยืน” มุ่งช่วยผู้ประกอบการประหยัดต้นทุนมากยิ่งขึ้น โดย บสย. ค้ำประกันได้สูงสุด 40 ล้านบาทต่อราย อัตราค่าธรรมเนียม 1.5% ต่อปี ฟรี!ค่าธรรมเนียมค้ำประกัน 4 ปีแรก โดย SME D Bank คิดอัตราดอกเบี้ย 3% ต่อปี คงที่ 3 ปีแรก วงเงินกู้สูงสุด 10 ล้านบาท ผ่อนชำระนานสูงสุดถึง 10 ปี แถมปลอดชำระหนี้เงินต้นสูงสุด 12 เดือนแรก ช่วยให้ผู้ประกอบการ SMEs มีเงินทุนดอกเบี้ยต่ำ และมีระยะผ่อนชำระนานเพียงพอที่จะสามารถพัฒนายกระดับเปลี่ยนผ่านธุรกิจสู่อุตสาหกรรมสีเขียวได้อย่างราบรื่น
จากความร่วมมือในครั้งนี้ มั่นใจว่าจะสามารถช่วยเหลือผู้ประกอบการ SMEs ได้รับสินเชื่อเพิ่มขึ้นไม่ต่ำกว่า 300 ราย ก่อให้เกิดสินเชื่อในระบบสถาบันการเงินไม่ต่ำกว่า 1,200 ล้านบาท และสามารถสร้างมูลค่าเพิ่มทางเศรษฐกิจได้มากกว่า 4,000 ล้านบาท รวมถึงรักษาการจ้างงานไม่น้อยกว่า 7,200 ตำแหน่ง ขับเคลื่อนเศรษฐกิจประเทศไทยสู่การเติบโตอย่างยั่งยืน
ทั้งนี้ เพื่อช่วยเหลือผู้ประกอบการ SMEs อย่างครบวงจร บสย. ยังพร้อมให้คำปรึกษาและคำแนะนำ SMEs ในการเข้าถึงแหล่งเงินทุน การแก้ปัญหาหนี้ และให้ความรู้ทางการเงิน ผ่านศูนย์ที่ปรึกษาทางการเงิน บสย. โดยไม่มีค่าใช้จ่าย นอกจากนี้ ยังเพิ่มความสะดวกให้ผู้ประกอบการ SMEs สามารถเข้ามาตรวจสุขภาพทางการเงิน พร้อมจองคิวขอรับคำปรึกษาทางการเงิน ฟรี! ได้ที่ LINE OA : @tcgfirst

ที่มา : https://www.thaigov.go.th/news/contents/details/86857