รัฐบาลไทย-ข่าวทำเนียบรัฐบาล-นายกฯ เปิดโครงการ Phuket SandBox ต้นแบบอนุรักษ์หาดไทยภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว 


วันพฤหัสบดีที่ 8 สิงหาคม 2567
08/08/2567
พิมพ์
นายกฯ เปิดโครงการ Phuket SandBox ต้นแบบอนุรักษ์หาดไทยภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว
นายกฯ เปิดโครงการ Phuket SandBox ต้นแบบอนุรักษ์หาดไทยภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรฎกาคม 2567
วันนี้ (8 สิงหาคม 2567) เวลา 13.50 น. ณ ลานโลมา หาดป่าตอง  อำเภอกระทู้ จังหวัดภูเก็ต นายเศรษฐา ทวีสิน นายกรัฐมนตรี เป็นประธานเปิดโครงการ Phuket SandBox ต้นแบบอนุรักษ์หาดไทยภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรฎกาคม 2567 โดยมีนายจักรพงษ์ แสงมณี รัฐมนตรีประจำสำนักนายกรัฐมนตรี นายเกรียง กัลป์ตินันท์ รัฐมนตรีช่วยว่าการกระทรวงมหาดไทยและคณะร่วมเข้าร่วม
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า  นายกรัฐมนตรี กล่าวแสดงความรู้สึกยินดี ที่ได้มาเป็นประธานในพิธีเปิดโครงการ Phuket Sandbox ต้นแบบอนุรักษ์หาดไทย ภายใต้โครงการ รักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายกฯ กล่าวว่า รัฐบาลได้น้อมนำแนวพระราชดำริ พระราชปณิธาน และพระบรมราโชบายของพระบาทสมเด็จพระเจ้าอยู่หัว ในด้านการพัฒนาสิ่งแวดล้อม มาเป็นแนวทางในการดำเนินงาน และจากการที่ประเทศไทยถูกจัดอันดับให้เป็น 1 ใน 10 ของประเทศที่มีปริมาณขยะพลาสติกหลุดรอดลงสู่ทะเลมากที่สุดของโลก รัฐบาลได้ตระหนักและดำเนินการแก้ไขปัญหาดังกล่าวอย่างเร่งด่วน โดยได้มอบหมายให้กระทรวงทรัพยากรธรรมชาติและสิ่งแวดล้อม ดำเนินโครงการ Phuket Sandbox ต้นแบบอนุรักษ์หาดไทย ภายใต้โครงการรักษ์ 72 หาดไทย เพื่อสร้างความตระหนักให้พี่น้องประชาชนในการช่วยกันอนุรักษ์ ดูแล รักษา ความสวยงามของชายหาดและท้องทะเลไทย ซึ่งเป็นแหล่งท่องเที่ยวทางธรรมชาติที่สำคัญในการสร้างรายได้ให้กับประเทศต่อไป
นายกรัฐมนตรี กล่าวขอบคุณกระทรวงทรัพยากรธรรมชาติและสิ่งแวดล้อมที่บูรณาการขับเคลื่อนโครงการ Phuket Sandbox ต้นแบบอนุรักษ์หาดไทย ภายใต้โครงการรักษ์ 72 หาดไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลของประชาชนชาวไทย หวังเป็นอย่างยิ่งว่า ความมุ่งมั่นและความทุ่มเทในการดำเนินงานร่วมกันของทุกภาคส่วน ในการสร้างพื้นที่ต้นแบบ สร้างจิตสำนึกในการอนุรักษ์ชายหาดของประเทศไทยในวันนี้จะเป็นก้าวสำคัญ ที่นำไปสู่การแก้ไขปัญหาขยะพลาสติกบนชายหาดและในทะเลอย่างยั่งยืน คงไว้ซึ่งความอุดมสมบูรณ์ของทรัพยากรทางทะเลและชายฝั่งของประเทศไทย พร้อมที่จะส่งต่อมรดกอันล้ำค่าไปสู่คนรุ่นต่อไป
“โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6รอบ 28 กรกฎาคม 2567 และโครงการ Phuket Sandbox ต้นแบบอนุรักษ์หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6รอบ 28 กรกฎาคม 2567 และเพื่อสร้างความตระหนักด้านการอนุรักษ์ทรัพยากรธรรมชาติและสิ่งแวดล้อมให้กับประชาชน ซึ่งจะนำไปสู่การท่องเที่ยวเชิงอนุรักษ์ทางทะเลและชายฝั่งอย่างยั่งยืน และรณรงค์ลด ละ เลิก การใช้บรรจุภัณฑ์ประเภทพลาสติกชนิดใช้ครั้งเดียวทิ้ง และเพื่อส่งเสริมการใช้บรรจุภัณฑ์ที่เป็นมิตรต่อสิ่งแวดล้อม ในแหล่งท่องเที่ยวทางทะเลและชายฝั่ง รวมถึงเพื่อรักษาความสะอาดและความสวยงามของชายหาด ที่จะทำให้ประเทศไทยมีศักยภาพในการดึงดูดนักท่องเที่ยวจากต่างประเทศเพิ่มมากขึ้น
สำหรับโครงการรักษ์ 72 หาดไทย โดยกรมทรัพยากรทางทะเลและชายฝั่ง กระทรวงทรัพยากรธรรมชาติและสิ่งแวดล้อม ได้กำหนดพื้นที่เป้าหมาย 72 ชายหาด ในพื้นที่จังหวัดชายฝั่งทะเล 6 จังหวัด ได้แก่ 1) จังหวัดตราด 2) จังหวัดระยอง 3) จังหวัดชลบุรี 4) จังหวัดสุราษฎร์ธานี 5) จังหวัดตรัง และ 6) จังหวัดกระบี่ โดยมีโครงการPhuket Sandbox เป็นต้นแบบการดำเนินงานในการลดปัญหาขยะชายหาด ส่งเสริมการใช้บรรจุภัณฑ์ที่เป็นมิตรกับสิ่งแวดล้อมและสร้างความร่วมมือกับทั้งกลุ่มผู้ค้าบริเวณชายหาดและนักท่องเที่ยวเพื่อการจัดการขยะที่ถูกต้อง รวมถึงการส่งเสริมให้ธุรกิจที่สนับสนุนการท่องเที่ยวบริเวณชายหาดมีการดำเนินการอย่างเป็นมิตรกับสิ่งแวดล้อม ตลอดจนการนำแผนปฏิบัติการด้านการจัดการขยะพลาสติก ระยะที่ 2 (พ.ศ. 2566 –2570) มาเป็นกรอบแนวคิดในการจัดทำมาตรการดำเนินงาน ประกอบด้วย 4 มาตรการ ดังนี้ มาตรการที่ 1 ส่งเสริมการผลิตและขายบรรจุภัณฑ์ที่เป็นมิตรต่อสิ่งแวดล้อม  มาตรการที่ 2 รณรงค์ใช้ผลิตภัณฑ์ที่เป็นมิตรต่อสิ่งแวดล้อม มาตรการที่ 3 การจัดการขยะ อย่างถูกหลักวิชาการ มาตรการที่ 4 เก็บขยะตกค้างบริเวณชายหาด” นางรัดเกล้า กล่าว

ที่มา : https://www.thaigov.go.th/news/contents/details/86880