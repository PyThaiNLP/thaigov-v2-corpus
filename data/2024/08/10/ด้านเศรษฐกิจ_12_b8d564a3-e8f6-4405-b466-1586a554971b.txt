รัฐบาลไทย-ข่าวทำเนียบรัฐบาล-ฉก.พญานาคราช จับยางพาราเถื่อน จำนวน 1,291 กิโลกรัม ในพื้นที่ประจวบคีรีขันธ์


วันพฤหัสบดีที่ 8 สิงหาคม 2567
ฉก.พญานาคราช จับยางพาราเถื่อน จำนวน 1,291 กิโลกรัม ในพื้นที่ประจวบคีรีขันธ์
ฉก.พญานาคราช จับยางพาราเถื่อน จำนวน 1,291 กิโลกรัม ในพื้นที่ประจวบคีรีขันธ์
เมื่อวันที่ 7 สิงหาคม 2567 เวลา 13.00 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยภายหลังสนธิกำลังร่วมกับนายเมธาสิทธิ์ คนการ นักวิชาการเกษตรชำนาญการพิเศษ ด่านกักกันสัตว์ กรมวิชาการเกษตร พ.ต.ท.อัครเดช ปิ่นทองพันธ์ รอง ผกก.ป.สภ.คลองแงะ จว.สงขลา ในฐานะหัวหน้าชุดปฏิบัติการหน่วยเฉพาะกิจพญานาคราช และ สภ.ธงชัย ภ.จว.ประจวบคีรีขันธ์ ตรวจยึดยางพาราแผ่นดิบ จำนวน 1,291 กิโลกรัม ในพื้นที่ตำบลชัยเกษม อำเภอบางสะพาน จังหวัดประจวบคีรีขันธ์ ว่า ฉก.พญานาคราชได้รับรายงานว่ามีกลุ่มบุคคลที่มีพฤติกรรมลักลอบนำเข้าสินค้าเกษตรประเภทยางพาราแผ่นดิบจากประเทศเมียนมาร์ เข้ามายังประเทศไทยผ่านช่องทางธรรมชาติ (ช่องชี) ในพื้นที่ตำบลชัยเกษม อำเภอบางสะพาน จังหวัดประจวบคีรีขันธ์ โดย ฉก.พญานาคราช และ สภ.ธงชัย ภ.จว.ประจวบคีรีขันธ์ ได้ร่วมกันวางแผนการสืบสวนพร้อมติดตามพฤติการณ์ของกลุ่มบุคคลดังกล่าวในพื้นที่ จนถึงเวลาประมาณ 12.30 น. พบรถยนต์ทะเบียน 3ฒฬ 8997 กรุงเทพมหานคร ขับรถมาจากพื้นที่ช่องชี อำเภอบางสะพาน จังหวัดประจวบคีรีขันธ์ จึงได้สะกดรอยติดตามรถยนต์คันดังกล่าวไปจนถึงร้านเช้งการยาง อำเภอบางสะพาน จังหวัดประจวบคีรีขันธ์ ซึ่งได้มีการขนยางพาราลงจากรถยนต์ จากนั้นเจ้าหน้าที่จึงได้แสดงตัวและเข้าทำการตรวจสอบ พบยางพาราแผ่นดิบ จำนวน 1,291 กิโลกรัม ทั้งนี้ จากการตรวจสอบ น.ส.วาสนา ชูพันธ์ ในฐานะคนขับให้การว่าได้รับการว่าจ้างจากนายอภิชัย เตือนวีระเดช ซึ่งเป็นเจ้าของร้านเช้งการยาง ให้ขนยางพาราจากประเทศเพื่อนบ้านมาส่งที่ร้าน โดยจะได้รับค่าจ้างคิดเป็นกิโลกรัมละ 2 บาท ทำมาแล้วกว่า 1 ปี จึงได้ทำการแจ้งข้อหาและจับกุม เบื้องต้นพบว่ากระทำความผิดตาม พ.ร.บ.ศุลกากร พ.ศ. 2560 และ พ.ร.บ.ควบคุมยาง พ.ศ. 2542 จึงได้ยึดรถยนต์รวมทั้งของกลางนำส่งพนักงานสอบสวนสถานีตำรวจภูธรธงชัยดำเนินการในส่วนที่เกี่ยวของต่อไป

ที่มา : https://www.thaigov.go.th/news/contents/details/86873