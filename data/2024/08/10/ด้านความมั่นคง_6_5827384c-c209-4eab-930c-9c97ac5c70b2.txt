รัฐบาลไทย-ข่าวทำเนียบรัฐบาล-ปลัด มท. เปิดการแข่งขันจักรยานขาไถ(Balance Bike) เฉลิมพระเกียรติพระบาทสมเด็จพระเจ้าอยู่หัว จ.สระบุรี เน้นย้ำ จัดกิจกรรมส่งเสริมให้ลูกหลานได้ออกกำลังกาย ควบคู่การกินอาหารที่มีคุณภาพ


วันพฤหัสบดีที่ 8 สิงหาคม 2567
08/08/2567
พิมพ์
ปลัด มท. เปิดการแข่งขันจักรยานขาไถ(Balance Bike) เฉลิมพระเกียรติพระบาทสมเด็จพระเจ้าอยู่หัว จ.สระบุรี เน้นย้ำ จัดกิจกรรมส่งเสริมให้ลูกหลานได้ออกกำลังกาย ควบคู่การกินอาหารที่มีคุณภาพ
ปลัดมหาดไทย เปิดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว จังหวัดสระบุรี เน้นย้ำ จัดกิจกรรมส่งเสริมให้ลูกหลานได้ออกกำลังกาย ควบคู่กับการรับประทานอาหารที่มีคุณภาพ เพื่อสุขภาพร่างกายที่สมบูรณ์แข็งแรง
วันนี้ (8 ส.ค. 67) เวลา 08.00 น. ที่สนามกีฬาองค์การบริหารส่วนตำบลหน้าพระลาน หมู่ที่ 10 บ้านหนองโอ่ง ตำบลหน้าพระลาน อำเภอเฉลิมพระเกียรติ จังหวัดสระบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีเปิดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จังหวัดสระบุรี โดยมี นายบัญชา เชาวรินทร์ ผู้ว่าราชการจังหวัดสระบุรี นายสุรพล เจริญภูมิ รองอธิบดีกรมส่งเสริมการปกครองท้องถิ่น นางสาวกาญจน์ชนิษฐา เอกแสงศรี ท้องถิ่นจังหวัดสระบุรีหัวหน้าส่วนราชการ นายอำเภอ 13 อำเภอ นายธนพิพัฒน์ วิธูชุลีโชติ นายกองค์การบริหารส่วนตำบลหน้าพระลาน ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ผู้ปกครอง พร้อมด้วยนักกีฬาจักรยาน BMX และจักรยานเสือภูเขา ทีมชาติไทยชาวสระบุรี ได้แก่ สิบโทหญิง ชุติกาญจน์ กิจวานิชเสถียร เหรียญเงิน ซีเกมส์ เอเชียนเกมส์ นายพูนศิริ ศิริมงคล นายอธิพงษ์ สุวรรณสิงห์ นางสาวเขมิกา ศรีโสภา นางสาวณัฐวรรณ ตาใส และนักกีฬาจักรยานขาไถวัยจิ๋ว ร่วมพิธีเป็นจำนวนมาก
โอกาสนี้ นายสุทธิพงษ์ จุลเจริญ ปลัดกระทรวงมหาดไทย เยี่ยมชมบูธนิทรรศการเฉลิมพระเกียรติ พระบาทสมเด็จพระเจ้าอยู่หัว พร้อมร่วมกิจกรรมปลูก "ต้นมะริด" พันธุ์ไม้ยืนต้นที่มีประวัติความเป็นมายาวนาน ผลมีรสชาติอร่อย เนื้อไม้สวยโดดเด่น และใช้ประโยชน์ได้นานาประการ เนื้อไม้ นิยมนำมาทำเฟอร์นิเจอร์ ข้าวของใช้ เครื่องดนตรี เมล็ด ใช้เป็นยาแก้ไอ บรรเทาอาการท้องเสีย และเปลือกไม้ นำมาฝนกับน้ำจะได้เนื้อครีมสำหรับทาบริเวณที่เป็นฝีเพื่อบรรเทาปวดได้
จากนั้น นายสุทธิพงษ์ จุลเจริญ ปลัดกระทรวงมหาดไทย เดินเข้าสู่บริเวณพิธี แล้วนำผู้ร่วมพิธีถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และนำผู้ร่วมพิธีร้องเพลงสรรเสริญพระบารมี มีวงดุริยางค์สากลโรงเรียนเทพศิรินทร์พุแค สระบุรี บรรเลงเพลง และร่วมร้องเพลงความดีอยู่เหนือสิ่งอื่นใด แล้วเป็นประธานประกอบพิธีเปิด พร้อมทั้งรับชมการแสดง TO BE NUMBER ONE จากโรงเรียนเทศบาลพระพุทธบาทในสังกัดเทศบาลเมืองพระพุทธบาท และร่วมให้กำลังใจหนูน้อยนักกีฬาจักรยานขาไถรุ่นต่าง ๆ
"ภายในงานมีไฮท์ไลท์การแสดงจักรยาน BMX และจักรยานเสือภูเขา โดยนักกีฬาจักรยานเยาวชนทีมชาติไทย และนักกีฬาจักรยานทีมชาติไทย จากชมรมกีฬาจักรยาน และสมาคมกีฬาจังหวัดสระบุรี นอกจากนี้ นายสุทธิพงษ์ จุลเจริญ ปลัดกระทรวงมหาดไทย ได้ร่วมประกอบอาหาร "เมนูกะเพราไข่เจียว" และทอดปาท่องโก๋ ที่บริเวณโรงครัวเคลื่อนที่ จัดโดยองค์การบริหารส่วนจังหวัดสระบุรี ร่วมกับองค์กรปกครองส่วนท้องถิ่นในพื้นที่จังหวัดสระบุรี และศูนย์ป้องกันและบรรเทาสาธารณภัยเขต 3 ปราจีนบุรี เพื่อจัดเลี้ยงนักกีฬา ผู้ปกครอง และคณะกรรมการจัดงาน อีกด้วย พร้อมทั้งเผยว่า ในทุกกิจกรรมที่เป็นการสนับสนุนและพัฒนาศักยภาพของเด็ก เยาวชน และประชาชนในพื้นที่จังหวัดสระบุรี จะมีองค์กรปกครองส่วนท้องถิ่น ตั้งแต่องค์การบริหารส่วนจังหวัด เทศบาล และองค์การบริหารส่วนตำบล รวมถึงภาคีเครือข่ายภาคเอกชน ให้การสนับสนุนพี่น้องประชาชนในพื้นที่ อย่างเต็มศักยภาพ" นายสุทธิพงษ์ กล่าว
นายสุทธิพงษ์ กล่าวว่า ขอบคุณผู้ว่าราชการจังหวีดสระบุรีที่เป็นผู้นำการผลักดันร่วมกับผู้นำองค์กรปกครองส่วนท้องถิ่น ผู้นำท้องที่ และทุกภาคส่วน ขับเคลื่อนให้เกิดงานในวันนี้ ซึ่งงานในวันนี้ ไม่เป็นเพียงการจัดงานที่สักแต่มาจัดกิจกรรมภายใต้ร่มธงตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เพราะเป็นปีมหามงคล แต่งานในครั้งนี้เป็นกิจกรรมที่พวกเราทุกคนได้ร่วมกันสนองพระราชปณิธานที่พระองค์ทรงอยากเห็น "ประเทศชาติมั่นคง ประชาชนมีความสุข" ด้วยการ "แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" เพราะพวกเราทุกคนได้น้อมนำพระราชจริยวัตรของพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และพระบรมวงศานุวงศ์ ที่ทุกพระองค์จะทรงออกกำลังกายเพื่อให้มีพระวรกายที่แข็งแรง
"ที่สำคัญ พระบาทสมเด็จพระเจ้าอยู่หัว พระราชทานพระมหากรุณาในการสนับสนุนกีฬาทุกประเภท โดยเฉพาะกีฬาจักรยาน ดังเราได้เห็นเป็นที่ประจักษ์ในการทรงจักรยานในกิจกรรม Bike for Mom และ Bike for Dad การเสด็จพระราชดำเนินไปทรงเปิดสนามลู่ปั่นจักรยาน "เจริญสุขมงคลจิต" บริเวณท่าอากาศยานสุวรรณภูมิ อำเภอบางพลี จังหวัดสมุทรปราการ และการเสด็จพระราชดำเนินไปทรงเปิดสนามจักรยาน "สราญจิตมงคลสุข" บึงสีไฟ อำเภอเมืองพิจิตร จังหวัดพิจิตร ซึ่งการที่เราส่งเสริมให้ลูกหลานซึ่งเป็นอนาคตของชาติได้มีความรักในการออกกำลังกาย ด้วยการทำให้มี "สนามจักรยานขาไถ" ในวันนี้ จึงเป็นการสนองพระราชปณิธานโดยแท้" นายสุทธิพงษ์ กล่าวเน้นย้ำ
นายสุทธิพงษ์ กล่าวต่ออีกว่า "เด็กเล็กในวันนี้จะเป็นกำลังที่เข้มแข็งของประเทศชาติได้" เด็กต้องได้รับการพัฒนาในทุกด้าน ทั้งด้านร่างกาย ด้วยการออกกำลังกาย รับประทานอาหารสะอาด ปลอดภัย ครบ 5 หมู่ ทั้ง 3 มื้อ และด้านจิตใจที่ช่วยส่งเสริมพัฒนาสติปัญญา สมอง อารมณ์ ทั้งจากกีฬา ธรรมชาติ อยู่ในสิ่งแวดล้อมที่เหมาะสม ในครอบครัวที่อบอุ่น รวมถึงได้รับการพัฒนาด้านสังคม ซึ่ง "กีฬาเป็นส่วนสำคัญ" ที่จะทำให้เด็กเข้าสังคมได้ และยังทำให้ "เด็กมีวินัย" เพราะกีฬาแต่ละประเภทมีกฎ กติกา ระเบียบ อันจะส่งเสริมให้เป็นคนเคารพกฎ กติกา มีระเบียบวินัย และที่สำคัญที่สุด คือ "การมีน้ำใจ" รู้แพ้ รู้ชนะ รู้อภัย ซึ่ง "กีฬาเป็นกิจกรรมสำคัญ" ที่จะทำให้เราสามารถเลี้ยงดูเด็กให้ได้รับการพัฒนาสมบูรณ์ครบทุกด้าน และยังเป็นการสืบสาน รักษา และต่อยอด เพื่อให้ประเทศไทยเรามีชื่อเสียงระดับโลก ดังน้องเทนนิส เรืออากาศโทหญิง พาณิภัค วงศ์พัฒนกิจ นักกีฬาเทควันโด เหรียญทองโอลิมปิก 2 สมัย รวมถึงนักกีฬาจักรยานทีมชาติไทยชาวจังหวัดสระบุรีทุกคน ภายใต้การสนับสนุนของผู้ใหญ่ใจดีในจังหวัดสระบุรีที่มีชื่อเสียงในด้านกีฬาจักรยานมาอย่างยาวนาน เช่น BMX อำเภอพระพุทธบาท ที่มีชื่อเสียงมากกว่า 15 ปี ซึ่งจักรยานขาไถจะเป็นพื้นฐานและเป็นรากฐานของการต่อยอดกีฬาจักรยานของจังหวัดสระบุรี และประเทศไทยต่อไป
"สิ่งดี ๆ ทุกอย่างอยู่ที่จังหวัดสระบุรีอยู่แล้ว แต่เราต้องอย่าลืมสิ่งสำคัญที่จะทำให้ลูกหลานได้มีสุขภาพร่างกายที่แข็งแรงอีกประการ คือ "อาหาร" เพราะปัจจุบันนักวิชาการได้มีงานวิจัยพบว่า ลูกหลานไทยเราขาดสารอาหารมาก เพราะหันไปบริโภคแต่อาหารสำเร็จรูปมากเกินไป แต่ถึงกระนั้น นับว่าพวกเรายังโชคดี ด้วยพระมหากรุณาธิคุณของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ได้พระราชทานพระราชดำริให้แก่ ดร.วันดี กุญชรยาคง จุลเจริญ นายกสมาคมแม่บ้านมหาดไทย และประธานแม่บ้านมหาดไทย 76 จังหวัด ได้ช่วยกันดูลูกหลานให้คลอดตามเกณฑ์ ให้มีความมั่นคงด้านอาหาร ด้วยการพระราชทาน โครงการ "บ้านนี้มีรักปลูกผักกินเอง" และ "ทางนี้มีผลผู้คนรักกัน" พร้อมทั้งพันธุ์เป็ดและไก่ เพื่อให้มีไข่เป็ด ไข่ไก่ ไว้บริโภคในทุกวัน จึงขอให้ผู้ว่าราชการจังหวัดสระบุรีร่วมกับนายอำเภอและผู้บริหารองค์กรปกครองส่วนท้องถิ่นทุกแห่งที่มีศูนย์พัฒนาเด็กเล็ก (ศพด.) ได้เลี้ยงแม่ไก่ไว้ให้เด็กได้มีไข่บริโภคให้ครบทุก ศพด. ทุกครัวเรือน โดยเด็ก 1 คน ต้องมีแม่ไก่ 3 ตัว เพื่อเป็นหลักประกันว่า ใน 1 วัน เด็กจะมีไข่ไว้บริโภค 2-3 ฟอง อันจะส่งผลให้เด็กได้รับสารอาหารครบถ้วน เพราะเราอยากเห็นเด็กไทยทุกคนมีสุขภาพร่างกายแข็งแรง สุขภาพดี เป็นคนดีมีศีลธรรม รู้จักหน้าที่ มีน้ำใจนักกีฬา และเป็นอนาคตที่ดีของชาติ" นายสุทธิพงษ์ กล่าวเพิ่มเติม
นายสุทธิพงษ์ กล่าวในช่วงท้ายว่า ความสำเร็จที่เป็นองค์รวมเหล่านี้ รอให้พวกเราไปช่วยกันลงมือทำในวันนี้ วันพรุ่งนี้ และในทุก ๆ วัน โดยทันที ต้อง Action Now เพราะกรุงโรมไม่ได้สร้างเสร็จในวันเดียว และลูกหลานจะได้รับสิ่งที่ดีไม่ใช่เพราะเราสามารถเนรมิตรด้วยวาจาอันศักดิ์สิทธิ์หรือไม้เท้ากายาสิทธิ์ แต่จะสำเร็จได้ด้วยพระบารมี ที่พวกเราทุกคนน้อมนำมามุ่งมั่นตั้งใจในการ Change for Good เพื่อลูกหลานเติบโตมาดูแลประเทศชาติ ดูแลสถาบันหลักของชาติ อันประกอบด้วยชาติ ศาสนา พระมหากษัตริย์ ดูแลสังคม และครอบครัว เพื่อจังหวัดสระบุรีจะได้เป็นต้นแบบในการดูแลลูกหลานให้ได้รับสิ่งที่ดีจากผู้ใหญ่ในสังคม และขอให้พวกเราทุกคนได้ช่วยกันทำให้มีกิจกรรม Balance Bike อย่างต่อเนื่อง ตลอดไป
นายบัญชา เชาวรินทร์ ผู้ว่าราชการจังหวัดสระบุรี กล่าวว่า กระทรวงมหาดไทย โดยกรมส่งเสริมการปกครองท้องถิ่น ได้จัดทำโครงการจัดการแข่งขันจักรยานขาไถ (Balance Bike) เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 มีวัตถุประสงค์เพื่อน้อมสำนึกในพระมหากรุณาธิคุณพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อส่งเสริมสนับสนุนให้เด็กปฐมวัยได้ออกกำลังกายเพื่อพัฒนาการที่สมวัย สุขภาพสมบูรณ์แข็งแรง และใช้เวลาให้เกิดประโยชน์ ตลอดจนเป็นการประชาสัมพันธ์แหล่งท่องเที่ยวที่สำคัญในพื้นที่ สัมผัสวิถีชีวิตชุมชนท้องถิ่น กระตุ้นเศรษฐกิจฐานรากให้เกิดรายได้ระดับครัวเรือนและชุมชน
"จังหวัดสระบุรี ได้มอบหมายให้องค์การบริหารส่วนตำบลหน้าพระลาน เป็นเจ้าภาพจัดการแข่งขันหลัก รวมถึงได้รับการสนับสนุนจากภาคีเครือข่ายต่าง ๆ ร่วมใจกันจัดการแข่งขันจักรยานขาไถ โดยองค์การบริหารส่วนตำบลหน้าพระลานได้สนับสนุนงบประมาณในการสร้างสนามกีฬาจักรยานขาไถตามแบบมาตรฐาน และจังหวัดสระบุรีได้กำหนดให้ทุกอำเภอจัดการแข่งขันฯ เพื่อคัดเลือกตัวแทนระดับอำเภอ ซึ่งเป็นนักกีฬาตัวแทนโรงเรียนที่จัดการศึกษาระดับปฐมวัย และศูนย์พัฒนาเด็กเล็กในสังกัดองค์กรปกครองส่วนท้องถิ่น กำหนดการแข่งขันแบ่งออกเป็น 8 รุ่น อายุระหว่าง 3 ถึง 6 ปี ชาย/หญิง รวม 144 คน เพื่อเข้าแข่งขันรอบคัดเลือกระดับจังหวัดในวันนี้ โดยนักกีฬาผู้ชนะเลิศลำดับที่ในแต่ละรุ่น จะได้เป็นตัวแทนของจังหวัด ไปแข่งขันระดับประเทศต่อไป และจังหวัดสระบุรี มีความตั้งใจที่จะให้สนามแห่งนี้ เป็นสนามกีฬาจักรยานขาไถระดับจังหวัด โดยจะสนับสนุนงบประมาณสำหรับจัดการแข่งขันในปีต่อ ๆ ไป" นายบัญชา กล่าวเพิ่มเติม
นายธนพิพัฒน์ วิธูชุลีโชติ นายกองค์การบริหารส่วนตำบลหน้าพระลาน กล่าวว่า องค์การบริหารส่วนตำบลหน้าพระลาน เป็นเจ้าภาพจัดการแข่งขันกีฬาจักรยานขาไถ (Balance Bike) รอบคัดเลือกระดับจังหวัด ซึ่งได้มีการจัดสร้างสนามกีฬาจักรยานขาไถขึ้นใหม่ให้ได้มาตรฐาน ไว้พร้อมสำหรับการแข่งขันจักรยานขาไถ และใช้เป็นที่ออกกำลังกาย ใช้เวลาว่างให้เกิดประโยชน์ นอกจากนี้ ในพื้นที่ตำบลหน้าพระลานยังมีสถานที่สำคัญ อาทิ วัดเขาพรหมสวรรค์ จุดชมวิว 360 องศา วัดถ้ำศรีวิไล ชมความงามของถ้ำหินงอก หินย้อย และในช่วงปลายปี ก็จะมีทุ่งทานตะวันบาน รอต้อนรับนักท่องเที่ยวในฤดูหนาว อีกด้วย

ที่มา : https://www.thaigov.go.th/news/contents/details/86869