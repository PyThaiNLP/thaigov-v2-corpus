รัฐบาลไทย-ข่าวทำเนียบรัฐบาล-คลัง-กอช.-สำนักงานสลากฯ จ่อ สัญจร “พังงา” 14 ส.ค.นี้ เร่งโปรโมต “สลากเกษียณ” ตั้งเวทีเสวนา เปิดรับฟังความเห็น ปชช.


วันศุกร์ที่ 9 สิงหาคม 2567
09/08/2567
พิมพ์
คลัง-กอช.-สำนักงานสลากฯ จ่อ สัญจร “พังงา” 14 ส.ค.นี้ เร่งโปรโมต “สลากเกษียณ” ตั้งเวทีเสวนา เปิดรับฟังความเห็น ปชช.
กระทรวงการคลัง ร่วมกับ กอช. สศค. และสำนักงานสลากกินแบ่งรัฐบาล เตรียมลงพื้นที่ภาคใต้ เพื่อดำเนินโครงการ “สลากเกษียณ สัญจรทั่วไทย โดย กอช.” ครั้งที่ 2 ที่จังหวัดพังงา ในวันที่ 14 ส.ค.นี้ ตั้งแต่เวลา 08.00 - 12.00น.
กระทรวงการคลัง ร่วมกับกองทุนการออมแห่งชาติ (กอช.) สำนักงานเศรษฐกิจการคลัง (สศค.) และสำนักงานสลากกินแบ่งรัฐบาล เตรียมลงพื้นที่ภาคใต้ เพื่อดำเนินโครงการ “สลากเกษียณ สัญจรทั่วไทย โดย กอช.” ครั้งที่ 2 ที่จังหวัดพังงา พร้อมกับเชิญชวนประชาชนชาวพังงา ผู้สนใจร่วมรับฟังเวทีเสวนา “สลากเกษียณ วิชั่นใหม่ การออม รับสังคมสูงวัย” นำโดย ดร.เผ่าภูมิ โรจนสกุล รัฐมนตรีช่วยว่าการกระทรวงการคลัง ดร.วโรทัย โกศลพิศิษฐ์กุล ที่ปรึกษาด้านเศรษฐกิจระหว่างประเทศ สำนักงานเศรษฐกิจการคลัง  พ.ท.หนุน ศันสนาคม ผู้อำนวยการสำนักงานสลากกินแบ่งรัฐบาล และนางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ ณ ห้องไหมฟ้า โรงแรม เลอ เอราวัณพังงา อำเภอเมือง จังหวัดพังงา ในวันที่ 14 สิงหาคมนี้ ตั้งแต่เวลา 08.00 - 12.00น.
สำหรับวัตถุประสงค์ของการลงพื้นที่ในครั้งนี้ เพื่อเร่งสร้างการรับรู้ให้กับประชาชนต่อการดำเนินนโยบาย “สลากออมทรัพย์เพื่อการเกษียณ” และเปิดรับฟังความคิดเห็นของประชาชน เพื่อนำมาปรับปรุงให้ได้นโยบายที่ครอบคลุม และตรงกับความต้องการของประชาชนให้มากที่สุด
อย่างไรก็ตาม ในส่วนของหลักเกณฑ์ “สลากออมทรัพย์เพื่อการเกษียณ” เบื้องต้นนั้น กำหนดให้ผู้มีสิทธิซื้อสลากฯ ประกอบด้วย 1.สมาชิก กอช. 2.ผู้ประกันตนมาตรา 40 และ3.แรงงานนอกระบบ เป็นสลากขูดดิจิทัล จำหน่ายใบละ 50 บาท ซื้อได้ไม่เกิน 3,000 บาทต่อเดือน ออกรางวัลทุกวันศุกร์ โดยกำหนดเงินรางวัล ไว้ 2 รางวัล ได้แก่ รางวัลที่ 1 จำนวน 1 ล้านบาท 5 รางวัล และรางวัลที่ 2 จำนวน 1,000 บาท 10,000 รางวัล เงินค่าซื้อสลากฯ จะถูกเก็บเป็นเงินออมในบัญชี กอช. ของผู้ซื้อสลากฯ แม้ว่าจะถูกรางวัลหรือไม่ก็ตาม สามารถรับเงินคืนเมื่ออายุครบ60 ปีบริบูรณ์ แต่หากถูกรางวัล รับเงินได้ในทันที ทั้งนี้ รายละเอียดเป็นไปตามมติ ครม. ที่เห็นชอบแนวทาง โครงการ “สลากออมทรัพย์เพื่อการเกษียณ” เมื่อวันที่ 16 ก.ค. 2567 (อาจจะมีการเปลี่ยนแปลง) อยู่ในระหว่างการแก้ พ.ร.บ. กอช.

ที่มา : https://www.thaigov.go.th/news/contents/details/86903