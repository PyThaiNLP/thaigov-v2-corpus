รัฐบาลไทย-ข่าวทำเนียบรัฐบาล-“เลขาฯ อารี” มอบรางวัลสถานประกอบกิจการและรัฐวิสาหกิจดีเด่น ด้านสุขภาวะในองค์กร มุ่งผลักดันให้เป็นกลไกสร้างสันติสุขในสังคมแรงงาน


วันพฤหัสบดีที่ 8 สิงหาคม 2567
08/08/2567
พิมพ์
“เลขาฯ อารี” มอบรางวัลสถานประกอบกิจการและรัฐวิสาหกิจดีเด่น ด้านสุขภาวะในองค์กร มุ่งผลักดันให้เป็นกลไกสร้างสันติสุขในสังคมแรงงาน
8 สิงหาคม 2567 “พิพัฒน์ รัชกิจประการ” รัฐมนตรีว่าการกระทรวงแรงงาน มอบหมาย นายอารี ไกรนรา เลขานุการรัฐมนตรีว่าการกระทรวงแรงงาน มอบรางวัลสถานประกอบกิจการและรัฐวิสาหกิจดีเด่นด้านสุขภาวะในองค์กร จำนวน 29 แห่ง
ภายใต้โครงการความร่วมมือกับ สสส. มุ่งผลักดันให้เป็นกลไกต้นแบบสร้างสันติสุขในสังคมแรงงาน ณ โรงแรมอัศวิน แกรนด์ คอนเวนชั่น เขตหลักสี่ กรุงเทพมหานคร
นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า นายพิพัฒน์ รัฐกิจประการ รัฐมนตรีว่าการกระทรวงแรงงานให้ความสำคัญกับพี่น้องผู้ใช้แรงงานทุกมิติ หนึ่งในมิตินั้นคือ การสร้างเครือข่ายด้านแรงงานสัมพันธ์ เพื่อพัฒนากลไกการสร้างเสริมด้านสุขภาวะในองค์กรเพื่อการอยู่ร่วมกันอย่างสันติสุขในสังคมแรงงาน โดยมุ่งเน้นการมีส่วนร่วมของเครือข่ายแรงงานสัมพันธ์ ทั้งฝ่ายนายจ้าง ลูกจ้าง ในสถานประกอบกิจการและรัฐวิสาหกิจ รวมไปถึงการยกระดับและการพัฒนาศักยภาพผู้นำแรงงานควบคู่ไปกับการส่งเสริมให้สถานประกอบกิจการและรัฐวิสาหกิจเกิดความตระหนักและเห็นความสำคัญของการสร้างเสริมสุขภาวะในองค์กรในทุกมิติ เพื่อคุณภาพชีวิตที่ดีในการทำงาน ซึ่งถือเป็นประเด็นที่มีความสำคัญอย่างยิ่ง เนื่องจากหากแรงงานมีสุขภาพที่ดี ทั้งกายและใจย่อมส่งผลต่อศักยภาพในการทำงาน สามารถขับเคลื่อนภารกิจและเป้าประสงค์ของงานได้อย่างมีประสิทธิภาพ เป็นกำลังสำคัญในการสร้างผลิตภาพและเพิ่มมูลค่าทางเศรษฐกิจให้กับประเทศ
ด้านนางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวเสริมว่า จากการดำเนินงานที่ผ่านมากรมสวัสดิการและคุ้มครองแรงงานได้เสริมสร้างเครือข่ายด้านแรงงานสัมพันธ์มาอย่างต่อเนื่อง ซึ่งการจัดงานในวันนี้เป็นความร่วมมือระหว่างกระทรวงแรงงานกับสำนักงานกองทุนสนับสนุนการสร้างเสริมสุขภาพ (สสส.) ที่มุ่งหวังให้มีการประกาศเกียรติคุณและเชิดชูเกียรติแก่สถานประกอบกิจการและรัฐวิสาหกิจที่มีการบริหารจัดการด้านสุขภาวะในองค์กร มีผลการดำเนินงานที่โดดเด่นเป็นรูปธรรม สอดคล้องกับมาตรฐานข้อกำหนด และตัวชี้วัดของการเป็นองค์กรสุขภาวะ โดยมีสถานประกอบกิจการและรัฐวิสาหกิจที่ผ่านเกณฑ์การพิจารณาคัดเลือกจากภาคี เครือข่ายต่าง ๆ ทั้งภาครัฐ และภาคเอกชนที่เข้าร่วมเป็นคณะกรรมการของโครงการฯ จำนวนทั้งสิ้น 29 แห่ง เป็นสถานประกอบกิจการและรัฐวิสาหกิจดีเด่นด้านสุขภาวะในองค์กรประจำปี พ.ศ. 2567 ซึ่งจะได้เป็นกลไกต้นแบบสร้างสันติสุขในสังคมแรงงาน ที่สามารถยกระดับคุณภาพชีวิตการทำงานของวัยแรงงานที่มีคุณภาพต่อไป

ที่มา : https://www.thaigov.go.th/news/contents/details/86872