รัฐบาลไทย-ข่าวทำเนียบรัฐบาล-​รัฐบาลเชิญชวนคนไทยร่วมกิจกรรมเฉลิมพระเกียรติฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567   


วันเสาร์ที่ 10 สิงหาคม 2567
10/08/2567
พิมพ์
​รัฐบาลเชิญชวนคนไทยร่วมกิจกรรมเฉลิมพระเกียรติฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567
​รัฐบาลเชิญชวนคนไทยร่วมกิจกรรมเฉลิมพระเกียรติฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567   พร้อมเที่ยวงานวันแม่แห่งชาติในช่วงวันหยุดยาวนี้
วันนี้ (10 ส.ค. 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี และคณะรัฐมนตรี เชิญชวนประชาชนชาวไทยร่วมกิจกรรมเฉลิมพระเกียรติ เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงปฏิบัติพระราชกรณียกิจนานัปการเพื่อประโยชน์สุขของประชาชนชาวไทย ทั้งนี้ ยังขอเชิญชวนประชาชนร่วมลงนามถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2567 ผ่านระบบออนไลน์ ที่เว็บไซต์หน่วยราชการในพระองค์ www.royaloffice.th ระหว่างวันที่ 11 – 13 สิงหาคม 2567
สำหรับกิจกรรมวันที่ 12 สิงหาคม 2567 ประกอบด้วย
- เวลา 07.30 น. ร่วมพิธีเจริญพระพุทธมนต์และทำบุญตักบาตรข้าวสาร อาหารแห้งแด่พระสงฆ์และสามเณร 193 รูป ณ บริเวณท้องสนามหลวง กรุงเทพมหานคร ส่วนภูมิภาคจัดกิจกรรม ณ สถานที่ที่แต่ละจังหวัดกำหนด หรือวัดใกล้บ้าน
- เวลา 17.30 น. ร่วมพิธีถวายเครื่องราชสักการะและวางพานพุ่ม ณ บริเวณท้องสนามหลวง กรุงเทพมหานคร ส่วนภูมิภาคจัดกิจกรรม ณ สถานที่ที่แต่ละจังหวัดกำหนด หรือสถานที่ตามความเหมาะสม
- เวลา 19.19 น. ร่วมพิธีจุดเทียนถวายพระพรชัยมงคล ณ บริเวณท้องสนามหลวง กรุงเทพมหานคร ส่วนภูมิภาค ณ สถานที่ที่แต่ละจังหวัดกำหนด หรือสถานที่ตามความเหมาะสม
โฆษกประจำสำนักนายกรัฐมนตรี กล่าวเพิ่มว่า ในห้วงเวลาดังกล่าวเป็นวันหยุดต่อเนื่อง 3 วัน ประชาชนสามารถเข้าร่วม กิจกรรมเฉลิมพระเกียรติ ในสถานที่ต่าง ๆ เช่น งานสีสรรพรรณไม้ เทิดไท้บรมราชินีนาถ ครั้งที่ 16 ภายใต้แนวคิดสืบสาน รักษา ต่อยอด ณ สวนสมเด็จพระนางเจ้าสิริกิติ์ฯ จตุจักร กรุงเทพมหานคร วันที่ 9 - 14 สิงหาคม 2567 งาน “แพรพัสตรา บรมราชินีนาถ” เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ระหว่างวันที่ 12 – 18 สิงหาคม 2567 ณ ลานพาร์ค พารากอน ศูนย์การค้าสยามพารากอน องค์การสวนสัตว์แห่งประเทศไทย ในพระบรมราชูปถัมภ์ เปิดให้ผู้สูงอายุและเด็กสูงไม่เกิน 135 ซม. เข้าชม 7 สวนสัตว์ฟรี ประกอบด้วย สวนสัตว์เปิดเขาเขียว สวนสัตว์เชียงใหม่ สวนสัตว์นครราชสีมา สวนสัตว์สงขลา สวนสัตว์อุบลราชธานี สวนสัตว์ขอนแก่น โครงการคชอาณาจักร จังหวัดสุรินทร์ เป็นต้น
“ขอเชิญชวนประชาชนและนักท่องเที่ยวร่วมกิจกรรมวันแม่แห่งชาติในปี 2567 ที่หน่วยงานภาครัฐต่างจัดขึ้น โดยไม่เสียค่าใช้จ่าย และเนื่องจากอยู่ในช่วงฤดูฝน แนะนำพี่น้องประชาชนตรวจสอบสภาพภูมิอากาศและยานพาหนะก่อนออกเดินทาง เพื่อความปลอดภัยของตนและครอบครัว” โฆษกประจำสำนักนายกรัฐมนตรี ย้ำ

ที่มา : https://www.thaigov.go.th/news/contents/details/86963