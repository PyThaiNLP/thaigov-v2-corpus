รัฐบาลไทย-ข่าวทำเนียบรัฐบาล-“พิมพ์ภัทรา” ร่วมประชุม บอร์ดบีโอไอ ย้ำ กระทรวงอุตฯ แก้ไขกฎหมายผลิตไฟฟ้าจาก Solar Rooftop ไม่เข้าข่ายต้องขอรับใบอนุญาตประกอบกิจการโรงงาน 


วันพฤหัสบดีที่ 8 สิงหาคม 2567
08/08/2567
พิมพ์
“พิมพ์ภัทรา” ร่วมประชุม บอร์ดบีโอไอ ย้ำ กระทรวงอุตฯ แก้ไขกฎหมายผลิตไฟฟ้าจาก Solar Rooftop ไม่เข้าข่ายต้องขอรับใบอนุญาตประกอบกิจการโรงงาน
“พิมพ์ภัทรา” ร่วมประชุม บอร์ดบีโอไอ ย้ำ กระทรวงอุตฯ แก้ไขกฎหมายผลิตไฟฟ้าจาก Solar Rooftop ไม่เข้าข่ายต้องขอรับใบอนุญาตประกอบกิจการโรงงาน
เมื่อวันที่ 7 สิงหาคม 2567  ที่กระทรวงการคลัง นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้เข้าร่วมประชุม คณะกรรมการส่งเสริมการลงทุน ครั้งที่ 4/2567  โดยมีนายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง เป็นประธาน ที่ประชุมได้นำพิจารณาในหลายประเด็น เริ่มจากมาตรการส่งเสริมการร่วมทุนระหว่างบริษัทไทยและต่างชาติในกิจการผลิตชิ้นส่วนยานยนต์ โดยนำเสนอมาตรการส่งเสริมการลงทุนใหม่ เพื่อสนับสนุนให้ ผู้ประกอบการต่างชาติในกลุ่มชิ้นส่วนยานยนต์ เข้ามาร่วมลงทุนกับผู้ประกอบการไทย ซึ่งจะเป็นการสร้างโอกาสทางธุรกิจและการยกระดับการพัฒนาเทคโนโลยีการผลิตชิ้นส่วนยานยนต์สมัยใหม่
นอกจากนี้ยังได้มีการพิจารณามาตรการส่งเสริมกิจการขนส่งทางอากาศ ให้สามารถนำเครื่องบินที่เคยนำเข้ามาใช้แล้วในประเทศ และมีการส่งออกนอกไปต่างประเทศมาใช้ในโครงการได้ โดยเป็นโครงการที่จะใช้เฉพาะเครื่องบินที่เคยเข้ามาใช้แล้วในประเทศ แล้วมีการส่งออกไปต่างประเทศเท่านั้น อีกมาตรการการส่งเสริมที่สำคัญคือด้านผลักดันให้เกิดการใช้พลังงานทดแทน ที่ประชุมเสนอให้มีการติดตั้ง ระบบผลิตไฟฟ้าจากพลังงานแสงอาทิตย์ โดยมีการเสนอปรับปรุงมาตรการ ให้เหมาะสมต่อการลงทุนในยุคที่ทั่วโลกกำลังให้ความสำคัญกับอุตสาหกรรมที่เป็นมิตรกับสิ่งแวดล้อมและสร้างความยั่งยืน ทั้งนี้ในส่วนที่เกี่ยวข้องกับกระทรวงอุตสาหกรรม ได้แก่ 1. การแก้ไขกฎหมายในการผลิตพลังงานไฟฟ้าจากแสงอาทิตย์ชนิดติดตั้งบนหลังคา (Solar Rooftop) ไม่เข้าข่ายโรงงานที่ต้องขอรับใบอนุญาตประกอบกิจการโรงงาน เนื่องจากกฎหมายโรงงานเดิมกำหนดว่าการติดตั้ง Solar Rooftop ที่มีกำลังผลิตเกินกว่า 1 เมกะวัตต์ เข้าข่ายเป็นโรงงานต้องขอรับใบอนุญาต การแก้ไขกฎหมายดังกล่าวเป็นไปตามแนวนโยบายของรัฐบาลที่จะผลักดันให้ทุกภาคส่วนใช้ไฟฟ้าจากพลังงานหมุนเวียนโดยเฉพาะพลังงานไฟฟ้าจากแสงอาทิตย์ เพื่อยกระดับระบบพลังงานไฟฟ้าไทยให้มีความเสถียร ยั่งยืน เป็นพลังงานสะอาด และราคาถูก ซึ่งเป็นจุดแข็งสำคัญที่จะตอบสนองกติกาสากลและช่วยดึงดูดการลงทุนโดยตรงจากต่างประเทศให้เพิ่มมากขึ้น ทั้งนี้ คาดว่าการปลดล้อกกฎหมายดังกล่าวจะมีผลบังคับใช้ภายในปี พ.ศ. 2567 2. กรมอุตสาหกรรมพื้นฐานและการเหมืองแร่ ประสบความสำเร็จในการพัฒนาเทคโนโลยี คัดแยกซากแผงเซลล์แสงอาทิตย์ และสามารถนำวัสดุพลอยได้ (By-Products) จากกระบวนการคัดแยก ได้แก่ แผ่นซิลิกอน และแถบลวดนำมาผลิตเป็นโลหะเงิน โลหะทองแดง อะลูมิเนียมไฮดรอกไซด์และโลหะซิลิกอน สำหรับใช้เป็นวัตถุดิบตั้งต้นในอุตสาหกรรมต่าง ๆ เพื่อเพิ่มมูลค่าของเสียและรักษาวัตถุดิบให้หมุนเวียนภายในประเทศ ลดการพึ่งพาการนำเข้าวัตถุดิบจากต่างประเทศ รวมทั้งลดปัญหาสิ่งแวดล้อมและสังคมจากการจัดการอย่างไม่ถูกต้อง ทั้งนี้ ประธานที่ประชุม ได้ขอให้หน่วยงานที่เกี่ยวข้อง ช่วยกันผลักดันมาตรการต่างๆ บูรณาการความร่วมมือกันต่อไป

ที่มา : https://www.thaigov.go.th/news/contents/details/86854