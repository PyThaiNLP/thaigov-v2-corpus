รัฐบาลไทย-ข่าวทำเนียบรัฐบาล-“สมศักดิ์” โชว์วิสัยทัศน์อาเซียนด้านสุขภาพ หลังปี 2025 สร้างความมั่งคงทางสุขภาพให้ชุมชนอาเซียน ควบคู่ต่อยอดภูมิปัญญาให้เป็นที่ยอมรับในระดับสากล


วันพฤหัสบดีที่ 8 สิงหาคม 2567
“สมศักดิ์” โชว์วิสัยทัศน์อาเซียนด้านสุขภาพ หลังปี 2025 สร้างความมั่งคงทางสุขภาพให้ชุมชนอาเซียน ควบคู่ต่อยอดภูมิปัญญาให้เป็นที่ยอมรับในระดับสากล
รัฐมนตรีว่าการกระทรวงสาธารณสุข เข้าร่วมการประชุมรัฐมนตรีสาธารณสุขอาเซียน ครั้งที่ 16 อย่างไม่เป็นทางการ
เสนอวิสัยทัศน์อาเซียนด้านสุขภาพ หลังปี 2025 เน้นสร้างชุมชนอาเซียนให้มีความมั่นคงทางสุขภาพ ระบบสาธารณสุขเข้มแข็ง รับมือภัยคุกคามสุขภาพได้ทุกรูปแบบ ภูมิปัญญาทางการแพทย์เป็นที่ยอมรับในระดับสากลโดยพร้อมสนับสนุนการฝึกอบรมพัฒนาศักยภาพผู้ประกอบการนวดไทยและอาสาสมัครด้านสุขภาพให้ประเทศสมาชิก คาด MOU จัดตั้งศูนย์ “ACPHEED” แล้วเสร็จ ภายในวาระการเป็นประธานอาเซียนของ สปป.ลาว
วันนี้ (8 สิงหาคม 2567) ที่ ศูนย์ประชุมแห่งชาติเวียงจันทน์ สาธารณรัฐประชาธิปไตยประชาชนลาว นายสมศักดิ์ เทพสุทิน รัฐมนตรีว่าการกระทรวงสาธารณสุข เปิดเผยว่า ช่วงเช้าวันนี้ได้ร่วมหารือรัฐมนตรีสาธารณสุขอาเซียน ครั้งที่ 16 อย่างไม่เป็นทางการ (AHMM Retreat) ในประเด็น “วิสัยทัศน์และจัดลำดับความสำคัญด้านสุขภาพของอาเซียน หลังปี พ.ศ. 2568” ซึ่งประเทศไทยได้เสนอวิสัยทัศน์ มุ่งเน้นการสร้างชุมชนอาเซียนให้มีความมั่นคงทางสุขภาพ เสริมสร้างระบบสาธารณสุขให้เข้มแข็ง พร้อมรับมือภัยคุกคามด้านสุขภาพทุกรูปแบบ โดยเฉพาะโรคที่สามารถป้องกันได้ รวมทั้งต่อยอดภูมิปัญญาทางการแพทย์ของอาเซียนให้เป็นที่ยอมรับในระดับสากล ธำรงรักษาไว้ซึ่งวัฒนธรรมภูมิปัญญาการแพทย์และสมุนไพรท้องถิ่น นำไปสู่การสร้างเศรษฐกิจที่ยั่งยืนจากการท่องเที่ยวเชิงสุขภาพโดยประเทศไทยพร้อมสนับสนุนการจัดฝึกอบรมพัฒนาศักยภาพผู้ประกอบการนวดไทยสำหรับประเทศสมาชิกที่สนใจ
นายสมศักดิ์ กล่าวต่อว่า ในโอกาสนี้ ยังได้แลกเปลี่ยนประสบการณ์การดำเนินงานต่างๆ ของประเทศไทย ทั้งการลดการป่วยด้วยโรคไม่ติดต่อเรื้อรัง เช่น เบาหวาน โดยจัดตั้งโรงเรียนเบาหวานวิทยา การขับเคลื่อนแนวคิดอาหารเป็นยา และการพัฒนาศักยภาพ อสม. ซึ่งประเทศไทยพร้อมสนับสนุนการฝึกอบรมและแลกเปลี่ยนประสบการณ์ให้กับประเทศสมาชิกในการพัฒนาศักยภาพประชาชนเป็นอาสาสมัครด้านสุขภาพ นอกจากนี้ จากการที่ประเทศไทยได้รับความเห็นชอบจากประเทศสมาชิกให้เป็นที่ตั้งของสำนักงานเลขาธิการของศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ หรือ “ACPHEED” และศูนย์ “ACPHEED” ด้านการตอบโต้ภาวะฉุกเฉินทางสาธารณสุขและโรคอุบัติใหม่ ต้องขอบคุณทุกประเทศที่ร่วมกันผลักดัน ซึ่งคาดว่าจะสามารถลงนามในข้อตกลงความร่วมมือแล้วเสร็จ ภายในวาระการเป็นประธานอาเซียนของ สปป.ลาว เพื่อยกระดับการดำเนินงานด้านการป้องกัน ตรวจจับ และตอบโต้โรคและภัยสุขภาพในภูมิภาค เสริมศักยภาพบุคลากรในการรับมือกับโรคระบาดในอนาคตได้อย่างมีประสิทธิภาพต่อไป
************************************************** 8 สิงหาคม 2567

ที่มา : https://www.thaigov.go.th/news/contents/details/86860