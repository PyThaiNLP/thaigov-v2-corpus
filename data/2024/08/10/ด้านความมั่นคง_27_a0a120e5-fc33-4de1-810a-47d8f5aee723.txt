รัฐบาลไทย-ข่าวทำเนียบรัฐบาล-“พิพัฒน์” ช่วยลูกจ้าง เคลียร์!! ค่าจ้างค้างจ่ายจากซับคอนแทรค UJV


วันเสาร์ที่ 10 สิงหาคม 2567
10/08/2567
พิมพ์
“พิพัฒน์” ช่วยลูกจ้าง เคลียร์!! ค่าจ้างค้างจ่ายจากซับคอนแทรค UJV
“พิพัฒน์” ช่วยลูกจ้าง เคลียร์!! ค่าจ้างค้างจ่ายจากซับคอนแทรค UJV
9 สิงหาคม 2567 “พิพัฒน์” รมว.แรงงาน นั่งเป็นประธานการประชุมหารือ แนวทางการช่วยเหลือลูกจ้าง กรณีการค้างจ่ายค่าจ้างลูกจ้างบริษัท Subcontract ของกิจการร่วมค้า UJV โดยมี ผู้บริหารกระทรวงแรงงาน นางโสภา เกียรตินิรชา อธิบดีกรมสวัสดิการและคุ้มครองแรงงาน ผู้แทนกลุ่มกิจการร่วมค้า UJV ซึ่งประกอบด้วย กลุ่มบริษัท Petrofac, Samsung และ Saipem และผู้แทน บมจ.ไทยออยล์ ร่วมกันพูดคุย ณ ห้องประชุม ศ.นิคม จันทรวิทรุ ชั้น 5 กรมสวัสดิการและคุ้มครองแรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยหลังการหารือว่า ตามที่สถานการณ์การชุมนุมของลูกจ้างบริษัท Subcontract กิจการร่วมค้า UJV จังหวัดชลบุรียังไม่ยุติ ซึ่งก่อนหน้านี้ได้สั่งการให้กรมสวัสดิการและคุ้มครองแรงงานลงพื้นที่ติดตามสถานการณ์ รวมถึงเจรจาตรวจสอบข้อเท็จจริงจากหน่วยงานที่เกี่ยวข้องแล้ว จนกระทั่งวันนี้ให้มีการประชุมหารือถึงแนวทางช่วยเหลือลูกจ้างจนได้ข้อสรุปว่า กลุ่มกิจการร่วมค้า UJV รับปากจะนำเงินมาจ่ายให้กับลูกจ้างในวันพุธที่ 14 สิงหานี้ ตามคำสั่งของพนักงานตรวจแรงงาน 2 ฉบับ ซึ่งตนได้มอบหมายให้กรมสวัสดิการและคุ้มครองแรงงานเข้าไปกำกับ ดูแลเพิ่มเติมถึงกลไก และเงื่อนไขการจ่ายค่าจ้างค้างจ่ายให้ครบถ้วน โดยผู้แทนของ UJV ยืนยันว่าจะเข้าพบเจ้าหน้าที่สำนักงานสวัสดิการและคุ้มครองแรงงานจังหวัดชลบุรี ในวันอังคารที่ 13 สิงหาคม เพื่อสอบถามรายละเอียดและรับทราบคำสั่งของพนักงานตรวจแรงงาน รวมถึงขั้นตอนการปฏิบัติตามกฎหมายก่อนนำเงินมาชำระให้ลูกจ้าง “ผมต้องขอขอบคุณทุกฝ่ายที่เข้ามาประชุมหารือกันในวันนี้ เพื่อให้ปัญหา ของพี่น้องแรงงานได้ข้อสรุป แม้อาจจะยังไม่ยุติทั้งหมด แต่เชื่อว่าปัญหาเริ่มคลี่คลายไปในทางที่ดี ลูกจ้างจะได้กลับเข้าไปทำงานอย่างปกติ และที่สำคัญจะทำให้ผู้ประกอบการได้ดำเนินธุรกิจต่อไปได้”  รมว.แรงงาน กล่าว
ด้านนางโสภา อธิบดี กสร. กล่าวว่า หลังจากนี้จะได้เน้นย้ำให้สำนักงานสวัสดิการและคุ้มครองแรงงานจังหวัดชลบุรี ได้จัดเตรียมข้อมูล รายละเอียดเงื่อนไขต่าง ๆ ตามที่ผู้แทน UJV ร้องขอ และกำชับให้ดำเนินการอย่างรอบคอบ รัดกุมตามข้อสั่งการของท่านรัฐมนตรี พร้อมทั้งดูแลการจ่ายเงินให้ครบถ้วนถูกต้องในวันเวลาที่ UJV ได้รับปากไว้
**********

ที่มา : https://www.thaigov.go.th/news/contents/details/86966