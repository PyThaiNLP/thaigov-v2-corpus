รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายเนื่องในวันคล้ายวันสถาปนากรมการขนส่งทางบก ครบรอบ 83 ปี


วันเสาร์ที่ 10 สิงหาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายเนื่องในวันคล้ายวันสถาปนากรมการขนส่งทางบก ครบรอบ 83 ปี
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบนโยบายแก่ผู้บริหารกรมการขนส่งทางบก (ขบ.) เนื่องในโอกาสวันคล้ายวันสถาปนา ขบ. ครบรอบ 83 ปี พร้อมด้วย นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายมนตรี เดชาสกุลสม และนายวิทยา ยาม่วง รองปลัดกระทรวงคมนาคม โดยมี นายจิรุตม์ วิศาลจิตร อธิบดีกรมการขนส่งทางบก และผู้บริหาร ให้การต้อนรับ ในวันที่ 9 สิงหาคม 2567 ณ ห้องประชุมกรมการขนส่งทางบก
นายสุรพงษ์ ปิยะโชติ กล่าวว่า ขบ. เป็นองค์กรคุณภาพที่มีความผูกพัน ใกล้ชิดกับวิถีชีวิตของประชาชนมากที่สุด โดยได้นำเทคโนโลยีและนวัตกรรมที่ทันสมัยมาให้บริการ เพื่อลดภาระและค่าใช้จ่ายของประชาชน จึงขอให้บุคลากรของ ขบ. พัฒนาเทคโนโลยีที่ทันสมัย มีความเหมาะสมกับลักษณะพฤติกรรมของพี่น้องประชาชนชาวไทยสำหรับให้บริการ พร้อมทั้งให้เตรียมความพร้อมการบริหารจัดการการใช้รถยนต์พลังงานสะอาดที่จะมีจำนวนเพิ่มมากขึ้นในอนาคต นอกจากนี้ ขอชื่นชมการดำเนินโครงการ “กรมการขนส่งทางบก สภากาชาดไทย เชิญชวนร่วมบริจาคอวัยวะ สร้างกุศลผู้ให้ สร้างชีวิตใหม่ผู้รับ” ที่เชิญชวนผู้มาขอรับใบอนุญาตขับรถร่วมแสดงความจำนงบริจาคอวัยวะ เพื่อขยายฐานผู้แสดงความจำนงให้เพิ่มมากขึ้น โดยจัดทำสัญลักษณ์ของสภากาชาดไทย “กากบาทแดงบนพื้นสีขาว” และเพิ่มข้อความ “บริจาคอวัยวะ” ให้แสดงบนหน้าใบอนุญาตขับรถ ซึ่งจะมีส่วนในการช่วยชีวิตผู้อื่นได้อย่างทันท่วงที
นอกจากนี้ ขอให้ ขบ. ประสานความร่วมมือกับสำนักงานกองทุนสนับสนุนการสร้างเสริมสุขภาพ (สสส.) เพื่อนำสถิติการเกิดอุบัติเหตุ ข้อมูลทางวิชาการมาวิเคราะห์เพื่อป้องกันการเกิดอุบัติเหตุบนท้องถนน รวมทั้งร่วมกับหน่วยงานในท้องถิ่นเพื่อจัดให้มีอาสาสมัครหมู่บ้านในการป้องกันการเกิดอุบัติเหตุ โดยเฉพาะในช่วงเทศกาลสำคัญที่มีสถิติการเกิดอุบัติเหตุและสูญเสียเป็นจำนวนมาก
นายจิรุตม์ วิศาลจิตร กล่าวเพิ่มเติมว่า ขบ. ได้ดำเนินการขับเคลื่อนนโยบายรัฐบาลและกระทรวงคมนาคมมาอย่างต่อเนื่อง ในการกำกับ ดูแล และพัฒนาระบบขนส่งทางถนนให้ได้มาตรฐาน มีคุณภาพ และปลอดภัย สนับสนุนการขนส่งและระบบโลจิสติกส์ทั้งในประเทศและระหว่างประเทศ สร้างนวัตกรรมและนำเทคโนโลยีดิจิทัลมาใช้ให้เกิดประโยชน์ต่อการยกระดับการขนส่งสาธารณะ การให้บริการและอำนวยความสะดวกประชาชนได้อย่างรวดเร็ว และมีประสิทธิภาพ เพื่อคุณภาพชีวิตที่ดีของประชาชนและการพัฒนาประเทศได้อย่างเป็นรูปธรรม ปัจจุบัน ขบ. ได้ดำเนินงานเชิงรุกตามนโยบายของกระทรวงคมนาคม “คมนาคม เพื่อความอุดมสุขของประชาชน” ครอบคลุมทุกมิติ ตลอดจนให้ความสำคัญกับการพัฒนาโครงสร้างพื้นฐานการขนส่งเพื่อให้เชื่อมโยงการเดินทางทุกรูปแบบ ดำเนินการตามแผนพัฒนาสถานีขนส่งสินค้า เป็นโครงสร้างพื้นฐานด้านการขนส่งทางถนน ที่จะช่วยอำนวยความสะดวกให้แก่ผู้ประกอบการขนส่ง รองรับและสนับสนุนการเปลี่ยนรูปแบบการขนส่ง นำไปสู่การลดต้นทุนด้านโลจิสติกส์
“ขอชื่นชม ขบ. ที่ได้ตั้งเป้าหมายของทุกโครงการเพื่อให้บริการประชานให้ได้รับความสะดวก สบาย และมีความปลอดภัย ขอให้รักษามาตรฐาน คุณภาพการให้บริการ กฎเกณฑ์ให้มีความเที่ยงตรง เพี่อป้องกันและลดการเกิดอุบัติเหตุได้อย่างยั่งยืนต่อไป” นายสุรพงษ์ ปิยะโชติ กล่าว

ที่มา : https://www.thaigov.go.th/news/contents/details/86961