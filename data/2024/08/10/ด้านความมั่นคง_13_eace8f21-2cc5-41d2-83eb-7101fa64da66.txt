รัฐบาลไทย-ข่าวทำเนียบรัฐบาล-จังหวัดพังงา ขับเคลื่อนการสร้างความมั่นคงทางอาหาร เดินหน้าจัดประกวดคลังอาหาร 


วันพฤหัสบดีที่ 8 สิงหาคม 2567
08/08/2567
พิมพ์
จังหวัดพังงา ขับเคลื่อนการสร้างความมั่นคงทางอาหาร เดินหน้าจัดประกวดคลังอาหาร
จังหวัดพังงา ขับเคลื่อนการสร้างความมั่นคงทางอาหาร เดินหน้าจัดประกวดคลังอาหาร "ธนาคารเมล็ดพันธุ์" และ "ครัวชุมชนต้นแบบ" สู่การแบ่งปันประจำชุมชน มุ่งขยายผลสู่การพัฒนาที่ยั่งยืน
วันนี้ (8 ส.ค. 2567) นายสุพจน์ รอดเรือง ณ หนองคาย ผู้ว่าราชการจังหวัดพังงา เปิดเผยว่า จังหวัดพังงา โดย นางสาวศริญญา ใจเย็น พัฒนาการจังหวัดพังงา พร้อมด้วยคณะกรรมการคัดสรรโครงการคลังอาหารและการแบ่งปันประจำชุมชน สร้างความมั่นคงทางอาหาร สู่พังงาเมืองแห่งความสุข ได้จัดกิจกรรม การประกวดคลังอาหาร "ธนาคารเมล็ดพันธุ์" และ "ครัวชุมชนต้นแบบ" สู่การแบ่งปันประจำชุมชน และกิจกรรมสร้างความมั่นคงทางอาหาร ประจำปี 2567 ในพื้นที่อำเภอเกาะยาว จังหวัดพังงา โดยมี นายก้องเกียรติ รองรัตนพันธุ์ นักวิชาการพัฒนาชุมชนชำนาญการพิเศษ รักษาราชการแทนพัฒนาการอำเภอเกาะยาว พร้อมด้วยเจ้าหน้าที่พัฒนาชุมชนอำเภอเกาะยาว ผู้ใหญ่บ้าน ผู้ช่วยผู้ใหญ่บ้าน ผู้นำอาสาพัฒนาชุมชน/อาสาพัฒนาชุมชน กลุ่มองค์กรในชุมชน และคณะกรรมการพัฒนาสตรีหมู่บ้าน และผู้เข้ารับการคัดสรร เข้าร่วมกิจกรรม
นายสุพจน์ กล่าวว่า ในวันนี้สำนักงานพัฒนาชุมชนจังหวัดพังงา มีความตั้งใจในการสรรหาและคัดเลือกธนาคารเมล็ดพันธุ์ ครัวชุมชนต้นแบบ ครัวเรือน ผู้นำ หมู่บ้าน/ชุมชน และศูนย์เรียนรู้ฯ โคก หนอง นา ดีเด่นระดับจังหวัด ที่มีส่วนสำคัญในการขับเคลื่อนการสร้างความมั่นคงทางอาหาร มีผลงานโดดเด่น เป็นที่ประจักษ์แก่สาธารณชน เพื่อยกย่องเชิดชูเกียรติ และเข้ารับรางวัล ใน 6 ประเภท ได้แก่ 1) ธนาคารเมล็ดพันธุ์ 2) ครัวชุมชนต้นแบบ 3) บ้านนี้มีรัก ปลูกผักกินเอง สร้างความมั่นคงทางอาหาร 4) ผู้นำต้องทำก่อน 5) ทางนี้มีผล ผู้คนรักกัน และ 6) ศูนย์เรียนรู้ โคก หนอง นา พัฒนาชุมชน
"บรรยากาศของการจัดกิจกรรมที่จัดขึ้น ภายในงานได้มีการลงพื้นที่เพื่อเยี่ยมชมโครงการบ้านนี้มีรัก ปลูกผักกินเอง สร้างความมั่นคงทางอาหาร ครัวเรือน ของนายประพันธ์ เบ็นอ้าหมาด หมู่ที่ 4 ตำบลเกาะยาวน้อย โครงการทางนี้มีผล ผู้คนรักกัน ในพื้นที่หมู่ที่ 4 ตำบลเกาะยาวน้อย โครงการผู้นำต้องทำก่อน ของนายไมตรี ชาญการ ผู้นำอาสาพัฒนาชุมชนตำบลเกาะยาวน้อย การเยี่ยมชมศูนย์เรียนรู้ โคก หนอง นา พัฒนาชุมชน แปลงของนายดลหรีด เลขงู หมู่ที่ 4 ตำบลพรุใน และการคัดสรรธนาคารเมล็ดพันธุ์ และครัวชุมชนต้นแบบ บ้านท่าเขา หมู่ที่ 4 ตำบลเกาะยาวน้อย ซึ่งผู้เข้าร่วมกิจกรรมล้วนมีความสนใจ ร่วมพูดคุยแลกเปลี่ยนความรู้และประสบการณ์กับทางเจ้าของพื้นที่ด้วยความเป็นกันเอง" นายสุพจน์ กล่าวเพิ่มเติม
นายสุพจน์ กล่าวต่อไปอีกว่า สำหรับโครงการที่จัดขึ้นนี้ เกิดมาจากจังหวัดพังงาเดินหน้าขับเคลื่อนงานตามนโยบายกระทรวงมหาดไทยในการน้อมนำพระราชปณิธานของพระบาทสมเด็จพระเจ้าอยู่หัวในการสืบสาน รักษา และต่อยอด พระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผ่านการเรียนรู้และส่งเสริมให้พี่น้องประชาชนได้ปฏิบัติตามหลักปรัชญาของเศรษฐกิจพอเพียงและทฤษฎีใหม่ประยุกต์สู่โคก หนอง นา อารยเกษตร ซึ่งนำไปสู่การใช้ชีวิตแบบ “พึ่งพาตนเอง” เพื่อความอยู่ดีมีสุขของประชาชน รวมทั้งการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ช่วยสร้างความมั่นคงด้านอาหารอย่างยั่งยืน ซึ่งจะทำให้เกิดความรักความสามัคคีของคนในชุมชน ต่อยอดไปสู่การนำไปขาย เป็นการสร้างรายได้ ลดรายจ่าย เพื่อเป็นต้นแบบแนวทางขจัดความยากจน ส่งเสริมให้พี่น้องประชาชนมีรากฐานการพัฒนาคุณภาพชีวิตที่มั่นคง ตามเป้าหมายการพัฒนาที่ยั่งยืน (SDGs)
"การจัดประกวดคลังอาหาร "ธนาคารเมล็ดพันธุ์" และ "ครัวชุมชนต้นแบบ" สู่การแบ่งปันประจำชุมชน จึงถือเป็นอีกหนึ่งโครงการดี ๆ ที่เราจะได้มาร่วมกัน “สืบสาน รักษา ต่อยอด” พระราชปณิธานของพระบาทสมเด็จพระเจ้าอยู่หัว รวมทั้งจะสามารถปลุกพลัง ของชุมชนท้องถิ่นไทย ให้ได้มีกำลังใจในการพัฒนาพื้นที่ ต่อยอดการพัฒนาพื้นที่ต่าง ๆ ให้เกิดประโยชน์แก่ครอบครัว ชุมชนและสังคม เพื่อสร้างความมั่นคงและยั่งยืนทางอาหาร โดยตนขอแสดงความยินดีกับผู้ที่ได้รับการคัดเลือกให้ได้รับรางวัลยกย่องเชิดชูเกียรติในวันนี้ ที่จะได้เป็นต้นแบบที่ดีให้กับพี่น้องประชาชนครัวเรือนอื่น ๆ ในพื้นที่อำเภอเกาะยาว และจังหวัดพังงา อันจะสามารถสร้างการแลกเปลี่ยนเรียนรู้ เชิงพัฒนา และต่อยอดจากการถ่ายทอดประสบการณ์ด้านการพัฒนาพื้นที่ต้นแบบ เพื่อช่วยกันสร้างครอบครัวยั่งยืน หมู่บ้านยั่งยืน อำเภอยั่งยืน และจังหวัดพังงาที่พัฒนาอย่างยั่งยืน สืบไป" นายสุพจน์  กล่าวในช่วงท้าย

ที่มา : https://www.thaigov.go.th/news/contents/details/86897