รัฐบาลไทย-ข่าวทำเนียบรัฐบาล-กระทรวงเกษตรฯ รวมพลังปลูกหญ้าแฝกพร้อมกันทั่วประเทศ 7,200,000 กล้า เฉลิมพระเกียรติพระบาทสมเด็จพระเจ้าอยู่หัว


วันเสาร์ที่ 10 สิงหาคม 2567
กระทรวงเกษตรฯ รวมพลังปลูกหญ้าแฝกพร้อมกันทั่วประเทศ 7,200,000 กล้า เฉลิมพระเกียรติพระบาทสมเด็จพระเจ้าอยู่หัว
กระทรวงเกษตรฯ รวมพลังปลูกหญ้าแฝกพร้อมกันทั่วประเทศ 7,200,000 กล้า เฉลิมพระเกียรติพระบาทสมเด็จพระเจ้าอยู่หัว ส่งเสริมการอนุรักษ์ดินและน้ำ ป้องกันการพังทลายของดิน
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานเปิดงาน “รณรงค์และส่งเสริมการปลูกหญ้าแฝก เฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” จัดโดยกรมพัฒนาที่ดิน ซึ่งมีศูนย์กลางการจัดงาน ณ มหาวิทยาลัยวลัยลักษณ์ อำเภอท่าศาลา จังหวัดนครศรีธรรมราช ร่วมกับ 77 จังหวัดทั่วประเทศ โดยถ่ายทอดสดพร้อมกันผ่านระบบ Zoom Conference Meeting และ Facebook Live ผ่านเพจเฟซบุ๊กกรมพัฒนาที่ดิน โดย นายประยูร อินสกุล ปลัดกระทรวงเกษตรและสหกรณ์ ร่วมเปิดงาน ณ คลองระบายน้ำที่ 2 หมู่ที่ 2 ต.หนองสะเดา อ.สามชุก จ.สุพรรณบุรี รวมผู้ร่วมงานทั่วประเทศกว่า 13,000 ราย มีการปลูกกล้าหญ้าแฝกทั่วประเทศพร้อมกันทั้งสิ้นจำนวน 7,200,000 กล้า
รัฐมนตรีช่วยว่าการกระทรวงเกษตรและสหกรณ์ เปิดเผยว่า จากพระราชปณิธาน “สืบสาน รักษา และต่อยอด” ที่พระบาทสมเด็จพระเจ้าอยู่หัวพระราชทานไว้แก่อาณาประชาราษฎร์ พระองค์ทรงสืบสานพระราชดำริพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร (รัชกาลที่ 9) ที่ทรงมีพระอัจฉริยภาพอันกว้างไกล ทรงเห็นความสำคัญและศักยภาพของหญ้าแฝกในการอนุรักษ์ดินและน้ำ จึงมีพระราชดำริเกี่ยวกับการพัฒนาและรณรงค์การใช้หญ้าแฝก เพื่อป้องกันการชะล้างพังทลายของดิน ซึ่งกระทรวงเกษตรและสหกรณ์ โดยกรมพัฒนาที่ดิน ได้ให้ความสำคัญและสนองพระราชดำริ ในการศึกษา วิจัย ส่งเสริม ขยายผล และเผยแพร่ประชาสัมพันธ์การปลูกหญ้าแฝกมาอย่างต่อเนื่องเป็นระยะเวลากว่า 30 ปี ปัจจุบันการพัฒนาและรณรงค์การใช้หญ้าแฝกอันเนื่องมาจากพระราชดำริ ยังดำเนินการอย่างต่อเนื่อง มีการสร้างเครือข่ายผู้เกี่ยวข้องและผู้ใช้ประโยชน์จากหญ้าแฝกเพิ่มขึ้นอย่างมากมาย เป้าหมายเพื่อขยายผลด้านการปลูกหญ้าแฝก อนุรักษ์ดินและน้ำตามแนวพระราชดำริของรัชกาลที่ 9 ด้วยใจรักในหญ้าแฝก หญ้าของพระราชา ที่หยั่งรากลึกในดวงใจของพวกเราชาวไทยทุกคน
“กิจกรรมในวันนี้ เป็นการรวมพลังปลูกหญ้าแฝกพร้อมกันทั่วประเทศ 7.2 ล้านกล้า โดยในส่วนของจังหวัดนครศรีธรรมราชจำนวนกว่า 200,000 กล้า เพื่อสืบสานพระราชปณิธานในหลวงรัชกาลที่ 9 ที่ทรงตระหนักถึงสภาพปัญหาการชะล้างพังทลายของดิน จึงได้พระราชทานพระราชดำริ ให้นำหญ้าแฝกมาใช้เพื่อการอนุรักษ์ดินและน้ำ โดยในวันนี้ได้เห็นถึงความตื่นตัวของพี่น้องเกษตรกร หมอดินอาสา ที่เห็นความสำคัญในการใช้ประโยชน์หญ้าแฝกเพื่อพัฒนาปรับปรุงบำรุงดิน ฟื้นฟูดินให้มีความอุดมสมบูรณ์ และแก้ปัญหาดินเสื่อมโทรมอย่างยั่งยืน” รมช.อรรถกร กล่าว
ด้าน นายปราโมทย์ ยาใจ อธิบดีกรมพัฒนาที่ดิน เปิดเผยว่า กรมพัฒนาที่ดินได้ร่วมสนองพระราชดำริ ด้านการรณรงค์ส่งเสริมให้เกษตรกรใช้ประโยชน์จากหญ้าแฝกในการอนุรักษ์ดินและน้ำตั้งแต่ปี พ.ศ. 2536 จนถึงปัจจุบัน มากกว่า 7,200 ล้านกล้า ครอบคลุมพื้นที่กว่า 18 ล้านไร่ทั่วประเทศ ส่งผลให้ดินในพื้นที่การเกษตร มีความชุ่มชื้น ป้องกันการชะล้างพังทลายของดิน อนุรักษ์ทรัพยากรธรรมชาติ และจัดงานในวันนี้ขึ้นเพื่อร่วมแสดงความจงรักภักดี และสำนักในพระมหากรุณาธิคุณ รวมทั้งร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และประชาสัมพันธ์ให้ประชาชนเห็นถึงความสำคัญของหญ้าแฝกในการอนุรักษ์ดินและน้ำ ป้องกันการพังทลายของดิน ป้องกันตะกอนทับถมลงแหล่งน้ำและช่วยเก็บความชื้นในดิน ซึ่งการปลูกหญ้าแฝกเป็นวิธีที่ง่าย เกษตรกรสามารถปฏิบัติได้ด้วยตนเองอีกด้วย
สำหรับการเปิดงานในครั้งนี้ มีผู้เข้าร่วมประกอบด้วย โดยมี นายปราโมทย์ ยาใจ อธิบดีกรมพัฒนาที่ดิน กล่าวรายงาน ผู้ร่วมงานประกอบด้วย นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายสุรเดช เตียวตระกูล ประธานที่ปรึกษารัฐมนตรีช่วยว่าการกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายวุฒิพงศ์ เนียมหอม ผู้ตรวจราชการกระทรวงเกษตรและสหกรณ์ นายปราโมทย์ ยาใจ อธิบดีกรมพัฒนาที่ดิน นายกุศล โชติรัตน์ รองปลัดกระทรวงทรัพยากรธรรมชาติและสิ่งแวดล้อมศาสตราจารย์ ดร. สมบัติ ธำรงธัญวงศ์ อธิการบดีมหาวิทยาลัยวลัยลักษณ์ คณะผู้บริหารกระทรวงเกษตรและสหกรณ์ หน่วยงานราชการ ภาคเอกชน ผู้นำชุมชน หมอดินอาสา เกษตรกร และประชาชนเข้าร่วม

ที่มา : https://www.thaigov.go.th/news/contents/details/86975