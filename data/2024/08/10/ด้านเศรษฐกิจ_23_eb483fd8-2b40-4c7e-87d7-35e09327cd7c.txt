รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานข้ามลำน้ำมูล เชื่อมบุรีรัมย์ - สุรินทร์ ยกระดับการเดินทางอย่างทั่วถึงและมีประสิทธิภาพ สนับสนุนการขยายตัวการขนส่งผลิตภัณฑ์ชุมชน สินค้าเกษตรให้กับประชาชน


วันศุกร์ที่ 9 สิงหาคม 2567
กรมทางหลวงชนบท สร้างสะพานข้ามลำน้ำมูล เชื่อมบุรีรัมย์ - สุรินทร์ ยกระดับการเดินทางอย่างทั่วถึงและมีประสิทธิภาพ สนับสนุนการขยายตัวการขนส่งผลิตภัณฑ์ชุมชน สินค้าเกษตรให้กับประชาชน
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม กล่าวว่า กรมทางหลวงชนบท (ทช.) มุ่งพัฒนาทางหลวงชนบทเพื่อสนับสนุนการคมนาคมของประชาชน โดยเฉพาะการเชื่อมต่อระหว่างหมู่บ้าน ตำบล และอำเภอ จึงได้ดำเนินโครงการก่อสร้างสะพานข้ามลำน้ำมูล อำเภอสตึก จังหวัดบุรีรัมย์ กับตำบลศรีณรงค์ อำเภอชุมพลบุรี จังหวัดสุรินทร์ เป็นโครงข่ายการคมนาคมที่เชื่อมต่อระหว่าง 2 จังหวัด ก่อสร้างเป็นสะพานคอนกรีตเสริมเหล็ก
ผิวจราจรลาดยางแบบแอสฟัลท์ติกคอนกรีต ขนาด 2 ช่องจราจรไป - กลับ กว้าง 9 เมตร 2 แห่ง ได้แก่ สะพานข้ามกุดครุน้อย บริเวณ กม. ที่ 1+784 - 1+864 ความยาว 80 เมตร ใช้ชื่อว่า “สะพานโนนค้อ - โนนสำราญ” ตามชื่อหมู่บ้านในอำเภอสตึก จังหวัดบุรีรัมย์ ที่มีพื้นที่ติดกับสะพาน และสะพานข้ามลำน้ำมูล บริเวณ กม. ที่ 5+757 - 5 +917 ความยาว 160 เมตร ใช้ชื่อว่า “สะพานสานสัมพันธ์ สะแก - ศรีณรงค์” ตามชื่อตำบลจาก 2 จังหวัด ที่มีพื้นที่ติดกับสะพานเช่นเดียวกัน อีกทั้งได้ก่อสร้างถนนต่อเชื่อมสะพานผิวจราจรแอสฟัลท์ติกคอนกรีต กว้าง 6 เมตร ความยาว 6,508.80 เมตร พร้อมระบบระบายน้ำแล้วเสร็จสมบูรณ์ และเปิดให้ประชาชนใช้ในการสัญจรได้เรียบร้อยแล้ว ใช้งบประมาณ 125.1 ล้านบาท
ทั้งนี้ สะพานทั้ง 2 แห่ง จะช่วยยกระดับคุณภาพชีวิตของประชาชนให้สามารถเดินทางได้อย่างทั่วถึง บรรเทาความเดือดร้อน ร่นระยะทางกว่า 13 กิโลเมตร และลดค่าใช้จ่ายในการเดินทางข้ามจังหวัดของประชาชนให้มีประสิทธิภาพมากยิ่งขึ้น พร้อมสนับสนุนการขยายตัวของการขนส่งผลิตภัณฑ์ชุมชนและสินค้าทางการเกษตรของประชาชนอีกด้วย

ที่มา : https://www.thaigov.go.th/news/contents/details/86938