รัฐบาลไทย-ข่าวทำเนียบรัฐบาล-“วราวุธ” หนุน สถาบันการศึกษา ช่วยคนพิการ สร้างอาชีพ-รายได้ ประดิษฐ์ดอกไม้แห้ง - ดอกไม้จันทน์ รายได้งาม


วันศุกร์ที่ 9 สิงหาคม 2567
“วราวุธ” หนุน สถาบันการศึกษา ช่วยคนพิการ สร้างอาชีพ-รายได้ ประดิษฐ์ดอกไม้แห้ง - ดอกไม้จันทน์ รายได้งาม
“วราวุธ” หนุน สถาบันการศึกษา ช่วยคนพิการ สร้างอาชีพ-รายได้ ประดิษฐ์ดอกไม้แห้ง - ดอกไม้จันทน์ รายได้งาม
วันที่ 9 สิงหาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการฝึกอบรมพัฒนาศักยภาพคนพิการ การฝึกอบรมการสร้างอาชีพประดิษฐ์ดอกไม้แห้งและดอกไม้จันทน์ ณ สมาคมส่งเสริมและพัฒนาคุณภาพชีวิตคนพิการไทย อำเภอหนองหญ้าไซ จังหวัดสุพรรณบุรี
นายวราวุธ กล่าวว่า โครงการฝึกอบรมพัฒนาศักยภาพคนพิการ การฝึกอบรมการสร้างอาชีพประดิษฐ์ดอกไม้แห้งและดอกไม้จันทน์ เป็นการดำเนินงานตามโครงการในการขยายผลเครือข่ายอุดมศึกษา เพื่อการพัฒนาศักยภาพคนพิการเพื่อการประกอบอาชีพ ผ่านโมเดลการฝึกอบรม - ฝึกงาน คนพิการของมหาวิทยาลัยเทคโนโลยีพระจอมเกล้าธนบุรี (มจธ.) ร่วมกับ 5 สถาบันการศึกษา ซึ่งล้วนเป็นมหาวิทยาลัยที่มีศักยภาพสูง มีความพร้อมที่จะขยายผลและสนับสนุนคนพิการให้ก้าวไปสู่การมีศักยภาพ พร้อมที่จะทำงาน มีรายได้ในการดำรงชีพอย่างยั่งยืน ซึ่งทุกมหาวิทยาลัยได้สำรวจความต้องการการจ้างงานคนพิการในพื้นที่ แล้วนำมาออกแบบเป็นหลักสูตรที่เหมาะสม โดยมุ่งเป้าหมาย คือ คนพิการที่เข้ารับการอบรม ฝึกทักษะแล้ว สถานประกอบการจะมั่นใจได้ว่า จะมีศักยภาพพร้อมทำงานได้ทันที สามารถรองรับการจ้างงานตามมาตรา 33 และยังมีหลักสูตรพิเศษที่ฝึกให้คนพิการ พร้อมเป็นผู้ประกอบการด้วยตนเอง โดยปี 2567 มีเป้าหมายอบรมเพิ่มศักยภาพคนพิการ 300 คน ซึ่งจะช่วยยกระดับคุณภาพคนพิการ ผ่านการ Upskill และ Reskill ที่สอดคล้องกับเป้าหมายของกระทรวง พม. ในการส่งเสริมและผลักดันหน่วยงานของรัฐ และสถานประกอบการภาคเอกชน ที่ได้จ้างงานหรือให้โอกาสและเปิดพื้นที่ให้คนพิการได้แสดงศักยภาพด้วยการสร้างอาชีพ สร้างรายได้ให้กับคนพิการและครอบครัว ทั้งนี้ ตนขอชื่นชมมหาวิทยาลัยทุกสถาบัน ซึ่งกระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) พร้อมให้ความร่วมมือและสนับสนุนอย่างเต็มที่ เพื่อการพัฒนางานด้านคนพิการอย่างยั่งยืน และจะมีการขยายผลการฝึกอบรมไปในอนาคตอีกทุก ๆ สถาบันอุดมศึกษาในทุกพื้นที่
นายวราวุธ กล่าวว่า วันนี้เราอยู่กันที่อำเภอหนองหญ้าไซ จังหวัดสุพรรณบุรี ซึ่งโครงการฝึกอบรมพัฒนาศักยภาพคนพิการ การฝึกอบรมการสร้างอาชีพประดิษฐ์ดอกไม้แห้งและดอกไม้จันทน์ เป็นหนึ่งโครงการสำคัญที่กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) นั้น ทำงานร่วมมือกับ อีก 6 มหาวิทยาลัยทั่วประเทศ  และวันนี้ มหาวิทยาลัยสวนดุสิต วิทยาเขตสุพรรณบุรี และมหาวิทยาลัยสงขลานครินทร์ ที่จะมาฝึก Upskill และ Reskill ให้กับพี่น้องคนพิการ และประสานงานกับภาคเอกชนแต่ละพื้นที่ และวันนี้ มหาวิทยาลัยสวนดุสิต วิทยาเขตสุพรรณบุรี เป็นหนึ่งในตัวอย่างที่ดี และมีการประสานงานกับอีกหลายสถานศึกษา มหาวิทยาลัยในพื้นที่ ที่จะนำพี่น้องคนพิการนั้น เข้ามาฝึกพัฒนาฝีมือ เพื่อที่ท้ายที่สุดแล้ว พี่น้องคนพิการแต่ละท่านนั้นจะมีงานทำ มีรายได้ สามารถอยู่ในสังคมด้วยเกียรติและศักดิ์ศรี ที่ไม่แพ้กับพี่น้องประชาชนทั่วไป
นายวราวุธ กล่าวว่า ท่ามกลางสถานการณ์วิกฤตประชากรที่ประเทศไทยกำลังประสบอยู่ในขณะนี้ จำเป็นอย่างยิ่งที่ทุกฝ่ายจะต้องร่วมมือกัน เพื่อมาผลักดันประเทศไทยให้เดินไปข้างหน้า โดยไม่ทิ้งใครไว้ข้างหลัง ซึ่งการที่เรานำพี่น้องคนพิการทั่วประเทศ มาฝึก Upskill และ Reskill  เป็นตัวอย่างที่ดีให้กับคนในทุกๆกลุ่ม ซึ่งโครงการนี้เมื่อสำเร็จลงแล้วทางกระทรวง พม. เราจะประสานงานเพื่อลงนามใน MOU กับกระทรวงศึกษาธิการ และกระทรวงการอุดมศึกษาวิทยาศาสตร์ วิจัยและนวัตกรรม ในการที่จะใช้สถานศึกษา สถาบันการศึกษามหาวิทยาลัยทั่วประเทศ แล้วเชิญพี่น้องคนพิการที่มีฝีมือ มีศักยภาพ มาฝึกงาน แล้วหางานให้ทำ อีกทั้งต้องขอบคุณกองทุนและส่งเสริมคุณภาพชีวิตคนพิการ เพราะว่าการฝึกอบรมของมหาวิทยาลัยทั่วประเทศนั้น เราใช้เงินจากกองทุนนี้เข้ามาสนับสนุนเพื่อที่จะได้ไม่ต้องลำบากเรื่องงบประมาณของแต่ละมหาวิทยาลัย และท้ายที่สุด สิ่งที่เราได้ จะเป็นผลิตภาพ หรือ  Productivity จากพี่น้องคนพิการทั่วประเทศ เป็นอีกปัจจัยหนึ่งที่จะทำให้พี่น้องคนพิการที่มีอยู่นั้น พึ่งพาสวัสดิการทางรัฐได้น้อยลง และทำให้เราสามารถโฟกัสการทำงานที่กลุ่มที่มีความต้องการอย่างเร่งด่วนมากกว่า
นายวราวุธ กล่าวเพิ่มเติมว่า กระทรวง พม. ต้องขอขอบคุณทุกคน โดยเฉพาะเจ้าของสถานที่ ที่ได้มีจิตกุศลในการพัฒนาพื้นที่กว่า 40 ไร่ เพื่อดูแลพี่น้องคนพิการ ในการมาฝึก Upskill และ Reskill ของพี่น้องคนพิการ ที่อำเภอหนองหญ้าไซเราผลิตดอกไม้จันทน์ ผลิตภัณฑ์จากดอกไม้จันทน์ซึ่งถือว่าเป็นผลิตภัณฑ์ที่ต้องใช้ทุกวัน ทั่วประเทศ โดยเฉพาะอย่างยิ่งแม้แต่ในจังหวัดสุพรรณบุรี มีงานศพเกิดขึ้นแทบจะทุกวันในแต่ละเดือน ดังนั้น ความต้องการดอกไม้จันทน์ ไม่ว่าจะเป็นพวงหรีดหรือว่าของที่ใช้ในงานศพนั้นจำเป็นที่ต้องใช้ และหวังเป็นอย่างยิ่ง ว่าสถานที่แห่งนี้เป็นสถานที่อีกหนึ่งแห่งที่จะมาช่วยกันพัฒนาคุณภาพชีวิตของพี่น้องคนพิการให้ดีขึ้น
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ดย #คนพิการ #กรมส่งเสริมและพัฒนาคุณภาพชีวิตคนพิการ #พก #สุพรรณบุรี

ที่มา : https://www.thaigov.go.th/news/contents/details/86934