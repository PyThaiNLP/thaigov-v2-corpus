รัฐบาลไทย-ข่าวทำเนียบรัฐบาล-​รัฐบาลร่วมเฉลิมพระเกียรติ สมเด็จพระบรมราชชนนีพันปีหลวง เนื่องในโอกาสวันเฉลิมพระชนมพรรษา 92 พรรษา วันที่ 12 สิงหาคม 2567  เชิญชวน ปชช. ร่วมชมความงดงามของสะพานสะพานภูมิพล 


วันศุกร์ที่ 9 สิงหาคม 2567
09/08/2567
พิมพ์
​รัฐบาลร่วมเฉลิมพระเกียรติ สมเด็จพระบรมราชชนนีพันปีหลวง เนื่องในโอกาสวันเฉลิมพระชนมพรรษา 92 พรรษา วันที่ 12 สิงหาคม 2567  เชิญชวน ปชช. ร่วมชมความงดงามของสะพานสะพานภูมิพล
​รัฐบาลร่วมเฉลิมพระเกียรติ สมเด็จพระบรมราชชนนีพันปีหลวง เนื่องในโอกาสวันเฉลิมพระชนมพรรษา 92 พรรษา วันที่ 12 สิงหาคม 2567  เชิญชวน ปชช. ร่วมชมความงดงามของสะพานสะพานภูมิพล และทัศนียภาพของแม่น้ำเจ้าพระยายามค่ำคืน
วันนี้ (9 สิงหาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า รัฐบาล โดยกรมทางหลวงชนบท (ทช.) กระทรวงคมนาคมร่วมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 92 พรรษา วันที่ 12 สิงหาคม 2567 เปิดไฟประดับสะพานข้ามแม่น้ำเจ้าพระยาในพื้นที่กรุงเทพมหานครและปริมณฑล ได้แก่ สะพานภูมิพล 1 และสะพานภูมิพล 2 กรุงเทพมหานครและจังหวัดสมุทรปราการ สะพานมหาเจษฎาบดินทรานุสรณ์ จังหวัดนนทบุรี ตั้งแต่วันที่ 9 - 13 สิงหาคม 2567 เวลา 19.00 - 22.00 น. โดยในวันที่ 12 สิงหาคม 2567 จะเปิดไฟประดับสะพานตั้งแต่เวลา 19.00 - 24.00 น. เพื่อแสดงความจงรักภักดีและน้อมสำนึกในพระมหากรุณาธิคุณอย่างหาที่สุดมิได้ของสมเด็จพระบรมราชชนนีพันปีหลวง พระผู้ทรงเป็น “แม่ของแผ่นดิน” ที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย รัฐบาลขอเชิญประชาชนร่วมชมความงดงามของสะพาน และทัศนียภาพของแม่น้ำเจ้าพระยายามค่ำคืน อันเป็นการส่งเสริมประเทศไทยให้เป็นศูนย์กลางการท่องเที่ยว และกระตุ้นเศรษฐกิจภายในประเทศอย่างเป็นรูปธรรม
นายคารม กล่าวว่า นอกจากนี้ การทางพิเศษแห่งประเทศไทย (กทพ.) กระทรวงคมนาคม ยกเว้นค่าผ่านทางพิเศษ  ในวันจันทร์ที่ 12 สิงหาคม 2567 (วันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และวันแม่แห่งชาติ) เวลา 00.01 - 24.00 น. รวม 3 สายทาง ได้แก่ ทางพิเศษเฉลิมมหานคร (ทางด่วนขั้นที่ 1) 20 ด่าน ทางพิเศษศรีรัช (ทางด่วนขั้นที่ 2) 31 ด่าน และทางพิเศษอุดรรัถยา (บางปะอิน - ปากเกร็ด) 10 ด่าน โดยเป็นไปตามนโยบายของรัฐบาลและกระทรวงคมนาคมที่ปรากฏในสัญญาสัมปทานฉบับแก้ไขใหม่ระหว่าง กทพ. บริษัท ทางด่วนและรถไฟฟ้ากรุงเทพ จำกัด (มหาชน) (BEM) และบริษัท ทางด่วนกรุงเทพเหนือ จำกัด (NECL) เพื่อเป็นการอำนวยความสะดวกในการเดินทางของประชาชนในวันหยุดและช่วยลดภาระค่าใช้จ่ายให้แก่ประชาชน รวมทั้งช่วยลดปัญหาจราจรติดขัดบริเวณหน้าด่านเก็บค่าผ่านทางพิเศษได้อีกด้วย

ที่มา : https://www.thaigov.go.th/news/contents/details/86907