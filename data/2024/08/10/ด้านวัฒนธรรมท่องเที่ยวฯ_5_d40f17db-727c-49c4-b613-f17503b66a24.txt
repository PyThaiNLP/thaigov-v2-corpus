รัฐบาลไทย-ข่าวทำเนียบรัฐบาล-วันแม่ปีนี้ ชวนแม่เที่ยวงาน “แพรพัสตรา บรมราชินีนาถ” ณ พาร์คพารากอน 12 – 18 ส.ค. นี้ วธ.ยกผ้าไทย 76 จังหวัด โชว์เสน่ห์ผ้าไทย ชวนเรียนรู้ต้นกำเนิดวันผ้าไทยแห่งชาติ 


วันศุกร์ที่ 9 สิงหาคม 2567
วันแม่ปีนี้ ชวนแม่เที่ยวงาน “แพรพัสตรา บรมราชินีนาถ” ณ พาร์คพารากอน 12 – 18 ส.ค. นี้ วธ.ยกผ้าไทย 76 จังหวัด โชว์เสน่ห์ผ้าไทย ชวนเรียนรู้ต้นกำเนิดวันผ้าไทยแห่งชาติ
วันแม่ปีนี้ ชวนแม่เที่ยวงาน “แพรพัสตรา บรมราชินีนาถ” ณ พาร์คพารากอน 12 – 18 ส.ค. นี้ วธ.ยกผ้าไทย 76 จังหวัด โชว์เสน่ห์ผ้าไทย ชวนเรียนรู้ต้นกำเนิดวันผ้าไทยแห่งชาติ นำเสนอผลิตภัณฑ์ทางวัฒนธรรมสร้างสรรค์ต่อยอดจากผ้าไทย สู่การเพิ่มมูลค่า Soft Power ผ้าไทย
วันแม่ปีนี้ ชวนแม่เที่ยวงาน “แพรพัสตรา บรมราชินีนาถ” ณ พาร์คพารากอน 12 – 18 ส.ค. นี้ วธ.ยกผ้าไทย 76 จังหวัด โชว์เสน่ห์ผ้าไทย ชวนเรียนรู้ต้นกำเนิดวันผ้าไทยแห่งชาติ นำเสนอผลิตภัณฑ์ทางวัฒนธรรมสร้างสรรค์ต่อยอดจากผ้าไทย สู่การเพิ่มมูลค่า Soft Power ผ้าไทยในระดับนานาชาติ
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) ร่วมกับศูนย์การค้าสยามพารากอนหน่วยงานรัฐ ภาคเอกชนและภาคีเครือข่ายทางวัฒนธรรม จัดงานเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ในชื่องาน “แพรพัสตรา บรมราชินีนาถ” ระหว่างวันที่ 12 - 18 สิงหาคม 2567 เวลา 11.00 – 21.00 น. โดยจะมีพิธีเปิดงานและพิธีถวายราชสักการะสมเด็จพระนางเจ้าสิริกิติ์ พระบรมราชินีนาถ พระบรมราชินีพันปีหลวง ในวันที่ 12 สิงหาคม 2567 เวลา 11.30 น. และในช่วงเย็น เวลา 19.00 ขอเชิญชวนเหล่าพสกนิกรร่วมจุดเทียนถวายพระพรชัยมงคลพร้อมกัน ณ พาร์ค พารากอน ชั้นเอ็ม ศูนย์การค้าสยามพารากอน กรุงเทพฯ โดยการจัดงานภายใต้ชื่องาน “แพรพัสตรา บรมราชินีนาถ” ในครั้งนี้ เพื่อน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย ทรงอนุรักษ์ ฟื้นฟูศิลปวัฒนธรรมของชาติ ส่งเสริมงานหัตถศิลป์ และงานหัตถกรรมของไทย รวมถึงทรงอนุรักษ์ ส่งเสริมมรดกภูมิปัญญา “ผ้าไทย” ยกระดับผ้าไทยให้มีความโดดเด่นจนเป็นที่ประจักษ์แก่สายตานานาชาติ
รัฐมนตรีว่าการกระทรวงวัฒนธรรม กล่าวอีกว่า ภายในงานมีนิทรรศการ “วันผ้าไทยแห่งชาติ” นำเสนอความเป็นมาของวันผ้าไทยแห่งชาติ รวมถึงจัดแสดงผ้าไทยลายอัตลักษณ์ 76 จังหวัด โชว์ความงามของ สีสัน เส้นใย ลวดลาย และความประณีตในการทอ บ่งบอกถึงอัตลักษณ์ในพื้นที่นั้นๆ ต่อยอดลายผ้าดั้งเดิมรังสรรค์ออกมาเป็นผ้าอัตลักษณ์ประจำจังหวัดที่ทันสมัยและโดดเด่นมากขึ้น อาทิ ผ้าลายดอกสัก จังหวัดแพร่ ภาคเหนือ ผ้าลายแก้วมุกดา จังหวัดมุกดาหาร ภาคตะวันออกเฉียงเหนือ ผ้าลายราชบุรี หรือลายกาบโอ่งนกคู่ จังหวัดราชบุรี ภาคกลาง และผ้าลายปะการังและท้องทะเล จังหวัดภูเก็ต ภาคใต้ เป็นต้น ตลอดจนนำเสนอผลิตภัณฑ์ทางวัฒนธรรม (CPOT) ที่สร้างสรรค์ต่อยอดจากผ้าไทย นับเป็นการเพิ่มมูลค่า จูงใจให้เกิดการเลือกซื้อมากขึ้น ผลักดันเป็น Soft Power ของไทยที่ขึ้นชื่อในระดับนานาชาติ นอกจากนี้ ยังมีนิทรรศการเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ให้เรียนรู้และซึมซับถึงพระราชกรณียกิจของพระองค์ที่มีต่องานหัตถศิลป์ งานหัตถกรรมของไทย และผ้าไทยนานัปการ
สำหรับงาน “แพรพัสตรา บรมราชินีนาถ” ยังมีกิจกรรมให้ชม ช้อป และเพลิดเพลินไปกับการแสดงศิลปวัฒนธรรมต่างๆ อาทิ การแสดงระบำชุดไทยพระราชนิยม การแสดงโขนเด็ก การขับร้องเพลงโดยศิลปินชื่อดัง อาทิ สุดา ชื่นบาน ศิลปินแห่งชาติ ผิงผิง The Golden Song เต๋า ภูศิลป์และ Pat Power Pat การแสดงพื้นบ้าน (แสตมป์) การแสดงดนตรีไทยและดนตรีสากลโดยกรมศิลปากร การแสดงสมาคมศิลปินพื้นบ้าน 9 สมาคมและการขับร้องเพลงโดยศิลปินแห่งชาติ การแสดงดนตรีร่วมสมัยเฉลิมพระเกียรติฯ โดยเครือข่ายศิลปินร่วมสมัยจากสถาบันการศึกษาต่างๆ ศิลปินศิลปาธรและศิลปินรับเชิญ การเดินแบบแฟชั่นโชว์เครื่องแต่งกายผ้าไทยร่วมสมัย สนุกสนานไปกับการแสดงวงโปงลางออนซอนอีสาน จากโรงเรียนศรีกระนวนวิทยาคม การแสดงวงดนตรี โดยกรมประชาสัมพันธ์ การแสดงหุ่นละครเล็ก โดยมหาวิทยาลัยราชภัฏพระนคร การแสดงวงดนตรีลูกทุ่งชิงช้าสวรรค์ จากโรงเรียนโยธินบูรณะ กรุงเทพฯ และการแสดงหุ่นละครเล็ก โจหลุยส์ เป็นต้น
นอกจากนี้ มีการสาธิตงานศิลปวัฒนธรรม ได้แก่ การสาธิตทำขนมอาลัวและวุ้นกะทิมะพร้าวน้ำหอมในรูปแบบ “พวงมาลัยและดอกมะลิ” การทำขนมบัวหิมะ ขนมชั้นดอกไม้ ขนมช่อม่วง ขนมช่อผกากรอง การสาธิตปักกระเป๋าใส่เหรียญ การเย็บพวงกุญแจรูปปลา การเย็บหมอนผ้าปักชาดูดกลิ่น การทำกระเป๋าผ้าปัก การทำพวงกุญแจผ้าปัก การทำพวงกุญแจดอกไม้จากผ้า การทำมาลัยกลีบผ้าและการจำหน่ายผลิตภัณฑ์วัฒนธรรมไทย (CPOT) จาก 30 ชุมชน

ที่มา : https://www.thaigov.go.th/news/contents/details/86943