รัฐบาลไทย-ข่าวทำเนียบรัฐบาล-"ศุภมาส" แถลงข่าวการจัดงานมหกรรมวิทยาศาสตร์และเทคโนโลยีแห่งชาติ 2567 ภายใต้แนวคิด "Future Science Community for All" วันที่ 16 - 25 สิงหาคม 2567 ที่อิมแพ็ค เมืองทองธานี


วันศุกร์ที่ 9 สิงหาคม 2567
"ศุภมาส" แถลงข่าวการจัดงานมหกรรมวิทยาศาสตร์และเทคโนโลยีแห่งชาติ 2567 ภายใต้แนวคิด "Future Science Community for All" วันที่ 16 - 25 สิงหาคม 2567 ที่อิมแพ็ค เมืองทองธานี
......
"ศุภมาส" แถลงข่าวการจัดงานมหกรรมวิทยาศาสตร์และเทคโนโลยีแห่งชาติ 2567 ภายใต้แนวคิด "Future Science Community for All" วันที่ 16 - 25 สิงหาคม 2567 ที่อิมแพ็ค เมืองทองธานี 104 หน่วยงานทั้งไทยและต่างประเทศ ร่วมจัดยิ่งใหญ่เพื่อผลักดันให้ประเทศไทยก้าวสู่การเป็นสังคมแห่งการเรียนรู้ตลอดชีวิต ชมนิทรรศการเทิดพระเกียรติสถาบันพระมหากษัตริย์และพระบรมวงศานุวงศ์ที่ทรงมีคุณูปการต่องานด้านวิทยาศาสตร์ เทคโนโลยีและการศึกษาของประเทศไทย ห้ามพลาด! นิทรรศการหลากหลายสุดล้ำทั้ง AI ฉลาดเหนือมนุษย์ อาชีพ STEM แห่งอนาคตและ นิทรรศการใหม่ที่ไม่เคยจัดแสดงที่ไหนมาก่อนอย่าง "ต้องรอด! ในดินแดนสุดขั้ว" ร่วมสำรวจมหานครทะเลทราย
เมื่อวันที่ 9 สิงหาคม นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานแถลงข่าวการจัดงานมหกรรมวิทยาศาสตร์และเทคโนโลยีแห่งชาติ 2567 ภายใต้แนวคิด
"Future Science Community for All" โดยมี พญ.เพชรดาว โต๊ะมีนา ที่ปรึกษารัฐมนตรีว่าการกระทรวง อว. นายเพิ่มสุข สัจจาภิวัฒน์ ปลัดกระทรวง อว. ดร.จันทร์เพ็ญ เมฆาอภิรักษ์ รองปลัดกระทรวง อว. นางสาวสุณีย์ เลิศเพียรธรรม หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม นางสาววราภรณ์ รุ่งตระการ ที่ปรึกษาด้านระบบบริหารการอุดมศึกษา วิทยาศาสตร์ วิจัยและนวัตกรรม ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) และผู้บริหารของกระทรวง อว. ตลอดจนผู้บริหารหน่วยงานร่วมจัดงานมหกรรมวิทยาศาสตร์และเทคโนโลยีแห่งชาติ 2567 เข้าร่วม ณ ลานกิจกรรม ชั้น 1 อาคารอุทยานนวัตกรรม สำนักงานนวัตกรรมแห่งชาติ
นางสาวศุภมาส กล่าวว่า การจัดงานมหกรรมวิทยาศาสตร์และเทคโนโลยีแห่งชาติ ประจำปี 2567 ในปีนี้ นับเป็นการเฉลิมฉลองวันวิทยาศาสตร์แห่งชาติและเป็นปีมีความหมายอย่างยิ่ง เพราะนอกจากจะเป็นการเทิดพระเกียรติพระบาทสมเด็จพระจอมเกล้าเจ้าอยู่หัว ผู้ทรงมีบทบาทสำคัญในการส่งเสริมวิทยาศาสตร์และเทคโนโลยีในประเทศไทยแล้ว ยังเป็นการตอกย้ำถึงความสำคัญของวิทยาศาสตร์และเทคโนโลยีในการขับเคลื่อนประเทศไทยให้ก้าวไปข้างหน้าสู่การเป็นพลเมืองที่มีความรู้ ความสามารถและพร้อมที่จะสร้างสรรค์นวัตกรรมเพื่อประเทศชาติ ทั้งนี้ งานมหกรรมวิทยาศาสตร์และเทคโนโลยีแห่งชาติ จะจัดขึ้นระหว่างวันที่ 16 - 25 สิงหาคม 2567 ที่อิมแพ็ค เมืองทองธานี ภายใต้แนวคิด "Future Science Community for All" คือส่งเสริมการมีส่วนร่วมในการสร้างสังคมวิทยาศาสตร์เพื่อพัฒนาศักยภาพของประเทศเตรียมความพร้อมให้กับเยาวชนและประชาชนสู่การเปลี่ยนแปลงของโลกอนาคต สำหรับรูปแบบการจัดงานเปรียบเสมือนห้องเรียนขนาดใหญ่ที่เปิดโอกาสให้ทุกคนได้เรียนรู้และพัฒนาตนเอง เราได้สร้างสรรค์กิจกรรม และนิทรรศการที่หลากหลายทั้งในและต่างประเทศ โดยออกแบบมาเพื่อกระตุ้นให้เยาวชนและประชาชนทั่วไปได้เรียนรู้และสัมผัสกับวิทยาศาสตร์อย่างใกล้ชิด
“ตนขอเชิญชวนทุกคนเข้าร่วมงานนี้ เพราะงานมหกรรมวิทยาศาสตร์ ถือเป็นก้าวสำคัญในการผลักดันให้ประเทศไทย ก้าวสู่การเป็นสังคมแห่งการเรียนรู้ตลอดชีวิต เด็ก เยาวชนและประชาชนทั่วไปจะได้จุดประกายความคิด เกิดความรักความสนใจในวิทยาศาสตร์และสามารถต่อยอดการเรียนรู้ต่อไปในอนาคต ขณะที่ครอบครัวจะได้ใช้เวลาร่วมกันอย่างสร้างสรรค์ สร้างประสบการณ์ร่วมกันที่น่าประทับใจ ได้มาเรียนรู้สิ่งใหม่ๆ ไปพร้อมกันในบรรยากาศการเรียนรู้ที่สนุกสนาน” นางสาวศุภมาส กล่าว
ด้าน ผศ.ดร.รวิน กล่าวว่า งานมหกรรม วิทยาศาสตร์และเทคโนโลยีแห่งชาติ ประจำปี 2567 มีหน่วยงานร่วมจัดกว่า 100 หน่วยงานแบ่งเป็นหน่วยงานทั้งของกระทรวง อว. ภาครัฐ ภาคเอกชน สมาคม พิพิธภัณฑ์ฯลฯ จำนวน 69 หน่วยงานและหน่วยงานต่างประเทศ 35 หน่วยงานจาก 9 ประเทศทั้งฝรังเศส ญี่ปุ่น จีน สวีเดน สาธารณรัฐเกาหลี เป็นต้น ดังนั้น งานจึงมีความยิ่งใหญ่และหลากหลาย โดย นิทรรศการหลัก ประกอบด้วยนิทรรศการเทิดพระเกียรติสถาบันพระมหากษัตริย์และพระบรมวงศานุวงศ์ที่ทรงมีคุณูปการต่องาน ด้านวิทยาศาสตร์ เทคโนโลยีและการศึกษาของประเทศไทย นิทรรศการเทิดพระเกียรติ "พระราชบิดาแห่งวิทยาศาสตร์ไทย"พระบาทสมเด็จพระปรเมนทรรามาธิบดี ศรีสินทรมหามงกุฎ พระจอมเกล้าเจ้าอยู่หัว พระสยามเทวมหามกุฎวิทยมหาราช นิทรรศการเทิดพระเกียรติพระบาทสมเด็จพระรามาธิบดีศรีสินทรมหาวชิราวุธ พระมงกุฎเกล้าเจ้าอยู่หัวและพระราชกรณียกิจ ด้านการพัฒนาการศึกษาไทยตั้งแต่ระดับประถมจนอุดมศึกษา การสถาปนาจุฬาลงกรณ์มหาวิทยาลัยเป็นมหาวิทยาลัยแห่งแรกของประเทศไทย นิทรรศการเทิดพระเกียรติสมเด็จพระมหิตลาธิเบศร อดุลยเดชวิกรม พระบรมราชชนก ในพระมหากรุณาธิคุณ ด้านการอุดมศึกษาไทย ดังพระราชสมัญญานาม "พระบิดาแห่งการอุดมศึกษาไทย" นิทรรศการเทิดพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร "พระบิดาแห่งเทคโนโลยีของไทย" และ
"พระบิดาแห่งนวัตกรรมไทย" นิทรรศการเทิดพระเกียรติพระบาทสมเด็จพระเจ้าอยู่หัว นิทรรศการเทิดพระเกียรติสมเด็จพระบรมชนนีพันปีหลวง นิทรรศการเทิดพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี นิทรรศการเทิดพระเกียรติสมเด็จเจ้าฟ้าฯ กรมพระศรีสวางควัฒน วรขัตติยราชนารี
ผอ.อพวช. กล่าวต่อว่า นอกจากนั้นจะมีนิทรรศการเรื่องของ AI ที่มนุษย์แท้ห้ามพลาด อาทิ นิทรรศการ The Multiverse of Al: Trick or Truth ในยุคที่ AI ฉลาดเหนือมนุษย์ เราจะอยู่กันอย่างไร เตรียมตัวให้พร้อมเพื่อร่วมออกเดินทางสำรวจ จักรวาลแห่ง AI ที่จะพาทุกคนไปสัมผัสประสบการณ์เบื้องหลังนวัตกรรมแห่งอนาคต ทึ่งในความมหัศจรรย์ของ AI ที่พร้อมเสริมสร้างทักษะพลเมืองดิจิตัล นิทรรศการอาชีพ STEM สร้างอนาคต เปิดโลกอาชีพวิทย์แสนสนุกของเด็กและเยาวชนให้รู้ทักษะเด่นของตัวเอง เติบโตอย่างมีเป้าหมายและได้ทำงานในสิ่งที่รักอย่างสนุกสนาน นิทรรศการเคมีปั้นแต่งโลก เรียนรู้ความความสำคัญของผลิตภัณฑ์ปิโตรเคมีที่มีต่อความสะดวกสบายในการดำรงชีวิตประจำวัน เป็นต้น ที่สำคัญจะมีนิทรรศการใหม่ที่จัดแสดงเป็นครั้งแรกคือ "ต้องรอด! ในดินแดนสุดขั้ว" ร่วมสำรวจมหานครทะเลทราย ดินแดน ลีกลับที่ใกล้ตัวเรามากกว่าที่คิด พาทุกคนเดินทางเข้าสู่ดินแดนแห้งแล้งสุดขั้ว สัมผัสประสบการณ์ในดินแดนทะเล 4 แบบ ร่วมค้นหาพืชและสัตว์แปลกตาที่อยู่รอดในดินแดนแห้งแล้งพร้อมผจญภัยและเรียนรู้วิถีชีวิตชาวเบดูอิน สนุกกับการทดลอง ขี่อูฐและร่วมเฉลิมฉลองให้กับปีสากลแห่งอูฐ เรียกว่าไม่ควรพลาดด้วยประการทั้งปวง
จากนั้น นางสาวศุภมาส พร้อมด้วยผู้บริหารกระทรวง อว. ได้ร่วมกันปล่อยขบวนคาราวาน "สุข สนุก วิทย์" ด้วยบรรยากาศเป็นไปอย่างคึกคัก
#กระทรวงการอุดมศึกษาวิทยาศาสตร์วิจัยและนวัตกรรม #อว #MHESI

ที่มา : https://www.thaigov.go.th/news/contents/details/86941