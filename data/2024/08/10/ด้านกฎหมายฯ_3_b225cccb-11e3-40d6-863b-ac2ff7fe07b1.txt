รัฐบาลไทย-ข่าวทำเนียบรัฐบาล-รมว.ยุติธรรม ตรวจเยี่ยมและมอบนโยบายการปฏิบัติราชการของกรมบังคับคดี


วันพฤหัสบดีที่ 8 สิงหาคม 2567
08/08/2567
พิมพ์
รมว.ยุติธรรม ตรวจเยี่ยมและมอบนโยบายการปฏิบัติราชการของกรมบังคับคดี
รมว.ยุติธรรม ตรวจเยี่ยมและมอบนโยบายการปฏิบัติราชการของกรมบังคับคดี
ในวันพฤหัสบดีที่ ๘ สิงหาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เข้าตรวจเยี่ยมและมอบนโยบายการปฏิบัติราชการของกรมบังคับคดี โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายเสกสรร สุขแสง อธิบดีกรมบังคับคดี คณะผู้บริหาร และเจ้าหน้าที่ที่เกี่ยวข้อง เข้าร่วม ณ ห้องประชุมคชสาร ๒ ชั้น ๓ อาคารกรมบังคับคดี เขตบางกอกน้อย กรุงเทพมหานคร
โอกาสนี้ รัฐมนตรีว่าการกระทรวงยุติธรรม กล่าวถึงภารกิจของกรมบังคับคดีว่า กรมบังคับคดีในตอนนี้มีบทบาทสำคัญอย่างมากในการช่วยเหลือด้านปัญหาหนี้สินให้ประชาชน รัฐบาลให้ความสำคัญในการเร่งดำเนินการแก้ไขปัญหาหนี้สินทั้งระบบให้กับประชาชนทุกกลุ่ม เพราะความทุกข์ของประชาชน คือ เรื่องหนี้สิน เราจะสร้างกฎหมายเพื่อการแก้ไขให้เกิดขึ้น สร้างความเป็นธรรม ความยุติธรรม และความพึงพอใจให้เกิดขึ้นกับทุกฝ่าย ลูกหนี้ต้องกลับคืนสู่สังคมด้วยความปกติ ปัญหาหนี้ที่พบมากที่สุด คือ หนี้บัตรเครดิตและหนี้สินเชื่อส่วนบุคคล รวมถึงหนี้กองทุนเงินให้กู้ยืมเพื่อการศึกษา (กยศ.) ซึ่งถือเป็นสิ่งแรกที่ต้องเร่งแก้ไข เนื่องจากเป็นหนี้บุริมสิทธิ และจากการลงพื้นที่ พบว่า ปัญหาของประชาชนส่วนใหญ่ คือ ประชาชน ๑ ราย มีเจ้าหนี้มากกว่า ๑ แห่ง โดยกระทรวงยุติธรรม ในฐานะที่มีหน้าที่ในการบังคับใช้กฎหมายให้เป็นธรรม จึงต้องมีการปรับปรุงแก้ไขกฎหมายที่เกี่ยวข้องเพื่อให้สอดรับการให้ความช่วยเหลือประชาชน รวมถึงการศึกษาถือว่าสำคัญอย่างมาก เพราะการแก้ปัญหาความเหลื่อมล้ำอย่างแท้จริง คือ ต้องมีการศึกษา เพราะการศึกษา คือ วิธีแก้ปัญหาความยากจนที่ดีที่สุด
ในการนี้ รัฐมนตรีว่าการกระทรวงยุติธรรม ได้มอบหมายให้กรมบังคับคดีจัดตั้งคณะทำงานในการจัดทำรายงาน สถานภาพทางกระบวนการยุติธรรมทางอาญา ทางแพ่ง และทางหนี้สิน โดยนำหลักนิติธรรม (Rule of Law) มาใช้ในการทำงาน และได้ให้กำลังใจกรมบังคับคดีในการปฏิบัติงานเพื่อประชาชน ตลอดจนสามารถสร้างสรรค์สังคมและเศรษฐกิจของประเทศให้ดียิ่งขึ้นต่อไป

ที่มา : https://www.thaigov.go.th/news/contents/details/86894