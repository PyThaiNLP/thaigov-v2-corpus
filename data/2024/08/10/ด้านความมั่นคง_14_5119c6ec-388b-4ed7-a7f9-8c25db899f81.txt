รัฐบาลไทย-ข่าวทำเนียบรัฐบาล-ฝ่ายปกครองเมืองภูเก็ต จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแสแจ้งสายด่วน1567


วันพฤหัสบดีที่ 8 สิงหาคม 2567
08/08/2567
พิมพ์
ฝ่ายปกครองเมืองภูเก็ต จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแสแจ้งสายด่วน1567
ฝ่ายปกครองเมืองภูเก็ต จับกุมร้านลักลอบจำหน่ายบุหรี่ไฟฟ้า พร้อมอุปกรณ์ของกลางเป็นจำนวนมาก ด้านผู้ว่าฯ ย้ำ บุหรี่ไฟฟ้าเป็นสิ่งผิดกฎหมาย และเป็นอันตรายต่อสุขภาพ หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (8 ส.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายศรัทธา ทองคำ รองผู้ว่าราชการจังหวัดภูเก็ต นายสุวิทย์ สุริยะวงค์ ปลัดจังหวัดภูเก็ต นายวรศิษย์ พุฒจีบ นายอำเภอเมืองภูเก็ต สั่งการให้นายอัครา สุวัตถิกุล ป้องกันจังหวัดภูเก็ต นายจิระเดช บุรารักษ์ นายธงไชย รัตนเดช ผู้ช่วยป้องกันจังหวัดภูเก็ต นายหิรัณย์ หีดจันทร์ ปลัดอำเภอเมืองภูเก็ต สมาชิก อส.ร้อยบก.บร.อส.จ.ภก. ร่วมบูรณาการกับเจ้าหน้าที่ฝ่ายปกครองอำเภอเมืองภูเก็ต ได้ดำเนินการตามข้อสั่งการในป้องกันและปราบปรามการจำหน่ายบุหรี่ไฟฟ้า หลังได้รับการร้องเรียนผ่านศูนย์ดำรงธรรมจังหวัดภูเก็ต ว่ามีผู้ลักลอบจำหน่ายบุหรี่ไฟฟ้าผ่านช่องทางออนไลน์ (เเอปพลิเคชัน Line) ผิดกฎหมาย ณ บ้านเช่า ถนนติลกอุทิศ 2 ตำบลตลาดใหญ่ อำเภอเมืองภูเก็ต จังหวัดภูเก็ต ซึ่งตรวจพบของกลางบุหรี่ไฟฟ้าพร้อมอุปกรณ์ต่าง ๆ เป็นจำนวนมาก
นายโสภณ สุวรรณรัตน์ ผู้ว่าราชการจังหวัดภูเก็ต กล่าวต่อไปว่า การจับกุมในครั้งนี้เกิดขึ้นจากการที่จังหวัดภูเก็ต ได้รับแจ้งจากประชาชนผ่านศูนย์ดำรงธรรมจังหวัดภูเก็ตว่ามีผู้ลักลอบจำหน่ายบุหรี่ไฟฟ้าผ่านช่องทางออนไลน์ (เเอปพลิเคชัน Line) ผิดกฎหมาย เจ้าหน้าที่จึงได้ทำการขยายผลผ่านการแฝงตัวสายลับเพื่อติดต่อล่อซื้อเพื่อทำการจับกุม ผลของการจับกุม เจ้าหน้าที่ได้ควบคุมตัวผู้ต้องหาชาย จำนวน 1 คน พร้อมของกลาง ได้แก่ 1) บุหรี่ไฟฟ้าจำนวน 109 อัน 2) หัวดูดบุหรี่ไฟฟ้า 162 อัน 3) น้ำยาแบบเติมบุหรี่ไฟฟ้า 64 ขวด 4) คอยล์บุหรี่ไฟฟ้า 48 อัน 5) หัวเติมน้ำยาบุหรี่ไฟฟ้า 55 อัน และ 6) เงินสดจำนวน 400 บาท
“โดยเจ้าหน้าที่ได้แจ้งข้อกล่าวหากับผู้กระทำความผิด ในฐานความผิดมีการซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิด ตามมาตรา ๒๔๒ ตามมาตรา ๒๔๖ วรรคแรก แห่งพระราชบัญญัติศุลกากร พ.ศ. 2560 ประกอบข้อ 4 แห่งประกาศกระทรวงพาณิชย์ เรื่อง กำหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าที่ต้องห้ามในการนำเข้ามาในราชอาณาจักร พ.ศ. ๒๕๕๗ ฐานความผิดขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 24/2567 เรื่อง ห้ามผลิตเพื่อขาย ห้ามขายหรือให้บริการสินค้าบารากู่ไฟฟ้าหรือบุหรี่ไฟฟ้า หรือตัวยาบารากู่ หรือน้ำยาสำหรับเติมยารากู่ไฟฟ้าหรือบุหรี่ไฟฟ้า ทั้งนี้ เจ้าหน้าที่ได้นำตัวผู้ต้องหาพร้อมของกลางทั้งหมด นำส่งพนักงานสอบสวน สภ. เมืองภูเก็ต เพื่อดำเนินคดีตามกฎหมายต่อไป” นายโสภณฯ กล่าว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวทิ้งท้ายว่า บุหรี่ไฟฟ้าเป็นสิ่งผิดกฎหมาย และเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดภูเก็ตได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก อาทิ การก่อให้เกิดมะเร็งปอด เพิ่มความเสี่ยงในการเกิดโรคหัวใจ โรคหลอดเลือดสมองและโรคปอดอักเสบเฉียบพลัน ซึ่งแน่นอนว่าปัญหาดังกล่าวจะส่งผลกระทบต่อทั้งตัวผู้สูบ ครอบครัว และชุมชนในระยะยาวอย่างแน่นอน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนที่ร่วมมือร่วมใจบังคับใช้กฎหมายอย่างเข้มงวด และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและปัญหาอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย ซึ่งเป็นหน้าที่ที่เราทุกคนต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86898