รัฐบาลไทย-ข่าวทำเนียบรัฐบาล-ผู้ว่าฯ นราธิวาส นำส่วนราชการลงพื้นที่ ออกหน่วยให้บริการประชาชน ณ อาคารเฉลิมพระเกียรติสิริกาญจนทักษิณ พระตำหนักทักษิณราชนิเวศน์ และมอบถุงพระราชทานแก่กลุ่มเปราะบางในพื้นที่


วันศุกร์ที่ 9 สิงหาคม 2567
09/08/2567
พิมพ์
ผู้ว่าฯ นราธิวาส นำส่วนราชการลงพื้นที่ ออกหน่วยให้บริการประชาชน ณ อาคารเฉลิมพระเกียรติสิริกาญจนทักษิณ พระตำหนักทักษิณราชนิเวศน์ และมอบถุงพระราชทานแก่กลุ่มเปราะบางในพื้นที่
ผู้ว่าฯ นราธิวาส นำส่วนราชการลงพื้นที่ ออกหน่วยให้บริการประชาชน ณ อาคารเฉลิมพระเกียรติสิริกาญจนทักษิณ พระตำหนักทักษิณราชนิเวศน์ และมอบถุงพระราชทานแก่กลุ่มเปราะบางในพื้นที่ ภายใต้กิจกรรมจิตอาสาพระราชทานเฉลิมพระเกียรติ สมเด็จพระบรมราชชนนีพันปีหลวง
ผู้ว่าฯ นราธิวาส นำส่วนราชการลงพื้นที่ ออกหน่วยให้บริการประชาชน ณ อาคารเฉลิมพระเกียรติสิริกาญจนทักษิณ พระตำหนักทักษิณราชนิเวศน์ และมอบถุงพระราชทานแก่กลุ่มเปราะบางในพื้นที่ ภายใต้กิจกรรมจิตอาสาพระราชทาน เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567
วันนี้ (12 ส.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า จังหวัดนราธิวาส ได้จัดกิจกรรมจิตอาสา ออกหน่วยให้บริการประชาชนและมอบถุงพระราชทานแก่กลุ่มเปราะบาง เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ณ อาคารเฉลิมพระเกียรติสิริกาญจนทักษิณ พระตำหนักทักษิณราชนิเวศน์ อำเภอเมืองนราธิวาส โดยมี ประชาชนชาวจังหวัดนราธิวาส หัวหน้าส่วนราชการ จิตอาสาพระราชทาน 904 และจิตอาสาจำนวนมาก ร่วมกิจกรรมจำนวนมาก
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า ตามที่ศูนย์อำนวยการใหญ่จิตอาสาพระราชทาน กำหนดจัดกิจกรรมจิตอาสาพระราชทาน งานเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 ภายใต้กิจกรรมจิตอาสาพระราชทาน พร้อมกัน 11 พื้นที่ กรุงเทพมหานครและปริมณฑล 6 พื้นที่ และส่วนภูมิภาค 5 พื้นที่ ได้แก่ พระราชวังบางปะอิน วังไกลกังวล พระตำหนักภูพานราชนิเวศน์ พระตำหนักภูพิงค์ราชนิเวศน์ และพระตำหนักทักษิณราชนิเวศน์ จังหวัดนราธิวาส โดยศูนย์อำนวยการจิตอาสาพระราชทานจังหวัดนราธิวาส ร่วมกับทุกภาคส่วน จัดกิจกรรมฯ ประกอบด้วย การจัดนิทรรศการเฉลิมพระเกียรติ โรงครัวพระราชทาน แจกเจลแอกอฮอล์พระราชทาน บริการทางการแพทย์และรับบริจาคโลหิตเพื่อถวายเป็นพระราชกุศล บริการอาหารว่างและเครื่องดื่ม บริการตัดผมฟรี บริการซ่อมบำรุงเครื่องใช้ไฟฟ้าและรถจักรยานยนต์ และการแสดงดนตรีในสวน
“กิจกรรมจิตอาสามอบถุงพระราชทานและออกหน่วยให้บริการประชาชน เฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 จังหวัดนราธิวาส ที่จัดขึ้นในวันนี้ ตนพร้อมด้วย นายอารัญ เจ๊ะมะ รักษาการผู้ดูแลพระตำหนักทักษิณราชนิเวศน์ ข้าราชบริพานพระตำหนักทักษิณราชนิเวศน์ นายกเทศมนตรีตำบลกะลุวอเหนือ ผู้แทนนายอำเภอเมืองนราธิวาส และคณะ ร่วมลงพื้นที่ชุมชนและหมู่บ้านบริวารรอบ ๆ พระตำหนักทักษิณราชนิเวศน์ เชิญถุงพระราชทานมอบแก่กลุ่มเปราะบาง ณ มัสยิดหมู่ที่ 4 และลงพื้นที่เยี่ยมผู้ป่วยติดเตียง ในพื้นที่หมู่ที่ 4 หมู่ที่ 5 หมู่ที่ 9 หมู่ที่ 11 และหมู่ที่ 13 ตำบลกะลุวอเหนือ อำเภอเมืองนราธิวาส จำนวน 130 ราย เพื่อเป็นขวัญและกำลังใจแก่กลุ่มเปราะบางในพื้นที่” ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวเพิ่มเติม
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า จังหวัดนราธิวาส น้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงปฏิบัติบำเพ็ญพระราชกรณียกิจนานัปการ เพื่ออำนวยประโยชน์สุขแก่ปวงประชาและสร้างความมั่นคงแก่ประเทศ ซึ่งครอบคลุมการพัฒนาทั่วทุกด้าน ทั้งการอนุรักษ์ทรัพยากรธรรมชาติและสิ่งแวดล้อม การส่งเสริมอนุรักษ์ฟื้นฟูงานศิลปะพื้นบ้าน และงานหัตถศิลป์อันงดงามหลากหลายสาขา ล้วนก่อให้เกิดคุณประโยชน์ต่ออาณาราษฎรและประเทศชาตินับแต่อดีตจวบจนปัจจุบัน ทรงเป็นประดุจแม่แห่งแผ่นดิน และเป็นศูนย์รวมดวงใจของปวงชนชาวไทยทั้งชาติ และเนื่องในโอกาสวันเฉลิมพระชนมพรรษา 12 สิงหาคม 2567 “วันแม่แห่งชาติ” จังหวัดนราธิวาสจึงได้จัดกิจกรรมฯ เพื่อร่วมกันแสดงความจงรักภักดี และน้อมสำนึกในพระมหากรุณาธิคุณ ด้วยการทำความ ดี ด้วยหัวใจ ทำสิ่งที่ดี “Change for Good” และในฐานะข้าราชการที่ดีในพระบาทสมเด็จพระเจ้าอยู่หัว ราชสีห์ผู้ภักดีของแผ่นดิน ผู้นำในการ “บำบัดทุกข์บำรุงสุข” ในกับพี่น้องประชาชน เพื่อ เป็นการปฏิบัติบูชาถวายเป็นพระราชกุศลแด่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงห่วงใยพสกนิกรคนไทยในทุกพื้นที่ ซึ่งจังหวัดนราธิวาสจะดำเนินการช่วยเหลือและให้โอกาสกลุ่มเปราะบาง โดยไม่ทิ้งใครไว้ข้างหลัง เพื่อให้โอกาสในการมีคุณภาพชีวิตที่ดี อันจะนำไปสู่การทำให้พี่น้องประชาชนทุกคนมีคุณภาพชีวิตที่ดีและมีความสุขอย่างยั่งยืน
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86959