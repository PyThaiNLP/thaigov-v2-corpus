รัฐบาลไทย-ข่าวทำเนียบรัฐบาล-กรุงไทย ร่วมขับเคลื่อน  “Financing the Transition” สนับสนุนภาคธุรกิจไทยปรับตัวสู่ความยั่งยืน


วันพฤหัสบดีที่ 8 สิงหาคม 2567
08/08/2567
พิมพ์
กรุงไทย ร่วมขับเคลื่อน  “Financing the Transition” สนับสนุนภาคธุรกิจไทยปรับตัวสู่ความยั่งยืน
ธ.กรุงไทยร่วมขับเคลื่อน "Financing the Transition การเงินเพื่อการปรับตัวสู่ความยั่งยืนของภาคธุรกิจ" เดินหน้าพัฒนาผลิตภัณฑ์และบริการ ตอบโจทย์การเพิ่มศักยภาพธุรกิจ สนับสนุนการปรับตัวเปลี่ยนผ่านสู่ความยั่งยืน เมื่อวันที่ 7 ส.ค.2567 ณ ธนาคารแห่งประเทศไทย
นายธวัชชัย ชีวานนท์ ประธานผู้บริหาร Product & Business Solutions ธนาคารกรุงไทย กล่าวว่า โลกธุรกิจในปัจจุบันกำลังเผชิญกับความท้าทายจากการเปลี่ยนแปลงสภาพภูมิอากาศและกฎเกณฑ์ทางการค้าระหว่างประเทศที่เข้มงวดขึ้น ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นขับเคลื่อน  “นวัตกรรมสร้างคุณค่า ตอบโจทย์ลูกค้า สู่ความยั่งยืน” พร้อมสนับสนุนการเปลี่ยนผ่านของธุรกิจไทยสู่ความยั่งยืนด้านสิ่งแวดล้อม  โดยได้พัฒนาบริการทางการเงิน ที่สนับสนุนการเปลี่ยนผ่าน ในหลายๆ ด้าน  ทั้งการจัดทำ“หลักเกณฑ์การจัดหาเงินและการปล่อยสินเชื่อเพื่อโครงการอนุรักษ์สิ่งแวดล้อม หรือ Green Financing Framework” ตามมาตรฐานด้านการเงินเพื่อสิ่งแวดล้อมในระดับสากล   เพื่อเป็นแนวปฏิบัติในการออกผลิตภัณฑ์ที่เป็นมิตรกับสิ่งแวดล้อมตั้งแต่ต้นน้ำถึงปลายน้ำแบบครบวงจร
หลักเกณฑ์ดังกล่าว ครอบคลุม ตั้งแต่ การออกเงินฝากสีเขียว Green Deposit การระดมทุนผ่านหุ้นกู้สีเขียว Green Bond เพื่อนำไปใช้ในการสนับสนุนสินเชื่อสีเขียว Green Loan สำหรับโครงการที่เป็นมิตรกับสิ่งแวดล้อมต่างๆ  ทั้งโครงการเพิ่มประสิทธิภาพการใช้พลังงาน โครงการพลังงานหมุนเวียน โครงการเทคโนโลยีสีเขียวและโครงการป้องกันและควบคุมมลพิษ เป็นต้น ภายใต้กรอบของหลักการให้สินเชื่อ  สีเขียว (Green Loan Principle) ของ Asia Pacific Loan Market Association (APLMA) และ Loan Market Association (LMA) และสอดคล้องตามหลักการของตราสารหนี้เพื่ออนุรักษ์สิ่งแวดล้อมที่กำหนดโดย ICMA (International Capital Market Association) และธนาคารยังได้การรับรอง Green Financing Framework จาก ISS Corporate Solutions (ISS-ESG) เป็นผู้สอบทานภายนอก ตามมาตรฐานด้านการเงินเพื่อสิ่งแวดล้อมระดับสากล
"ธนาคารกรุงไทยมุ่งมั่นสนับสนุนการเปลี่ยนผ่านของภาคธุรกิจไทยจาก Brown สู่ Less Brown และ Green ในที่สุด เพื่อร่วมกันลดปัญหาโลกร้อน ลดการปล่อยก๊าซเรือนกระจกและมลพิษ ตลอดจนมุ่งสู่เป้าหมาย Net Zero Emission ตามเป้าหมายของประเทศในปี 2065 โดยล่าสุดได้ธนาคารฯ ได้ออกผลิตภัณฑ์ “สินเชื่อกรุงไทยเพื่อความยั่งยืน (ESG)” ให้วงเงินกู้สูงสุด 100% ของมูลค่าลงทุน อัตราดอกเบี้ยเริ่มต้น 4% ต่อปี ผ่อนนานสูงสุด 10 ปี ภายใต้หลักเกณฑ์ของธนาคาร โดยสินเชื่อดังกล่าวครอบคลุมการปรับตัวทั้งด้านสิ่งแวดล้อม สังคม และธรรมาภิบาล นอกจากนี้ ในช่วงนี้ยังมีโครงการสินเชื่อดอกเบี้ยต่ำ (Soft Loan) ที่ได้รับการสนับสนุนจากภาครัฐ โดยมีอัตราดอกเบี้ยเพียง 3.5% ต่อปี คงที่ 2 ปีแรก ทำให้ผู้ประกอบการ SME ที่เข้าเงื่อนไขตามเกณฑ์กำหนดสามารถขอสินเชื่อนี้ได้ได้ในอัตราดอกเบี้ยที่พิเศษกำหนด และธนาคารยังได้ร่วมมือพันธมิตรทั้งหน่วยงานภาครัฐ ภาคเอกชน และภาคธุรกิจ มุ่งเน้นการลงทุนที่ยั่งยืน ปรับปรุงและเปลี่ยนผ่านอุปกรณ์และกระบวนการผลิตที่ลดการใช้พลังงาน ลดมลพิษและช่วยให้ลูกค้าปรับตัวกับสภาพแวดล้อมได้ อาทิ โครงการสินเชื่อเพื่อความยั่งยืนเพื่อลด PM 2.5 ในอุตสาหกรรมอ้อยและน้ำตาล ได้ดำเนินการตามนโยบายของธนาคารแห่งประเทศไทย โดยออกแบบสินเชื่อเพื่อการปรับตัว แก่ผู้ประกอบการอุตสาหกรรมอ้อยและน้ำตาลทราย สำหรับจัดซื้อเครื่องจักรกลการเกษตร อาทิ รถตัดอ้อย และอุปกรณ์ประกอบเพื่อช่วยการตัดอ้อยสด ในอัตราดอกเบี้ยพิเศษ พร้อมให้ระยะเวลาในการชำระคืนสูงสุด 6 ปี โดยชำระคืนเงินต้นเพียงปีละครั้ง ซึ่งหากบรรลุตามเป้าหมายในการจัดหาอ้อยสด หรือ ลดสัดส่วนอ้อยไฟไหม้ตามที่กำหนด จะได้ส่วนลดดอกเบี้ยในปีถัดไป
สำหรับแผนงานในอนาคต ธนาคารกรุงไทยยังคงยึดมั่นในแนวทางการดำเนินงานที่มุ่งสู่ความยั่งยืน โดยร่วมมือกับธนาคารแห่งประเทศไทย สถาบันการเงิน คู่ค้า และลูกค้า เพื่อสร้างการเปลี่ยนแปลงที่ดีขึ้นให้กับสังคม สิ่งแวดล้อม และเศรษฐกิจของประเทศ ตามวิสัยทัศน์ "กรุงไทย เคียงข้างไทย สู่ความยั่งยืน"
ลูกค้าผู้ประกอบการ SME และลูกค้าธุรกิจที่สนใจผลิตภัณฑ์การเงินเพื่อปรับตัวสู่ความยั่งยืน ติดต่อได้ที่ เจ้าหน้าที่ดูแลลูกค้าธุรกิจสัมพันธ์ สำนักงานธุรกิจทั่วประเทศ หรือ Krungthai Contact Center 02-111-1111

ที่มา : https://www.thaigov.go.th/news/contents/details/86850