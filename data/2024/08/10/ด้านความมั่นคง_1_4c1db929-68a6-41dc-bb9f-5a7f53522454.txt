รัฐบาลไทย-ข่าวทำเนียบรัฐบาล-มท.1 เน้นย้ำให้กำนันผู้ใหญ่บ้านยอดเยี่ยมต้องเป็นแบบอย่างสำคัญในการทำงานเชิงรุกให้ประชาชน สมกับเป็น “คนของราชา รากฐานของแผ่นดิน” พร้อมเข้าพิธีมอบเหรียญพระราชทาน เนื่องในวันกำนันฯ


วันพุธที่ 7 สิงหาคม 2567
07/08/2567
พิมพ์
มท.1 เน้นย้ำให้กำนันผู้ใหญ่บ้านยอดเยี่ยมต้องเป็นแบบอย่างสำคัญในการทำงานเชิงรุกให้ประชาชน สมกับเป็น “คนของราชา รากฐานของแผ่นดิน” พร้อมเข้าพิธีมอบเหรียญพระราชทาน เนื่องในวันกำนันฯ
“อนุทิน” เน้นย้ำให้ กำนัน ผู้ใหญ่บ้าน ยอดเยี่ยมต้องเป็นแบบอย่างสำคัญในการทำงานเชิงรุกให้ประชาชน สมกับเป็น “คนของราชา รากฐานของแผ่นดิน” พร้อมเข้าพิธีมอบเหรียญพระราชทาน เนื่องในวันกำนันผู้ใหญ่บ้าน ครบรอบ 132 ปี
นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย กล่าวว่า วันกำนันผู้ใหญ่บ้าน ประจำปี 2567 กรมการปกครอง กระทรวงมหาดไทย เตรียมจัดพิธีมอบเหรียญพระราชทาน ที่ขอรับพระราชทานพระบรมราชานุญาต เชิญพระบรมฉายาลักษณ์พระบาทสมเด็จพระเจ้าอยู่หัวและตราสัญลักษณ์งานเฉลิมพระเกียรติฯ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ทั้งสิ้น 277,000 คนทั่วประเทศ พร้อมเน้นย้ำให้กำนัน ผู้ใหญ่บ้านยอดเยี่ยม จะต้องทำงานเชิงรุก ใกล้ชิดประชาชนเป็นแบบอย่างที่จะต้องสร้างความเข้มแข็งเชิงพื้นที่ เพื่อถวายความจงรักภักดี เพราะเหรียญพระราชทานดังกล่าว ถือเป็นเกียรติอันสูงสุดที่มอบให้นักปกครองท้องที่ทั่วประเทศ
นายทรงศักดิ์ ตติยรัตน์ กำนัน ต.หนองไผ่ อ.แก้งคร้อ จ.ชัยภูมิ กำนันยอดเยี่ยม ประจำปี 2567 กล่าวว่า รู้สึกซาบซึ้งในพระมหากรุณาธิคุณและเป็นเกียรติสูงสุด ที่จะได้รับพระราชทานเหรียญพระราชทานในครั้งนี้ เพราะในการทำงานบำบัดทุกข์ บำรุงสุข ให้แก่ประชาชนในพื้นที่ ได้น้อมนำศาสตร์พระราชามาพัฒนาต่อยอดเพื่อการบริหารจัดการน้ำในชุมชน เพื่อมุ่งให้ประชาชนอยู่ดีมีสุข นอกจากนี้นางสาวสมพร สายบริสุทธิ์ ผู้ใหญ่บ้าน หมู่ 2 ต.บางหญ้าแพรก อ.เมืองสมุทรสาคร จ.สมุทรสาคร ผู้ใหญ่บ้านยอดเยี่ยมประจำปี 2567 ซึ่งผลักดันโครงการเก็บขยะในทะเล และนำขยะมาสร้างรายได้ให้ชุมชน กล่าวเช่นกันว่า การทำงานเพื่อบำบัดทุกข์ บำรุงสุขให้ประชาชน ก็เพราะเชื่อในความเป็นข้าของแผ่นดิน การที่ได้รับพระราชทานเหรียญพระราชทานดังกล่าว รู้สึกเป็นเกียรติอย่างสูงสุด
ทั้งนี้ กรมการปกครอง กระทรวงมหาดไทย จะจัดพิธีมอบเหรียญพระราชทาน ในวันพฤหัสบดีที่ 8 สิงหาคม 2567 ณ ห้องรอยัล จูบิลี่ บอลรูม อิมแพค เมืองทองธานี อำเภอปากเกร็ด จังหวัดนนทบุรี โดยมีกำนัน ผู้ใหญ่บ้านยอดเยี่ยม ประศจำปี 2567 รับมอบเหรียญพระราชทานจำนวน 264 ราย และเชิญนายอำเภอทุกอำเภอร่วมรับรางวัลมอบเหรียญพระราชทาน เพื่อนำไปมอบให้กำนัน ผู้ใหญ่บ้าน ในพิธีต่อไป

ที่มา : https://www.thaigov.go.th/news/contents/details/86836