รัฐบาลไทย-ข่าวทำเนียบรัฐบาล-​“เกณิกา” เผย กรมการข้าว แนะ 4 วิธีป้องและกำจัด “หนูศัตรูข้าว” หยุดยั้งการบุกรุกของหนูศัตรูข้าวที่กัดกินเมล็ดข้าวที่งอก จนเกิดความเสียหาย


วันเสาร์ที่ 10 สิงหาคม 2567
10/08/2567
พิมพ์
​“เกณิกา” เผย กรมการข้าว แนะ 4 วิธีป้องและกำจัด “หนูศัตรูข้าว” หยุดยั้งการบุกรุกของหนูศัตรูข้าวที่กัดกินเมล็ดข้าวที่งอก จนเกิดความเสียหาย
​“เกณิกา” เผย กรมการข้าว แนะ 4 วิธีป้องและกำจัด “หนูศัตรูข้าว” หยุดยั้งการบุกรุกของหนูศัตรูข้าวที่กัดกินเมล็ดข้าวที่งอก จนเกิดความเสียหาย
วันนี้ (10 สิงหาคม 2567) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า กระทรวงเกษตรและสหกรณ์นำโดย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นห่วงและใส่ใจปัญหาในการปลูกข้าวของชาวนาที่อาจพบเจอตั้งแต่ระยะเริ่มปลูก คือ การบุกรุกของหนูศัตรูข้าวที่กัดกินเมล็ดข้าวที่งอก
น.ส.เกณิกา กล่าวต่อว่า ข้อมูลจากกรมการข้าว ระบุว่า หนูศัตรูข้าวที่พบใน ประเทศไทย มี 3 สกุล 8 ชนิด ได้แก่ หนูพุกใหญ่ หนูพุกเล็ก หนูนาใหญ่ หนูนาเล็ก หนูท้องข้าวบ้าน หนูหริ่งนาหางยาว หนูหริ่งนาหางสั้น และหนูหริ่งใหญ่ ซึ่งหนูศัตรูข้าวจะกัดกินเมล็ดข้าวที่งอก ทำให้ข้าวเสียหายตั้งแต่เริ่มปลูก และเมื่อข้าวเริ่มงอกถึงระยะแตกกอ หนูจะกัดต้นข้าวโดยรอยกัดจะเป็นลักษณะเฉียงทำมุมประมาณ 45 องศา หรืออาจพบรอยกัดแทะลักษณะรอยถากด้านข้างลำต้น ซึ่งไม่ได้กัดให้ต้นข้าวขาด แต่ทำให้ต้นข้าวแสดงอาการใบเหลืองและเหี่ยว เมื่อข้าวออกรวงหนูจะกัดลำต้นหรือคอรวงให้ขาด แล้วแกะเมล็ดออกจากรวงกิน นอกจากนี้ยังเก็บสะสมรวงข้าวไว้ในรัง เพื่อเป็นอาหารหลังฤดูกาลเกี่ยว
“กรมการข้าวจึงขอแนะนำให้เกษตรกรป้องกันและกำจัดหนูศัตรูข้าว โดยสามารถทำได้หลายวิธี เช่น การใช้กับดักชนิดต่างๆ วางบริเวณทางเดินของหนู ซึ่งวิธีนี้เหมาะสำหรับพื้นที่ปลูกข้าวที่มีแรงงานและเวลามากพอ นิยมดำเนินการในช่วงฤดูแล้งหรือหลังการปลูกข้าว ขุดและจับหนูออกมาทำลายให้มากที่สุด หรือปรับสภาพแวดล้อมบริเวณแปลงนา ไม่ให้เหมาะต่อการอยู่อาศัยของหนู เช่น การปรับลดขนาดของคันนาให้เล็ก เพื่อลดพื้นที่อยู่อาศัยและที่ผสมพันธุ์ ให้มีขนาดเล็กกว่า 30 เซนติเมตร และการกำจัดวัชพืชหรือกองวัสดุเหลือใช้ตามบริเวณคันนาอยู่เสมอ
นอกจากนี้ยังมีการใช้ชีววิธี เป็นการป้องกันกำจัดหนูโดยอาศัยสัตว์ศัตรูธรรมชาติของหนู และการใช้ปรสิตที่พบเฉพาะในหนู ทำให้หนูป่วยเป็นโรคและตาย หรือการใช้สัตว์ศัตรูธรรมชาติ เช่น นกแสก งู พังพอน เหยี่ยว ช่วยกำจัดหนู รวมถึงการทำรั้วกั้น หรือการล้อมรั้วร่วมกับลอบดักหนูหรือกรงดักหนู พื้นที่ที่ปลูกพืชเป็นแปลงขนาดใหญ่ การล้อมรั้วและติดตั้งลอบดักหนู ในบริเวณที่หนูเข้าทำลายก่อน หรือแปลงปลูกพืชล่อ สามารถป้องกันหนูเข้าทำลายในพื้นที่ล้อมรั้วไว้ได้ และกำจัดหนูที่อยู่ในพื้นที่โดยรอบได้ด้วย ซึ่งแปลงที่ทำการล้อมรั้วและติดตั้งลอบดักหนูควรมีขนาดกว้าง ประมาณ 20 - 50 เมตร และยาวประมาณ 20 - 50 เมตร และยาวประมาณ 20 - 25 เมตร ระบบนี้มีประสิทธิภาพการป้องกันกำจัดหนูได้ในรัศมี 200 เมตร จากแปลงที่ทำการล้อมรั้ว

ที่มา : https://www.thaigov.go.th/news/contents/details/86965