รัฐบาลไทย-ข่าวทำเนียบรัฐบาล-ผู้ว่าฯ นครพนม ห่วงใยพี่น้องประชาชน รุดลงพื้นที่ตรวจสอบสถานการณ์ระดับน้ำโขงหนุนสูง เน้นย้ำให้ทุกหน่วยงานเตรียมความพร้อม และประชาสัมพันธ์ให้ประชาชนรับรู้ข้อมูลจากภาครัฐอย่างใกล้ชิด 


วันพฤหัสบดีที่ 8 สิงหาคม 2567
08/08/2567
พิมพ์
ผู้ว่าฯ นครพนม ห่วงใยพี่น้องประชาชน รุดลงพื้นที่ตรวจสอบสถานการณ์ระดับน้ำโขงหนุนสูง เน้นย้ำให้ทุกหน่วยงานเตรียมความพร้อม และประชาสัมพันธ์ให้ประชาชนรับรู้ข้อมูลจากภาครัฐอย่างใกล้ชิด
ผู้ว่าฯ นครพนม ห่วงใยพี่น้องประชาชน รุดลงพื้นที่ตรวจสอบสถานการณ์ระดับน้ำโขงหนุนสูง เน้นย้ำให้ทุกหน่วยงานเตรียมความพร้อม และประชาสัมพันธ์ให้ประชาชนรับรู้ข้อมูลจากภาครัฐอย่างใกล้ชิด หากต้องการความช่วยเหลือสามารถโทรสายด่วนนิรภัย 1784 ตลอด 24 ชั่วโมง
วันนี้ (8 ส.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า ตนได้นำหัวหน้าสำนักงานป้องกันและบรรเทาสาธารณภัยจังหวัดนครพนม ผู้แทนโยธาธิการและผังเมืองจังหวัดนครพนม ผู้อำนวยการโครงการชลประทานนครพนม และเจ้าหน้าที่ ลงพื้นที่ ตรวจติดตามสถานการณ์ระดับน้ำโขงหนุนสูง ส่งผลให้น้ำท่วมขังบริเวณถนนสวรรค์ชายโขง พื้นที่ตำบลท่าค้อ อำเภอเมืองนครพนม โดยปัจจุบันระดับน้ำโขงอยู่ที่ ระดับ 9.75 เมตร ห่างจากระดับวิกฤต 2.25 เมตร (ระดับวิกฤต 12 เมตร) โดยคาดการณ์สถานการณ์ ระดับน้ำโขงจะเพิ่มขึ้นสูงสุด ในวันพรุ่งนี้ (วันที่ 9 สิงหาคม 2567) ที่ระดับ 10.00 ม. - 11.00 ม. และจะคงที่สักระยะ ก่อนที่จะลดลง หากไม่มีสถานการณ์ฝนตกหนักเพิ่มเติมในพื้นที่ต้นน้ำ
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้สั่งการให้ เจ้าหน้าที่สำนักงานป้องกันและบรรเทาสาธารณภัยจังหวัดนครพนม ผู้อำนวยการโครงการชลประทานนครพนม เฝ้าระวังสถานการณ์ระดับน้ำ ตลอด 24 ชม. และประกาศแจ้งเตือนให้ประชาชนในพื้นที่ทราบ และเตรียมความพร้อมหากระดับน้ำโขงหนุนสูงเกินระดับวิกฤต และขอให้ใช้ความระมัดระวังในการออกไปหาปลาในพื้นที่น้ำท่วมถึง และในลำน้ำโขงที่ช่วงนี้มีกระแสน้ำไหลแรง มีท่อนซุง และเศษไม้ ไหลมากับกระแสน้ำ อาจเป็นอันตรายต่อเรือ และอุปกรณ์หาปลาของประชาชน พร้อมนี้ ได้สั่งการให้ สำนักงานโยธาธิการและผังเมืองจังหวัดนครพนม ดำเนินการติดตั้งป้ายเตือน ห้ามผ่านเส้นทางบริเวณถนนสวรรค์ชายโขง ตำบลท่าค้อ อำเภอเมืองนครพนม ซึ่งน้ำท่วมในระดับประมาณ 60 เซนติเมตร จากพื้นถนน ซึ่งอาจเป็นอันตรายต่อผู้ใช้รถใช้ถนนด้วยแล้ว
“ขอให้ทุกหน่วยงานติดตามสถานการณ์และบูรณาการภาคีเครือข่าย ดำเนินการตามแผนเผชิญเหตุอย่างเคร่งครัด และขอให้พี่น้องประชาชนติดตามข้อมูลข่าวสารจากทางภาครัฐอย่างใกล้ชิด เเละหากต้องการความช่วยเหลือ หรือได้รับความเดือดร้อนสามารถขอรับความช่วยเหลือได้ที่สายด่วนนิรภัย โทร. 1784 ตลอด 24 ชั่วโมง หรือ สายด่วนศูนย์ดำรงธรรม โทร. 1567 เพื่อเจ้าหน้าที่จะได้เข้าให้ความช่วยเหลือโดยทันที" ผู้ว่าฯ นครพนม กล่าวในช่วงท้าย
#กระทรวงมหาดไทย #บำบัดทุกข์บำรุงสุข #moi

ที่มา : https://www.thaigov.go.th/news/contents/details/86875