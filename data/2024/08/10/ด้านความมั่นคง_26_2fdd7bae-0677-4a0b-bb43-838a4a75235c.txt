รัฐบาลไทย-ข่าวทำเนียบรัฐบาล-ราชเลขานุการในพระองค์พระบาทสมเด็จพระเจ้าอยู่หัว ติดตามการบริหารจัดการบึงสีไฟ จ.พิจิตร และบึงบอระเพ็ด จ.นครสวรรค์


วันศุกร์ที่ 9 สิงหาคม 2567
09/08/2567
พิมพ์
ราชเลขานุการในพระองค์พระบาทสมเด็จพระเจ้าอยู่หัว ติดตามการบริหารจัดการบึงสีไฟ จ.พิจิตร และบึงบอระเพ็ด จ.นครสวรรค์
ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามการบริหารจัดการบึงสีไฟ จ.พิจิตร และบึงบอระเพ็ด จ.นครสวรรค์
วันที่ 9 สิงหาคม 2567 พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ลงพื้นที่ติดตามการบริหารจัดการบึงสีไฟ จังหวัดพิจิตร และบึงบอระเพ็ด จังหวัดนครสวรรค์ โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง หัวหน้าส่วนราชการ ผู้บริหารองค์กรปกครองส่วนท้องถิ่น และผู้ที่เกี่ยวข้อง ร่วมติดตามลงพื้นที่
โดยในเวลา 09.00 น. พลอากาศเอก สถิตย์พงษ์ สุขวิมล พร้อมคณะลงพื้นที่โครงการพัฒนาบึงสีไฟ จังหวัดพิจิตร อันเนื่องมาจากพระราชดำริ โดยมี นายอดิเทพ กมลเวชช์ ผู้ว่าราชการจังหวัดพิจิตร ให้การต้อนรับ ทั้งนี้ จังหวัดพิจิตรได้ดำเนินโครงการพัฒนาบึงสีไฟ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ร่วมกับกระทรวงมหาดไทย โดยกรมโยธาธิการและผังเมือง ในการปรับปรุงภูมิทัศน์และพัฒนาต่อยอดให้เกิดการส่งเสริมให้ประชาชนสามารถใช้พื้นที่แห่งนี้ให้มีความปลอดภัยและมีความสุขอย่างยั่งยืน
สำหรับการลงพื้นที่ประชุมติดตามความก้าวหน้าการดูแลรักษาและพัฒนาสภาพแวดล้อมและสิ่งปลูกสร้างของบึงสีไฟในวันนี้ ที่ประชุมได้เน้นย้ำถึงการพัฒนาและบริหารจัดการบึงสีไฟโดยการมีส่วนร่วมของประชาชน การจัดระเบียบแบ่งพื้นที่การจัดกิจกรรมและร้านค้าให้เป็นมาตรฐานเดียวกัน การดูแลรักษาความปลอดภัย การจัดระเบียบการจราจร พร้อมทั้ง ดำเนินการวางระบบการบริหารจัดการพื้นที่เพื่อความยั่งยืน การดูแลรักษาให้พื้นที่สาธารณประโยชน์ให้มีความเป็นระเบียบเรียบร้อย รวมถึงความปลอดภัยในชีวิตและทรัพย์สิน โดยมีเป้าหมายแนวทางการพัฒนาให้บึงสีไฟอยู่คู่กับชาวพิจิตรอย่างยั่งยืน และให้บึงสีไฟเป็นโมเดลต้นแบบการพัฒนาไปสู่จังหวัดต่าง ๆ ต่อไป
จากนั้นเวลา 12.00 น. พลอากาศเอก สถิตย์พงษ์ สุขวิมล พร้อมด้วยคณะ ลงพื้นที่ตรวจติดตามสถานการณ์น้ำที่บึงบอระเพ็ด จ.นครสวรรค์ โดยมี นายทวี เสริมภักดีกุล ผู้ว่าราชการจังหวัดนครสวรรค์ กล่าวรายงานถึงแนวทางการบริหารจัดการน้ำพื้นที่บึงบอระเพ็ดและการดำเนินการ ซึ่งจังหวัดนครสวรรค์ ได้ดำเนินโครงการพัฒนาพื้นที่บึงบอระเพ็ด เพื่อพัฒนาและฟื้นฟูให้มีระบบนิเวศที่อุดมสมบูรณ์ มีความหลากหลายทางชีวภาพ พร้อมทั้งเป็นพื้นที่บริหารจัดการน้ำที่มีประสิทธิภาพ สำหรับสถานการณ์น้ำในบึงบอระเพ็ดปีนี้มีปริมาณน้ำค่อนข้างมากเมื่อเทียบกับห้วงเวลาเดียวกันกับปีที่ผ่านมา ซึ่งจังหวัดนครสวรรค์ได้กำชับส่วนราชการที่เกี่ยวข้อง วางแผนการบริหารจัดการน้ำแต่ละพื้นที่ลุ่มน้ำได้อย่างเหมาะสมและสอดคล้องกับปริมาณน้ำ เพื่อให้เกิดประโยชน์สูงสุดกับประชาชน
ทั้งนี้ พลอากาศเอก สถิตย์พงษ์ สุขวิมล ได้มีข้อแนะนำในเรื่องการส่งเสริมการท่องเที่ยว การพัฒนาพื้นที่รอบแก้มลิงแหลมทองให้เป็นที่ออกกำลังกายและสถานที่พักผ่อนหย่อนใจ การส่งเสริมอาชีพเกษตรด้วยการปลูกข้าวแบบเปียกสลับแห้ง รวมถึงการปลูกต้นไม้เพิ่มพื้นที่สีเขียว จากนั้นได้นำคณะลงพื้นที่ที่ดำเนินโครงการขุดลอกแก้มลิงบ้านแหลมทอง ร่วมกิจกรรมปล่อยพันธุ์ปลาลงสู่บึงบอระเพ็ด ปลูกต้นจิกน้ำ แล้วรับชมการพัฒนาเส้นทางรอบโครงการพัฒนาแหล่งน้ำ (แก้มลิง) แบบอารยเกษตร โดยจะพัฒนาให้เป็นสร้างพื้นที่ศึกษาแหล่งกักเก็บคาร์บอน ที่มีระบบนิเวศพื้นที่ชุ่มน้ำ และสร้างสิ่งอำนวยความสะดวกเพื่อการบริการนันทนาการ ศูนย์จัดจำหน่ายสินค้าชุมชน และเดินเยี่ยมชมการสาธิตการผลิตวัสดุปรับปรุงดินจากเศษวัชพืชในบึงบอระเพ็ดก่อนเดินทางกลับ

ที่มา : https://www.thaigov.go.th/news/contents/details/86960