รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ หนุนสำเร็จ แม่ฮ่องสอน – ตรัง – อยุธยา ติดเทรนด์เป็นที่นิยมในหมู่นักท่องเที่ยวทั่วโลกที่ค้นหาจุดหมายปลายทางและที่พักมากที่สุด 


วันเสาร์ที่ 10 สิงหาคม 2567
10/08/2567
พิมพ์
โฆษกรัฐบาลเผย นายกฯ หนุนสำเร็จ แม่ฮ่องสอน – ตรัง – อยุธยา ติดเทรนด์เป็นที่นิยมในหมู่นักท่องเที่ยวทั่วโลกที่ค้นหาจุดหมายปลายทางและที่พักมากที่สุด
รัฐบาลพร้อมกระตุ้นภาคการท่องเที่ยวต่อเนื่อง ผนึกความร่วมมือเอกชน ประชาสัมพันธ์โครงการ “Amazing Thailand 365 วัน มหัศจรรย์เมืองน่าเที่ยว” สร้างแพลตฟอร์มดิจิทัล เปิดเว็บไซต์จัดทริป ติดตามปฏิทิน/กิจกรรมท่องเที่ยวทั่วไทย ส่งเสริมการเที่ยวไทยได้ตลอดทั้งปี
วันนี้ (10 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยข้อมูลแนวโน้มการท่องเที่ยวในประเทศไทยจาก Airbnb แพลตฟอร์มการจองที่พักยอดนิยมในหมู่นักท่องเที่ยว ซึ่งพบว่ามีการเปลี่ยนแปลงอย่างมีนัยสำคัญในการเลือกจุดหมายปลายทางของนักท่องเที่ยว โดยจังหวัดที่ไม่ใช่แหล่งท่องเที่ยวหลัก (เมืองน่าเที่ยว) เริ่มได้รับความสนใจมากขึ้น เป็นไปตามแนวทางกระตุ้นการท่องเที่ยวของนายเศรษฐา ทวีสิน นายกรัฐมนตรี ที่ต้องการขยายจุดท่องเที่ยวในประเทศ ให้มีจุดขายที่หลายหลาย ไม่เพียงแต่เมืองหลัก โดยจังหวัดใน 3 อันดับแรก ได้แก่ แม่ฮ่องสอน ตรัง และอยุธยา รวมไปถึงภูมิภาคอื่น ๆ เช่น ภาคใต้ตอนล่างและภาคอีสาน ล้วนได้รับความนิยมเพิ่มขึ้นเช่นเดียวกัน ทั้งนี้ รัฐบาลได้ร่วมกับ Line และหน่วยงานที่เกี่ยวข้อง จัดโครงการ “Amazing Thailand 365 วัน มหัศจรรย์เมืองน่าเที่ยว” อำนวยความสะดวกให้นักท่องเที่ยวจัดทริปท่องเที่ยว โดยใช้เทคโนโลยี Generative AI ช่วยวางแผนการท่องเที่ยวให้เหมาะกับความต้องการ รวมทั้งติดตามปฏิทิน/กิจกรรมท่องเที่ยวทั่วไทย ได้ทางเว็บไซต์ https://amazingthailand365.tourismthailand.org พร้อมจัดโปรโมชั่นและดีลท่องเที่ยวราคาพิเศษ ให้สามารถเดินทางเที่ยวทั่วไทยได้ต่อเนื่องตลอดทั้งปี 365 วัน
โฆษกประจำสำนักนายกรัฐมนตรี กล่าวว่า ข้อมูลแนวโน้มการท่องเที่ยวในประเทศไทยจาก Airbnb ระบุว่า ปัจจุบันนักท่องเที่ยวให้ความสนใจประสบการณ์ใหม่ ๆ ในการเดินทางและสำรวจสถานที่ท่องเที่ยวนอกเส้นทางหลักเพิ่มมากขึ้น ซึ่งจุดหมายปลายทางใหม่ในไทยที่กำลังได้รับความนิยมสูงสุดในประเทศไทย 3 อันดับแรก ได้แก่
1) แม่ฮ่องสอน: จังหวัดทางภาคเหนือที่มีการค้นหาที่พักเพิ่มขึ้นถึง 149% เมื่อเทียบกับช่วงเดียวกันของปีที่แล้ว โดยความนิยมนี้ ส่วนหนึ่งมาจากอำเภอปายที่ดึงดูดนักท่องเที่ยวด้วยธรรมชาติที่งดงาม วัฒนธรรมท้องถิ่นที่น่าสนใจ และกิจกรรมท่องเที่ยวที่หลากหลาย
2) ตรัง: จังหวัดทางภาคใต้ที่มีการค้นหาที่พักเพิ่มขึ้น 143% มีชายหาดที่สวยงามและเกาะน้อยใหญ่ถึง 46 เกาะ โดยเฉพาะเกาะกระดาน จ.ตรัง ที่ได้รับการจัดอันดับเป็นชายหาดที่ดีที่สุดในโลกจาก World Beach Guide 2023 นอกจากนี้ ตรังยังเป็นสถานที่ถ่ายทำภาพยนตร์ไดโนเสาร์ชื่อดัง “Jurassic World” ซึ่งช่วยเพิ่มความน่าสนใจให้กับจังหวัดนี้
3) อยุธยา: อดีตเมืองหลวงของไทยที่เต็มไปด้วยโบราณสถานและประวัติศาสตร์อันยาวนาน ได้รับความสนใจเพิ่มขึ้นอย่างมีนัยสำคัญ แสดงให้เห็นว่านักท่องเที่ยวให้ความสำคัญกับการท่องเที่ยวเชิงวัฒนธรรมมากขึ้น
รวมไปถึง สตูล เพชรบุรี นราธิวาส ระยอง กาฬสินธุ์ บุรีรัมย์ และสงขลา ตามลำดับ (อ้างอิงจากข้อมูลการค้นหาที่พัก Airbnb ในไทยช่วงไตรมาสแรกของปี 2566 เพื่อเข้าพักในเดือนมิถุนายนและกรกฎาคม 2566 เทียบกับการค้นหาที่พักในไตรมาสแรกของปี 2567 เพื่อเข้าพักในเดือนมิถุนายนและกรกฎาคม 2567)
ขณะเดียวกัน จังหวัดในภูมิภาคอื่น ๆ ต่างได้รับความนิยมเพิ่มขึ้นเช่นเดียวกัน เช่น  ภาคใต้ตอนล่าง: โดยเฉพาะนราธิวาสที่มีการค้นหาที่พักเพิ่มขึ้นถึง 87% นักท่องเที่ยวให้ความสนใจกับธรรมชาติที่บริสุทธิ์ ชายหาดที่สวยงาม และวัฒนธรรมที่เป็นเอกลักษณ์ และภาคอีสาน: กาฬสินธุ์ บุรีรัมย์ และสกลนคร มีการค้นหาที่พักเพิ่มขึ้น โดยกาฬสินธุ์มียอดการค้นหาเพิ่มขึ้นมากกว่า 80%
นอกจากนี้ ข้อมูลดังกล่าวแสดงให้เห็นถึงแนวโน้มการเติบโตของการค้นหาที่พักบน Airbnb ซึ่งนักท่องเที่ยวมีการใช้แพลตฟอร์มดิจิทัลในการวางแผนท่องเที่ยวเพิ่มมากขึ้น สอดคล้องกับการดำเนินการของการท่องเที่ยวแห่งประเทศไทย (ททท.) ซึ่งล่าสุดได้ร่วมกับ บริษัท ไลน์ คอมพานี (ประเทศไทย) จำกัด นำเสนอสินค้าและบริการผ่านเว็บไซต์ https://amazingthailand365.tourismthailand.org พร้อมฟังก์ชัน “ระบบจัดทริปท่องเที่ยว” ที่ใช้เทคโนโลยี Generative AI ช่วยวางแผนการท่องเที่ยวให้เหมาะกับความต้องการของแต่ละคน และฟังก์ชัน “ปฏิทินท่องเที่ยว” รวบรวมข้อมูลกิจกรรมงานเทศกาล และแหล่งท่องเที่ยวในเมืองน่าเที่ยวทั่วประเทศ รวมทั้งยังได้ร่วมมือกับ LINE Shopping รวบรวมร้านค้าของผู้ประกอบการในอุตสาหกรรมท่องเที่ยวกว่า 1,000 ราย พร้อมจัดกิจกรรมพิเศษให้นักท่องเที่ยวสามารถซื้อ voucher ท่องเที่ยวได้ในราคาพิเศษ ได้แก่ 11 บาท 22 บาท 33 บาท 44 บาท และ 55 บาท ครอบคลุมสินค้าท่องเที่ยวหลากหลายประเภทจากผู้ประกอบการด้านการท่องเที่ยวชั้นนำ ซึ่งจะจัดขึ้นทุกวันศุกร์ เริ่มตั้งแต่ศุกร์ที่ 23 สิงหาคม - 13 กันยายน 2567 นี้
ทั้งนี้ ผู้สนใจสามารถดูรายละเอียดเพิ่มเติมได้ที่เว็บไซต์ https://amazingthailand365.tourismthailand.org เพจเฟสบุ๊ก: ข่าวสารท่องเที่ยว ททท. https://www.facebook.com/thaitourismnews และ LINE Official Account: @amazing365
“นายกรัฐมนตรีจับกระแสความนิยมด้านการท่องเที่ยวได้อย่างแม่นยำ กระตุ้นการท่องเที่ยวไทยได้อย่างมีนัยยะสำคัญเมื่อเปรียบเทียบกับตัวเลขการท่องเที่ยวของปีที่แล้ว ทั้งมิติของจำนวนนักท่องเที่ยวต่างชาติ นักท่องเที่ยวไทย และรายได้เข้าสู่ประเทศ ทั้งนี้ การสนับสนุนกลุ่มเมืองน่าเที่ยว และการใช้เทคโนโลยีดิจิทัลเป็นอีกเครื่องมือในการช่วยอำนวยความสะดวกและประชาสัมพันธ์การท่องเที่ยวได้อย่างทันสมัย ตอบโจทย์คนรุ่นใหม่ และเป็นการวางรากฐานประเทศไทยให้มีความพร้อมสู่ยุคดิจิทัลที่สมบูรณ์ รวมทั้งเป็นโอกาสผลักดันไทยให้เป็นศูนย์กลางเมืองท่องเที่ยว (Tourism Hub) ของภูมิภาค และเป็นจุดหมายปลายทางนักท่องเที่ยวทั่วโลก” นายชัย กล่าว

ที่มา : https://www.thaigov.go.th/news/contents/details/86964