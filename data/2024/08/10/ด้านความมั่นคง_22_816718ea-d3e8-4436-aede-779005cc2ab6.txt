รัฐบาลไทย-ข่าวทำเนียบรัฐบาล-พ่อเมืองแปดริ้วรวมพลัง “บวร” จับมือภาคีเครือข่ายบูรณาการบทบาทเกื้อหนุนกลุ่มเปราะบาง เยี่ยมบ้านผู้สูงอายุ 100 ปีขึ้นไป ในพื้นที่จังหวัดฉะเชิงเทรา รวม 81 ราย มุ่งมั่นส่งต่อกำลังใจ


วันศุกร์ที่ 9 สิงหาคม 2567
09/08/2567
พิมพ์
พ่อเมืองแปดริ้วรวมพลัง “บวร” จับมือภาคีเครือข่ายบูรณาการบทบาทเกื้อหนุนกลุ่มเปราะบาง เยี่ยมบ้านผู้สูงอายุ 100 ปีขึ้นไป ในพื้นที่จังหวัดฉะเชิงเทรา รวม 81 ราย มุ่งมั่นส่งต่อกำลังใจ
พ่อเมืองแปดริ้วรวมพลัง “บวร” จับมือภาคีเครือข่ายบูรณาการบทบาทเกื้อหนุนกลุ่มเปราะบาง เยี่ยมบ้านผู้สูงอายุ 100 ปีขึ้นไป ในพื้นที่จังหวัดฉะเชิงเทรา รวม 81 ราย มุ่งมั่นส่งต่อกำลังใจและสร้างสังคมสูงวัยอย่างมีคุณภาพ ขับเคลื่อนสร้างความเกื้อหนุนระหว่างวัดแล
วันนี้ (9 ส.ค. 67) นายชลธี ยังตรง ผู้ว่าราชการจังหวัดฉะเชิงเทรา เปิดเผยว่า จังหวัดฉะเชิงเทรา ได้ดำเนินโครงการ บวร บูรณาการบทบาทเกื้อหนุนกลุ่มเปราะบางเพื่อการพัฒนาคุณภาพชีวิตอย่างยั่งยืน ซึ่งตนพร้อมด้วยนางพัทธานันท์ ยังตรง นายกเหล่ากาชาด/ประธานแม่บ้านมหาดไทยจังหวัดฉะเชิงเทรา เป็นประธานในพิธีเปิดโครงการฯ ณ หอพระไตรปิฎก พระอุโบสถวัดโสธรวราราม วรวิหาร ตำบลหน้าเมือง อำเภอเมืองฉะเชิงเทรา จังหวัดฉะเชิงเทรา โดยได้รับเมตตาจากพระครูสิทธิวรารักษ์ ผู้ช่วยเจ้าอาวาสวัดโสธรวราราม วรวิหาร เป็นประธานฝ่ายสงฆ์ มีหัวหน้าส่วนราชการ นายอำเภอ 11 อำเภอ ผู้บริหารองค์กรปกครองส่วนท้องถิ่น ภาคีเครือข่ายทั้งหน่วยงานภาครัฐและภาคเอกชน เครือข่าย CSR จังหวัดฉะเชิงเทรา และผู้ที่เกี่ยวข้อง ร่วมกิจกรรม
นายชลธี ยังตรง ผู้ว่าราชการจังหวัดฉะเชิงเทรา กล่าวว่า จังหวัดฉะเชิงเทรา ได้จัดทำโครงการ บวร บูรณาการบทบาทเกื้อหนุนกลุ่มเปราะบางเพื่อการพัฒนาคุณภาพชีวิตอย่างยั่งยืน โดยกำหนดจัดกิจกรรมเยี่ยมบ้านผู้สูงอายุ 100 ปี โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 12 สิงหาคม 2567 รวมทั้งเพื่อยกย่องเชิดชูเกียรติผู้สูงอายุ สร้างขวัญกำลังใจให้กับครอบครัวที่ดูแล เป็นตัวอย่างที่ดีของการสร้างความอบอุ่นในครอบครัว สร้างการเรียนรู้ให้แก่คนรุ่นหลังและสังคมต่อไป
“กิจกรรมเยี่ยมบ้านผู้สูงอายุ 100 ปี โดยมีวัตถุประสงค์เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเนื่องในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์พระบรมราชินีนาถ พระบรมราชชนนีพันปีหลวง 12 สิงหาคม 2567 จังหวัดฉะเชิงเทรา ได้รับการสนับสนุนจากทุกภาคีเครือข่าย โดยเฉพาะ “เครือข่าย CSR จังหวัดฉะเชิงเทรา” ที่สนับสนุนมอบชุดของขวัญ จำนวน 81 ชุด ให้แก่ผู้แทนเจ้าคณะจังหวัดฉะเชิงเทราและคณะสงฆ์ในพื้นที่ เพื่อนำไปให้นายอำเภอทั้ง 11 อำเภอ ลงพื้นที่นำไปส่งต่อให้แก่ผู้สูงอายุฯ ตามผลการสำรวจข้อมูลของที่ทำการปกครองอำเภอ 11 อำเภอ และเทศบาลเมืองฉะเชิงเทรา ที่ได้สำรวจข้อมูลและยืนยันสถานภาพมีชีวิตของผู้สูงอายุที่มีอายุ 100 ปีขึ้นไป ในพื้นที่จังหวัดฉะเชิงเทรา ซึ่งมีจำนวนทั้งสิ้น 81 ราย ซึ่งในวันนี้ ตนและคณะได้เดินทางไปเยี่ยมบ้าน นางเฉื่อย จันทวัฒน์ ผู้สูงอายุที่มีอายุ 100 ปี ณ บ้านเลขที่ 9 หมู่ที่ 8 ตำบลบางพระ อำเภอเมืองฉะเชิงเทรา” นายชลธีฯ กล่าวเพิ่มเติม
นายชลธี ยังตรง ผู้ว่าราชการจังหวัดฉะเชิงเทรา กล่าวในช่วงท้ายว่า การดำเนินโครงการฯ ของจังหวัดฉะเชิงเทราในครั้งนี้ เป็นไปตามแนวทาง “บทบาทในการเกื้อหนุนระหว่างวัดและชุมชน ให้มีความสุขอย่างยั่งยืน” ของกระทรวงมหาดไทย ร่วมกับคณะสงฆ์ฝ่ายสาธารณสงเคราะห์ของมหาเถรสมาคม และสถาบันเทคโนโลยีพระจอมเกล้าคุณทหารลาดกระบัง โดยมีเจตจำนงที่จะส่งเสริมความร่วมมือระหว่างกันโดยการบูรณาการภาคีเครือข่ายเชื่อมโยงประสานงานให้เกิดการพัฒนาในทุกมิติอันเป็นผลประโยชน์แก่สังคม เชื่อมประสานความร่วมมือของวัด ชุมชน โรงเรียน และส่วนราชการ สู่การพึ่งพาตนเองอย่างเข้มแข็งและช่วยเหลือเกื้อกูลกันตามความเหมาะสมของแต่ละท้องถิ่นเพื่อความสุขอย่างยั่งยืน ระหว่างคณะสงฆ์ ข้าราชการ ผู้บริหารองค์กรปกครองส่วนท้องถิ่น ทุกภาคีเครือข่ายในการพัฒนาสังคม ชุมชน ให้มีความสุข เสริมสร้างสังคมสุขภาวะ สร้างความสุขสังคมไทย ขยายผลทำให้ประชาชนคนไทยและสังคมโลกในทุกช่วงวัยมีความสุขให้มีความสุขอย่างยั่งยืน พร้อมขยายผลไปสู่ทุกพื้นที่ให้เกิดเป็นรูปธรรม

ที่มา : https://www.thaigov.go.th/news/contents/details/86945