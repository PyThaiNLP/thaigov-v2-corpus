รัฐบาลไทย-ข่าวทำเนียบรัฐบาล-จังหวัดลพบุรี ขับเคลื่อนโครงการ "หลอมรวมใจ มอบน้ำใสสะอาดให้โรงเรียน" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันเสาร์ที่ 10 สิงหาคม 2567
09/08/2567
พิมพ์
จังหวัดลพบุรี ขับเคลื่อนโครงการ "หลอมรวมใจ มอบน้ำใสสะอาดให้โรงเรียน" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
จังหวัดลพบุรี ขับเคลื่อนโครงการ "หลอมรวมใจ มอบน้ำใสสะอาดให้โรงเรียน" เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันนี้ (9 ส.ค. 67) นายอำพล อังคภากรณ์กุล ผู้ว่าราชการจังหวัดลพบุรี เปิดเผยว่า รัฐบาลได้มอบหมายให้กระทรวงมหาดไทย บูรณาการร่วมกับหน่วยงานต่าง ๆ ที่เกี่ยวข้อง ดำเนินโครงการหลอมรวมใจ มอบน้ำใสสะอาดให้โรงเรียน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อให้เด็กนักเรียนได้มีน้ำสะอาดปลอดภัยได้มาตรฐานในการอุปโภคและบริโภค ผ่านการตรวจสอบและวิเคราะห์คุณภาพน้ำ ทั้งด้านกายภาพ เคมี และแบคทีเรีย ตามวิธีการมาตรฐานที่ได้รับการรับรอง รวมทั้งผ่านเกณฑ์การรับรองคุณภาพน้ำประปาดื่มได้จากกรมอนามัย อันเป็นการส่งเสริมสุขภาวะที่ดี ด้วยการปรับปรุงคุณภาพน้ำ ทั้งน้ำประปา ประปาภูเขา และน้ำจากบ่อน้ำตื้น บ่อน้ำบาดาล ในโรงเรียนทุกแห่งทั่วประเทศ รวมทั้งแหล่งน้ำดิบสำหรับการผลิตน้ำประปา
นายอำพล อังคภากรณ์กุล ผู้ว่าราชการจังหวัดลพบุรี กล่าวว่า จังหวัดลพบุรี ได้ขับเคลื่อนโครงการหลอมรวมใจ มอบน้ำใสสะอาดให้โรงเรียน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งจังหวัดลพบุรีจะมอบให้กับโรงเรียนในเขตอำเภอเมือง จำนวน 7 แห่ง อำเภอบ้านหมี่ จำนวน 5 แห่ง อำเภอชัยบาดาล 5 แห่ง อำเภอสระโบสถ์ จำนวน 1 แห่ง อำเภอท่าวุ้ง จำนวน 1 แห่ง อำเภอพัฒนานิคม จำนวน 1 แห่ง อำเภอโคกสำโรง จำนวน 1 แห่ง อำเภอหนองม่วง จำนวน 1 แห่ง อำเภอท่าหลวง จำนวน 1 แห่ง อำเภอโคกเจริญ จำนวน 2 แห่ง โรงเรียนในสังกัด อปท. และ ศูนย์พัฒนาเด็กเล็กในเขตอำเภอเมือง อำเภอบ้านหมี่ อำเภอท่าวุ้ง อำเภอพัฒนานิคม อำเภอละ 2 แห่ง และ อำเภอโคกสำโรง อำเภอลำสนธิ อำเภอชัยบาดาล อำเภอละ 1 แห่ง
นายอำพล อังคภากรณ์กุล ผู้ว่าราชการจังหวัดลพบุรี กล่าวต่อว่า เมื่อวันที่ 7 ส.ค. 67 ที่ผ่านมา อำเภอท่าหลวง นำโดย นายชินนาอาชว์ รสิอัครศักดิ์ นายอำเภอท่าหลวง พร้อมด้วย นายนิมิตร โลหะเวช นายกองค์การบริหารส่วนตำบลหนองผักแว่น นางธัญนันท์ ตองอ่อน รองนายกองค์การบริหารส่วนตำบลหนองผักแว่น กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ตำบลหนองผักแว่น ร่วมกันมอบเครื่องกรองน้ำ UV ขนาดผลิต 200 ลิตร/ชม. พร้อมติดตั้ง จำนวน 1 เครื่อง ให้แก่โรงเรียนบ้านหนองหัวช้าง หมู่ที่ 3 ตำบลหนองผักแว่น อำเภอท่าหลวง จังหวัดลพบุรี ซึ่งได้รับการสนับสนุนจาก บริษัท น้ำแข็งธารธารา จำกัด ในการจัดหาเครื่องกรองน้ำพร้อมติดตั้ง เพื่อให้นักเรียน และบุคลากรภายในโรงเรียน ได้มีน้ำอุปโภคบริโภคที่สะอาดและมีคุณภาพ ทั้งนี้ ทีมช่างและผู้ติดตั้ง ได้ให้คำแนะนำวิธีการใช้งาน และการบำรุงรักษาเครื่องกรองน้ำที่สำคัญ ให้กับบุคลากรผู้ดูแลได้ทราบ และได้ประสานขอความร่วมมือหน่วยงานที่เกี่ยวข้อง ลงพื้นที่ตรวจสอบคุณภาพน้ำ ให้กับสถานศึกษาเป็นระยะ ต่อไป
นายอำพล อังคภากรณ์กุล ผู้ว่าราชการจังหวัดลพบุรี กล่าวในช่วงท้ายว่า จังหวัดลพบุรี น้อมสำนึกในพระมหากรุณาธิคุณของพระบาทสมเด็จพระเจ้าอยู่หัว ซึ่งพระองค์ทรงสืบสาน รักษา และต่อยอดแนวทางตามพระราชดำรัสของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ว่า “น้ำคือชีวิต” และสนองแนวพระราชปณิธานที่พระองค์ท่านทรงอยากเห็นคนไทยมีคุณภาพชีวิตที่ดี โดยเฉพาะเด็กนักเรียนในโรงเรียน หากได้ดื่มน้ำที่สะอาด ก็จะเติบโตขึ้นมีสุขภาพสมบูรณ์ เป็นกำลังสำคัญของชาติและส่งต่อให้กับลูกหลานของเราต่อไปในอนาคต ในการนี้ เพื่อร่วมเป็นส่วนหนึ่งในการสร้างสิ่งที่ดีเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 จึงขอประชาสัมพันธ์เชิญชวน พี่น้องประชาชนผู้ที่มีใจอยากช่วยเหลือและสนับสนุน สามารถแจ้งความประสงค์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86954