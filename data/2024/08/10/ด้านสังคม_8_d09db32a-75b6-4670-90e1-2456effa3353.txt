รัฐบาลไทย-ข่าวทำเนียบรัฐบาล-“สมศักดิ์” นำคณะผู้แทนไทย ร่วมพิธีเปิดประชุม รมต.สาธารณสุขอาเซียน ครั้งที่ 16 ที่ สปป.ลาว หนุนผลักดันสุขภาพดิจิทัล ลดปัญหาโรคไม่ติดต่อเรื้อรัง ลดภาระค่าใช้จ่ายประเทศ


วันพฤหัสบดีที่ 8 สิงหาคม 2567
“สมศักดิ์” นำคณะผู้แทนไทย ร่วมพิธีเปิดประชุม รมต.สาธารณสุขอาเซียน ครั้งที่ 16 ที่ สปป.ลาว หนุนผลักดันสุขภาพดิจิทัล ลดปัญหาโรคไม่ติดต่อเรื้อรัง ลดภาระค่าใช้จ่ายประเทศ
รัฐมนตรีว่าการกระทรวงสาธารณสุข นำคณะผู้แทนประเทศไทย ร่วมพิธีเปิดการประชุมรัฐมนตรีสาธารณสุขอาเซียน ครั้งที่ 16 และการประชุมอื่นที่เกี่ยวข้อง (AHMM) ที่ สปป.ลาว อย่างเป็นทางการ
และร่วมกล่าวถ้อยแถลง สนับสนุนการพัฒนา ผลักดันสุขภาพดิจิทัลในภูมิภาคอาเซียน เพื่อยกระดับระบบบริการสุขภาพ สร้างสุขภาวะที่ดีของประชากรอาเซียน และลดปัญหาโรคไม่ติดต่อเรื้อรัง (NCDs) ช่วยลดภาระค่าใช้จ่ายในการรักษาของประเทศ
วันนี้ (8 สิงหาคม 2567) ที่ ศูนย์ประชุมแห่งชาติเวียงจันทน์ สาธารณรัฐประชาธิปไตยประชาชนลาว นายสมศักดิ์ เทพสุทิน รัฐมนตรีว่าการกระทรวงสาธารณสุข นำคณะผู้แทนประเทศไทยเข้าร่วมพิธีเปิดการประชุมรัฐมนตรีสาธารณสุขอาเซียน ครั้งที่ 16 และการประชุมอื่นที่เกี่ยวข้อง (16th ASEAN Health Ministers and Related Meetings : AHMM) อย่างเป็นทางการ โดยมี ดร.บุนแฝง พูมมะไลสิด รัฐมนตรีกระทรวงสาธารณสุข สปป.ลาว เป็นประธาน
นายสมศักดิ์ กล่าวว่า ประเทศไทยได้ร่วมกล่าวถ้อยแถลงในหัวข้อ “การเสริมสร้างศักยภาพของระบบสุขภาพภายหลังสถานการณ์โรคระบาด เพื่อเพิ่มความสามารถในการฟื้นตัวของภูมิภาค” โดยได้มุ่งเน้นการพัฒนาระบบสุขภาพดิจิทัลในภูมิภาคอาเซียน เพื่อยกระดับระบบบริการสุขภาพและสร้างสุขภาวะที่ดี ซึ่งได้ยกตัวอย่างการขับเคลื่อนนโยบายยกระดับ 30 บาท รักษาทุกที่ด้วยบัตรประชาชนใบเดียวของไทย ที่ปัจจุบันให้บริการประชาชนได้มากถึง 45 จังหวัด และจะครอบคลุมทั่วประเทศในปลายปีนี้ ตลอดจนการพัฒนาระบบ Imaging Hub และระบบ Thailand Health Atlas เพื่อสนับสนุนและเพิ่มประสิทธิภาพการให้บริการของบุคลากร โดยเฉพาะอาสาสมัครสาธารณสุขประจำหมู่บ้าน หรือ “อสม.” ในการจัดการดูแลสุขภาพผู้ป่วยโรคไม่ติดต่อเรื้อรัง (NCDs) ส่งเสริมการปรับเปลี่ยนพฤติกรรมสุขภาพ ให้การดูแลสุขภาพเป็นส่วนหนึ่งกับวิถีชีวิตปกติ เช่น การรับประทานอาหารเป็นยา
ซึ่งจะช่วยลดจำนวนคนเข้าโรงพยาบาล ลดต้นทุนค่าใช้จ่ายในการรักษาของรัฐ ได้อย่างน้อยปีละกว่า 2,000 ล้านบาท
“ประเทศไทยมีความมุ่งมั่นและมีความพร้อมในการผลักดันระบบสุขภาพดิจิทัล ตลอดจนการดูแลสุขภาพของประชาชน และพร้อมแลกเปลี่ยนประสบการณ์ ความร่วมมือกับทุกประเทศสมาชิก ในการผลักดันและยกระดับระบบบริการสุขภาพดิจิทัลของภูมิภาคอาเซียนต่อไป” นายสมศักดิ์ กล่าว
************************************************* 8 สิงหาคม 2567

ที่มา : https://www.thaigov.go.th/news/contents/details/86886