รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย นศ.4095 อำเภอนบพิตำ จังหวัดนครศรีธรรมราช บรรเทาความเดือดร้อนในการเดินทางให้ประชาชน


วันพฤหัสบดีที่ 8 สิงหาคม 2567
กรมทางหลวงชนบท ก่อสร้างถนนสาย นศ.4095 อำเภอนบพิตำ จังหวัดนครศรีธรรมราช บรรเทาความเดือดร้อนในการเดินทางให้ประชาชน
.....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) พัฒนาการคมนาคมพื้นที่ภาคใต้ เพิ่มประสิทธิภาพเศรษฐกิจและการท่องเที่ยว ให้ประชาชนมีคุณภาพชีวิตที่ดี    สามารถใช้เส้นทางคมนาคมได้อย่างสะดวก ที่ผ่านมาถนนทางหลวงชนบทสาย นศ.4095 บางช่วง มีผิวจราจรเป็นลูกรัง ประชาชนสัญจรไม่สะดวกในช่วงฤดูแล้ง เนื่องจากปัญหาฝุ่นละอองบดบังวิสัยทัศน์ เมื่อถึงช่วงฤดูฝนเกิดมีฝนตกติดต่อกันหลายวัน ถนนเป็นดินโคลน ทำให้การสัญจรเป็นไปด้วยความยากลำบาก ทช. จึงได้พัฒนาโครงสร้างพื้นฐานด้านการคมนาคมขนส่ง เพื่อแก้ไขปัญหาความเดือดร้อนของประชาชน ดำเนินโครงการก่อสร้างถนนทางหลวงชนบทสาย นศ.4095 แยก ทล.4186 - บ้านห้วยตง อำเภอนบพิตำ จังหวัดนครศรีธรรมราช เป็นถนนคอนกรีตเสริมเหล็ก
ผิวจราจรกว้าง 6 เมตร ไหล่ทางกว้างข้างละ 1 เมตร พร้อมระบบระบายน้ำ เครื่องหมายจราจร และสิ่งอำนวยความปลอดภัย ตั้งแต่บริเวณ กม. ที่ 4+550 - 10+180 แบ่งการดำเนินงานเป็น 5 ช่วง ระยะทางรวม 3.5 กิโลเมตร
ใช้งบประมาณ 48 ล้านบาท
ปัจจุบันโครงการฯ แล้วเสร็จสมบูรณ์ และเปิดให้ประชาชนสัญจรได้เรียบร้อยแล้ว ซึ่งจะช่วยยกระดับคุณภาพชีวิตของประชาชน สนับสนุนการท่องเที่ยวของอำเภอนบพิตำ อีกทั้งช่วยบรรเทาความเดือดร้อนให้ประชาชนได้ในระยะยาว ยกระดับมาตรฐานทางหลวงชนบท เชื่อมโยงโครงข่ายคมนาคมการขนส่งระหว่างชุมชนให้มีความสะดวกปลอดภัยมากยิ่งขึ้น

ที่มา : https://www.thaigov.go.th/news/contents/details/86852