รัฐบาลไทย-ข่าวทำเนียบรัฐบาล-รมช.มท.เกรียง ร่วมคณะนายกเศรษฐา ทวีสิน ในพิธีเปิดโครงการ PHUKET SANDBOX ต้นแบบอนุรักษ์หาดไทย ภายใต้โครงการรักษ์ 72 หาดไทยเฉลิมพระเกียรติพระบาทสมเด็จพระเจ้าอยู่หัว พระชนมพรรษา 6 รอบ


วันศุกร์ที่ 9 สิงหาคม 2567
09/08/2567
พิมพ์
รมช.มท.เกรียง ร่วมคณะนายกเศรษฐา ทวีสิน ในพิธีเปิดโครงการ PHUKET SANDBOX ต้นแบบอนุรักษ์หาดไทย ภายใต้โครงการรักษ์ 72 หาดไทยเฉลิมพระเกียรติพระบาทสมเด็จพระเจ้าอยู่หัว พระชนมพรรษา 6 รอบ
รมช.มท.เกรียง ร่วมคณะนายกเศรษฐา ทวีสิน ในพิธีเปิดโครงการ PHUKET SANDBOX ต้นแบบอนุรักษ์หาดไทย ภายใต้โครงการรักษ์ 72 หาดไทยเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
เมื่อวันที่่ 8 สิงหาคม 2567 นายเศรษฐา ทวีสิน นายกรัฐมนตรี ได้เดินทางไปเป็นประธานพิธีเปิดโครงการ PHUKET SANDBOX ต้นแบบอนุรักษ์หาดไทย ภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 สร้างความตระหนักด้านการอนุรักษ์ทรัพยากรธรรมชาติและสิ่งแวดล้อมให้กับประชาชน อันจะนำไปสู่การท่องเที่ยวเชิงอนุรักษ์ทางทะเลและชายฝั่งอย่างยั่งยืน และรณรงค์ลด ละ เลิก การใช้บรรจุภัณฑ์ประเภทพลาสติกชนิดใช้ครั้งเดียวทิ้ง ตลอดจนส่งเสริมการใช้บรรจุภัณฑ์ที่เป็นมิตรต่อสิ่งแวดล้อม ในแหล่งท่องเที่ยวทางทะเลและชายฝั่ง
นายเกรียง กัลป์ตินันท์ รัฐมนตรีช่วยว่าการกระทรวงมหาดไทย ร่วมคณะ พร้อมด้วยหัวหน้าส่วนราชการ ผู้แทนหน่วยงานที่เกี่ยวข้อง เครือข่ายอาสาสมัคร ประชาชนในพื้นที่เข้าร่วมงานกว่า 500 คน ณ ลานโลมา หาดป่าตองภูเก็ต จังหวัดภูเก็ต ซึ่ง นายเศรษฐา ทวีสิน นายกรัฐมนตรี กล่าวว่า ทรัพยากรทางทะเลและชายฝั่งเป็นแหล่งท่องเที่ยวที่สร้างรายได้ให้กับประเทศชาติ คิดเป็นมูลค่า 2 ล้านล้านบาท นับว่าเป็นทรัพยากรที่มีคุณค่าสูงมาก และเพื่อเป็นการส่งเสริมการท่องเที่ยวและพัฒนาแหล่งท่องเที่ยวทางทะเลของไทย ซึ่งได้รับความร่วมมือจากกระทรวงทรัพยากรธรรมชาติและสิ่งแวดล้อม (ทส.) โดยกรมทรัพยากรทางทะเลและชายฝั่ง (ทช.) กระทรวงมหาดไทย กระทรวงยุติธรรม กระทรวงการท่องเที่ยวและกีฬา และบริษัท กัลฟ์ เอ็นเนอร์จี ดีเวลลอปเมนท์ จำกัด (มหาชน) จัดโครงการ PHUKET SANDBOX ต้นแบบอนุรักษ์หาดไทย ภายใต้โครงการรักษ์ 72 หาดไทย เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขึ้น เพื่อรักษาความสะอาดและความสวยงามของชายหาด ที่จะทำให้ประเทศไทยมีศักยภาพในการดึงดูดนักท่องเที่ยวจากต่างประเทศให้มาเที่ยวแหล่งท่องเที่ยวทางทะเลของไทยเพิ่มมากขึ้น โดยมีหน่วยงานในสังกัดกระทรวงทรัพยากรธรรมชาติและสิ่งแวดล้อม เป็นหน่วยงานหลักในการดำเนินโครงการดังกล่าว เพื่อเป็นพื้นที่ต้นแบบการดำเนินงานในการลดปัญหาขยะชายหาด ส่งเสริมการใช้บรรจุภัณฑ์ที่เป็นมิตรกับสิ่งแวดล้อม การสร้างความร่วมมือกับทั้งกลุ่มผู้ค้าบริเวณชายหาดและนักท่องเที่ยวเพื่อการจัดการขยะที่ถูกต้อง รวมถึงการส่งเสริมให้ธุรกิจที่สนับสนุนการท่องเที่ยวบริเวณชายหาดมีการดำเนินการอย่างเป็นมิตรกับสิ่งแวดล้อม ซึ่งจะขยายผลไปยังชายหาดอื่น ๆ ภายใต้โครงการรักษ์ 72 หาดไทย เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธี มหามงคลเฉลิมพระชนมพรรษา 6 รอบ 28 กรกฎาคม 2567 ให้ครบทั้ง 72 ชายหาด 7 จังหวัด ได้แก่ จังหวัดตราด ระยอง ชลบุรี สุราษฎร์ธานี ตรัง กระบี่ และภูเก็ต ต่อไป
ทั้งนี้ การดำเนินโครงการดังกล่าวได้นำแผนปฏิบัติการด้านการจัดการขยะพลาสติก ระยะที่ 2 (พ.ศ. 2566 - 2570) มาใช้เป็นกรอบแนวคิดในการจัดทำมาตรการดำเนินงาน ประกอบด้วย 4 มาตรการ คือ มาตรการที่ 1 ส่งเสริมการผลิตและขายบรรจุภัณฑ์ที่เป็นมิตรต่อสิ่งแวดล้อม มีเป้าหมายการผลิต/ขายบรรจุภัณฑ์ที่เป็นมิตรต่อสิ่งแวดล้อม จำนวนไม่น้อยกว่า 5 ชนิด พร้อมยกเลิกการผลิต/ขายพลาสติกชนิดใช้ครั้งเดียวทิ้ง จำนวนไม่น้อยกว่า 1 ชนิด มาตรการที่ 2 รณรงค์ใช้ผลิตภัณฑ์ที่เป็นมิตรต่อสิ่งแวดล้อม เป้าหมายคือมีผู้บริโภคใช้ผลิตภัณฑ์ที่เป็นมิตรต่อสิ่งแวดล้อมมากกว่าร้อยละ 50 และเพิ่มจำนวนผู้ประกอบการธุรกิจท่องเที่ยวใช้ผลิตภัณฑ์ที่เป็นมิตรต่อสิ่งแวดล้อมร้อยละ 50 ด้วยการจัดทำสื่อประชาสัมพันธ์ผลิตภัณฑ์ที่เป็นมิตรต่อสิ่งแวดล้อม การอบรมให้ความรู้ผู้ประกอบการธุรกิจท่องเที่ยวรวมถึงสร้างแรงจูงใจในการปรับเปลี่ยนมาใช้ผลิตภัณฑ์ที่เป็นมิตรฯ และเพิ่มเครือข่ายรักษาสิ่งแวดล้อมหรือ Blue Citizen Community ส่วนมาตรการที่ 3 การจัดการขยะ อย่างถูกหลักวิชาการ โดยให้องค์กรปกครองส่วนท้องถิ่นเข้ามามีส่วนร่วมในการออกข้อบัญญัติท้องถิ่นในการเก็บรวบรวมและคัดแยกขยะ มีระบบการจัดการเก็บรวบรวมและคัดแยกขยะพลาสติก เป็นการยกระดับองค์กรปกครองส่วนท้องถิ่นในการจัดการขยะอย่างถูกหลักวิชาการ พร้อมอบรมให้ความรู้ผู้ประกอบการเรื่องการคัดแยกขยะอย่างถูกหลักวิชาการ และการส่งเสริมธุรกิจการสร้างมูลค่าเพิ่มจากขยะในระดับท้องถิ่น และมาตรการที่ 4 เก็บขยะตกค้างบริเวณชายหาดและในทะเล ไม่มีขยะตกค้างบริเวณชายหาดและในทะเล และมีระบบป้องกันการหลุดรอดของขยะจากแม่น้ำ ลำคลองลงสู่ทะเล เช่น การจัดเก็บขยะชายหาด การจัดเก็บขยะในทะเล การดักขยะปากคลอง และการสร้างเครือข่ายหาดสวยปลอดขยะ
อย่างไรก็ตาม โครงการ ภูเก็ต SandBox ต้นแบบอนุรักษ์หาดไทยฯ มีพื้นที่ดำเนินโครงการทั้งสิ้น 14 หาด ประกอบด้วย 1 หาดป่าตอง 2 หาดกะตะ 3 หาดสุรินทร์ 4 หาดยะนุ้ย 5 หาดกะตะน้อย 6 หาดกะรน 7 หาดฟรีด้อม 8 หาดพาราไดซ์ บีช 9 หาดในหาน 10 หาดราไวย์ 11 หาดแหลมกา 12 หาดลายัน 13 หาดบางเทา และ14 หาดในยาง ซึ่งการดำเนินโครงการดังกล่าวจะเป็นการสร้างความเชื่อมั่นให้กับนักท่องเที่ยวทั้งชาวไทยและชาวต่างชาติ ให้เดินทางเข้ามาท่องเที่ยวในพื้นที่ทางทะเลของประเทศไทย เพราะความสมบูรณ์ของทรัพยากรทางทะเลและชายฝั่งที่ทุกภาคส่วนต่างร่วมแรงร่วมใจกันอนุรักษ์และฟื้นฟูจะยังคงความสมบูรณ์และยั่งยืนครอบคลุมในทุกมิติอย่างมีประสิทธิภาพและต่อเนื่องต่อไป
กองสารนิเทศ สป.มท.
ครั้งที่ 1552/2567  วันที่ 9 ส.ค. 2567

ที่มา : https://www.thaigov.go.th/news/contents/details/86936