รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานการลงนาม MOU ระหว่าง กรมราชทัณฑ์ กรมปศุสัตว์ องค์การสวนสัตว์แห่งประเทศไทยฯ และบริษัท ซีจีเคดี จำกัด


วันพฤหัสบดีที่ 8 สิงหาคม 2567
08/08/2567
พิมพ์
รัฐมนตรีว่าการกระทรวงยุติธรรม เป็นประธานการลงนาม MOU ระหว่าง กรมราชทัณฑ์ กรมปศุสัตว์ องค์การสวนสัตว์แห่งประเทศไทยฯ และบริษัท ซีจีเคดี จำกัด
รัฐมนตรีว่าการกระทรวงยุติธรรม เป็นประธานการลงนาม MOU ระหว่าง กรมราชทัณฑ์ กรมปศุสัตว์ องค์การสวนสัตว์แห่งประเทศไทยฯ และบริษัท ซีจีเคดี จำกัด ส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์) เพิ่มความรู้ไว้ประกอบอาชีพภายหลังพ้นโทษ
ในวันพฤหัสบดีที่ ๘ สิงหาคม ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการบันทึกข้อตกลงความร่วมมือการส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์) ระหว่าง กรมราชทัณฑ์ กรมปศุสัตว์ องค์การสวนสัตว์แห่งประเทศไทย ในพระบรมราชูปถัมภ์ และ บริษัท ซีจีเคดี จำกัด โดยมี นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นายสัตวแพทย์สมชวน รัตนมังคลานนท์ อธิบดีกรมปศุสัตว์ นายอรรถพร ศรีเหรัญ ผู้อํานวยการองค์การสวนสัตว์แห่งประเทศ ในพระบรมราชูปถัมภ์ นายชาญวิทย์ เอนกสัมพันธ์ ประธานบริษัท ซีจีเคดี จํากัด และผู้มีเกียรติ เข้าร่วมฯ ณ ห้องสัมมนากรมราชทัณฑ์ ชั้น ๓ กรมราชทัณฑ์ จังหวัดนนทบุรี
โอกาส​นี้ รัฐมนตรีว่าการกระทรวงยุติธรรม กล่าวว่า กระทรวงยุติธรรมและกรมราชทัณฑ์เรามองผู้ต้องราชทัณฑ์ว่าทุกคนมีความสำคัญ มีคุณค่า มีศักดิ์ศรี และทุกคนควรได้รับโอกาส และคนที่ออกไปแล้วไม่ควรกระทำผิดซ้ำกลับเข้ามาอีก สิ่งที่จะไม่ให้ทำผิดซ้ำมา คือ โครงการที่จัด​ขึ้น​ในวันนี้เพื่อตอบโจทย์ทำยังไงจะให้มีอาชีพ มีการศึกษา สามารถดำรงชีวิตในสังคม และทำอย่างไรจะให้ชุมชน ครอบครัวให้การยอมรับ ในนามของกระทรวงยุติธรรมขอขอบคุณรัฐมนตรีช่วยว่าการกระทรวงเกษตรและสหกรณ์ อธิบดีกรมปศุสัตว์ ผู้อํานวยการองค์การสวนสัตว์แห่งประเทศ ในพระบรมราชูปถัมภ์ ประธานบริษัท ซีจีเคดี จํากัด ตลอดจนทุกท่านที่มาร่วมในวันนี้ กระทรวงยุติธรรมหวังเป็นอย่างยิ่งว่าความร่วมมือทั้ง ๔ ฝ่ายในการบูรณาการขับเคลื่อนส่งเสริมการฝึกวิชาชีพเลี้ยงสัตว์และการปลูกหญ้าอาหารสัตว์ หรือ หญ้าเนเปียร์ จากการลงนามความร่วมมือในวันนี้จะบรรลุวัตถุประสงค์และเป็นจุดเริ่มต้นในการสร้างงงาน สร้างอาชีพ สร้างโอกาสและเป็นการพัฒนาที่ยั่งยืนต่อไป
ทั้งนี้​ พิธีลงนามบันทึกข้อตกลงความร่วมมือ (MOU) ส่งเสริมการฝึกวิชาชีพเลี้ยงสัตว์และปลูกพืชอาหารสัตว์ (หญ้าเนเปียร์) เป็นความร่วมมือกันจัดกิจกรรมอย่างเป็นระบบเพื่อเป็นการพัฒนา และสนับสนุนการดําเนินงานฝึกวิชาชีพผู้ต้องขังให้มีความก้าวหน้าและส่งเสริมให้ผู้ต้องขังมีทักษะอาชีพด้านการเกษตรกรรมและกสิกรรม โดยสามารถนําความรู้ที่ได้รับมาประกอบอาชีพภายหลังพ้นโทษ อีกทั้ง เป็นการบูรณาการการทํางานร่วมกันของหน่วยงานภาครัฐและสถานประกอบการภาคเอกชน ให้มีประสิทธิภาพในเรื่องของเกษตรกรรม โดยการสนับสนุนให้มีพืชอาหารสัตว์เพียงพอในการบรรเทาความเดือดร้อนให้แก่เกษตรกรผู้เลี้ยงสัตว์และเป็นการช่วยให้ช้างซึ่งเป็นสัตว์คู่บ้านคู่เมืองของประเทศไทยได้มีอาหารที่มีประโยชน์ในการดํารงชีวิต โดยถือว่าเป็นการใช้พื้นที่ในความรับผิดชอบเพื่อสร้างทักษะอาชีพและพัฒนาสิ่งแวดล้อมของชาติได้อย่างมีประสิทธิภาพ และยั่งยืน

ที่มา : https://www.thaigov.go.th/news/contents/details/86871