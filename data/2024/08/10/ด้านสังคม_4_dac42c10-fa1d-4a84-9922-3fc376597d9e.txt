รัฐบาลไทย-ข่าวทำเนียบรัฐบาล-“วราวุธ” นำ ขรก.พม. กล่าวคำถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2567


วันพฤหัสบดีที่ 8 สิงหาคม 2567
“วราวุธ” นำ ขรก.พม. กล่าวคำถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2567
“วราวุธ” นำ ขรก.พม. กล่าวคำถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา วันที่ 12 สิงหาคม 2567
วันที่ 8 สิงหาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีถวายพระพรชัยมงคล สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 เพื่อแสดงความจงรักภักดีและสํานึกในพระมหากรุณาธิคุณ โดยมี คณะผู้บริหาร ข้าราชการ และเจ้าหน้าที่กระทรวงการพัฒนาสังคมและความมั่นคงของมนุษย์ (พม.) ร่วมถวายพระพรชัยมงคล พร้อมร่วมร้องเพลงสรรเสริญพระบารมีและเพลงสดุดีพระแม่ไทย ณ ห้องประชุมปกรณ์ อังศุสิงห์ อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์
นายวราวุธ นำกล่าวถวายพระพร ว่า ขอเดชะฝ่าละอองธุลีพระบาทปกเกล้าปกกระหม่อม เนื่องในอภิลักขิตสมัย แห่งวันเฉลิมพระชนมพรรษาของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในวันที่ 12 สิงหาคม พุทธศักราช 2567 นี้ ข้าพระพุทธเจ้า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยผู้บริหาร ข้าราชการ พนักงาน และเจ้าหน้าที่กระทรวงการพัฒนาสังคมและความมั่นคงของมนุษย์ ที่มาชุมนุมพร้อมเพรียงกันอยู่ ณ ที่นี้ มีความปลื้มปิติเป็นล้นพ้น ที่ได้มาร่วมกันแสดงความจงรักภักดี และสำนึกในพระมหากรุณาธิคุณในวันนี้
ปวงข้าพระพุทธเจ้าล้วนประจักษ์แจ้ง และสำนึกในพระมหากรุณาธิคุณที่ใต้ฝ่าละอองธุลีพระบาท ได้ทรงพระราชวิริยอุตสาหะปฏิบัติบำเพ็ญพระราชกรณียกิจนานัปการ เพื่อบำบัดทุกข์บำรุงสุขแก่อาณาประชาราษฎร์ ด้วยพระปรีชาสามารถ และด้วยสายพระเนตรอันยาวไกล ได้ทรงพระกรุณาริเริ่มโครงการต่าง ๆ หลากหลาย อาทิ โครงการส่งเสริมศิลปาชีพ เป็นการส่งเสริมอาชีพให้แก่ประชาชนในพื้นที่ต่างๆ เพื่อสร้างรายได้และความมั่นคงให้กับประชาชนทุกพื้นที่ ซึ่งล้วนเป็นประโยชน์เกื้อกูลทุกสรรพสิ่งบนผืนแผ่นดินไทย รวมทั้งการอนุรักษ์ และสืบทอดมรดกศิลปวัฒนธรรมอันเป็นภูมิปัญญาที่ล้ำค่าในท้องถิ่นต่าง ๆ ของไทย ให้ดำรงอยู่อย่างยั่งยืนตกทอดถึงอนุชนในชาติสืบต่อไป
ในวาระอันเป็นมิ่งมหามงคลนี้ ข้าพระพุทธเจ้าขอพระราชทานถวายพระพรชัยมงคล ด้วยความจงรักภักดี ขอพลานุภาพแห่งคุณพระศรีรัตนตรัยและอำนาจสิ่งศักดิ์สิทธิ์ในสากล ตลอดทั้งอานุภาพแห่งองค์พระสยามเทวาธิราชโปรดอภิบาลประทานพรให้ใต้ฝ่าละอองธุลีพระบาททรงพระเจริญพร้อมด้วยสิริสวัสดิ์พิพัฒนมงคล พระชนมายุยิ่งยืนนาน ทรงพระเกษมสำราญ ปราศจากโรคาพยาธิภัย พระพลานามัยแข็งแรงสมบูรณ์ สถิตเป็นมิ่งขวัญปกเกล้าปวงข้าพระพุทธเจ้าและเหล่าพสกนิกร ตราบจิรัฐิติกาลเทอญ ด้วยเกล้าด้วยกระหม่อม ขอเดชะ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว#ถวายพระพร #สมเด็จพระนางเจ้าสิริกิติ์ #12สิงหาคม

ที่มา : https://www.thaigov.go.th/news/contents/details/86861