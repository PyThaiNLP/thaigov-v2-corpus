รัฐบาลไทย-ข่าวทำเนียบรัฐบาล-ผู้ว่าฯ ชุมพร เดินหน้ากวาดบ้านตัวเอง ตรวจปัสสาวะข้าราชการ พนักงานลูกจ้าง สมาชิก อส.ในสังกัด มท.ทุกคน ตามโครงการ“มหาดไทยสีขาว สร้างพื้นที่ปลอดภัย หยุดยั้งยาเสพติด Safe Zone No Drugs


วันศุกร์ที่ 9 สิงหาคม 2567
09/08/2567
พิมพ์
ผู้ว่าฯ ชุมพร เดินหน้ากวาดบ้านตัวเอง ตรวจปัสสาวะข้าราชการ พนักงานลูกจ้าง สมาชิก อส.ในสังกัด มท.ทุกคน ตามโครงการ“มหาดไทยสีขาว สร้างพื้นที่ปลอดภัย หยุดยั้งยาเสพติด Safe Zone No Drugs
ผู้ว่าฯ ชุมพร เดินหน้ากวาดบ้านตัวเอง ตรวจปัสสาวะข้าราชการ พนักงาน ลูกจ้าง สมาชิก อส.ในสังกัดมหาดไทยทุกคน ตามโครงการ “มหาดไทยสีขาว สร้างพื้นที่ปลอดภัย หยุดยั้งยาเสพติด Safe Zone No Drugs” เป็นแบบอย่างที่ดี สร้างความเชื่อถือและศรัทธาให้กับประชาชน
วันนี้ (9 ส.ค. 67) นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จังหวัดชุมพร โดยการนำของตนพร้อมด้วย นายธนนท์ พรรพีภาส นายวรัตม์ มาประณีต รองผู้ว่าราชการจังหวัดชุมพร นายวิทยา เขียวรอด ปลัดจังหวัดชุมพร เลขานุการ ศอ.ปส.จ.ชพ. นายสุทธิภัทร วัฒนพงศ์ไพบูลย์ ป้องกันจังหวัดชุมพร ร่วมกับเจ้าหน้าที่สำนักงานสาธารณสุขจังหวัดชุมพร ดำเนินการตรวจคัดกรองสารเสพติดในปัสสาวะ ข้าราชการ พนักงาน ลูกจ้าง สมาชิก อส. ในสังกัดที่ทำการปกครองจังหวัดชุมพร และส่วนราชการสังกัดกระทรวงมหาดไทย ณ ห้องประชุมเกาะมัตตรา ชั้น 2 ศาลากลางจังหวัดชุมพร ตามโครงการ “มหาดไทยสีขาว สร้างพื้นที่ปลอดภัย หยุดยั้งยาเสพติด Safe Zone No Drugs” เพื่อเป็นการแสดงว่าไม่ได้ยุ่งเกี่ยวกับยาเสพติด เป็นแบบอย่างที่ดี สร้างความเชื่อถือและศรัทธาให้กับประชาชน
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า กระทรวงมหาดไทย โดยการนำของ นายอนุทิน ชาญวีรกูล รองนายกรัฐมนตรีและ รมว.กระทรวงมหาดไทย เป็นประธานในการลงนามบันทึกข้อตกลงความร่วมมือ (MOU) การป้องกันและแก้ไขปัญหายาเสพติดระหว่าง 3 กระทรวง ประกอบด้วยกระทรวงมหาดไทย กระทรวงศึกษาธิการ และกระทรวงการอุดมศึกษา วิทยาศาสตร์ วิจัยและนวัตกรรม (อว.) โดยการ MOU ครั้งนี้เป็นไปตามนโยบายที่ได้มอบให้แก่หน่วยงานภายใต้กำกับ ให้ดำเนินมาตรการเชิงรุกในการป้องกันและปราบปรามยาเสพติด โดยเริ่มต้นจากบุคลากรที่เกี่ยวข้องของหน่วยงานเป็นลำดับแรก โดยกระทรวงมหาดไทยได้จัดโครงการนำร่อง “มหาดไทยสีขาว สร้างพื้นที่ปลอดภัย หยุดยั้งยาเสพติด Safe zone no drugs”
“โดยจังหวัดชุมพรได้ดำเนินการตรวจปัสสาวะคัดกรองสารเสพติดข้าราชการ พนักงาน ลูกจ้าง สมาชิก อส. ในสังกัดที่ทำการปกครองจังหวัดชุมพร และส่วนราชการสังกัดกระทรวงมหาดไทย จำนวนทั้งสิ้น 235 ราย โดยผลการตรวจคัดกรองสารเสพติดในปัสสาวะของข้าราชการ พนักงาน ลูกจ้าง และสมาชิก อส. ไม่พบสารเสพติดในร่างกายแต่อย่างใด ทั้งนี้ จังหวัดชุมพรจะมอบหมายให้อำเภอ องค์กรปกครองส่วนท้องถิ่นทุกแห่ง และหน่วยงานรัฐวิสาหกิจในสังกัดกระทรวงมหาดไทย ในพื้นที่จังหวัดชุมพร ดำเนินโครงการฯ เช่นเดียวกัน” นายวิสาห์ฯ กล่าว
นายวิสาห์ พูลศิริรัตน์ ผู้ว่าราชการจังหวัดชุมพร กล่าวเพิ่มเติมอีกว่า จังหวัดชุมพรจะขับเคลื่อนโครงการฯ ภายใต้ MOU คือ สร้างการมีส่วนร่วมตระหนักถึงโทษของยาเสพติด และยินยอมเข้าร่วมกิจกรรมการป้องกันยาเสพติดของบุคลากร 3 กระทรวงรวมถึงเด็กและเยาวชนในสถานศึกษาด้วยความสมัครใจโดยปราศจากการบังคับ ดำเนินการโดยเน้นย้ำในเรื่องของการไม่ให้กระทบสิทธิส่วนบุคคล โดยเฉพาะสิทธิเด็กและเยาวชน และมีระบบการจัดเก็บข้อมูล การรายงานผลการบำบัดรักษาอย่างเป็นความลับ นอกจากนี้ จะผลักดันให้โรงเรียน สถานศึกษา ในสังกัดกระทรวงศึกษาธิการ และ อว. จัดให้มีระบบการเฝ้าระวัง สอดส่อง สังเกตตรวจตราการแพร่ระบาดของยาเสพติดทุกรูปแบบ รวมถึงหากพบการกระทำความผิดเกี่ยวกับยาเสพติด ต้องจัดให้มีระบบการคัดกรองและประเมินความรุนแรงของการติดยาเสพติด ภาวะความเสี่ยงทางสุขภาพกาย หรือสุขภาพจิต และบำบัด ฟื้นฟูตามความเหมาะสม รวมถึงสร้างการมีส่วนร่วมกับเครือข่ายต่าง ๆ ในสังคม เพื่อให้บริเวณรอบสถานศึกษาเป็นพื้นที่ปลอดยาเสพติด และอบายมุขอย่างเป็นรูปธรรม หากมีความจำเป็นต้องใช้มาตรการทางกฎหมายกับบุคคล หรือสถานประกอบการที่เป็นแหล่งอบายมุข ให้บูรณาการร่วมกับเจ้าหน้าที่ที่มีอำนาจหน้าที่ตามกฎหมายต่อไป
“ทั้งนี้ ขอขอบคุณเจ้าหน้าที่ที่เกี่ยวข้องทุกคนที่ร่วมมือร่วมใจในการขับเคลื่อนโครงการ “มหาดไทยสีขาว สร้างพื้นที่ปลอดภัย หยุดยั้งยาเสพติด Safe Zone No Drugs” และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและปัญหาอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย ซึ่งเป็นหน้าที่ที่เราทุกคนต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายวิสาห์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86955