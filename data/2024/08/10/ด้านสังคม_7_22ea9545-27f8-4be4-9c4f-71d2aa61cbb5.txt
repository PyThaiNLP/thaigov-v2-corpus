รัฐบาลไทย-ข่าวทำเนียบรัฐบาล-“วราวุธ” ขอบคุณครอบครัวของนักกีฬาทีมชาติไทย-โค้ช ผู้ฝึกสอน ที่อดทน มีมานะ ชื่นชมน้องเทนนิส - 4 ฮีโร่ ที่คว้าเหรียญโอลิมปิก สร้างความสุขให้คนไทย เชียร์ ให้กำลังใจนักกีฬา


วันพฤหัสบดีที่ 8 สิงหาคม 2567
“วราวุธ” ขอบคุณครอบครัวของนักกีฬาทีมชาติไทย-โค้ช ผู้ฝึกสอน ที่อดทน มีมานะ ชื่นชมน้องเทนนิส - 4 ฮีโร่ ที่คว้าเหรียญโอลิมปิก สร้างความสุขให้คนไทย เชียร์ ให้กำลังใจนักกีฬา
“วราวุธ” ขอบคุณครอบครัวของนักกีฬาทีมชาติไทย - โค้ช ผู้ฝึกสอน ที่อดทน มีมานะ ชื่นชมน้องเทนนิส - 4 ฮีโร่ ที่คว้าเหรียญโอลิมปิก สร้างความสุขให้คนไทย เชียร์ ให้กำลังใจ นักกีฬาที่กำลังแข่งขัน
วันที่ 8 สิงหาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีนักกีฬาทีมชาติไทยสามารถคว้าเหรียญในโอลิมปิก 2024 ทั้ง ทอง เงิน ทองแดง ให้กับประเทศไทยในขณะนี้รวม 5 เหรียญ ว่า ตนในนามของคนไทยคนหนึ่ง ขอแสดงความยินดีและต้องขอขอบคุณนักกีฬาฮีโร่ของเราทุกๆคนที่มาจนถึงวันนี้ เรามีล่าสุด น้องเทนนิส พาณิภัค วงศ์พัฒนกิจ ได้เหรียญทองจากเทควันโด น้องฟ่าง ธีรพงศ์ ศิลาชัย ได้เหรียญเงินจากยกน้ำหนัก และน้องออย สุรจนา คำเบ้า ได้เหรียญทองแดงจากยกน้ำหนัก ซึ่งเป็นวันเดียวเลยที่เราได้ 3 เหรียญ และก่อนหน้านี้ น้องวิว กุลวุฒิ วิทิตศานต์ ได้เหรียญเงินจากแบดมินตัน และน้องบี จันทร์แจ่ม สุวรรณเพ็ง ได้เหรียญทองแดงจากมวยสากล ทุกๆคนล้วนแล้วแต่เป็นฮีโร่ของประเทศไทย
นายวราวุธ กล่าวว่า ขอแสดงความยินดีที่ได้เหรียญ และขอขอบคุณที่มอบของขวัญที่ประเสริฐที่สุด ที่ดีที่สุด ให้กับพี่น้องประชาชนคนไทย เพราะน้องๆทุกคนนั้นล้วนแล้วแต่เป็นเครื่องหมาย เป็นสัญลักษณ์ที่แสดงให้เห็นถึงความอดทน ความมานะ โดยเฉพาะอย่างยิ่งในกรณีของ น้องเทนนิสนั้นการได้ถึงเหรียญทองจากโอลิมปิกครั้งที่แล้วว่ายากแล้ว การป้องกันตำแหน่งแชมป์การได้เหรียญทองครั้งที่สองนี้ยิ่งยากขึ้นไปอีก ความอดทนของนักกีฬาทุกๆคน ความเสียสละจากการบาดเจ็บ คนอื่นไปเที่ยวเล่นกันเราต้องไปซ้อม การเสียสละต่างๆเหล่านี้ ผลออกมาก็คือความภูมิใจของคนทั้งประเทศไทย และที่สำคัญการที่เราแสดงความกตัญญูกตเวทีต่อผู้มีพระคุณ อย่างโค้ชของเรา ผู้ให้การสนับสนุนทุกคน นั้นคือแบบอย่างที่ดี เป็นตัวอย่างที่ดีให้กับคนรุ่นใหม่ให้กับเยาวชนให้กับนักกีฬาคนรุ่นต่อๆไป ที่สำคัญเมื่อน้องๆ นักกีฬาทุกคนกลับมาแล้ว ขอฝากว่าวิชา ฝีมือ ที่อยู่ในตัวเองนั้นไม่ว่าจะเป็น เทควันโด ชกมวย หรือ ยกน้ำหนัก ขอความกรุณาฝากให้กับคนรุ่นต่อไป และถ่ายทอดความรู้สึกเหล่านี้ถ่ายทอดวิชาที่เรามีอยู่ในตัว ให้กับน้องๆรุ่นต่อๆไปเพื่อที่จะได้สร้างความหวังและความสุขให้กับคนไทย
นายวราวุธ กล่าวเพิ่มเติมว่า ต้องขอขอบคุณน้องๆ นักกีฬาทั้ง 5 คน และที่สำคัญขอขอบคุณครอบครัวของนักกีฬา ที่มีความสำคัญไม่แพ้ตัวนักกีฬา ขอบคุณคุณพ่อคุณแม่สมาชิกทุกคนในครอบครัวของนักกีฬา ซึ่งให้กำลังใจและคอยส่งเสริมน้องๆทุกคน ให้มาจนถึงจุดนี้ได้ และที่สำคัญขอให้นักกีฬาทั้ง 5 คน ทำตัวให้เป็นแบบอย่างให้กับเยาวชนคนไทยทั้ง 4-5 ล้านคน ที่กำลังมองน้องๆทุกคนเป็นฮีโร่ เป็นตัวอย่างที่ดี ขอให้วางตัวให้ดี และขอให้เป็นตัวอย่างที่ดีตลอดไปให้กับเยาวชนคนไทย อย่างไรก็ตาม การแข่งขันกีฬาโอลิมปิกยังไม่ได้จบเพียงแค่วันนี้ ยังเหลืออีกหลายวัน และยังมีนักกีฬาทีมชาติไทยอีกหลายชนิดกีฬา ที่เรามีโอกาสที่จะได้เหรียญมาให้พี่น้องประชาชนคนไทยได้ชื่นใจ ดังนั้นขอเป็นกำลังใจให้กับนักกีฬาทุกคนที่เหลือด้วย ในการที่จะมาสร้างความสุขให้กับคนไทย เพราะการได้ความสุขไม่ได้แปลว่าต้องได้เหรียญ แต่ความสุขคือการได้ไปแสดงศักยภาพอย่างเต็มที่ของนักกีฬา ภายใต้ธงชาติไทย พวกเราทุกคนก็ดีใจแล้วขอเป็นกำลังใจ ขอบคุณนักกีฬาทีมชาติไทยทุกคน ทุกชนิดกีฬา
ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #โอลิมปิก2024

ที่มา : https://www.thaigov.go.th/news/contents/details/86884