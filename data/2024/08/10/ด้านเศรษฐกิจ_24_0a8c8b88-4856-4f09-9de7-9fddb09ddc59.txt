รัฐบาลไทย-ข่าวทำเนียบรัฐบาล-บขส. ชวนนั่งรถทัวร์เที่ยวเมืองรองภาคอีสาน - ตะวันออก ระหว่างวันที่ 15 - 31 สิงหาคมนี้ รับส่วนลดค่าโดยสาร 20% เผยยอดคนใช้บริการช่วงหยุดยาวคึกคักแตะ 1 แสนคน


วันศุกร์ที่ 9 สิงหาคม 2567
บขส. ชวนนั่งรถทัวร์เที่ยวเมืองรองภาคอีสาน - ตะวันออก ระหว่างวันที่ 15 - 31 สิงหาคมนี้ รับส่วนลดค่าโดยสาร 20% เผยยอดคนใช้บริการช่วงหยุดยาวคึกคักแตะ 1 แสนคน
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่ บขส. ได้จัดกิจกรรม “เมืองรองน่าเที่ยว ไปกับ บขส. รับส่วนลด 20%” (เฉพาะค่าโดยสาร ไม่รวมค่าธรรมเนียม) 3 ภาค รวม 20 จังหวัด 10 เส้นทาง เพื่อกระตุ้นประชาชนเดินทางด้วยรถโดยสารสาธารณะมากขึ้น ลดค่าใช้จ่ายในการเดินทาง และส่งเสริมการท่องเที่ยวเมืองรองตามนโยบายของรัฐบาลและกระทรวงคมนาคม
พบว่า ผู้โดยสารให้การตอบรับกิจกรรมฯ พื้นที่เมืองรองภาคเหนือ 8 จังหวัด 4 เส้นทาง เมื่อเดือนกรกฎาคมที่ผ่านมา
อย่างต่อเนื่อง ส่งผลให้มีผู้โดยสารใช้บริการรถโดยสาร (รถ บขส. รถร่วม  รถตู้) วันธรรมดา ทั้งขาไป - ขากลับ อยู่ที่ 80,000 คนต่อวัน ใช้รถโดยสาร 5,800 เที่ยววิ่งต่อวัน และใช้บริการเพิ่มขึ้นในวันหยุดยาวนักขัตฤกษ์ (ระหว่างวันที่
27 - 29 กรกฎาคม 2567) ทั้งขาไป - ขากลับ เฉลี่ย 95,000 - 100,000 คนต่อวัน ใช้รถโดยสาร 6,400 เที่ยววิ่งต่อวัน
ทั้งนี้ ขอย้ำว่ากิจกรรมฯ ยังจัดอย่างต่อเนื่อง โดยในเดือนสิงหาคมนี้ จะจัดในพื้นที่เมืองรอง ภาคตะวันออกเฉียงเหนือ (อีสาน) และภาคตะวันออก 5 จังหวัด ประกอบด้วย อุบลราชธานี นครพนม ศรีสะเกษ ตราด (แหลมงอบ) และจันทบุรี โดย บขส. มีการเส้นทางสนับสนุนท่องเที่ยว ผู้โดยสารสามารถใช้สิทธิ์ส่วนลดเดินทางได้ระหว่างวันที่
15 - 31 สิงหาคม 2567 จำนวน 4 เส้นทาง ได้แก่ กรุงเทพฯ - ทุ่งศรีอุดม - บุณฑริกกรุงเทพฯ - ศรีสะเกษ (แยกปักธงชัย) กรุงเทพฯ - อุบลราชธานี และกรุงเทพฯ (เอกมัย) - แหลมงอบ นอกจากนี้ ยังมีพื้นที่เมืองรองภาคใต้
7 จังหวัด ประกอบด้วย นครศรีธรรมราช พัทลุง ตรัง สตูล ชุมพร นราธิวาส และปัตตานี โดย บขส. มีเส้นทางสนับสนุนการท่องเที่ยว ผู้โดยสารสามารถใช้สิทธิ์ส่วนลดเดินทางได้ระหว่างวันที่ 1 - 15 กันยายน 2567 จำนวน 2 เส้นทาง ได้แก่ กรุงเทพฯ - ปัตตานี และกรุงเทพฯ (หมอชิต 2) - ตรัง - สตูล
อย่างไรก็ตาม ผู้โดยสารสามารถใช้สิทธิ์ส่วนลดได้ทั้งเที่ยวไปหรือเที่ยวกลับ โดยมีเงื่อนไขในการใช้สิทธิ์ ดังนี้ 1) สิทธิ์ส่วนลดใช้ได้เฉพาะผู้โดยสารที่เป็นสมาชิก บขส. Card 2) สามารถใช้สิทธิ์ส่วนลด 20% สำหรับค่าโดยสาร (ไม่รวมค่าธรรมเนียม) เฉพาะเส้นทางเดินรถภายในประเทศ (จำกัดจำนวนที่นั่งต่อเที่ยว) และในช่วงวันเวลาที่กำหนด 3) จองตั๋วได้ทุกช่องทางของ บขส. อาทิ Facebook Page : บขส. Line : @บขส.99 เว็บไซต์ บขส. https://tcl99web.transport.co.th และ Application E-ticket และช่องจำหน่ายตั๋วโดยสาร บขส. ทั่วประเทศ
4) ส่วนลดนี้ไม่สามารถแลกเปลี่ยนเป็นเงินสด หรือเปลี่ยนแปลงการเดินทาง หรือคืนตั๋วโดยสารได้ ทุกกรณี 5) ส่วนลดนี้ไม่สามารถใช้ร่วมกับรายการส่วนลดประเภทอื่น ๆ ได้ และ 6) บขส. ขอสงวนสิทธิ์ในการเปลี่ยนแปลงหรือยกเลิกเงื่อนไข สอบถามข้อมูลเพิ่มเติมได้ที่งานการตลาดและลูกค้าสัมพันธ์ในวันเวลาราชการ โทร. 0 2936 3660 หรือ
0 2537 8737

ที่มา : https://www.thaigov.go.th/news/contents/details/86939