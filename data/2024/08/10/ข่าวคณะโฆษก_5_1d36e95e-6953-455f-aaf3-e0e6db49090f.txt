รัฐบาลไทย-ข่าวทำเนียบรัฐบาล-เปิดไทม์ไลน์ !  ภารกิจนายกรัฐมนตรี เตรียมลงพื้นที่เหนือ-กลาง-อีสาน ติดตามงานตามนโยบายรัฐบาลและร่วมประชุม ครม. สัญจร ตั้งแต่ 15 – 31 ส.ค. นี้


วันพฤหัสบดีที่ 8 สิงหาคม 2567
08/08/2567
พิมพ์
เปิดไทม์ไลน์ !  ภารกิจนายกรัฐมนตรี เตรียมลงพื้นที่เหนือ-กลาง-อีสาน ติดตามงานตามนโยบายรัฐบาลและร่วมประชุม ครม. สัญจร ตั้งแต่ 15 – 31 ส.ค. นี้
เปิดไทม์ไลน์ !  ภารกิจนายกรัฐมนตรี เตรียมลงพื้นที่เหนือ-กลาง-อีสาน ติดตามงานตามนโยบายรัฐบาลและร่วมประชุม ครม. สัญจร ตั้งแต่ 15 – 31 ส.ค. นี้
วันนี้ (8 ส.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการตรวจราชการเหนือ-กลาง-อีสาน ระหว่างวันที่ 15 - 19 สิงหาคม 2567 และประชุมคณะรัฐมนตรีนอกสถานที่อย่างเป็นทางการ ในวันที่ 20 สิงหาคม 2567 จากนั้นลงพื้นที่ต่อเนื่องตั้งแต่ 21- 31 สิงหาคม เพื่อติดตามงานตามนโยบายรัฐบาล
โฆษกประจำสำนักนายกรัฐมนตรีกล่าวว่า วันที่ 15 - 16 สิงหาคม นายกรัฐมนตรีจะเดินทางไปร่วมประชุมแม่โขงลานช้าง ณ จังหวัดเชียงใหม่ จากนั้น วันที่ 17 สิงหาคม นายกรัฐมนตรีจะเดินทางไปจังหวัดปทุมธานี นครนายก และสระบุรี เพื่อติดตามเรื่องการท่องเที่ยว สำหรับวันที่ 18 สิงหาคม นายกรัฐมนตรีจะเดินทางไปจังหวัดชัยนาท สิงห์บุรี และอ่างทอง เพื่อติดตามแผนการระบายน้ำรับมือกับฤดูน้ำหลากที่กำลังจะมาถึง
โฆษกประจำสำนักนายกรัฐมนตรีกล่าวต่อไปว่า วันที่ 19 สิงหาคม นายกจะเดินทางไปอำเภอเมือง จังหวัดปทุมธานี เพื่อดูพนังกั้นน้ำและคลองแม่น้ำ บางไทร-บางบาล ในการผันน้ำออกสู่ทะเล รวมทั้งดูแก้มลิงในพื้นที่จังหวัดพระนครศรีอยุธยา บริเวณสี่แยกมิยาซาวา และดูนิคมอุตสาหกรรมที่เคยได้รับผลกระทบจากน้ำท่วมเมื่อ ปี 2554 และ ปี 2565 ต่อจากนั้น วันที่ 20 สิงหาคม นายกรัฐมนตรีประชุมคณะรัฐมนตรีอย่างเป็นทางการนอกสถานที่ (ครม.สัญจร) ณ จังหวัดพระนครศรีอยุธยา สำหรับวันที่ 21 สิงหาคม นายกรัฐมนตรีจะเดินทางไปอำเภอแม่สอด จังหวัดตาก เพื่อติดตามการแก้ไขปัญหาแนวชายแดน แก๊งคอลเซ็นเตอร์ ยาเสพติดและปัญหาความมั่นคง
โฆษกประจำสำนักนายกรัฐมนตรีกล่าวอีกว่า วันที่ 22 สิงหาคม นายกรัฐมนตรีจะเดินทางไปจังหวัดเชียงราย เพื่อติดตามปัญหาแก๊งคอลเซ็นเตอร์ ปัญหายาเสพติดตามแนวชายแดน และการค้าระหว่างประเทศ จากนั้น วันที่ 23 สิงหาคม นายกรัฐมนตรีจะเดินทางไปยังจังหวัดเชียงใหม่ เพื่อติดตามแก้ไขปัญหา PM2.5 และเร่งรัดการรับมือการท่องเที่ยวในช่วง High Season ที่กำลังจะมาถึง สุดท้ายนี้ วันที่ 31 สิงหาคมนายกรัฐมนตรีจะเดินทางไปจังหวัดนครพนม และบึงกาฬ เพื่อติดตามการค้าชายแดน ปัญหายาเสพติดปัญหาความเดือดร้อนของพี่น้องประชาชนในพื้นที่อีสานตอนบน
“นายกรัฐมนตรีให้ความสำคัญกับผลสัมฤทธิ์ของการดำเนินงานต่าง ๆ ตามนโยบายรัฐบาล และที่ได้สั่งการและมอบหมายหน่วยงานที่เกี่ยวข้องดำเนินการขับเคลื่อนงานต่าง ๆ รวมทั้งยังเป็นการติดตามงานด้วยตนเอง ในทุกประเด็น การท่องเที่ยว การบริหารจัดการน้ำ แก้ไขปัญหาPM 2.5 รวมทั้งการปราบปรามคอลเซ็นเตอร์ ปัญหายาเสพติดและการค้าระหว่างประเทศ และปัญหาความเดือดร้อนของพี่น้องประชาชนในแต่ละพื้นที่ด้วย” โฆษกประจำสำนักนายกรัฐมนตรี ย้ำ

ที่มา : https://www.thaigov.go.th/news/contents/details/86868