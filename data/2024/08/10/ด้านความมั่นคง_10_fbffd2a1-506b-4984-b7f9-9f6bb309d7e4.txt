รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗


วันพฤหัสบดีที่ 8 สิงหาคม 2567
สำนักงานปลัดกระทรวงกลาโหมจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗
วันพฤหัสบดีที่ ๘ สิงหาคม ๒๕๖๗ สำนักงานปลัดกระทรวงกลาโหมจัดกิจกรรมเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา ๑๒ สิงหาคม ๒๕๖๗
โดยมี พลเอก สนิธชนก สังขจันทร์ ปลัดกระทรวงกลาโหม เป็นประธานในพิธี พร้อมด้วย รองปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม หัวหน้าหน่วยขึ้นตรงสำนักงานปลัดกระทรวงกลาโหม และข้าราชการในสังกัดสำนักงานปลัดกระทรวงกลาโหม ร่วมในพิธี โดยกิจกรรมจัดให้มีพิธีถวายพระพรชัยมงคลและพิธีเจริญพระพุทธมนต์ พิธีทำบุญตักบาตรพระสงฆ์และสามเณร จำนวน ๙๓ รูป และพิธีลงนามถวายพระพรชัยมงคล ณ ห้องพินิตประชานาถ
สำหรับกิจกรรมดังกล่าว สำนักงานปลัดกระทรวงกลาโหม ได้จัดขึ้นเพื่อน้อมสำนึกในพระมหากรุณาธิคุณ ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติพระราชกรณียกิจทั้งในฐานะที่ทรงเป็นสมเด็จพระบรมราชินี และในฐานะคู่พระราชหฤทัยแห่งพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร ทรงช่วยแบ่งเบาพระราชภาระทั้งหลาย อีกทั้งยังมีพระราชดำริริเริ่มใหม่เพื่อประโยชน์ในการช่วยเหลือประชาชนและการพัฒนาประเทศ
ตลอดระยะเวลาที่ผ่านมา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้โดยเสด็จพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในการเสด็จพระราชดำเนินไปทรงเยี่ยมเยียนทุกข์สุขของราษฎร ทำให้พระองค์ทรงทราบถึงปัญหาต่าง ๆ ของราษฎร จึงเป็นที่มาของโครงการอันเนื่องมาจากพระราชดำริน้อยใหญ่ ซึ่งก่อให้เกิดประโยชน์มากมายหลายด้าน แต่ไม่ว่าจะเป็นในด้านใด ๆ ก็ตาม จะเห็นได้ว่าล้วนอยู่บนพื้นฐานของความห่วงใยในประชาราษฎร์และแผ่นดินไทยตลอดมา

ที่มา : https://www.thaigov.go.th/news/contents/details/86878