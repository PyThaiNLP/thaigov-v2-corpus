รัฐบาลไทย-ข่าวทำเนียบรัฐบาล-ดีเดย์ 1 สิงหา! BYD รับลูก ‘จิราพร’ ให้ชาร์จรถไฟฟ้าฟรีถึงปีหน้า พร้อมถกหามาตรการเพิ่ม


วันพุธที่ 31 กรกฎาคม 2567
31/07/2567
พิมพ์
ดีเดย์ 1 สิงหา! BYD รับลูก ‘จิราพร’ ให้ชาร์จรถไฟฟ้าฟรีถึงปีหน้า พร้อมถกหามาตรการเพิ่ม
ดีเดย์ 1 สิงหา! BYD รับลูก ‘จิราพร’ ให้ชาร์จรถไฟฟ้าฟรีถึงปีหน้า พร้อมถกหามาตรการเพิ่ม
วันที่ 31 กรกฎาคม 2567 เวลา 11.00 น. ณ ทำเนียบรัฐบาล นางสาวจิราพร สินธุไพร รัฐมนตรีประจำสำนักนายกรัฐมนตรี ในฐานะประธานกรรมการคุ้มครองผู้บริโภค เป็นประธานในการหารือเพื่อหาแนวทางการเยียวยาผูู้บริโภค ต่อกรณีที่มีผู้ร้องเรียนสำนักงานคณะกรรมการคุ้มครองผู้บริโภค (สคบ.) ว่าได้รับผลกระทบจากการที่ BYD ออกแคมเปญลดราคารถยนต์ไฟฟ้าจนทำให้ลูกค้าก่อนหน้ารู้สึกไม่ได้รับความเป็นธรรม โดยมีนายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค และนายประธานวงศ์ พรประภา ประธานเจ้าหน้าที่บริหาร กลุ่มธุรกิจเรเว่ ตัวแทนจำหน่ายรถยนต์ไฟฟ้ายี่ห้อ BYD ในประเทศไทย เข้าร่วมการหารือ
นางสาวจิราพร ระบุว่า ทาง BYD ได้รับปากจะพิจารณาออกมาตรการเยียวยาผู้บริโภค ภายหลังการหารือระหว่าง นายเศรษฐา ทวีสิน กับนายหวัง ชวนฟู ประธานเจ้าหน้าที่บริหาร บริษัท บีวายดี จำกัด (BYD) เมื่อวันที่ 5 กรกฎาคม ที่ผ่านมา ซึ่งที่ผ่านมา สคบ. ได้เชิญผู้ร้องเรียนเข้ามาให้ข้อมูล รวมถึงเชิญตัวแทน บริษัท เรเว่ ออโตโมทีฟ จำกัด ในฐานะตัวแทนจำหน่ายรถยนต์ BYD ในประเทศไทย มาชี้แจงรายละเอียดต่างๆ สำหรับการนัดหารือในวันนี้เพื่อร่วมหาทางออกที่ดีที่สุดสำหรับทั้งผู้บริโภคและผู้ประกอบการ ซึ่งได้ขอให้ทางบริษัทพิจารณาหามาตรการเพิ่มเติมเพื่อเยียวยาผู้บริโภคอย่างเหมาะสม
ด้านนายประธานวงศ์ ระบุว่า ตั้งแต่วันที่ 1 สิงหาคม เป็นต้นไป บริษัทได้ให้สิทธิ์ชาร์จรถฟรีแก่ลูกค้าที่ซื้อรถยนต์ไปก่อนหน้า เป็นระยะเวลา 1 ปี ในสถานีชาร์จ 2,000 แห่งทั่วประเทศ โดยกำลังอยู่ในช่วงทดสอบระบบยืนยันผู้ได้รับสิทธิ์ทาง SMS หรือไลน์ ทั้งนี้ จะขอรับข้อเสนอในการหามาตรการเพิ่มเติมไว้พิจารณา เพื่อหาทางออกที่ลงตัวที่สุดสำหรับผู้ประกอบการและลูกค้า
“แนวโน้มการหารือเป็นไปในทิศทางที่ดี ทาง BYD มีมาตรการเบื้องต้นในการดูแลลูกค้าเก่า โดยออกมาตรการให้ชาร์จไฟฟรีเป็นระยะเวลา 1 ปี เริ่ม 1 ส.ค. นี้ และรับจะกลับไปพิจารณามาตรการเยียวยาเพิ่มเติม หลังจากนั้น สคบ. จะนัดผู้ร้องเรียนกับผู้ประกอบการมาเจรจาไกล่เกลี่ยหาทางออกร่วมกันอีกครั้ง และจะมีการจัดแถลงข่าวต่อไป” นางสาวจิราพร กล่าว

ที่มา : https://www.thaigov.go.th/news/contents/details/86553