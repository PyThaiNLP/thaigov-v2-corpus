รัฐบาลไทย-ข่าวทำเนียบรัฐบาล-นายกฯ เป็นประธานการประชุมหารือการป้องกันความปลอดภัยบนท้องถนน ร่วมงานกับ UN ในโครงการ Road Safety รณรงค์สวมหมวกนิรภัยลดอุบัติเหตุ เพิ่มความปลอดภัยบนท้องถนน


วันพฤหัสบดีที่ 1 สิงหาคม 2567
01/08/2567
พิมพ์
นายกฯ เป็นประธานการประชุมหารือการป้องกันความปลอดภัยบนท้องถนน ร่วมงานกับ UN ในโครงการ Road Safety รณรงค์สวมหมวกนิรภัยลดอุบัติเหตุ เพิ่มความปลอดภัยบนท้องถนน
นายกฯ เป็นประธานการประชุมหารือการป้องกันความปลอดภัยบนท้องถนน ร่วมงานกับ UN ในโครงการ Road Safety รณรงค์สวมหมวกนิรภัยลดอุบัติเหตุ เพิ่มความปลอดภัยบนท้องถนน
วันนี้ (1 สิงหาคม 2567) เวลา 11.00 น. ณ ห้องสีเขียว ตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีเป็นเป็นประธานการประชุมหารือการป้องกันความปลอดภัยบนท้องถนน  โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ นายนิกร จำนง ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ นายชัชชาติ สิทธิพันธุ์ ผู้ว่าราชการกรุงเทพมหานคร รศ.วิศณุ ทรัพย์สมพล รองผู้ว่าราชการกรุงเทพมหานคร ผศ.ดร.ธนพงศ์ อินทระ ผู้แทนสำนักงานกองทุนสนับสนุนการสร้างเสริมสุขภาพ (สสส.) นายธนันท์ชัย เมฆประเสริฐวนิช ผู้อำนวยการกองนโยบายและแผนงาน สำนักการจราจรและขนส่ง (สจส.) กรุงเทพมหานคร  เข้าร่วมประชุมในวันนี้  นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรี กล่าวว่า เมื่อเดือนมีนาคมที่ผ่านมา ได้มีโอกาสพบปะกับนาย Jean Todt นักแข่งรถระดับโลก อดีตผู้บริหาร Ferrari และประธาน FIA ที่บ้านพักชานกรุงปารีส ได้พูดคุยถึงการนำการแข่งขัน Formula E ซึ่งเป็นการแข่งรถยนต์ไฟฟ้ามาจัดในประเทศไทย  ซึ่ง นาย Todt สนใจความร่วมมือและพร้อมสนับสนุนการจัดการแข่งขัน นอกจากนี้ ยังหารือถึงโครงการ Road Safety ที่ได้รับการสนับสนุนจาก UN เพื่อลดอุบัติเหตุจากการใช้รถบนท้องถนนโดยการสวมหมวกนิรภัย ซึ่งประเทศไทยเรามีศักยภาพ และมีมาตรฐานที่เป็นที่ยอมรับ อีกทั้งมีกฎหมายและข้อบังคับเพื่อความปลอดภัยหลายข้อ อาทิ การคาดเข็มขัด การสวมหมวกกันน็อค การห้ามดื่มแอลกอฮอล์ การควบคุมความเร็ว
นายกรัฐมนตรี กล่าวว่า รัฐบาลรณรงค์การสวมหมวกนิรภัยที่มีมาตรฐานเป็นสิ่งสำคัญช่วยลดอุบัติเหตุจากการใช้รถบนท้องถนน และให้ความสำคัญถึงต้นแบบการผลิตหมวกนิรภัยที่มีมาตรฐานให้มีราคาที่เหมาะสม เพื่อทุกคนสามารถเข้าถึงได้  ซึ่งจากการพูดคุย ทำให้เกิดความร่วมมืออย่างเป็นรูปธรรม โดยจะมีโครงการ UN Road Special Envoy for Road Safety  ในประเทศไทย ระหว่างวันที่ 1 – 6 พฤศจิกายนนี้ โดย นาย Todt จะร่วมกับรัฐบาลไทย เข้ามาร่วมทำกิจกรรมในประเทศไทย เพื่อรณรงค์การสร้างความปลอดภัยในการขับรถบนท้องถนนสาธารณะ (Public Safety) และยังจะมีการประสานกับกลุ่ม Ferrari Owners Clubs  และ Porsche ให้เข้ามาร่วมกันจัดไฮไลท์กิจกรรม Road Safety อีกด้วย
ผู้ว่าราชการกรุงเทพมหานคร กล่าวถึง การพัฒนากลไกแก้ไขปัญหาการบาดเจ็บ โดยศูนย์อำนวยการความปลอดภัยทางถนนกรุงเทพมหานครด้วยการสร้างเยาวชนเป็นผู้นำลดอุบัติเหตุ "เด็กเริ่ม ผู้ใหญ่ร่วม" ผ่านการส่งเสริมพัฒนาความรู้ความเข้าใจจิตสำนึกปลุกพลังเยาวชนทราบร่วมสร้างถนนปลอดภัยทุกวัยไม่สูญเสีย
นอกจากนี้ โครงการส่งเสริมการสวมหมวกนิรภัย 100% ของนักเรียนสังกัดกรุงเทพมหานคร โดยกรุงเทพมหานคร ดังนี้  1) สำนักการจราจรและขนส่ง จัดทำโครงการส่งเสริมการสวมหมวกนิรภัย 100% ของนักเรียนสังกัดกรุงเทพมหานคร 2) สำนักการศึกษา จัดทำแนวทางการบริหารจัดการและส่งเสริมการสวมหมวกนิรภัยของนักเรียนในโรงเรียนสังกัดกรุงเทพมหานคร 3) ศูนย์อำนวยการความปลอดภัยทางถนน (ศปถ.) และกทม. ดำเนินการรณรงค์ส่งเสริมการสวมหมวกนิรภัย 100% ในโรงเรียนสังกัดกรุงเทพมหานคร โดยขอความร่วมมือภาคีเครือข่ายด้านความปลอดภัยให้ร่วมดำเนินการ
สำหรับที่มาของโครงการ UN Road Special Envoy for Road Safety เป็นภารกิจขององค์การสหประชาชาติ (UN) ที่ได้เริ่มต้นการให้ความสำคัญกับการป้องกันความปลอดภัยบนท้องถนนตั้งแต่ปี ค.ศ. 2015 โดยในปี 2024 นี้ถือเป็นปีแรกที่ประเทศไทยได้มีการเข้าร่วมโครงการ ภายใต้การนำของนายเศรษฐา ทวีสิน นายกรัฐมนตรี ในฐานะ “Friend of the Special Envoy” โดยโครงการดังกล่าว กล่าวถึงความปลอดภัยบนท้องถนนที่มีความหลากหลาย ไม่ว่าจะเป็นความปลอดภัยของการเดินถนน หรือการใช้ยานพาหนะ ซึ่งสาระสำคัญหลักที่โครงการ Road Safety ได้มุ่งเน้นมี 6 ด้านเกี่ยวกับความปลอดภัยบนท้องถนน อาทิ 1. การคาดเข็มขัดนิรภัยระหว่างขับรถ 2. การจำกัดความเร็วในการขับรถ 3. การใช้หมวกนิรภัยที่ได้มาตรฐานและผ่านการทดสอบของ UN ในการขับขี่รถจักรยานยนต์ 4. ไม่ขับรถระหว่างดื่มแอลกอฮอล์ 5. ไม่ขับรถ หากเหนื่อยหรือง่วงนอน 6. ไม่ใช้โทรศัพท์ในระหว่างขับรถ

ที่มา : https://www.thaigov.go.th/news/contents/details/86579