รัฐบาลไทย-ข่าวทำเนียบรัฐบาล-รองปลัดเกษตรฯ เห็นชอบแนวทางและเป้าหมายการดำเนินงานส่งเสริมพัฒนาประสิทธิภาพการผลิตข้าวโพดเลี้ยงสัตว์ปี 2567/68


วันพุธที่ 31 กรกฎาคม 2567
รองปลัดเกษตรฯ เห็นชอบแนวทางและเป้าหมายการดำเนินงานส่งเสริมพัฒนาประสิทธิภาพการผลิตข้าวโพดเลี้ยงสัตว์ปี 2567/68
รองปลัดเกษตรฯ เห็นชอบแนวทางและเป้าหมายการดำเนินงานส่งเสริมพัฒนาประสิทธิภาพการผลิตข้าวโพดเลี้ยงสัตว์ปี 2567/68 พร้อมมอบหน่วยงานในสังกัดร่วมบูรณาการเพื่อผลลัพธ์ที่มีประสิทธิภาพสูงสุด
นายนวนิตย์ พลเคน รองปลัดกระทรวงเกษตรและสหกรณ์ เป็นประธานการประชุมคณะกรรมการส่งเสริมพัฒนาประสิทธิภาพการผลิตข้าวโพดเลี้ยงสัตว์ประเทศไทย ครั้งที่ 1/2567 เข้าร่วม ณ ห้องประชุมกระทรวงเกษตรและสหกรณ์ 134-135 โดยมีผู้บริหารกระทรวงเกษตรและสหกรณ์ และหน่วยงานที่เกี่ยวข้อง เข้าร่วม ณ ห้องประชุมกระทรวงเกษตรและสหกรณ์ 134-135 ซึ่งที่ประชุมมีมติเห็นชอบแนวทางและเป้าหมายการดำเนินงานส่งเสริมพัฒนาประสิทธิภาพการผลิตข้าวโพดเลี้ยงสัตว์ปี 2567/68 เพื่อให้เพียงพอต่อความต้องการใช้ในภาคอุตสาหกรรมผลิตอาหารสัตว์ และสามารถทดแทนการนำเข้า ประกอบด้วย 2 ส่วน ได้แก่ การเพิ่มประสิทธิภาพการผลิต และการเพิ่มขึ้นพื้นที่ปลูก โดยกระทรวงเกษตรและสหกรณ์ได้ดำเนินการสำรวจความต้องการของเกษตรกรในพื้นที่ เพื่อวางแผนแนวทางการดำเนินงานให้เป็นไปตามวัตถุประสงค์อย่างแท้จริง
ทั้งนี้ ที่ประชุมได้มีการหารือแนวทางการดำเนินโครงการที่เกี่ยวข้องกับข้าวโพดเลี้ยงสัตว์ เพื่อส่งเสริมองค์ความรู้เกษตรกรในด้านการใช้เทคโนโลยีและนวัตกรรมมาประยุกต์กับการทำเกษตรกรรมเพื่อเพิ่มผลผลิตทางการเกษตร และต่อยอดสู่การพัฒนารายได้เกษตรกร จำนวน 3 โครงการ ดังนี้ 1) โครงการส่งเสริมพัฒนาประสิทธิภาพการผลิตข้าวโพดเลี้ยงสัตว์ประเทศไทย 2) โครงการเพิ่มประสิทธิภาพการเพาะปลูกข้าวโพดเลี้ยงสัตว์ ปี 2567-2568 และ 3) โครงการทดสอบและถ่ายทอดเทคโนโลยีเพื่อเพิ่มผลิตภาพการผลิตสินค้าเกษตร (ข้าวโพดเลี้ยงสัตว์) ปีงบประมาณ 2568 ในโอกาสนี้ รองปลัดเกษตรฯ ได้มอบหมายหน่วยงานในสังกัดกระทรวงเกษตรและสหกรณ์ร่วมบูรณาการกับหน่วยงานที่เกี่ยวข้อง เพื่อการขับเคลื่อนการส่งเสริมพัฒนาประสิทธิภาพการผลิตข้าวโพดเลี้ยงสัตว์อย่างประสิทธิภาพสูงสุดต่อไป

ที่มา : https://www.thaigov.go.th/news/contents/details/86551