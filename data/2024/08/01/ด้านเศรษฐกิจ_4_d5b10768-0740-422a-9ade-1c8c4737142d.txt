รัฐบาลไทย-ข่าวทำเนียบรัฐบาล-บขส. สนับสนุนคนไทยเลี้ยงลูกด้วยนมแม่ เดินหน้าโครงการ “บขส. ส่งความรักจากอ้อมอกแม่สู่ลูก” ต่อเนื่องกว่า 10 ปี มีผู้ใช้บริการ 23,417 ครั้ง และได้เห็นพัฒนาเด็กไทยมีสุขภาพดี


วันพฤหัสบดีที่ 1 สิงหาคม 2567
บขส. สนับสนุนคนไทยเลี้ยงลูกด้วยนมแม่ เดินหน้าโครงการ “บขส. ส่งความรักจากอ้อมอกแม่สู่ลูก” ต่อเนื่องกว่า 10 ปี มีผู้ใช้บริการ 23,417 ครั้ง และได้เห็นพัฒนาเด็กไทยมีสุขภาพดี
....
นายอรรถวิท รักจำรูญ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 และเพื่อสนับสนุนส่งเสริมให้ความสำคัญในการเลี้ยงลูกด้วยนมแม่ บขส. ได้จัดโครงการ “บขส. ส่งความรักจากอ้อมอกแม่สู่ลูก” เพื่อให้บริการส่งนมแม่แช่แข็ง (น้ำหนักไม่เกิน 10 กิโลกรัมต่อบรรจุภัณฑ์) ฟรีไม่คิดค่าใช้จ่าย ผ่านบริการรับ - ส่งพัสดุภัณฑ์ “One Day One Night” ส่งเช้าถึงเย็น ส่งเย็นถึงเช้า ทั่วทุกภูมิภาคในประเทศไทย โดย บขส. ร่วมสนับสนุนและส่งเสริมการเลี้ยงลูกด้วยนมแม่มาอย่างต่อเนื่อง ตั้งแต่ปี 2558 ถึงปัจจุบัน รวมระยะเวลา 10 ปี มีผู้ใช้บริการส่งนมแม่ 23,417 ครั้ง นอกจากนี้ บขส.        ได้ติดตามพัฒนาการเด็กที่ได้รับนมแม่แช่แข็งและใช้บริการขนส่งกับโครงการฯ พบว่าเด็กที่ได้รับนมแม่มีพัฒนาการที่ดีและสุขภาพร่างกายแข็งแรง ขณะเดียวกัน บขส. ได้จัดเตรียมห้องให้นมบุตรสำหรับคุณแม่ที่มาใช้บริการ ณ บริเวณชั้น 1 อาคารสถานีขนส่งผู้โดยสารกรุงเทพ (จตุจักร) หรือหมอชิต 2
สำหรับผู้ใช้บริการที่ต้องการส่งนมแม่แช่แข็งที่บรรจุในกล่องโฟมกับ บขส. ต้องแสดงเอกสารสำเนาใบสูติบัตรและสำเนาทะเบียนบ้านบุตร สำเนาบัตรประชาชนและทะเบียนบ้านมารดา เป็นหลักฐานในการลงทะเบียนจัดส่งนมแม่ฟรี ได้ที่ศูนย์รับ - ส่งพัสดุภัณฑ์สถานีขนส่งผู้โดยสารกรุงเทพ (จตุจักร) โทร. 0 2537 8480 ศูนย์ฯ (รังสิต) โทร. 0 2901 2673 ศูนย์ฯ สายใต้ใหม่ (บรมราชชนนี) โทร. 0 2422 4413 และสถานีเดินรถของ บขส. ทั่วประเทศ

ที่มา : https://www.thaigov.go.th/news/contents/details/86573