รัฐบาลไทย-ข่าวทำเนียบรัฐบาล-รัฐบาลมุ่งมั่นแก้ไขปัญหาแนวเขตที่ดินของรัฐและประชาชน กําหนด การปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เป็นนโยบายสําคัญที่จะขับเคลื่อนให้สําเร็จ


วันพฤหัสบดีที่ 1 สิงหาคม 2567
01/08/2567
พิมพ์
รัฐบาลมุ่งมั่นแก้ไขปัญหาแนวเขตที่ดินของรัฐและประชาชน กําหนด การปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เป็นนโยบายสําคัญที่จะขับเคลื่อนให้สําเร็จ
รัฐบาลมุ่งมั่นแก้ไขปัญหาแนวเขตที่ดินของรัฐและประชาชน กําหนด การปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เป็นนโยบายสําคัญที่จะขับเคลื่อนให้สําเร็จ เกิดผลเป็นรูปธรรม
วันนี้ (1 ส.ค.67) เวลา 15.00 น. ณ ห้องสีเขียว ตึกไทยคู่ฟ้า ทำเนียบรัฐบาล นายเศรษฐา ทวีสิน  นายกรัฐมนตรี มอบหมายให้นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์เป็นประธานการประชุมติดตามการปรับปรุงแผนที่แนวเขตที่ดินของรัฐแบบบูรณาการ มาตราส่วน 1 :4000 (One Map) ร่วมกับหน่วยงานที่เกี่ยวข้อง อาทิ สำนักงานคณะกรรมการพัฒนาระบบราชการ สำนักงานคณะกรรมการป้องกันและปราบปรามการทุจริตในภาครัฐ สำนักงานคณะกรรมการนโยบายที่ดินแห่งชาติ กรมอุทยานแห่งชาติ สัตว์ป่า และพันธุ์พืช สำนักงานการปฏิรูปที่ดินเพื่อเกษตรกรรม กรมแผนที่ทหาร โดยมี นายสุทิน คลังแสง รัฐมนตรีว่าการกระทรวงกลาโหม นายแพทย์ พรหมินทร์ เลิศสุริย์เดช เลขาธิการนายกรัฐมนตรี ร่วมด้วย
นายชัย วัชรงค์ โฆษกประจำสำนักนายกรัฐมนตรี เปิดเผยว่า ที่ประชุมได้รับทราบและมีการพิจารณาหารือประเด็นสำคัญ อาทิ ข้อมูลทั่วไปเกี่ยวกับ One Map ผลการดำเนินการ (44 จังหวัดที่ปรับปรุงแนวเขตแล้ว และ 33 จังหวัดที่อยู่ระหว่างดำเนินการ) การแก้ไขปัญหา One Map รายพื้นที่ (นิคมสร้างตนเองลำน้ำน่าน เขาใหญ่)
รองนายกรัฐมนตรีและรัฐมนตรีว่าการกระทรวงพาณิชย์ ได้มอบนโยบายการปฏิบัติงานที่เกี่ยวกับแนวทางและผลการดําเนินการปรับปรุงแผนที่แนวเขตที่ดินของรัฐฯ One Map ให้กับหน่วยงานต่าง ๆ ที่เกี่ยวข้อง ดังนี้ (1) มอบหมายให้สำนักงานคณะกรรมการนโยบายที่ดินแห่งชาติ (สคทช.) เสนอ ครม. ให้ความเห็นชอบแต่งตั้งคณะทํางานที่ปรึกษาด้านการปรับปรุงแผนที่แนวเขตที่ดินของรัฐแบบบูรณาการ มาตราส่วน 1 : 4000 หรือ CEO One Map (2)  ให้หน่วยหน่วยงานที่เกี่ยวข้อง 13 หน่วยงาน (กรมธนารักษ์ กรมที่ดิน กรมป่าไม้ กรมอุทยานฯ  กรมทรัพยากรทางทะเลและชายฝั่ง ส.ป.ก. กรมพัฒนาที่ดิน กรมส่งเสริมสหกรณ์ กรมพัฒนาสังคมและสวัสดิการ กรมการปกครอง ป.ป.ท. กรมแผนที่ทหาร และ สคทช.)  มอบหมายผู้แทน เพื่อเข้าร่วมปรับปรุงแผนที่ฯ ให้เพียงพอ โดยเพิ่มเป็นหน่วยงานละ 3 ชุด (ชุดละอย่างน้อย 3 คน) และมอบหมายผู้แทนที่มีอํานาจการตัดสินใจ เข้าร่วม ประชุมคณะอนุกรรมการ One Map และคณะทํางานที่เกี่ยวข้องทุกครั้ง (3) มอบหมายสํานักงานคณะกรรมการกฤษฎีกา รับประเด็นการขอยกเว้น การดําเนินการตาม มติ ครม. เมื่อวันที่ 28 กุมภาพันธ์ 2555 และ 22 มีนาคม 2565 ของ สคทช. ไปพิจารณา (4) มอบหมายหน่วยงานที่มีที่ดินของรัฐ 9 หน่วยงาน ลดขั้นตอน การปรับปรุงแผนที่ท้ายกฎหมายแต่ละฉบับ ไม่เกิน 300 วัน (5) มอบหมาย สคทช. ร่วมกับกระทรวงดิจิทัลเพื่อเศรษฐกิจและสังคม (DE) สํานักงานคณะกรรมการกฤษฎีกา และหน่วยงานที่เกี่ยวข้องพิจารณาแนวทางการนําแผนที่ดิจิทัลสําหรับการจัดทําแผนที่ท้ายกฎหมาย (6) มอบหมายกรมแผนที่ทหาร พิจารณาจัดทําโครงการแผนที่ ภาพถ่ายทางอากาศ (Ortho Photo) มาตราส่วน 1:4000 เพื่อใช้เป็นแผนที่ฐาน (Base Map) สนับสนุนผลการดําเนินการ One Map (7) มอบหมายสํานักงาน กพร. กําหนดให้การปรับปรุงแผนที่แนวเขต ที่ดินของรัฐฯ (One Map) เป็นตัวชี้วัดร่วม (Joint KPIs) ของหน่วยงานที่เกี่ยวข้อง (8) มอบหมายสํานักงาน ก.พ. พิจารณาจัดสรรอัตรากําลังข้าราชการ ให้ สคทช. สําหรับการปรับปรุงแผนที่แนวเขตที่ดินของรัฐฯ (One Map) (9) มอบหมายกระทรวงมหาดไทย ร่วมกับ สคทช. กรมการปกครอง จังหวัด อําเภอ และ อปท. สร้างการรับรู้และความเข้าใจเกี่ยวกับ One Map และรวบรวมข้อมูลผลกระทบที่เกิดขึ้นกับประชาชนที่อยู่ในเขตที่ดินของรัฐ
โอกาสนี้ รองนายกรัฐมนตรีขอบคุณและให้กําลังใจกับทุกหน่วยงานที่มุ่งมั่นตั้งใจ ปฏิบัติงานปรับปรุงแผนที่แนวเขตที่ดินของรัฐฯ (One Map) ซึ่งรัฐบาลมุ่งมั่นแก้ไขปัญหาแนวเขตที่ดินของรัฐ และประชาชน และได้กําหนดให้การปรับปรุงแผนที่แนวเขตที่ดินของรัฐแบบบูรณาการ มาตราส่วน 1:4000 (One Map) เป็นนโยบายสําคัญที่จะขับเคลื่อนให้การทํางานประสบความสําเร็จและเกิดผลเป็นรูปธรรมตามเป้าหมายที่กำหนดไว้

ที่มา : https://www.thaigov.go.th/news/contents/details/86590