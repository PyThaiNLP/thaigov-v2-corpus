รัฐบาลไทย-ข่าวทำเนียบรัฐบาล-กสร. ลงพื้นที่ชลบุรีเจรจา UJV บริษัทผู้รับเหมาโครงการฯของไทยออยล์ เพื่อเร่งหาทางออกช่วยลูกจ้างชุมนุมประท้วงหน้าโรงกลั่นไทยออยล์


วันพฤหัสบดีที่ 1 สิงหาคม 2567
01/08/2567
พิมพ์
กสร. ลงพื้นที่ชลบุรีเจรจา UJV บริษัทผู้รับเหมาโครงการฯของไทยออยล์ เพื่อเร่งหาทางออกช่วยลูกจ้างชุมนุมประท้วงหน้าโรงกลั่นไทยออยล์
กรมสวัสดิการและคุ้มครองแรงงานลงพื้นที่ชลบุรี เร่งเจรจาให้ความช่วยเหลือลูกจ้าง กรณีกลุ่มกิจการร่วมค้า UJV ค้างจ่ายค่าจ้างบริษัทรับเหมาช่วงจำนวนหลายราย จนทำให้ผู้รับเหมาช่วงไม่มีเงินจ่ายให้ลูกจ้าง
ซึ่งทาง UJV จะส่งงานตามงวดงานและนำเงินค่างวดงานที่จะได้รับจากไทยออยล์ภายในเดือนสิงหาคม 2567 มาจ่ายให้แก่ผู้รับเหมาช่วง เพื่อให้มีเงินจ่ายค่าจ้างให้ลูกจ้างเพื่อให้ได้รับสิทธิตามกฎหมาย
นางโสภา เกียรตินิรชา อธิบดีกรมสวัสดิการและคุ้มครองแรงงานแรง เปิดเผยว่า เมื่อวันที่ 30 กรกฎาคม 2567  ลูกจ้างของบริษัทผู้รับเหมา ของบริษัท ชิโนเพค เอ็นจิเนียริ่ง กรุ๊ป (ไทยแลนด์) จำกัด ซึ่งเป็นผู้รับเหมาช่วงของกิจการร่วมค้า UJV ที่เป็นผู้รับเหมาโครงการฯ (สัญญาจ้างทำของ) จากไทยออยล์  ได้ชุมนุมประท้วง เนื่องจากไม่พอใจที่นายจ้างจ่ายค่าจ้างไม่ตรงตามกำหนดมาเป็นระยะเวลา 2-4 เตือนมาแล้ว จนรวมตัวชุมนุมประท้วงหน้าโรงกลั่นไทยออยล์ และอาจทวีความรุนแรงเพิ่มขึ้น ตนจึงนำคณะผู้บริหารลงพื้นที่เร่งเจราจากับนายจ้าง, บริษัท ชิโนเพคฯ และกิจการร่วมค้า UJV  ซึ่งเป็นบริษัทที่มีสัญญากับผู้รับเหมาช่วงอื่นอีกจำนวนมาก และได้ค้างจ่ายเงินให้กับ    Sub contract  หลายงวด ทั้งๆ ที่ บมจ.ไทยออยล์ ได้จ่ายเงินค่างวดตามสัญญาจ้างทำของให้กับ UJV ตรงตามกำหนดมาโดยตลอด   เหตุการณ์ดังกล่าวจึงทำให้บริษัทรับเหมาช่วงไม่มีเงินจ่ายค่าจ้างให้กับลูกจ้างของตน  จนเป็นเหตุให้เกิดการชุมนุมของลูกจ้างดังกล่าว
อย่างไรก็ตาม จากการร่วมเจรจาหารือเพื่อหาข้อสรุป และทางออกในการช่วยเหลือลูกจ้างกับนายจ้าง, บริษัท ซิโนเพคฯ, ผู้แทน UJV, ผู้แทน บมจ.ไทยออยล์ และตัวแทนลูกจ้าง  ทราบว่า UJV ตกลงที่จะจ่ายเงินที่ UJV ได้รับตามเงื่อนไขสัญญาจากไทยออยล์สำหรับงวดงานที่จะถึงตามกำหนดสัญญาจ้างทำของให้กับบริษัทผู้รับเหมาช่วงรายย่อยแต่ละราย เพื่อผู้รับเหมาช่วงจะได้นำเงินดังกล่าวไปจ่ายเป็นค่าจ้างค้างจ่ายแก่ลูกจ้างของตนต่อไป  ทั้งนี้ กรมสวัสดิการและคุ้มครองแรงงาน ได้กำชับเจ้าหน้าที่ให้ติดตามสถานการณ์อย่างใกล้ชิดเพื่อให้ลูกจ้างได้รับค่าจ้างอย่างครบถ้วนตามที่ตกลงกันไว้

ที่มา : https://www.thaigov.go.th/news/contents/details/86564