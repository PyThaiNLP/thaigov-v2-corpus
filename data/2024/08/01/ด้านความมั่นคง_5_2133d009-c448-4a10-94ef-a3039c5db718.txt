รัฐบาลไทย-ข่าวทำเนียบรัฐบาล-กรมการจัดหางาน แนะแรงงานไทยในสหรัฐอาหรับเอมิเรตส์ ถูกนายจ้างทำร้าย กักขัง ต้องติดต่อเจ้าหน้าที่ตำรวจโดยตรง


วันพฤหัสบดีที่ 1 สิงหาคม 2567
01/08/2567
พิมพ์
กรมการจัดหางาน แนะแรงงานไทยในสหรัฐอาหรับเอมิเรตส์ ถูกนายจ้างทำร้าย กักขัง ต้องติดต่อเจ้าหน้าที่ตำรวจโดยตรง
กรมการจัดหางาน แนะนำแรงงานไทยในสหรัฐอาหรับเอมิเรตส์ ต้องการความช่วยเหลือ กรณีถูกนายจ้างทำร้าย กักขัง ให้ติดต่อตำรวจโดยตรง พร้อมย้ำลักลอบไปทำงานไม่ถูกต้องตามกฎหมาย เสี่ยงถูกเอาเปรียบจากนายจ้าง เงินน้อย งานไม่ตรงปก
นายสมชาย มรกตศรีวรรณ อธิบดีกรมการจัดหางาน เปิดเผยว่า กระทรวงแรงงานได้รับการประสานจากสถานกงสุลใหญ่ ณ เมืองดูไบ ประชาสัมพันธ์แนวทางขอความช่วยเหลือขณะทำงานอยู่ในสหรัฐอาหรับเอมิเรตส์ เนื่องจากปัจจุบันมีคนไทยลักลอบไปทำงานในสหรัฐอาหรับเอมิเรตส์อย่างผิดกฎหมาย โดยใช้วีซ่าท่องเที่ยว/เยี่ยมเยือน (Tourist visa or Visa) จำนวนมาก ผ่านการชักชวนทางโซเชียลมีเดีย นายหน้า หรือคนรู้จัก โดยแจ้งอัตราค่าจ้างสูงเพื่อจูงใจ ไปทำงานนวดสปา ร้านอาหาร งานเว็บพนันออนไลน์ (Call Center) หรืองานปิโตรเลียม ก๊าซธรรมชาติและน้ำมัน แต่เมื่อเดินทางมาถึงปรากฏว่าสภาพการทำงาน และค่าจ้างไม่ตรงตามที่คาดหวัง บางรายถูกนายหน้ายึดหนังสือเดินทาง ทำร้ายร่างกาย ข่มขู่ บังคับเซ็นสัญญารับสภาพหนี้ หรือถูกบังคับให้ค้าประเวณี ซึ่งแรงงานไทยส่วนใหญ่ไม่คุ้นเคยกับแนวทางการขอรับความช่วยเหลือจากตำรวจในสหรัฐอาหรับเอมิเรตส์ที่แตกต่างจากประเทศไทย จึงขอฝากถึงแรงงานไทยที่ทำงานอยู่ในสหรัฐอาหรับเอมิเรตส์หากต้องการความช่วยเหลือจากตำรวจ แรงงานไทยจำเป็นต้องติดต่อกับตำรวจด้วยตนเอง เพราะเจ้าหน้าที่ตำรวจจะสามารถเข้าตรวจค้นและดำเนินการให้ความช่วยเหลือได้ทันที และยังสามารถทราบพิกัดปัจจุบันของผู้ร้องจากสัญญาณโทรศัพท์มือถือด้วย แต่หากเป็นผู้อื่นหรือหน่วยงานอื่นเป็นผู้ติดต่อแจ้งไป ตำรวจจะต้องขอหมายศาลเพื่อเข้าตรวจค้นสถานที่ก่อนจึงจะเข้าตรวจค้นได้ เมื่อได้รับความช่วยเหลือแล้ว ระหว่างรอดำเนินการเรื่องเอกสารเพื่อเดินทางกลับประเทศไทย สถานกงสุลใหญ่ ณ เมืองดูไบ จะเป็นผู้ดูแลให้ความช่วยเหลือด้านมนุษยธรรม เช่น การจัดหาอาหารแห้ง ยา และสิ่งของที่รวมถึงการแนะนำที่พักราคาถูก โดยแรงงานไทยที่ต้องการขอความช่วยเหลือสามารถติดต่อผ่านสายด่วน (+971) 506525945 เพจ Facebook : Royal Thai Consulate-General, Dubai ไลน์ไอดี (Line ID) : thaiconsulatedubai
“การลักลอบไปทำงาน อย่างไม่ถูกต้องตามกฎหมาย เสี่ยงต่อการถูกเอารัดเอาเปรียบจากนายจ้าง การไม่ได้เงินเดือนและไม่ได้ทำงานตามข้อตกลง โดยเฉพาะใน UAE ที่หน่วยงานภาครัฐไม่มีอำนาจในการให้ความช่วยเหลือในเคหสถาน ต้องให้เจ้าหน้าที่ตำรวจเป็นผู้รับแจ้งความและให้ความช่วยเหลือเท่านั้น ซึ่งทำให้ผู้ร้องทุกข์ส่วนใหญ่ไม่ต้องการแจ้งความเพราะเกรงว่าจะถูกจับกุมเนื่องจากเดินทางเข้ามาโดยวีซ่าท่องเที่ยวและลักลอบทำงาน อย่างไรก็ตาม หากถูกกักขัง ทำร้ายร่างกาย หรือเกรงว่าจะเกิดอันตรายแก่ตนเอง ขอให้แจ้งความกับเจ้าหน้าที่ตำรวจโดยทันที” อธิบดีกรมการจัดหางาน กล่าว
ทั้งนี้ ผู้ที่สนใจไปทำงานต่างประเทศสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศได้ที่เว็บไซต์ doe.go.th/ipd และสอบถามข้อมูลเพิ่มเติมได้ที่หมายเลขโทรศัพท์ 0 2245 6763 และ 0 2245 6708 หรือสายด่วนกระทรวงแรงงาน โทร. 1506 กด 2 และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/86571