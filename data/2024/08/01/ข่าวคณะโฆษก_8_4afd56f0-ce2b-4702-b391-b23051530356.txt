รัฐบาลไทย-ข่าวทำเนียบรัฐบาล-​โฆษกรัฐบาล เผยยอดวันแรกของการเปิดลงทะเบียนโครงการ Digital Wallet ครึ่งวัน 12.00 น. ลงทะเบียนสำเร็จแล้วกว่า 5 ล้านราย นายกฯ สั่งการให้ดูแลอำนวยความสะดวกให้ประชาชนมากที่สุด


วันพฤหัสบดีที่ 1 สิงหาคม 2567
​โฆษกรัฐบาล เผยยอดวันแรกของการเปิดลงทะเบียนโครงการ Digital Wallet ครึ่งวัน 12.00 น. ลงทะเบียนสำเร็จแล้วกว่า 5 ล้านราย นายกฯ สั่งการให้ดูแลอำนวยความสะดวกให้ประชาชนมากที่สุด
ยืนยันระบบแอปฯ ไม่ล่ม ประชาชนทุกคนได้รับสิทธิตามคุณสมบัติแน่นอน ย้ำทยอยลงทะเบียนรับสิทธิ์ได้ถึง 45 วัน ตั้งแต่วันนี้ – 15 ก.ย. 2567
วันนี้ (1 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยความคืบหน้าการลงทะเบียนและยืนยันตัวตนโครงการเติมเงิน 10,000 บาท ผ่าน Digital Wallet ในแอปพลิเคชัน “ทางรัฐ” ซึ่งวันนี้เป็นวันแรกของการเปิดระบบ โดยล่าสุด มียอดลงทะเบียนสำเร็จกว่า 5 ล้านราย พร้อมยืนยันระบบแอปฯ ไม่ล่ม ประชาชนทุกคนตามคุณสมบัติจะได้รับสิทธิแน่นอน จึงขอให้ประชาชนทยอยลงทะเบียนได้ถึง 45 วัน ตั้งแต่วันนี้ – 15 กันยายน 2567 ซึ่งในช่วงของการเปิดระบบวันแรก อาจพบปัญหาบ้าง จากจำนวนผู้ใช้เข้างานจำนวนมากในเวลาเดียวกัน โดยหน่วยงานที่เกี่ยวข้องอยู่ระหว่างการดำเนินการแก้ไขปัญหาต่อเนื่อง ส่วนกรณีผู้ที่ยังไม่สามารถเข้าใช้งานแอปฯ ได้ หรือยังใช้งานแอปฯ ในเวอร์ชันเก่า ขอให้ทำการลบแอปฯ และดาวน์โหลดเวอร์ชันล่าสุด (Version 3.0.0) อีกครั้ง
โฆษกประจำสำนักนายกรัฐมนตรี กล่าวว่า นายเศรษฐา ทวีสิน นายกรัฐมนตรี กำชับถึงการดูแลระบบและติดตามผลการลงทะเบียนโครงการฯ ให้อำนวยความสะดวก ให้แก่ประชาชนให้มากที่สุด ต้องพร้อมรองรับการแก้ปัญหาแบบ case by case เช่น กรณีการอัปเดตแอปฯ “ทางรัฐ” และพบปัญหาการเข้าล็อกอินใหม่ กรณีการเข้าล็อกอิน แล้ว แต่ยังเข้าใช้งานบางบริการภายในแอปฯ ไม่ได้ รวมไปถึง กรณีที่ผู้เข้าใช้งานเดิมที่ได้ตรวจสอบตัวตนผ่านแล้ว (KYC) ตั้งแต่ก่อนวันที่ 1 สิงหาคม 2567 แต่พบปัญหาการกดรับสิทธิผ่านแอปฯ เวอร์ชันใหม่
อย่างไรก็ตาม หากประชาชนต้องการรายละเอียดเพิ่มเติม สามารถเข้าเว็บไซต์ www.digitalwallet.go.th หรือ www.กระเป๋าเงินดิจิทัล.รัฐบาล.ไทย และสอบถาม ปรึกษาการใช้งานต่าง ๆ ได้ที่ ศูนย์บริการข้อมูล โทรสายด่วน. Digital Wallet 1111 (ตลอด 24 ชั่วโมง)

ที่มา : https://www.thaigov.go.th/news/contents/details/86577