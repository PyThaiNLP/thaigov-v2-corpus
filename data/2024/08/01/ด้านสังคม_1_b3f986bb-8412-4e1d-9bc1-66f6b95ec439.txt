รัฐบาลไทย-ข่าวทำเนียบรัฐบาล-รมว.ประเสริฐ เปิดงานประชุมความร่วมมือ ไชน่า โมบาย - อาเซียน 2567


วันพฤหัสบดีที่ 1 สิงหาคม 2567
รมว.ประเสริฐ เปิดงานประชุมความร่วมมือ ไชน่า โมบาย - อาเซียน 2567
รมว.ประเสริฐ เปิดงานประชุมความร่วมมือ ไชน่า โมบาย - อาเซียน 2567
วันนี้ (1 สิงหาคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานกล่าวเปิดงาน การประชุมความร่วมมือสุดยอดระดับภูมิภาคระหว่าง ไชน่า โมบาย กับภูมิภาคเอเชียตะวันออกเฉียงใต้ ประจำปี 2567 “เชื่อมโยงข้อมูล สร้างสรรค์อนาคต” ซึ่งเป็นเวทีที่เปิดโอกาสให้ผู้นำของภาครัฐและภาคเอกชนทั่วภูมิภาคอาเซียน ได้มีการแลกเปลี่ยนความคิดเห็น และการกำหนดทิศทางอนาคตของ Digital Landscape ร่วมกัน โดยมี นายวัลลภ รุจิรากร เลขานุการรัฐมนตรีฯ พันเอก สรรพชัยย์ หุวะนันทน์ กรรมการผู้จัดการใหญ่ บมจ.โทรคมนาคมแห่งชาติ และคณะทำงาน พร้อมด้วย ผู้บริหารบริษัท China Mobile Communications Group กรรมการบริหาร ASEAN Foundation เอกอัครราชทูตวิสามัญแห่งสาธารณรัฐประชาชนจีนประจำประเทศไทย และผู้ที่เกี่ยวข้องเข้าร่วม จัดโดย ไชน่า โมบาย คอมมิวนิเคชั่นส์ กรุ๊ป (หรือ “ไชน่า โมบาย”) ณ ห้องประชุมชั้น 22 โรงแรมเซ็นทาราแกรนด์ แอท เซ็นทรัลเวิลด์ กรุงเทพมหานคร
ทั้งนี้ นายประเสริฐ กล่าวว่า กระทรวง ดีอี  ได้นำนโยบายหลักของรัฐบาล (IGNITE THAILAND ) ที่จะพัฒนาประเทศเป็น Digital Economy Hub มาขับเคลื่อนภายใต้ นโยบาย “The New Growth Engine of Thailand” ที่ประกอบด้วย 3 เครื่องยนต์เล็ก ได้แก่ การยกระดับขีดความสามารถทางด้านดิจิทัล, การสร้างความมั่นคงปลอดภัยทางด้านดิจิทัล, และการพัฒนากำลังคนด้านดิจิทัล เพื่อสร้างรากฐานที่สำคัญกับการพัฒนาประเทศไทยบรรลุเป้าหมายการเป็น Digital Economy Hub ของภูมิภาค ปลดล็อกศักยภาพของภูมิภาคเอเชียตะวันออกเฉียงใต้ ภายใต้การทำงานร่วมกันและแลกเปลี่ยนแนวทางการปฏิบัติที่ดีที่สุดจากทุกภาคส่วน
--------------------------------------------------------------

ที่มา : https://www.thaigov.go.th/news/contents/details/86586