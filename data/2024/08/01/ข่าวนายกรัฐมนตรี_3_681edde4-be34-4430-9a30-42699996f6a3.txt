รัฐบาลไทย-ข่าวทำเนียบรัฐบาล-​นายกฯ เผยเตรียมเชิญหน่วยงานปราบยาเสพติดสหรัฐ ลงพื้นที่ภาคเหนือสิ้นเดือนนี้ คาดช่วงกันยายนจะเดินทางไปพบนายกฯ กัมพูชา


วันพฤหัสบดีที่ 1 สิงหาคม 2567
01/08/2567
พิมพ์
​นายกฯ เผยเตรียมเชิญหน่วยงานปราบยาเสพติดสหรัฐ ลงพื้นที่ภาคเหนือสิ้นเดือนนี้ คาดช่วงกันยายนจะเดินทางไปพบนายกฯ กัมพูชา
​นายกฯ เผยเตรียมเชิญหน่วยงานปราบยาเสพติดสหรัฐ ลงพื้นที่ภาคเหนือสิ้นเดือนนี้ คาดช่วงกันยายนจะเดินทางไปพบนายกฯ กัมพูชา
วันนี้ (1 สิงหาคม 2567) เวลา 09.20 น. ณ บริเวณทำเนียบรัฐบาล กรุงเทพมหานคร นายเศรษฐา ทวีสิน นายกรัฐมนตรีกล่าวถึงความคืบหน้าในการพูดคุยกับนายกรัฐมนตรีกัมพูชาว่า มีความคืบหน้าอยู่สองอย่าง คือการพูดคุยกับผู้บัญชาการตำรวจแห่งชาติทั้งสองประเทศ เข้าใจว่าในช่วงสัปดาห์หน้า หรือปลายสัปดาห์นี้ ฝ่ายไทยจะเดินทางไปกัมพูชาเพื่อพูดคุยกัน และในช่วงเดือนกันยายน ตนเองอาจจะเดินทางไปคุยเรื่องนี้โดยเฉพาะ เพราะถือเป็นเรื่องใหญ่เรื่องหนึ่ง
นายกรัฐมนตรีกล่าวว่า เมื่อวานนี้  ได้พูดคุยเรื่องยาเสพติดกับทูตสหรัฐอเมริกา ซึ่งเป็นหน่วยที่ทำงานเกี่ยวกับยาเสพติดของสหรัฐ ก็มีการประสานงานกับ ป.ป.ส.ของเราอยู่แล้ว แต่อาจจะยังไม่ได้ลงไปในพื้นที่มากนัก ดังนั้น หากตนเองมีโอกาสลงพื้นที่ภาคเหนืออีกครั้ง คาดว่าในช่วงปลายเดือนนี้ ก็จะเชิญเขาไปด้วย เพราะไม่ใช่แค่ยาบ้าอย่างเดียวที่เพิ่มขึ้นมา เฮโรอีนก็เพิ่มขึ้นสี่เท่าตัว ซึ่งมีปลายทางคือประเทศออสเตรเลียกับสหรัฐอเมริกา
ผู้สื่อข่าวถามว่า จะมีมาตรการเด็ดขาดหรือไม่  นายกระบุว่าปัจจุบันก็ทำกันอยู่ โดยมี 25 จังหวัดหลัก โดยเฉพาะจังหวัดน่านและร้อยเอ็ด ที่จะทำให้เป็นจังหวัดสีขาวให้ได้ ภายในสิ้นเดือนกันยายนนี้ วิธีหลักคือการเอ็กซเรย์คน ตรวจปัสสาวะและนำกลับเข้ากระบวนการ
ผู้สื่อข่าวถามต่อว่า กระทรวงการอุดมศึกษา วิจัย และนวัตกรรมได้รายงานหรือไม่ หลังมีการตรวจปัสสาวะนักศึกษาอาชีวะ และพบว่าค่อนข้างมีเปอร์เซ็นต์ที่ใช้สารเสพติดสูง นายกฯ ระบุว่า ตอนนี้ยังไม่ได้รับรายงาน แต่ก็ต้องนำเข้าสู่ระบบ ซึ่งในการประชุมคณะรัฐมนตรีสัปดาห์ที่ผ่านมาก็ได้มีการพูดคุยกับนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ว่าจะต้องเข้ามาช่วยมากขึ้น เพราะมีบางจังหวัดที่ทำได้ดีเกินคาด แต่บางจังหวัดก็ยังไม่ถึงเกณฑ์ที่ควรจะเป็น ซึ่งได้ฝากรัฐมนตรีว่าการกระทรวงมหาดไทยให้กำชับด้วย

ที่มา : https://www.thaigov.go.th/news/contents/details/86572