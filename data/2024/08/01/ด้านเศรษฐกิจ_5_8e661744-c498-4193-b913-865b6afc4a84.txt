รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามแม่น้ำปิง จังหวัดเชียงใหม่ เชื่อมตำบล - อำเภอ รองรับการเจริญเติบโตด้านการคมนาคมขนส่งได้สะดวกยิ่งขึ้น


วันพฤหัสบดีที่ 1 สิงหาคม 2567
กรมทางหลวงชนบท ก่อสร้างสะพานข้ามแม่น้ำปิง จังหวัดเชียงใหม่ เชื่อมตำบล - อำเภอ รองรับการเจริญเติบโตด้านการคมนาคมขนส่งได้สะดวกยิ่งขึ้น
....
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ดำเนินโครงการก่อสร้างสะพานข้ามแม่น้ำปิง (สะพานมิตรภาพสินธุกิจปรีชา) อำเภอแม่แตง จังหวัดเชียงใหม่ แล้วเสร็จสมบูรณ์ และเปิดให้ประชาชนสัญจรเรียบร้อยแล้ว ก่อสร้างเป็นสะพานคอนกรีตเสริมเหล็กข้ามแม่น้ำปิง เชื่อมระหว่างหมู่ที่ 6 บ้านหนองกอก ตำบลสันมหาพน อำเภอแม่แตง กับหมู่ที่ 7 บ้านสหกรณ์นิคมหัวงาน ตำบลแม่แฝก อำเภอสันทราย จังหวัดเชียงใหม่ สะพานมีความยาว 120 เมตร กว้าง 8 เมตร ขนาด 2 ช่องจราจร ไป - กลับ ทางเท้ากว้าง 1 - 1.5 เมตร พร้อมถนนต่อเชื่อมผิวจราจรคอนกรีตเสริมเหล็ก ใช้งบประมาณ 42.41 ล้านบาท
สะพานแห่งนี้จะช่วยยกระดับคุณภาพชีวิตของประชาชนทั้งสองอำเภอ ให้สามารถขนส่งสินค้าพืชผล ทางการเกษตรไปสู่จุดหมายปลายทางได้อย่างสะดวก รวดเร็ว ปลอดภัย ช่วยลดค่าใช้จ่ายในการเดินทาง และอำนวยความสะดวกในการทำงานให้กับหน่วยงานราชการ รวมถึงสามารถเป็นทางเลี่ยงหรือทางลัดให้แก่ผู้สัญจรได้อีกทางหนึ่งด้วย

ที่มา : https://www.thaigov.go.th/news/contents/details/86574