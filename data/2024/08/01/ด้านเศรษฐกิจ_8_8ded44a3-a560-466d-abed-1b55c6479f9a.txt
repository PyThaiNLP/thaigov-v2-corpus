รัฐบาลไทย-ข่าวทำเนียบรัฐบาล-รองนายกฯ และ รมว.คลัง มอบนโยบาย ธอส. จัดทำโครงการสินเชื่อบ้าน Happy  Home เฟส 2 หลังเฟส 1 ธนาคารอนุมัติสินเชื่อเต็มกรอบวงเงินแล้ว


วันพฤหัสบดีที่ 1 สิงหาคม 2567
01/08/2567
พิมพ์
รองนายกฯ และ รมว.คลัง มอบนโยบาย ธอส. จัดทำโครงการสินเชื่อบ้าน Happy  Home เฟส 2 หลังเฟส 1 ธนาคารอนุมัติสินเชื่อเต็มกรอบวงเงินแล้ว
รองนายกฯ และ รมว.คลัง มอบโนบายให้ ธอส. จัดทำโครงการสินเชื่อบ้าน Happy Home เฟส 2 ให้กับผู้มีรายได้น้อยและปานกลาง หลังโครงการสินเชื่อบ้าน Happy Home เฟส 1 ประสบความสำเร็จ ได้รับความสนใจจากลูกค้าเป็นจำนวนมาก
รองนายกรัฐมนตรีและรัฐมนตรีว่าการกระทรวงการคลัง มอบโนบายให้ธนาคารอาคารสงเคราะห์ (ธอส.) จัดทำโครงการสินเชื่อบ้าน Happy Home เฟส 2 ให้กับผู้มีรายได้น้อยและปานกลาง หลังโครงการสินเชื่อบ้าน Happy Home เฟส 1 ประสบความสำเร็จ ได้รับความสนใจจากลูกค้าเป็นจำนวนมาก ล่าสุด ณ วันที่ 26 กรกฎาคม 2567 ธนาคารอนุมัติสินเชื่อเต็มกรอบวงเงินแล้ว
นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง เปิดเผยว่า ด้วยเมื่อวันที่ 9 เมษายน 2567 ที่ผ่านมา คณะรัฐมนตรี (ครม.) มีมติเห็นชอบตามที่กระทรวงการคลังเสนอให้ธนาคารอาคารสงเคราะห์ (ธอส.) จัดทำโครงการสินเชื่อบ้าน Happy Home กรอบวงเงินรวม 20,000 ล้านบาท ผลปรากฏว่า มีลูกค้าให้ความสนใจรับรหัสเข้าร่วมโครงการเป็นจำนวนมาก เนื่องจากเป็นสินเชื่อสำหรับผู้ที่ต้องการซื้อบ้าน ห้องชุด (คอนโดมิเนียม) ปลูกสร้าง และเพื่อซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัย ในระดับราคาไม่เกิน 3 ล้านบาท อัตราดอกเบี้ยคงที่ 5 ปีแรก เพียง 3.00% ต่อปี เท่านั้น อีกทั้งยังมีเงื่อนไขผ่อนปรนให้ผู้มีรายได้ต่อเดือนไม่เกิน 25,000 บาท ได้รับการพิจารณาเกณฑ์รายได้ ไม่เกิน 1 ใน 2 ของรายได้สุทธิต่อเดือน ซึ่งทำให้ผู้มีรายได้น้อยได้รับวงเงินสินเชื่อเพิ่มมากขึ้น โดยข้อมูล ณ วันที่ 26 กรกฎาคม 2567 มีลูกค้ายื่นขอสินเชื่อโครงการดังกล่าวเกินกว่ากรอบวงเงินและธนาคารอนุมัติสินเชื่อเต็มกรอบวงเงินที่กำหนดแล้ว ดังนั้น กระทรวงการคลัง จึงต้องการให้ ธอส. พิจารณาให้ความช่วยเหลือประชาชนผู้มีรายได้น้อยให้ได้มีที่อยู่อาศัยเป็นของตนเองเพิ่มขึ้นต่อไป ซึ่งจะเป็นส่วนสำคัญในการดูแลลูกค้ากลุ่มฐานราก ลดความเหลื่อมล้ำทางสังคม และยกระดับคุณภาพชีวิตของประชาชนให้ดีขึ้นตามนโยบายของรัฐบาลและกระทรวงการคลัง
“โครงการสินเชื่อบ้าน Happy Home เป็นโครงการที่ดี สำหรับผู้ที่มีรายได้น้อย ที่อยากมีบ้านเป็นของตนเอง ได้เข้าถึงสินเชื่อบ้านอัตราดอกเบี้ยต่ำ รวมถึงผ่อนชำระเงินงวดคงที่นานถึง 5 ปี ซึ่งจะทำให้สามารถวางแผนการผ่อนชำระเงินงวดได้เป็นอย่างดี ดังนั้น ธอส. จึงควรจัดทำโครงการสินเชื่อบ้าน Happy Home เฟส 2 รองรับความต้องการของลูกค้าที่ยังคงมีสูง” นายพิชัย กล่าว
ฝ่ายสื่อสารองค์กร ธนาคารอาคารสงเคราะห์
โทร. 0-2202-1980

ที่มา : https://www.thaigov.go.th/news/contents/details/86584