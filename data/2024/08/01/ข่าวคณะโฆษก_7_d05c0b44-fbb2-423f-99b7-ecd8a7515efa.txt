รัฐบาลไทย-ข่าวทำเนียบรัฐบาล-“คารม” เผย มหาดไทยพร้อมอำนวยความสะดวกให้ประชาชนที่ประสงค์ย้ายทะเบียนให้ตรงกับที่อยู่ปัจจุบัน เพื่อความสะดวกใช้จ่ายตามโครงการดิจิทัลวอลเล็ต 


วันพฤหัสบดีที่ 1 สิงหาคม 2567
01/08/2567
พิมพ์
“คารม” เผย มหาดไทยพร้อมอำนวยความสะดวกให้ประชาชนที่ประสงค์ย้ายทะเบียนให้ตรงกับที่อยู่ปัจจุบัน เพื่อความสะดวกใช้จ่ายตามโครงการดิจิทัลวอลเล็ต
“คารม” เผย มหาดไทยพร้อมอำนวยความสะดวกให้ประชาชนที่ประสงค์ย้ายทะเบียนให้ตรงกับที่อยู่ปัจจุบัน เพื่อความสะดวกใช้จ่ายตามโครงการดิจิทัลวอลเล็ต
วันนี้ (1 สิงหาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า กล่าวว่า ตามที่รัฐบาลมีโครงการเติมเงิน 10,000 บาท ผ่านดิจิทัลวอลเล็ต และเปิดให้ลงทะเบียนรับสิทธิตั้งแต่วันที่ 1 ส.ค. -  15 ก.ย. 67 พร้อมกับเปิดให้ประชาชนย้ายที่อยู่ในทะเบียนบ้านได้ เพื่อให้สามารถใช้จ่ายเงินดิจิทัลวอลเล็ตได้สะดวกขึ้น โดยสามารถแจ้งย้ายที่อยู่ตามทะเบียนบ้านได้ที่อำเภอ หรือสำนักงานเขต ก่อนที่จะลงทะเบียนสมัครดิจิทัลวอลเล็ต 1 วัน เช่น จะลงทะเบียนทะเบียนวันที่ 3 สิงหาคม 2567 ก็ต้องย้ายทะเบียนบ้านให้เสร็จก่อนวันที่ 2 สิงหาคม 2567 ซึ่งปัจจุบัน วิธีการย้ายทะเบียนบ้านสามารถทำได้ง่ายสะดวกรวดเร็ว โดยสามารถแจ้งย้ายปลายทางได้
นายคารม กล่าวว่า นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย สั่งการกรมการปกครอง โดยเฉพาะฝ่ายที่ทำหน้าที่ดูแลด้านทะเบียนราษฎร อำเภอ สำนักงานเขต ให้การสนับสนุนอำนวยความสะดวก ช่วยเหลือประชาชนที่มีความประสงค์ย้ายที่อยู่ในทะเบียนบ้านอย่างเต็มที่  โดยเฉพาะในช่วงการเปิดให้ลงทะเบียนโครงการเติมเงิน 10,000 บาท ผ่านดิจิทัลวอลเล็ต เพื่อให้สามารถใช้จ่ายเงินดิจิทัลวอลเล็ตได้สะดวกขึ้น ตามนโยบายของรัฐบาล
นายคารม กล่าวต่อไปว่า จากข้อมูล กระทรวงมหาดไทย ณ ปัจจุบัน ข้อมูลด้านทะเบียนราษฎรพบว่าข้อมูลการย้ายที่อยู่ในระดับปกติ โดยในเดือน ก.ค. 67 พบว่า จำนวนประชาชนย้ายเข้า 222,341 คน ย้ายออก 222,736 คน  รวม 445,077 คน สำหรับข้อมูลทางทะเบียนในภาพรวม พบว่า ตั้งแต่เดือน ม.ค. - ก.ค. 2567 รวม 7 เดือน ประชาชนทั่วประเทศไทยมีการย้ายทะเบียนบ้านเข้า-ออกรวม 3,158,727 คน แยกเป็นการย้ายเข้า 1,578,007 คน และย้ายออก 1,580,720 คน

ที่มา : https://www.thaigov.go.th/news/contents/details/86561