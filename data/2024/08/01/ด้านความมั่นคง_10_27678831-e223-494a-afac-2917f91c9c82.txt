รัฐบาลไทย-ข่าวทำเนียบรัฐบาล-จ.นครพนม เดินหน้าเสริมทัพสนับสนุนการทอผ้าลายพระราชทาน "ผ้าลายสิริวชิราภรณ์" พร้อมเชิญชวนผู้ที่สนใจสมัครเข้าร่วมประกวดลายผ้าไทยพระราชทาน "ผ้าลายสิริวชิราภรณ์" 1 มิ.ย.-15 ส.ค. นี้


วันพฤหัสบดีที่ 1 สิงหาคม 2567
01/08/2567
พิมพ์
จ.นครพนม เดินหน้าเสริมทัพสนับสนุนการทอผ้าลายพระราชทาน "ผ้าลายสิริวชิราภรณ์" พร้อมเชิญชวนผู้ที่สนใจสมัครเข้าร่วมประกวดลายผ้าไทยพระราชทาน "ผ้าลายสิริวชิราภรณ์" 1 มิ.ย.-15 ส.ค. นี้
จังหวัดนครพนม เดินหน้าเสริมทัพสนับสนุนการทอผ้าลายพระราชทาน "ผ้าลายสิริวชิราภรณ์" พร้อมเชิญชวนผู้ที่สนใจสมัครเข้าร่วมประกวดลายผ้าไทยพระราชทาน "ผ้าลายสิริวชิราภรณ์" ระหว่างวันที่ 1 มิถุนายน – 15 สิงหาคม 2567 ที่สำนักงานพัฒนาชุมชนจังหวัด และทุกอำเภอ
วันนี้ (1 ส.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม เดินหน้าสนับสนุนการพัฒนาทักษะและผลงานการทอผ้าไทย เพื่อยกระดับฝีมือของกลุ่มทอผ้าในจังหวัดนครพนมให้เป็นที่นิยมของคนทุกช่วงวัย โดยในวันนี้ตนได้มอบหมายให้ นางสาวพันสี คุณธรรม ผู้อำนวยการกลุ่มงานยุทธศาสตร์การพัฒนาชุมชน รักษาราชการแทน พัฒนาการจังหวัดนครพนม ลงพื้นที่ พร้อมด้วยทีมพัฒนาการอำเภอ และสำนักงานพัฒนาชุมชนอำเภอ ติดตาม ส่งเสริมการทอผ้าลายพระราชทาน "ผ้าลายสิริวชิราภรณ์" พร้อมทั้งประชาสัมพันธ์รับสมัครผู้ที่มีความสนใจเข้าร่วมการประกวดผ้าลายพระราชทาน “ผ้าลายสิริวชิราภรณ์” โดยในขณะนี้มีกลุ่มทอผ้า ช่างทอผ้าหรือผลิตผ้า สมัครส่งผ้าเข้าประกวดแล้วจำนวน 102 ผืน ซึ่งพัฒนาการจังหวัดได้เน้นย้ำให้พัฒนาการอำเภอทุกอำเภอ ได้ติดตามการดำเนินการของกลุ่มทอผ้าที่จะนำผ้าส่งเข้าประกวดสุดยอดผ้าจังหวัดอย่างต่อเนื่อง
นายวันชัย จันทร์พร ผู้ว่าราชการจังหวัดนครพนม กล่าวว่า จังหวัดนครพนมมุ่งมั่นขับเคลื่อนงานตามแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยการยกระดับและพัฒนาชุมชนต้นแบบการทอผ้า และการพัฒนาผลิตภัณฑ์ผ้าชุมชน เพื่อให้ผู้ประกอบการที่เข้าร่วมโครงการได้ทดลองขายผลิตภัณฑ์ และต่อยอดการพัฒนาผลิตภัณฑ์ผ้าชุมชนให้เป็นผลิตภัณฑ์ที่ทันสมัยสู่สากล การลงพื้นที่พบปะและให้กำลังใจในครั้งนี้พัฒนาการจังหวัดนครพนม และทีมพัฒนาการอำเภอ ได้ให้แนวทางการบูรณาการองค์ความรู้เพื่อพัฒนาผ้าไทย โดยเฉพาะผ้าลายพระราชทาน “ผ้าลายสิริวชิราภรณ์” ซึ่งเป็นลายผ้าที่มีความสวยงาม ควรค่าแก่การพัฒนาและประยุกต์ผสมผสานให้เข้ากับภูมิปัญญาลายผ้าท้องถิ่นในจังหวัดนครพนม ให้มีความสวยงามพร้อมทั้งสร้างสรรค์ลายผ้าให้เป็นสากล เพื่อให้ได้รับความนิยม สร้างทางเลือกที่หลากหลาย สำหรับกลุ่มลูกค้าเพิ่มมากขึ้น และเป็นการสร้างมูลค่าเพิ่ม ทำให้รายได้ของกลุ่มเพิ่มขึ้น
นายวันชัย กล่าวต่อว่า จังหวัดนครพนม ยังมีนโยบายส่งเสริมการทอผ้าลายพระราชทาน “ผ้าลายสิริวชิราภรณ์” ซึ่งเป็นแบบลายผ้าพระราชทานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อเป็นการส่งเสริมรูปแบบลายผ้าที่มีความเป็นเอกลักษณ์ และทันสมัย ซึ่งจะสามารถนำมาผสมผสาน พัฒนาและต่อยอดร่วมกับลายผ้ามุกนครพนม ซึ่งเป็นลายผ้าประจำจังหวัด อันเป็นทุนทางวัฒนธรรมด้านผ้าของจังหวัดนครพนม ที่มีมายาวนานให้เกิดมูลค่าเพิ่ม สร้างอาชีพ สร้างรายได้ให้แก่ครัวเรือน อีกทั้งสนับสนุนให้มีการถ่ายทอดความรู้ด้านการทอผ้าให้แก่เยาวชนรุ่นใหม่ได้สืบสานและอนุรักษ์การทอผ้าพื้นเมืองให้คงไว้เป็นภูมิปัญญาของท้องถิ่น ซึ่งสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงตั้งพระทัยมั่นในการ สืบสาน รักษา และต่อยอด พระราชปณิธานอันยิ่งใหญ่ของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จย่าของพระองค์ เพื่อเป็นการร่วมอนุรักษ์ส่งเสริมงานศิลปหัตถกรรมและผ้าไทยให้ยังคงอยู่ และมีโอกาสพัฒนาต่อยอดสู่ระดับสากลมากยิ่งขึ้น
"เพื่อเป็นการสนองพระราชปณิธาน ในการสืบสาน ลายผ้าไทยเพื่อต่อยอดให้ทันสมัยสู่สากล จึงขอเชิญชวนพี่น้องประชาชนกลุ่มทอผ้าในท้องถิ่นต่าง ๆ ของจังหวัดนครพนม รวมทั้งน้อง ๆ เด็กและเยาวชนที่มีความสนใจ ในการออกแบบและทอผ้าไทย ได้มาเป็นส่วนหนึ่งในการส่งเสริมสนับสนุนทำให้ผ้าไทยมีลมหายใจต่อไป ผ่านการสมัครเข้าร่วมประกวดลายผ้าไทยพระราชทาน "ผ้าลายสิริวชิราภรณ์" ซึ่งกรมการพัฒนาชุมชนได้ทำการเปิดรับสมัคร ระหว่างวันที่ 1 มิถุนายน – 15 สิงหาคม 2567 โดยผู้เข้าร่วมการประกวดสามารถออกแบบรูปแบบลายผ้าที่มีความงดงามเพื่อส่งเข้าประกวดและสามารถขอรับคำแนะนำด้านผ้าไทยจากทีมพัฒนาการ จังหวัดและพัฒนาการอำเภอได้อย่างต่อเนื่อง เพื่อที่จะสามารถรังสรรค์ความงดงามผ่านผืนผ้า ร่วมประกวดความเป็นอัตลักษณ์เหล่านี้ในนามจังหวัดนครพนมให้ผู้คนได้ชื่นชมไปพร้อมกัน" นายวันชัย กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/86589