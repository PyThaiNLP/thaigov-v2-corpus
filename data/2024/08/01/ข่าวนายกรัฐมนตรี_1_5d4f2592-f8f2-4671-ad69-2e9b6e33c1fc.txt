รัฐบาลไทย-ข่าวทำเนียบรัฐบาล-​นายกฯ รับ ลงทะเบียนโครงการดิจิทัลวอเล็ตวันแรก อาจไม่ราบรื่น แต่จะทำให้ดีที่สุด ย้ำให้ จนท.ดูแลระบบ สื่อสารให้ ปชช.ทราบ  ขอบคุณสภาผ่านร่าง พ.ร.บ.งบเพิ่มเติม 67


วันพฤหัสบดีที่ 1 สิงหาคม 2567
01/08/2567
พิมพ์
​นายกฯ รับ ลงทะเบียนโครงการดิจิทัลวอเล็ตวันแรก อาจไม่ราบรื่น แต่จะทำให้ดีที่สุด ย้ำให้ จนท.ดูแลระบบ สื่อสารให้ ปชช.ทราบ  ขอบคุณสภาผ่านร่าง พ.ร.บ.งบเพิ่มเติม 67
​นายกฯ รับ ลงทะเบียนโครงการดิจิทัลวอเล็ตวันแรก อาจไม่ราบรื่น แต่จะทำให้ดีที่สุด ย้ำให้ จนท.ดูแลระบบ สื่อสารให้ ปชช.ทราบ  ขอบคุณสภาผ่านร่าง พ.ร.บ.งบเพิ่มเติม 67
วันนี้ (1 สิงหาคม 2567) เวลา 09.20 น. ณ บริเวณทำเนียบรัฐบาล กรุงเทพมหานคร นายเศรษฐา ทวีสิน นายกรัฐมนตรี กล่าวถึงกรณีที่มีประชาชนสนใจเข้าร่วมแอพพลิเคชันทางรัฐเป็นจำนวนมากจนทำให้แอพพลิเคชันล่ม ว่า เดี๋ยวต้องไปดู และเมื่อคืนก็ได้เจอกับนายพิชัย ชุณหวชิระ รัฐมนตรีว่าการกระทรวงการคลังจนถึงเวลาดึก ซึ่งมีการพูดคุยถึงเรื่องนี้ว่าต้องดูแลระบบให้ดี และพยายามสื่อสารให้ประชาชนทราบว่าแอพพลิเคชันเปิดแล้ว
ส่วนที่โพสต์ข้อความผ่าน x ระบุว่า ให้ประชาชนทยอยลงทะเบียน นายกรัฐมนตรีกล่าวว่า วันแรกเป็นธรรมดาที่ต้องขรุขระบ้าง แต่พยายามทำให้ดีที่สุด ส่วนการย้ายทะเบียนบ้านจะตอบโจทย์ในเรื่องการขยายเศรษฐกิจในชุมชนหรือไม่ นายกรัฐมนตรี กล่าวว่า ก็สามารถทำได้ แต่ตนมองว่าเป็นเรื่องของความยุ่งยากมากกว่า และถ้าเกิดถามความเห็นส่วนตัวก็ยกตัวอย่างว่า อยากให้คนจังหวัดหนองบัวลำภูใช้ในจังหวัดหนองบัวลำภูมากกว่า เพราะเรื่องนี้ดีไซน์มาให้เป็นแบบนั้น มิเช่นนั้นทุกคนจะกระจุกตัวใช้ในเมืองใหญ่ ๆ และเมืองที่มีแรงงานสูงไม่ว่าจะเป็นกรุงเทพ เชียงใหม่ ภูเก็ต พัทยา ก็เป็นเมืองที่ได้รับความเจริญอยู่แล้ว จุดประสงค์หลักของดิจิทัลวอลเล็ตคือต้องการกระจายความเจริญไปในทุก ๆ ภูมิภาค
นายกรัฐมนตรี กล่าวขอบคุณที่ประชุมสภามีมติเห็นชอบร่าง พ.ร.บ.งบประมาณรายจ่ายเพิ่มเติมปี 2567 วงเงิน 122,000 ล้านบาท เพื่อดำเนินโครงการเติมเงิน 10,000 บาทผ่านดิจิทัลวอลเล็ต ขอบคุณสมาชิกได้ผ่านร่าง พ.ร.บ.งบประมาณรายจ่ายเพิ่มเติมฯ ให้
ผู้สื่อข่าวถามย้ำว่าโครงการฯ จะราบรื่นใช่หรือไม่ นายกรัฐมนตรี กล่าวว่า ก็จะพยายามทำต่อไปเรื่อย ๆ หากใครมีข้อสงสัยหรือคำถามเราก็ต้องชี้แจงกันไป

ที่มา : https://www.thaigov.go.th/news/contents/details/86566