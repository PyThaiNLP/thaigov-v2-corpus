รัฐบาลไทย-ข่าวทำเนียบรัฐบาล-มหาดไทยยืนยันแอปพลิเคชัน ThaiD ที่ประชาชนลงทะเบียนใช้บริการแล้วกว่า 17.701 ล้านคน มีฐานข้อมูลการพิสูจน์และยืนยันตัวตน ที่สามารถเชื่อมโยงแอปพลิเคชันทางรัฐเพื่อลงทะเบียนเงินดิจิทัลฯ


วันพฤหัสบดีที่ 1 สิงหาคม 2567
01/08/2567
พิมพ์
มหาดไทยยืนยันแอปพลิเคชัน ThaiD ที่ประชาชนลงทะเบียนใช้บริการแล้วกว่า 17.701 ล้านคน มีฐานข้อมูลการพิสูจน์และยืนยันตัวตน ที่สามารถเชื่อมโยงแอปพลิเคชันทางรัฐเพื่อลงทะเบียนเงินดิจิทัลฯ
มหาดไทยยืนยันแอปพลิเคชัน ThaiD ที่ประชาชนลงทะเบียนใช้บริการแล้วกว่า 17.701 ล้านคน มีฐานข้อมูลการพิสูจน์และยืนยันตัวตน ที่สามารถเชื่อมโยงแอปพลิเคชันทางรัฐเพื่อลงทะเบียนโครงการเติมเงิน 10,000 บาท ผ่าน Digital Wallet ได้ แต่อยู่ระหว่างรอ สพร.เชื่อมระบบ
มหาดไทยยืนยันแอปพลิเคชัน ThaiD ที่ประชาชนลงทะเบียนใช้บริการแล้วกว่า 17.701 ล้านคน มีฐานข้อมูลการพิสูจน์และยืนยันตัวตน ที่สามารถเชื่อมโยงกับแอปพลิเคชันทางรัฐเพื่อลงทะเบียนโครงการเติมเงิน 10,000 บาท ผ่าน Digital Wallet ได้ แต่อยู่ระหว่างรอสำนักงานพัฒนารัฐบาลดิจิทัล (องค์การมหาชน) เชื่อมโยงระบบ
วันนี้ (1 ส.ค. 67) เวลา 09.30 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยได้รับแจ้งจากประชาชนผู้มีความประสงค์ลงทะเบียนเข้าร่วมโครงการเติมเงิน 10,000 บาท ผ่าน Digital Wallet ของรัฐบาลว่า ไม่สามารถใช้ฐานข้อมูลจากแอปพลิเคชัน ThaiD ในการยืนยันตัวตนเพื่อใช้บริการ Digital Wallet ร่วมกับแอปพลิเคชันทางรัฐได้ ทำให้ไม่ได้รับความสะดวกในการเข้าใช้บริการของภาครัฐ ซึ่งแอปพลิเคชัน ThaiD เป็นแอปพลิเคชันที่ประชาชนใช้บริการอย่างต่อเนื่อง ทั้งการยืนยันตัวตนเข้าใช้บริการทางดิจิทัล แสดงบัตรประชาชน การคัดสำเนาทะเบียนบ้าน การย้ายที่อยู่ ตลอดจนด้านอื่น ๆ จนเรียกได้ว่า เป็นวิถีชีวิตปกติอยู่แล้ว
"กระทรวงมหาดไทย โดยกรมการปกครอง ได้ตรวจสอบข้อมูลประชาชนที่ใช้บริการแอปพลิเคชัน ThaiD ในการทำธุรกรรมต่าง ๆ ทั้งภาครัฐ และภาคเอกชน พบว่าปัจจุบันมีจำนวนถึง 17.701 ล้านคน โดยแอปพลิเคชัน ThaiD เป็นแอปพลิเคชันในการพิสูจน์และยืนยันตัวตนทางดิจิทัล (DOPA-Digital ID) ที่พร้อมจะยืนยันตัวตนเข้าใช้บริการร่วมกับแอปพลิเคชันทางรัฐ เพื่ออำนวยความสะดวกประชาชนในการเชื่อมไปสู่การให้บริการ Digital Wallet ทั้งนี้ คณะรัฐมนตรีได้มีมติเห็นชอบตามที่คณะกรรมการนโยบายโครงการเติมเงิน 10,000 บาท ผ่าน Digital Wallet ที่มีนายเศรษฐา ทวีสิน นายกรัฐมนตรี เป็นประธาน รวมถึงคณะอนุกรรมการกำกับการดำเนินโครงการเติมเงิน 10,000 บาท ผ่านดิจิทัลวอลเล็ต (Digital Wallet) ที่มีนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง เป็นประธาน ให้สำนักงานพัฒนารัฐบาลดิจิทัล (องค์การมหาชน) หรือ สพร. ดำเนินการพิสูจน์และยืนยันตัวตน โดยใช้ระบบการพิสูจน์และยืนยันตัวตนทางดิจิทัล (DOPA-Digital ID) หรือแอปพลิเคชัน ThaiD เป็นอีกช่องทางหนึ่งในการให้บริการประชาชนลงทะเบียนเข้าร่วมโครงการเติมเงิน 10,000 บาท ผ่าน Digital Wallet" นายสุทธิพงษ์ กล่าวเน้นย้ำ
นายสุทธิพงษ์ กล่าวต่ออีกว่า กรมการปกครองได้ทำการตรวจสอบระบบการลงทะเบียนโครงการเติมเงิน 10,000 บาท ผ่าน Digital Wallet แอปพลิเคชันทางรัฐ ตั้งแต่เวลา 08.00 น. ของวันนี้ พบว่า ยังไม่มีการเชื่อมโยงการพิสูจน์และยืนยันตัวตน โดยใช้ระบบการพิสูจน์และยืนยันตัวตนทางดิจิทัล (DOPA-Digital ID) หรือแอปพลิเคชัน ThaiD ส่งผลกระทบในการลงทะเบียนของพี่น้องประชาชนผู้ประสงค์ใช้บริการเป็นจำนวนมาก ดังนั้น สำนักงานพัฒนารัฐบาลดิจิทัล (องค์การมหาชน) หรือ สพร. จะต้องดำเนินการเชื่อมโยงและติดตั้งการเชื่อมโยงระบบในแอปพลิเคชันทางรัฐ ให้สามารถใช้การพิสูจน์ยืนยันตัวทางดิจิทัลในระบบ ThaID เพื่อลงทะเบียนได้ ซึ่งเป็นไปตามมติคณะรัฐมนตรี มติคณะกรรมการนโยบายโครงการเติมเงิน 10,000 บาท ผ่าน Digital Wallet และมติคณะอนุกรรมการกำกับการดำเนินโครงการเติมเงิน 10,000 บาท ผ่านดิจิทัลวอลเล็ต (Digital Wallet) เพื่ออำนวยความสะดวกประชาชน
นายสุทธิพงษ์ กล่าวเพิ่มเติมว่า กระทรวงมหาดไทยยืนยันว่า แอปพลิเคชัน ThaiD ที่ประชาชนลงทะเบียนใช้บริการแล้วกว่า 17.701 ล้านคน มีฐานข้อมูลการพิสูจน์และยืนยันตัวตนที่สามารถเชื่อมโยงกับแอปพลิเคชันทางรัฐเพื่อลงทะเบียนโครงการเติมเงิน 10,000 บาท ผ่าน Digital Wallet ได้ แต่ขณะนี้ อยู่ระหว่างรอสำนักงานพัฒนารัฐบาลดิจิทัล (องค์การมหาชน) หรือ สพร. ทำการเชื่อมโยงระบบ ซี่งหาก สพร. ทำการเชื่อมโยงระบบแล้วเสร็จ จะเกิดประโยชน์กับพี่น้องประชาชนไม่น้อยกว่า 17.701 ล้านคน ผู้มีความประสงค์จะสมัครเข้าร่วมโครงการเติมเงิน 10,000 บาท ผ่าน Digital Wallet และยังเป็นการอำนวยความสะดวกของการบริการภาครัฐให้กับประชาชน
"ขอเชิญชวนพี่น้องประชาชนที่ยังไม่ได้ลงทะเบียนแอปพลิเคชัน ThaiD ได้ดาวน์โหลดและยืนยันตัวตน เพื่อใช้งาน บัตรประจำตัวประชาชนอิเล็กทรอนิกส์ คัดสำเนาทะเบียนบ้าน คัดสำเนาสูติบัตร ตลอดจนรายการทางทะเบียนราษฎร และที่สำคัญสามารถใช้ในการยืนยันตัวตนกับหน่วยงานภาครัฐและภาคเอกชน ที่ให้บริการทางระบบออนไลน์ ซึ่งถือเป็นบริการด้านการยืนยันตัวตนทางอิเล็กทรอนิกส์ที่สำคัญ ที่กระทรวงมหาดไทยได้ดำเนินการตามนโยบายรัฐบาล เพื่อให้พี่น้องประชาชนได้มีความสะดวกสบาย และเข้าถึงบริการภาครัฐได้อย่างรวดเร็ว มีประสิทธิภาพ" นายสุทธิพงษ์ กล่าวในช่วงท้าย

ที่มา : https://www.thaigov.go.th/news/contents/details/86578