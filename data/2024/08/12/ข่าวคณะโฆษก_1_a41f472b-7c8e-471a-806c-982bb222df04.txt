รัฐบาลไทย-ข่าวทำเนียบรัฐบาล-นายกฯ ภูมิใจในผลงานของทัพนักกีฬาไทย Olympic Paris 2024 ซึ่งทีมไทยคว้ามาได้ถึง 6 เหรียญ


วันจันทร์ที่ 12 สิงหาคม 2567
นายกฯ ภูมิใจในผลงานของทัพนักกีฬาไทย Olympic Paris 2024 ซึ่งทีมไทยคว้ามาได้ถึง 6 เหรียญ
ขอบคุณความพยายาม ทุ่มเทของนักกีฬา และผู้มีส่วนเกี่ยวข้องทุกคน เชื่อมั่นทุกคนทำเต็มที่แล้ว
วันนี้ นายชัย วัชรงค์ โฆษกประจำสำนักนายกรัฐมนตรี เปิดเผยว่า ในค่ำคืนนี้ (คืนวันที่ 11 สิงหาคม 2567 เวลาท้องถิ่นประเทศฝรั่งเศส หรือเวลา 02.00 น. วันที่ 12 สิงหาคม 2567 ตามเวลาประเทศไทย)  จะมีพิธีปิดการแข่งขันกีฬาโอลิมปิกเกมส์ ฤดูร้อน ครั้งที่ 33 Olympic Paris 2024 โดยพิธีปิดการแข่งขันครั้งนี้ใช้ชื่อว่า Records ถือเป็นการปิดฉากมหกรรมโอลิมปิกเกมส์อย่างสมบูรณ์
โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรี ชื่นชมผลงานของนักกีฬาไทยทุกคน ซึ่งถือว่าประเทศไทยประสบความสำเร็จ สามารถสร้างรอยยิ้ม และความภาคภูมิใจให้ชาวไทยทุกคน
ในส่วนของผลงานของนักกีฬาไทย ซึ่งได้ครองเหรียญทั้งสิ้น 6 เหรียญ ประกอบด้วย 1 เหรียญทอง จาก “เทนนิส” พาณิภัค วงศ์พัฒนกิจ ในกีฬา เทควันโด หญิง รุ่น 49 กิโลกรัม 3 เหรียญเงิน จาก “วิว” กุลวุฒิ วิทิตศานต์ แบดมินตัน ชายเดี่ยว  “เวฟ” วีรพล วิชุมา ยกน้ำหนัก รุ่น 73 กิโลกรัมชาย และ “ฟ่าง” ธีรพงศ์ ศิลาชัย ยกน้ำหนัก รุ่น61 กิโลกรัมชาย 2 เหรียญทองแดง จาก “ออย” สุรจนา คำเบ้า ยกน้ำหนัก รุ่น 49 กิโลกรัมหญิง และ “บี” จันทร์แจ่ม สุวรรณเพ็ง มวยสากล หญิง รุ่น 66 กิโลกรัม
“นายกรัฐมนตรีเชื่อมั่นว่าประชาชนไทยภูมิใจในนักกีฬาทุกคนทั้งที่ได้ร่วมการแข่งขันครั้งนี้ ซึ่งเชื่อว่าทุกคน ทำผลงานอย่างสุดความสามารถ ด้วยความตั้งใจ อย่างไรก็ดี เชื่อมั่นว่านักกีฬาทุกคนได้รับประสบการณ์จากการแข่งขันครั้งนี้ และจะนำไปต่อยอดให้วงการกีฬาไทย เพื่อพัฒนาผลการแข่งขันในครั้งต่อไปอย่างแน่นอน ทั้งนี้ นายกรัฐมนตรีขอบคุณทีมนักกีฬา และผู้มีส่วนเกี่ยวข้องทุกคน ขอให้มั่นใจว่าชาวไทยภูมิใจในทุกๆ คน และรอต้อนรับนักกีฬาที่กำลังทยอยเดินทางกลับ” นายชัย กล่าว

ที่มา : https://www.thaigov.go.th/news/contents/details/87014