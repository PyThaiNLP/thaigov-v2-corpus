รัฐบาลไทย-ข่าวทำเนียบรัฐบาล-​นายกฯ สั่งการควบคุมมาตรฐานสินค้านำเข้าจากต่างประเทศทั้งทางออฟไลน์และออนไลน์อย่างเคร่งครัด เพื่อลดผลกระทบของผู้บริโภคและผู้ประกอบการไทย 


วันจันทร์ที่ 12 สิงหาคม 2567
12/08/2567
พิมพ์
​นายกฯ สั่งการควบคุมมาตรฐานสินค้านำเข้าจากต่างประเทศทั้งทางออฟไลน์และออนไลน์อย่างเคร่งครัด เพื่อลดผลกระทบของผู้บริโภคและผู้ประกอบการไทย
​นายกฯ สั่งการควบคุมมาตรฐานสินค้านำเข้าจากต่างประเทศทั้งทางออฟไลน์และออนไลน์อย่างเคร่งครัด เพื่อลดผลกระทบของผู้บริโภคและผู้ประกอบการไทย จากสินค้าผิดกฎหมายและไม่ได้มาตรฐานจากต่างประเทศ
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มุ่งยกระดับการดำเนินงานเพื่อคุ้มครองผู้ประกอบการและผู้บริโภคของไทย สกัดกั้นสินค้านำเข้าที่ไม่ได้มาตรฐาน ละเมิดลิขสิทธิ์ และสินค้าผิดกฎหมายอย่างเคร่งครัด ทั้งนี้ รัฐบาล โดยกระทรวงพาณิชย์และหน่วยงานที่เกี่ยวข้องขานรับนโยบาย โดยได้หารือกำหนดมาตรการกำกับมาตรฐานสินค้านำเข้าจากต่างประเทศ เพื่อสร้างความเชื่อมั่นต่อสินค้าและบริการที่มีคุณภาพและมาตรฐานให้กับผู้บริโภคในประเทศ นอกเหนือจากการเก็บภาษีมูลค่าเพิ่มจากสินค้านำเข้าที่ซื้อผ่านทางออนไลน์ที่มีมูลค่าต่ำกว่า 1,500 บาท เริ่มตั้งแต่บาทแรก
โฆษกประจำสำนักนายกรัฐมนตรี กล่าวว่า กระทรวงพาณิชย์ ได้บูรณาการความร่วมมือกับกระทรวงการคลัง กระทรวงดิจิทัลเพื่อเศรษฐกิจและสังคม กระทรวงอุตสาหกรรม กระทรวงสาธารณสุข กรมสอบสวนคดีพิเศษ สำนักงานคณะกรรมการส่งเสริมการลงทุน สำนักงานคณะกรรมการคุ้มครองผู้บริโภค สำนักงานพัฒนาธุรกรรมทางอิเล็กทรอนิกส์ เพื่อกำหนดมาตรการกำกับมาตรฐานการนำเข้าสินค้าในรูปแบบออฟไลน์และออนไลน์
สำหรับมาตรการกำกับมาตรฐานสินค้านำเข้าในรูปแบบออฟไลน์ หน่วยงานที่เกี่ยวข้องจะลงพื้นที่ตรวจสอบสินค้าราคาถูกจากต่างประเทศ โดยการตรวจสอบการปฏิบัติตามกฎหมายของการนำเข้าและจัดจำหน่ายสินค้าในไทย อาทิ การจดทะเบียนพาณิชย์ การจดทะเบียนนิติบุคคล การขอใบอนุญาตทำงานของคนต่างด้าว และการตรวจสอบการละเมิดทรัพย์สินทางปัญญา เป็นต้น
ส่วนมาตรการกำกับมาตรฐานสินค้านำเข้าในรูปแบบออนไลน์ ศุลกากรจะตรวจสอบมาตรฐานสินค้า 10 อันดับแรกที่นำเข้าจากต่างประเทศสูงสุดผ่านการซื้อทางออนไลน์ และการพิจารณากำกับแพลตฟอร์มขายสินค้าออนไลน์ในไทย เช่น การกำหนดให้ต้องตั้งสำนักงานตัวแทนในไทย หรือการจดแจ้งประกอบธุรกิจ
“นายกรัฐมนตรีสั่งการอย่างเคร่งครัดให้พิจารณาควบคุมคุณภาพสินค้าต่างชาติที่เข้ามาขายในประเทศไทยให้ดำเนินการอย่างถูกต้อง เพื่อควบคุมผลประโยชน์ของชาติ ให้คนไทยได้บริโภคสินค้าที่มีคุณภาพ มีมาตรฐาน และป้องกันไม่ให้ผู้ประกอบการไทยได้รับผลกระทบ พร้อมให้ตรวจสอบมาตรฐานสินค้านำเข้าอย่างเข้มงวด และบังคับใช้กฎหมายที่มีอยู่ของหน่วยงานที่เกี่ยวข้องทั้งหมดโดยไม่ละเว้น” นายชัย กล่าว

ที่มา : https://www.thaigov.go.th/news/contents/details/87023