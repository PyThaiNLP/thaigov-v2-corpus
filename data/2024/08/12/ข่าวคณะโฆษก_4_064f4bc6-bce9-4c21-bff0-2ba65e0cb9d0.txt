รัฐบาลไทย-ข่าวทำเนียบรัฐบาล-​โฆษกรัฐบาลยืนยันด้วยตัวเลข 7 เดือนแรก ปี 2567 โรงงานเปิดมากกว่าโรงงานปิด มีตัวเลขการจ้างงานเพิ่มขึ้น ตัวเลขเด่นยอดเงินลงทุน เพียง 7 เดือนของปีนี้ มากกว่าบางปีในอดีตทั้งปี 


วันจันทร์ที่ 12 สิงหาคม 2567
12/08/2567
พิมพ์
​โฆษกรัฐบาลยืนยันด้วยตัวเลข 7 เดือนแรก ปี 2567 โรงงานเปิดมากกว่าโรงงานปิด มีตัวเลขการจ้างงานเพิ่มขึ้น ตัวเลขเด่นยอดเงินลงทุน เพียง 7 เดือนของปีนี้ มากกว่าบางปีในอดีตทั้งปี
​โฆษกรัฐบาลยืนยันด้วยตัวเลข 7 เดือนแรก ปี 2567 โรงงานเปิดมากกว่าโรงงานปิด มีตัวเลขการจ้างงานเพิ่มขึ้น ตัวเลขเด่นยอดเงินลงทุน เพียง 7 เดือนของปีนี้ มากกว่าบางปีในอดีตทั้งปี
นายชัย วัชรงค์ โฆษกประจำสำนักนายกรัฐมนตรี ยืนยันตัวเลขจากกรมโรงงานอุตสาหกรรม ปี  2567  รวมทั้งสิ้น 7 เดือนตั้งแต่ 1 มกราคมถึง 31 กรกฎาคม 2567 ทั้งจำนวนโรงงาน ตัวเลขเงินลงทุน และ ตัวเลขการจ้างงาน มีตัวเลขเป็นบวกทั้งสิ้น
โฆษกประจำสำนักนายกรัฐมนตรี เปิดเผยว่า ในปี 2567 ตั้งแต่ 1 มกราคม ถึง 31 กรกฎาคม 2567 พบว่า มีโรงงานเลิกประกอบกิจการ จำนวน 667 โรง และมีโรงงานเปิดใหม่ แจ้งประกอบกิจการแล้ว จำนวน 1,260 โรง  ซึ่งเมื่อหักลบโรงงานที่ปิดตัวลง ใน 7 เดือนแรกของปีนี้ จากยอดโรงงานใหม่ พบว่ามีเงินลงทุนเพิ่มขึ้นถึง 167,691 ล้านบาท และในส่วนของการจ้างงาน ในปีนี้การจ้างงานเพิ่มขึ้น 25,663 คน
“รัฐบาลขอยืนยันด้วยตัวเลขว่า จำนวนการเปิดโรงงานใหม่(รับใบอนุญาตและแจ้งประกอบแล้ว) มีจำนวนมากกว่าโรงงานเลิกประกอบกิจการ โดยจุดน่าสนใจที่อยากจะชี้ให้เห็น คือจำนวนเงินลงทุนใน 7 เดือนแรกของปีนี้ พบว่ามียอดการลงทุนถึงมากกว่า 180,000 ล้านบาท มากกว่าเงินลงทุนทั้งปีของบางปีในอดีต รัฐบาลจึงมั่นใจว่า ด้วยการผลักดัน สนับสนุนด้านเศรษฐกิจของ นายเศรษฐา ทวีสิน นายกรัฐมนตรี ตัวเลขทางเศรษฐกิจของประเทศไทยจะเติบโตอย่างเหมาะสม ท่ามกลางความท้าทายที่ทั่วโลกเผชิญ” นายชัย กล่าว

ที่มา : https://www.thaigov.go.th/news/contents/details/87025