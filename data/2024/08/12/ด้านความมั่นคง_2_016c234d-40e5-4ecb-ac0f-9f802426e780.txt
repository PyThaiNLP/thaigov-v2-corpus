รัฐบาลไทย-ข่าวทำเนียบรัฐบาล-ปลัด มท.-นายกแม่บ้าน มท. ชวนเที่ยวงาน “สีสรรพรรณไม้ เทิดไท้บรมราชินีนาถ ประจำปี 2567" ร่วมช้อป “7 สินค้าคู่ครัวเรือน ราคาสุดพิเศษ ช่วยลดค่าครองชีพ” ตั้งแต่วันนี้ - 14 สิงหาคม 67 


วันอาทิตย์ที่ 11 สิงหาคม 2567
11/08/2567
พิมพ์
ปลัด มท.-นายกแม่บ้าน มท. ชวนเที่ยวงาน “สีสรรพรรณไม้ เทิดไท้บรมราชินีนาถ ประจำปี 2567" ร่วมช้อป “7 สินค้าคู่ครัวเรือน ราคาสุดพิเศษ ช่วยลดค่าครองชีพ” ตั้งแต่วันนี้ - 14 สิงหาคม 67
ปลัด มท.-นายกแม่บ้าน มท. ชวนเที่ยวงาน “สีสรรพรรณไม้ เทิดไท้บรมราชินีนาถ ประจำปี 2567" ร่วมช้อป “7 สินค้าคู่ครัวเรือน ราคาสุดพิเศษ ช่วยลดค่าครองชีพ” ตั้งแต่วันนี้ - 14 สิงหาคม 67 ที่สวนสมเด็จพระนางเจ้าสิริกิติ์ เขตจตุจักร กรุงเทพฯ
เมื่อวันที่ 10 ส.ค. 67 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสวันเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 กระทรวงมหาดไทยและสมาคมแม่บ้านมหาดไทย ได้รับเกียรติจากมูลนิธิสวนสมเด็จพระนางเจ้าสิริกิติ์ฯ ภายใต้การนำของนายจรัลธาดา กรรณสูต องคมนตรี ในฐานะประธานมูลนิธิฯ ให้ร่วมกับภาคีเครือข่าย 28 องค์กร จัดงาน “สีสรรพรรณไม้ เทิดไท้บรมราชินีนาถ ประจำปี 2567” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสทรงเจริญพระชนมายุครบ 92 พรรษา ในวันที่ 12 สิงหาคม 2567
นายสุทธิพงษ์ กล่าวต่ออีกว่า งาน “สีสรรพรรณไม้ เทิดไท้บรมราชินีนาถ ประจำปี 2567” จัดขึ้นในระหว่างวันที่ 9 - 14 สิงหาคม 2567 ตั้งแต่เวลา 10.00 – 20.00 น. ณ สวนสมเด็จพระนางเจ้าสิริกิติ์ฯ เขตจตุจักร กรุงเทพมหานคร โดยได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินไปเป็นองค์ประธานเปิดงาน เมื่อวันที่ 10 สิงหาคม 2567 โดยตนพร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เข้าเฝ้าทูลละอองพระบาทรับพระราชทานต้นกล้าพลองใหญ่ ซึ่งเป็นพันธุ์ไม้ทรงโปรดของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่มีสรรพคุณ เนื้อไม้และรากใช้ฝนหรือต้มดื่มเป็นยาแก้ไข้ แก้ไขผิด ไข้หัด เป็นยาถอนพิษผิดสำแดง ดับพิษร้อน และดับพิษภายในต่าง ๆ ใบใช้เป็นยาแก้ไฟไหม้น้ำร้อนลวก ไม่ทำให้เกิดแผลเป็น และช่วยดับพิษปวดแสบปวดร้อน ซึ่งจะได้เชิญไปปลูกที่กระทรวงมหาดไทย เพื่อความเป็นสิริมงคล และสำนึกในพระมหากรุณาธิคุณ
"ทั้งนี้ ภายในงาน “สีสรรพรรณไม้ เทิดไท้บรมราชินีนาถ ประจำปี 2567” ผู้เยี่ยมชมงานจะได้เรียนรู้และร่วมซาบซึ้งในพระมหากรุณาธิคุณของพระบาทสมเด็จพระเจ้าอยู่หัว ผู้ทรงมีพระราชปณิธานอันมุ่งมั่นในการสืบสาน รักษา และต่อยอด โครงการพระราชดำริในทุกด้านของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อประโยชน์สุขแก่ปวงชนชาวไทย สะท้อนผ่านนิทรรศการของหน่วยงานต่าง ๆ อาทิ นิทรรศการเฉลิมพระเกียรติพระบาทสมเด็จพระเจ้าอยู่หัว "โครงการ 72 ล้านต้น พลิกฟื้นผืนป่า" นิทรรศการ "กล้วยไม้รองเท้านารี สีสันพรรณไม้ตระการตา สืบสาน รักษา เพื่อปวงประชาในแผ่นดิน" และนิทรรศการ "ปลาไทยในกาพย์เห่เรือบทเห่ชมปลา" ตลอดจนถึงการออกร้านจำหน่ายผลิตภัณฑ์และผลิตผลจากโครงการพระราชดำริ โครงการในพระองค์ อาทิ โครงการฟาร์มตัวอย่าง โครงการหลวง พระตำหนักสวนปทุม และมูลนิธิอาสาเพื่อนพึ่ง (ภาฯ) ยามยาก และร้านจำหน่ายพืชพรรณไม้นานาพันธุ์จากหน่วยงานภาครัฐ และภาคเอกชน” นายสุทธิพงษ์ กล่าวเพิ่มเติม
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมาคมแม่บ้านมหาดไทยและกระทรวงมหาดไทย ได้รับโอกาสให้ร่วมออกร้าน “ร้านค้าชุมชนกระทรวงมหาดไทย – สมาคมแม่บ้านมหาดไทย” จำหน่ายสินค้าบริโภคราคาสุดพิเศษ เพื่อบรรเทาความเดือดร้อนของพี่น้องประชาชน 7 รายการ ภายใต้แนวคิด “7 สินค้าคู่ครัวเรือน ราคาสุดพิเศษ ช่วยลดค่าครองชีพ” ซึ่งเป็นสินค้าที่มีความจำเป็นในการบริโภคภายในครัวเรือน ทั้งข้าวสาร อาหารแห้ง เครื่องปรุง ฯลฯ บางรายการลดราคามากกว่า 50% ได้แก่
1) ข้าวหอมมะลิ ถุง 5 กิโลกรัม ราคาปกติ 209 บาท ขาย 100.- บาท
2) ไข่ไก่เบอร์ 3 แผง 30 ฟอง ราคาปกติ 137 บาท ขาย 70.- บาท
3) น้ำมันพืช ขวด 1 ลิตร ราคาปกติ 50 บาท ขาย 35.- บาท
4) น้ำตาลทราย ถุงละ 1 กิโลกรัม ราคาปกติ 27 บาท ขาย 15.- บาท
5) ไชโป๊หวานแม่กิมฮวย ราชบุรี 200 กรัม ราคาปกติ 55 บาท ขาย 20.- บาท
6) กะปิแท้จากคลองโคน กระปุก 500 กรัม ราคาปกติ 85 บาท ขาย 30.- บาท
7) บะหมี่กึ่งสำเร็จรูป ลังละ 30 ซอง ซองละ 55 กรัม ราคาปกติ 200 บาท ขาย 100.- บาท
ดร.วันดี กล่าวเพิ่มเติมว่า สำหรับการออกร้าน “ร้านค้าชุมชนกระทรวงมหาดไทย – สมาคมแม่บ้านมหาดไทย” ซึ่งได้เริ่มจำหน่ายตั้งแต่วันที่ 9 สิงหาคม 2567 ที่ผ่านมา พบว่าได้รับความสนใจจากพี่น้องประชาชนทุกกลุ่ม ทุกช่วงวัย ที่ได้มาเดิน-วิ่งออกกำลังกายภายในสวนสมเด็จพระนางเจ้าสิริกิติ์ฯ ตลอดจนพี่น้องทุกสาขาอาชีพ ต่างมุ่งหน้ามาจับจ่ายใช้สอยอุดหนุน 7 สินค้าชุมชนภายในร้าน ซึ่งมียอดจำหน่าย 2 วัน 160,000 บาท โดยในวันนี้ นายประสพโชค อยู่สำราญ ที่ปรึกษาปลัดกระทรวงมหาดไทย นายราชันย์ ซุ้นหั้ว รองปลัดกระทรวงมหาดไทย นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น นางนงลักษณ์ ซุ้นหั้ว นางศลิษา ภิรมย์รัตน์ นางจิรวรรณ เพ็ญพาส นางอรจิรา ศิริมงคล นางกัญญา จุนถิระพงศ์ อุปนายกสมาคมแม่บ้านมหาดไทย พร้อมด้วยข้าราชการกระทรวงมหาดไทย สมาชิกสมาคมแม่บ้านมหาดไทย และสมาชิกกองอาสารักษาดินแดน ได้ร่วมจำหน่ายสินค้าในบริเวณงาน โดยสำหรับรายได้จากการออกร้าน นำขึ้นทูลเกล้าทูลกระหม่อมถวายโดยเสด็จพระราชกุศลต่อไป
ดร.วันดี กล่าวเพิ่มเติมว่า สมาคมแม่บ้านมหาดไทยและกระทรวงมหาดไทย น้อมสำนึกในพระมหากรุณาธิคุณอันหาที่สุดมิได้ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติบำเพ็ญพระราชกรณียกิจนานัปการเคียงข้างพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เป็นระยะเวลากว่า 70 ปี อย่างหลากหลายด้าน โดยเฉพาะอย่างยิ่งพระราชกรณียกิจด้านทรัพยากรธรรมชาติและสิ่งแวดล้อม ดังพระราชดำรัสองค์สำคัญที่ทรงตรัสว่า “พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ พระเจ้าอยู่หัวสร้างอ่างเก็บน้ำ ฉันจะสร้างป่า” อันแสดงถึงพระราชปณิธานอันแรงกล้าที่จะทรงงานด้านการอนุรักษ์ป่า ซึ่งเป็นแหล่งต้นน้ำ เพื่อสนับสนุนการทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยพระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี และพระบรมวงศานุวงศ์ทุกพระองค์ ต่างทรงมุ่งมั่นในการสืบสาน รักษา และต่อยอด ยังความอุดมสมบูรณ์ของทรัพยากรธรรมชาติ การเสริมสร้างพลังแห่งความรัก ความสามัคคี ในการแสดงออกซึ่งการปกป้องและดูแลผืนป่า และการร่วมกันเพิ่มพื้นที่ป่าไม้ให้เขียวขจี สร้างอากาศที่บริสุทธิ์ สร้างคุณภาพชีวิตที่ดีให้กับประเทศไทยและโลกใบเดียวนี้ ซึ่งมีจุดมุ่งหมายที่สำคัญอันเป็นพระราชปณิธานของทุกพระองค์ คือ การทำให้ประชาชนคนไทยได้มีความอยู่ดี กินดี มีคุณภาพชีวิตที่ดีอย่างยั่งยืน
“ขอเชิญชวนพี่น้องประชาชน โดยเฉพาะอย่างยิ่งในช่วงสัปดาห์วันแม่แห่งชาตินี้ ได้พาคุณแม่มาร่วมเลือกซื้อสินค้าร้านค้าชุมชน กระทรวงมหาดไทย – สมาคมแม่บ้านมหาดไทย ในงาน “สีสรรพรรณไม้ เทิดไท้บรมราชินีนาถ ประจำปี 2567” ระหว่างวันที่ 9 - 14 สิงหาคม 2567 เวลา 10.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ ร่วมชมนิทรรศการเฉลิมพระเกียรติ และร่วมชม ช้อป ชิม สินค้าประเภทต่าง ๆ และสินค้าในร้านค้าชุมชนเพื่อลดค่าครองชีพ ตลอดจนเที่ยวชม บรรยากาศของงานภายในพื้นที่สวนสมเด็จพระนางเจ้าสิริกิติ์ฯ โดยพร้อมเพรียงกัน” ดร.วันดี กล่าวในช่วงท้าย

ที่มา : https://www.thaigov.go.th/news/contents/details/87001