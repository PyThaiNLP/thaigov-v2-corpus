รัฐบาลไทย-ข่าวทำเนียบรัฐบาล-“รชค. มนพร” ห่วงใยประชาชน กำชับ ขสมก. เตรียมพร้อมให้บริการช่วงหน้าฝน


วันจันทร์ที่ 12 สิงหาคม 2567
“รชค. มนพร” ห่วงใยประชาชน กำชับ ขสมก. เตรียมพร้อมให้บริการช่วงหน้าฝน
....
ดร.มนพร เจริญศรี รัฐมนตรีช่วยว่าการกระทรวงคมนาคม เปิดเผยว่า เนื่องจากขณะนี้มีลมมรสุมพัดผ่านประเทศไทย ส่งผลให้หลายจังหวัด รวมทั้งกรุงเทพมหานครและปริมณฑล มีฝนตกหนักอย่างต่อเนื่อง
และมีน้ำท่วมขังในหลายพื้นที่ ทำให้ประชาชนไม่ได้รับความสะดวก ในการใช้บริการรถโดยสารประจำทาง
และอาจมีความเสี่ยงในการเกิดอุบัติเหตุ  ตนมีความห่วงใยประชาชน จึงได้กำชับองค์การขนส่งมวลชนกรุงเทพ (ขสมก.) เตรียมความพร้อมของรถโดยสารที่วิ่งให้บริการประชาชน จำนวน 107 เส้นทาง
เพื่ออำนวยความสะดวก ปลอดภัย รองรับการเดินทางของประชาชน ตามนโยบาย “ราชรถยิ้ม”
ของกระทรวงคมนาคม ที่ต้องการให้ประชาชนใช้บริการรถโดยสารประจำทางด้วยรอยยิ้ม และมีความสุขตลอดการเดินทาง
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กล่าวว่า ขสมก.
ได้มีการเตรียมความพร้อมในทุกมิติ เพื่อรองรับการเดินทางของประชาชน ดังนี้
1. ด้านความพร้อมของรถโดยสาร โดยกำชับบริษัทซ่อมบำรุงรถโดยสาร ตรวจสอบรถโดยสาร
และอุปกรณ์ส่วนควบ เช่น ที่ปัดน้ำฝน ระบบเบรก ไฟส่องสว่าง ล้อยาง หลังคารถ และหน้าต่าง เป็นต้น
ให้อยู่ในสภาพพร้อมใช้งาน ก่อนนำรถออกวิ่งให้บริการประชาชน
2. ด้านความปลอดภัยในการให้บริการ โดยกำชับพนักงานขับรถ เว้นระยะห่างจากคันหน้ามากกว่าปกติ ใช้ความเร็วให้มีความเหมาะสมตามสถานการณ์  ระมัดระวังผู้ใช้รถใช้ถนนร่วมกัน
โดยเฉพาะอย่างยิ่ง ในบริเวณที่มีน้ำท่วมขัง เพื่อป้องกันน้ำกระเด็นไปถูกประชาชนที่เดินบนทางเท้า
เปิดประตูเมื่อรถจอดสนิท และปิดประตูก่อนนำรถออกจากป้าย  กำชับพนักงานเก็บค่าโดยสาร
ดูแลความปลอดภัยและอำนวยความสะดวกในการขึ้น - ลงรถ เพื่อป้องกันการลื่นล้มของประชาชน
หากประชาชนมีข้อสงสัยเกี่ยวกับการใช้บริการรถโดยสารประจำทาง สอบถามข้อมูลเส้นทาง
รถโดยสารประจำทางได้ที่  สายด่วน  Call Center 1348 ทุกวัน ตั้งแต่เวลา 05.00 - 22.00 น.

ที่มา : https://www.thaigov.go.th/news/contents/details/87013