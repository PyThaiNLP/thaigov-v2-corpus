รัฐบาลไทย-ข่าวทำเนียบรัฐบาล-ผู้ว่าฯ สกลนคร เข้มงวดจัดระเบียบสังคมสถานบริการ กำชับเจ้าของร้านตรวจสอบการพกพาอาวุธ และยาเสพติดอย่างเคร่งครัด พร้อมรณรงค์ 


วันอาทิตย์ที่ 11 สิงหาคม 2567
11/08/2567
พิมพ์
ผู้ว่าฯ สกลนคร เข้มงวดจัดระเบียบสังคมสถานบริการ กำชับเจ้าของร้านตรวจสอบการพกพาอาวุธ และยาเสพติดอย่างเคร่งครัด พร้อมรณรงค์
ผู้ว่าฯ สกลนคร เข้มงวดจัดระเบียบสังคมสถานบริการ กำชับเจ้าของร้านตรวจสอบการพกพาอาวุธ และยาเสพติดอย่างเคร่งครัด พร้อมรณรงค์ "ดื่มไม่ขับ" เพื่อความปลอดภัยแก่สังคม
วันนี้ (11 ส.ค. 67) นายชูศักดิ์ รู้ยิ่ง ผู้ว่าราชการจังหวัดสกลนคร เปิดเผยว่า ตนได้มอบหมายให้นายพิสิษฐ์ แร่ทอง รองผู้ว่าราชการจังหวัดสกลนคร ว่าที่ร้อยตรี รวยรุ่ง ใครบุตร ปลัดจังหวัดสกลนคร น.ส.จิราภรณ์ เบิกบานดี นายอำเภอเมืองสกลนคร สั่งการปลัดอำเภอฝ่ายความมั่น พร้อมด้วยสมาชิกกองร้อยอาสารักษาดินแดนอำเภอเมืองสกลนครที่ 3 บูรณาการร่วมกับชุดปฏิบัติการพิเศษจังหวัดสกลนคร ตำรวจ สภ.เมืองสกลนคร ร่วมกันดำเนินการตามแผนปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ออกตรวจตรา กวดขัน จัดระเบียบสังคม ในสถานบริการ หรือ สถานประกอบการ ที่เปิดให้บริการในลักษณะคล้ายสถานบริการ เพื่อป้องกันและแก้ไขปัญหายาเสพติด ปัญหาเกี่ยวกับความผิดเกี่ยวกับสถานบริการ ปัญหาการค้ามนุษย์ และปัญหาแรงงานต่างด้าวหลบหนีเข้าเมืองผิดกฎหมาย และตรวจสอบข้อเท็จจริงจากการร้องเรียนของประชาชน
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวว่า จังหวัดสกลนคร ได้รับแจ้งว่ามีการร้องเรียนผ่านสื่อโซเชียล โพสต์ว่ามีสถานบริการ และสถานประกอบการคล้ายสถานบริการบริเวณรอบสถานีขนส่งผู้โดยสารแห่งใหม่ปิดเกินเวลากำหนดและส่งเสียงดัง ก่อความเดือดร้อนให้แก่ชาวบ้านบริเวณใกล้เคียง ตนจึงมอบหมาย ให้หน่วยงานที่เกี่ยวข้องเร่งตรวจสอบข้อเท็จจริง และดำเนินการตามกฎหมายโดยเคร่งครัด
“คณะทำงานจัดระเบียบสังคมแบบบูรณาการอำเภอเมืองสกลนคร ได้ร่วมกันลงพื้นที่ออกตรวจสถานบริการ จำนวน 3 แห่ง ได้แก่ 1) ร้านตะวันแดง สาดแสงจันทร์ 2) ร้าน FIX CLUB และ 3) ร้านทองหล่อ/บีช ผับ แอนด์ เรสเตอรองช์ และตรวจสถานประกอบการคล้ายสถานบริการ จำนวน 10 แห่ง ได้แก่ 1) ร้าน INBOX 2) ร้านรสนิยม 3) ร้านเติมสุข 4) ร้านโฟล์คพระนคร สกลนคร 5) ร้านเจริญเมือง 6) ร้าน WANSBAY 7) ร้านเดอะทาวน์ 8) ร้านสมอลบาร์ 9) ร้านอรรถรส และ 10) ร้านม่วนคัก รวมทั้ง ตรวจลานขายอาหารเครื่องดื่มฝั่งตรงข้ามร้านตะวันแดง จำนวน 15 ร้าน โดยผลการปฏิบัติ ผู้ประกอบกิจการสถานบริการได้ดำเนินการตามระเบียบกฎหมาย และยินดีปฏิบัติตามมาตรการจัดระเบียบสังคม และปฏิบัติตามระเบียบกฎหมายทุกประการ โดยในการปฏิบัติหน้าที่ออกตรวจตราเป็นไปด้วยความเรียบร้อย เหตุการณ์ทั่วไปปกติ” นายชูศักดิ์ฯ กล่าว
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวเพิ่มเติมว่า คณะทำงานฯ ได้ให้คำแนะนำปรึกษา และบันทึกการตรวจ/การเตือน ในการประกอบกิจการ แก่ผู้ประกอบกิจการ โดยให้ประกอบกิจการตามระเบียบกฎหมาย สถานบริการต้องปฏิบัติตามกฎหมายอย่างเคร่งครัด ตามพระราชบัญญัติสถานบริการ พ.ศ. 2509 และกำชับให้ดำเนินการตามมาตรา 29 แห่งพระราชบัญญัติควบคุมเครื่องดื่มแอลกอฮอล์ พ.ศ. 2551 และกฎหมายที่เกี่ยวข้อง โดยเฉพาะการพกพาอาวุธและการใช้ยาเสพติด พร้อมเน้นย้ำให้ผู้ประกอบการทุกร้านปิดตรงเวลาตามที่กฎหมายกำหนด ปรับปรุงระบบดูดซับเสียงเสียง ไม่ให้เล็ดลอดออกนอกร้าน ปรับระดับเสียงลง เพื่อไม่ให้ก่อความเดือดร้อนให้แก่ผู้พักอาศัยใกล้เคียงกับสถานที่ดังกล่าว รวมถึงการเน้นย้ำรณงค์ให้นักท่องราตรีภายในร้านหากมีการดื่มแอลกอฮอล์ให้หลีกเลี่ยงการขับรถ เพราะอาจก่อให้เกิดอุบัติเหตุซึ่งสร้างความเสียหายแก่ทรัพย์สิน ตนเอง ครอบครัว หรือ ผู้อื่น ซึ่งอาจก่อให้เกิดความทุพพลภาพ สำหรับร้านที่จำหน่ายอาหารบริเวณลานอาหาร ขอให้ยื่นขอใบอนุญาตจำหน่ายแอลกอฮอล์ให้เรียบร้อย และห้ามจำหน่ายแก่เด็กอายุต่ำกว่า 20 ปี ห้ามมิให้ใช้สถานที่ร้านของตนเป็นที่มั่วสุมดื่มเครื่องดื่มแอลกอฮอล์ อย่างไรก็ตาม ผู้ประกอบกิจการสถานบริการ แจ้งว่าได้ดำเนินการตามระเบียบกฎหมายแล้ว และยินดีปฏิบัติตามมาตรการจัดระเบียบสังคม และปฏิบัติตามระเบียบกฎหมายทุกประการ
“จังหวัดสกลนครขอขอบคุณทุกภาคส่วนที่ช่วยกันดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง” นายชูศักดิ์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87002