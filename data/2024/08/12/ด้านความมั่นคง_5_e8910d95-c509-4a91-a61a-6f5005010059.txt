รัฐบาลไทย-ข่าวทำเนียบรัฐบาล-เปิดฉากสุดยิ่งใหญ่ "ศิลปาชีพประทีปไทย OTOP หลอมดวงใจ ด้วยพระบารมี 2567" มท.1 เชิญชวนชาวไทยและต่างชาติเที่ยวงาน เลือกซื้อผลิตภัณฑ์ฝีมือคนไทย 10-18 ส.ค. 67 ชาเลนเจอร์ 1-3 อิมแพ็ค


วันอาทิตย์ที่ 11 สิงหาคม 2567
11/08/2567
พิมพ์
เปิดฉากสุดยิ่งใหญ่ "ศิลปาชีพประทีปไทย OTOP หลอมดวงใจ ด้วยพระบารมี 2567" มท.1 เชิญชวนชาวไทยและต่างชาติเที่ยวงาน เลือกซื้อผลิตภัณฑ์ฝีมือคนไทย 10-18 ส.ค. 67 ชาเลนเจอร์ 1-3 อิมแพ็ค
เปิดฉากสุดยิ่งใหญ่ "ศิลปาชีพประทีปไทย OTOP หลอมดวงใจ ด้วยพระบารมี 2567" มท.1 เชิญชวนชาวไทยและต่างชาติเที่ยวงาน เลือกซื้อผลิตภัณฑ์ฝีมือคนไทย 10-18 ส.ค. 67 ชาเลนเจอร์ 1-3 อิมแพ็ค เมืองทองธานี เผยวันแรกยอดขายพุ่งแรง 67 ล้านบาท
วันนี้ (11 ส.ค.67) เวลา 15.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) เป็นประธานเปิดงาน “ศิลปาชีพประทีปไทย OTOP หลอมดวงใจ ด้วยพระบารมี” ปี 2567 ภายใต้แนวคิด “หัตถศิลป์สร้างสรรค์ วัฒนธรรมร่วมสมัย  สืบสานอัตลักษณ์ผ้าทอไทย จากภูมิปัญญาสู่สากล” ณ อาคารชาเลนเจอร์ 2 ศูนย์แสดงสินค้าและการประชุมอิมแพค เมืองทองธานี จ.นนทบุรี
นายอนุทิน กล่าวว่า งานศิลปาชีพประทีปไทย OTOP หลอมดวงใจ ด้วยพระบารมี ครั้งนี้ถือเป็นงานระดับประเทศประกอบด้วยกิจกรรมที่หลากหลาย นอกจากประชาชนได้เลือกซื้อผลิตภัณฑ์ฝีมือคนไทย อันเกิดจากความประณีตและภูมิปัญญา สร้างรายได้ งานอาชีพ และช่วยกระตุ้นเศรษฐกิจให้แก่ผู้ประกอบการจากฐานราก แล้วยังเป็นโอกาสได้ร่วมเทิดพระเกียรติในโอกาสมหามงคลเฉลิมพระชนมพรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
"ผลิตภัณฑ์ที่นำเสนอในงานนี้ จะชวนให้เราได้กลับมานึกถึงความเป็นคนไทย ที่ผ่านการคิดสร้างสรรค์ เติมความอุตสาหะในการสร้างงาน มีความร่วมไม้ร่วมมือในชุมชน โดยเฉพาะผลิตภัณฑ์ศิลปาชีพผ่านพระเมตตาและพระอัจฉริยภาพในการยกระดับและออกแบบงานฝีมือที่เป็นเอกลักษณ์ เป็นความภาคภูมิใจทางวัฒนธรรมของชาวไทย และในงานนี้จะเป็นโอกาสให้เราได้มีความรู้สึกลึกซึ้งถึงความผูกพันของชาวไทยต่อสถาบันพระมหากษัตริย์ การสืบสานพระราชปณิธานขององค์พระบาทสมเด็จพระเจ้าอยู่หัว ในการสืบสาน รักษา และต่อยอดวัฒนธรรมอันดีงามของไทยต่อไป" นายอนุทิน กล่าว
นายอนุทิน ได้ขอบคุณคณะทูตานุทูตของทุกประเทศ คณะรัฐมนตรี คณะกรรมการอำนวยการหนึ่งตำบลหนึ่งผลิตภัณฑ์แห่งชาติ ผู้ว่าราชการจังหวัด ภาคเอกชน และหน่วยงานที่เกี่ยวข้องทุกฝ่ายที่ร่วมจัดงานในครั้งนี้ พร้อมเชิญชวนชาวไทย และชาวต่างชาติร่วมเลือกชมและเลือกซื้อผลิตภัณฑ์จากฝีมือคนไทยตลอดช่วงเวลา 9 วันของการจัดงานระหว่างวันที่ 10-18 สิงหาคม 2567
ทั้งนี้ ในพิธีเปิด นายอนุทิน ได้นำผู้ร่วมงานขับร้องเพลงสรรเสริญพระบารมี และเพลงสดุดีจอมราชา เพื่อถวายพระพรชัยมงคลพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และร่วมรับชมการแสดง "เปิดบันทึกตามรอยพระเมตตา ส่องชีวิตปวงประชามั่นคง" ซึ่งเป็นการแสดงลำนำคำร้องบทเพลงกล่าวถึงพระมหากรุณาธิคุณด้านงานหัตถศิลป์หัตถกรรมไทยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง การวาดภาพ การแสดงจินตลีลา และการแสดงแฟชั่นโชว์นางแบบและคนขายาวในชุดผ้าไทย ผ้าไทยถิ่น หลากรูปแบบจากภูมิภาคต่าง ๆ ของประเทศไทย ภายใต้ธีม “มณีนพรัตน์เจิดจรัสแสง” โดยนำเฉดสีของอัญมณีทั้ง 9 ชนิดมาถ่ายทอดให้เห็นความงามของผ้าทอไทยตามสีอัตลักษณ์ของอัญมณี เพื่อสื่อถึงพระเมตตาของสมเด็จพระบรมราชชนนีพันปีหลวง ที่เปล่งแสงทอประกายความสุข ความรุ่งเรืองสู่แผ่นดินไทย โดยไฮไลท์ของช่วงพิธีเปิด นายอนุทิน ได้นำหัวใจแห่งความกตัญญู ซึ่งหัวใจนี้ เปรียบเสมือนหัวใจของชาวไทยทุกภาคส่วนที่มุ่งมั่นสานต่อพระราชดำริของสมเด็จพระบรมราชชนนีพันปีหลวง วางบนแท่นพิธีเปิด
ภายหลังเสร็จสิ้นพิธีเปิด นายอนุทิน พร้อมคณะ ได้เดินเยี่ยมชมนิทรรศการจากหน่วยงานภาคี การสาธิต พร้อมพูดคุยกับผู้ผลิตผู้ประกอบการที่นำสินค้ามาแสดงและจัดจำหน่าย โดยนายอนุทินได้ร่วมกิจกรรมต่างๆ กับผู้ประกอบการ อาทิ แกะสลักพระพิฆเนศปางประทานพรทรงดนตรี ผลงานนายบรรยง คำยวง ศิลปิน OTOP จากกลุ่มวิสาหกิจชุมชนช่างแกะสลักบ้านถวาย อ.หางดง จ.เชียงใหม่ ร่วมเป่าขลุ่ยที่โซนศิลปิน OTOP พร้อมเยี่ยมชมสินค้าร้านมูลนิธิศิลปาชีพฯ และร้านมูลนิธิอาสาเพื่อนพึ่ง (ภาฯ) ยามยาก สภากาชาดไทย
นายสยาม ศิริมงคล อธิบดีกรมการพัฒนาชุมชน กล่าวว่า กรมการพัฒนาชุมชนเป็นหน่วยงานหลักในการจัดงานศิลปาชีพประทีปไทยฯ ในครั้งนี้ ซึ่งมีกำหนดจัดงาน 9 วัน ระหว่างวันที่ 10-18 สิงหาคม 2567 ณ ศูนย์แสดงสินค้าและการประชุมอิมแพค เมืองทองธานี โดยกิจกรรมภายในงาน ประกอบด้วย การจัดนิทรรศการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2557 และเนื่องในโอกาสมหามงคลเฉลิมพระชนมพรรษา 92 พรรษา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
การจัดการแสดงและจำหน่ายผลิตภัณฑ์ของมูลนิธิส่งเสริมศิลปาชีพ การแสดงและจำหน่ายผลิตภัณฑ์ OTOP ที่ได้รับการส่งเสริมและพัฒนาจากกรมการพัฒนาชุมชน กระทรวงมหาดไทย และหน่วยงานภาคีเครือข่ายที่มีคุณภาพได้มาตรฐาน มีผลการคัดเลือกสรรระดับ 3-5 ดาว จาก 76 จังหวัดและกรุงเทพมหานคร มากกว่า 2,000 กลุ่ม มีกิจกรรมไฮไลท์ ได้แก่ โซนศิลปิน OTOP เพื่อนำเสนองานฝีมือที่เกิดจากภูมิปัญญาอันทรงคุณค่า โซนผ้าไทยใส่ให้สนุก การจัดนิทรรศการวันแม่และนิทรรศการผ้าไทย รวมถึงจัดกิจกรรมส่งเสริมการขายและการปรับพื้นที่เพื่อเพิ่มความน่าสนใจให้กับผู้ร่วมงาน ทั้งโซน Rest Area และ Street Food เพื่อเพิ่มที่นั่งรับประทานอาหารให้กับผู้เข้าร่วมชมงาน ตั้งเป้ายอดจำหน่ายไม่น้อยกว่า 600 ล้านบาท ซึ่งในวันแรกของงาน คือ เมื่อวันที่ 10 สิงหาคม 2567 ที่ผ่านมา มียอดจำหน่าย 67 ล้านบาท
สำหรับ พิธีเปิดงานครั้งนี้ มีผู้มีเกียรติร่วมงานจำนวนมาก อาทิ คุณธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย คณะทูตานุทูตจากประเทศต่าง ๆ พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นายพิพัฒน์ รัชกิจประการ รัฐมนตรีว่าการกระทรวงแรงงาน นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายสันติ พร้อมพัฒน์ รัฐมนตรีช่วยว่าการกระทรวงสาธารณสุข นายสุทธิพงษ์ จุลเจริญ ปลัดกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย นายณัฐพล รังสิตพล ปลัดกระทรวงอุตสาหกรรม คณะกรรมการอำนวยการหนึ่งตำบลหนึ่งผลิตภัณฑ์แห่งชาติ นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายอรรษิษฐ์ สัมพันธรัตน์ อธิบดีกรมการปกครอง นายสยาม ศิริมงคล อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พันตำรวจโท วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ ผู้ว่าราชการจังหวัด รองผู้ว่าราชการจังหวัด หัวหน้าหน่วยงานภาครัฐ ภาคเอกชน ภาคีเครือข่าย คุณแอนโทเนีย โพซิ้ว Miss Universe Thailand 2023 ศิลปิน และผู้เที่ยวชมงานกว่า 2,000 คน

ที่มา : https://www.thaigov.go.th/news/contents/details/87004