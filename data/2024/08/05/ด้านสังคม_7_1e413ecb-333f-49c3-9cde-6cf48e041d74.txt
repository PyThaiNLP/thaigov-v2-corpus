รัฐบาลไทย-ข่าวทำเนียบรัฐบาล-“วราวุธ” รมว.พม. ให้กำลังใจ ทีมเด็กไทย ก่อนบินสู้ศึก ฟุตบอลโลกจากสถานสงเคราะห์ทั่วโลก ครั้งที่ 9 ที่โปแลนด์


วันจันทร์ที่ 5 สิงหาคม 2567
“วราวุธ” รมว.พม. ให้กำลังใจ ทีมเด็กไทย ก่อนบินสู้ศึก ฟุตบอลโลกจากสถานสงเคราะห์ทั่วโลก ครั้งที่ 9 ที่โปแลนด์
“วราวุธ” รมว.พม. ให้กำลังใจ ทีมเด็กไทย ก่อนบินสู้ศึก ฟุตบอลโลกจากสถานสงเคราะห์ทั่วโลก ครั้งที่ 9 ที่โปแลนด์
วันที่ 5 สิงหาคม 2567 ที่กระทรวงการพัฒนาสังคมและความมั่นคงของมนุษย์ สะพานขาว  กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ดร.สุวรรณา ศิลปอาชา กรรมาธิการสหพันธ์สเก็ตน้ำแข็งนานาชาติ ให้โอวาทแก่คณะเด็กจากสถานสงเคราะห์เด็ก และผู้ดูแล ซึ่งจะเดินทางเข้าร่วมกิจกรรมการแข่งขันฟุตบอลโลกของเด็กจากสถานสงเคราะห์ทั่วโลก ครั้งที่ 9 (The 9th World Cup of Children from Care Home) ระหว่างวันที่ 10-11 สิงหาคม 2567 ณ กรุงวอร์ซอ สาธารณรัฐโปแลนด์ โดยมี นายชาติชาย พยุหนาวีชัย ที่ปรึกษารัฐมนตรีว่าการกระทรวงการพัฒนาสังคมและความมั่นคงของมนุษย์ นายอาชวิทธิ์ เจิงกลิ่นจันทน์ ผู้ช่วยเลขานุการคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ นางอภิญญา ชมภูมาศ อธิบดีกรมกิจการเด็กและเยาวชน นายอุเทน ชนะกุล รองอธิบดีกรมกิจการเด็กและเยาวชน ในฐานะผู้นำคณะเดินทางเข้าร่วมกิจกรรมในครั้งนี้ นายสัมฤทธิ์ อนุภักดิ์ ผู้ช่วยกรรมการผู้จัดการใหญ่อาวุโส  กลุ่มเซ็นทรัล นายณัฐชนน เพ็ชรทวีพรเดช ผู้ช่วยกรรมการผู้จัดการใหญ่  ฝ่ายบริหารสินค้านำเข้า  บริษัท ซี อาร์ ซีสปอร์ต จำกัด เข้าร่วม ทั้งนี้ รมว. พม. ได้มอบเสื้อสามารถและเข็มเครื่องหมายเยาวชนแห่งชาติให้แก่คณะเด็ก ณ ห้องประชุม สป.1 ชั้น 8 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายวราวุธ กล่าวว่า ขอแสดงความยินดีกับเด็กๆจากสถานสงเคราะห์เด็กที่ได้รับการคัดเลือกให้เป็นตัวแทนประเทศไทย ในการเข้าร่วมการแข่งขันครั้งนี้ นับได้ว่าเป็นโอกาสที่สำคัญครั้งหนึ่งในชีวิตของเด็กๆ ที่จะเดินทางไปต่างประเทศ เพื่อเข้าร่วมการแข่งขันในระดับนานาชาติ ดังนั้นเรียกได้ว่าทุกคนกำลังได้รับมอบหมายให้ทำหน้าที่เป็นยุวทูต และเป็นตัวแทนของประเทศไทย ที่เข้าร่วมการแข่งขันฟุตบอลโลกของเด็กจากสถานสงเคราะห์ทั่วโลกในปีนี้ โดยกรมกิจการเด็กและเยาวชน (ดย.) ได้พัฒนาศักยภาพเด็กในสถานสงเคราะห์เด็กให้เจริญเติบโตขึ้นอย่างมีคุณภาพ สุขภาพแข็งแรงสมบูรณ์ มีพัฒนาการด้านต่าง ๆ เหมาะสมตามวัย ได้รับการเลี้ยงดูเสมือนหนึ่งอยู่ในครอบครัวและบ้านของตนเอง ได้รับความรัก ความอบอุ่น และโอกาสที่จะพัฒนาทักษะความสามารถตามที่ตนเองถนัดให้ถึงที่สุด จนสามารถใช้กีฬาเป็นอาชีพเลี้ยงตนเองได้ และใช้ชีวิตอยู่ในสังคมได้เช่นเดียวกับเด็กทั่วไป
นายวราวุธ กล่าวว่า และขอฝากข้อคิดให้กับเด็ก ๆ ทุกคนว่า งานที่จัดขึ้นในวันนี้เป็นสิ่งที่แสดงให้เห็นว่าเด็กทุกคนเป็นผู้ที่มีความสามารถ มีเกียรติ มีศักดิ์ศรี และมีคุณสมบัติเหมาะสม สมควรที่จะได้รับการคัดเลือกให้ไปเข้าร่วมกิจกรรมในฐานะผู้แทนประเทศไทย นั่นหมายถึงการเดินทางในครั้งนี้ ทุกคนได้นำประเทศไทยติดตัวไปด้วย ดังนั้น การปฏิบัติตัวในระหว่างที่เดินทางไปเข้าร่วมการแข่งขันจึงถือว่าเป็นสิ่งที่สำคัญอย่างยิ่ง เพราะสิ่งใดๆ ที่เราจะได้แสดงออกมา สิ่งนั้นย่อมปรากฏแก่สายตาของผู้พบเห็นในนามของ “คนไทย” มิใช่คนใดคนหนึ่ง จึงขอให้นักกีฬาทุกคนแสดงออกถึงกริยามารยาทที่เป็นสากลในการอยู่ร่วมกับผู้อื่น คำนึงถึงความสัมพันธ์และมิตรภาพที่ดีที่ควรจะมีต่อผู้อื่น อย่างไรก็ตามขอให้เด็กทุกคนไม่ลืมที่นำความเป็นไทยที่เป็นที่ชื่นชมของชาวต่างชาติ ไปเผยแพร่ให้ชาวโลกได้รับรู้และเกิดความประทับใจด้วย เช่น การยิ้มแย้มแจ่มใส การแสดงออกซึ่งความมีน้ำใจ ความสุภาพเรียบร้อย และมนุษยสัมพันธ์ที่ดี และสิ่งที่สำคัญอีกประการหนึ่ง คือ การมีน้ำใจนักกีฬา รู้แพ้ รู้ชนะ รู้อภัย ขอให้เด็กทุกคนได้ตระหนักว่า การไปเข้าร่วมการแข่งขันฟุตบอลในครั้งนี้ มิใช่เพื่อการมุ่งที่จะเอาชนะเพียงอย่างเดียว หากแต่เป็นเวทีที่เด็กทุกคนจะได้แสดงความสามารถของตนเองด้านกีฬา และได้พบปะเพื่อนใหม่ ได้เรียนรู้วัฒนธรรมใหม่ๆ ที่เราไม่เคยรู้ ไม่เคยเห็นมาก่อน ดังนั้นจึงขอให้ทุกคนใช้เวลาอย่างคุ้มค่า เก็บเกี่ยวความรู้ และประสบการณ์ชีวิตให้มากที่สุด เพื่อประโยชน์ในการพัฒนาตนเองในอนาคต ทั้งนี้ การสร้างชื่อเสียงไม่ได้แปลว่าจะต้องได้รางวัลชนะเลิศหรือว่าได้รางวัลกลับมา แต่คือการได้สร้างความประทับใจให้กับคนที่ได้พบกับเรา ได้สร้างสัมพันธ์กับหน่วยอื่นๆ ที่ทำงานเหมือนกับเรา นอกจากนี้ ขอให้เก็บคลิปวิดีโอกลับมาให้ตนเพื่อจะได้นำเสนอต่อคณะรัฐมนตรี อนาคตของประเทศของเราทุกๆ คน ที่อยู่ตรงนี้ ล้วนแล้วพัฒนาขึ้นมาเป็นทรัพยากรมนุษย์ที่สำคัญ เป็นกำลังใจให้กับเด็กๆ ทุกคน แล้วเป็นกำลังใจให้กับทีมงาน นอกจากนี้ ต้องขอขอบคุณกลุ่มเซ็นทรัล ที่ได้เห็นถึงอนาคตของเด็กๆ และได้ช่วยสนับสนุนมาตลอด
ทางด้าน ดร.สุวรรณา กล่าวว่า ต้องขอบคุณกลุ่ม เซ็นทรัล ที่เป็นกำลังสำคัญในการให้โอกาสเด็ก และสนับสนุนเด็ก ในวันที่เด็กยังไม่มีไม่มีใคร คุณค่าของตัวเราวันนี้ เราสร้างด้วยตัวเอง สร้างทักษะกีฬาคือทักษะที่ติดกับตัวเราไปตลอด แล้ววันนี้ลูกๆ อายุยังเป็นวัยรุ่น ยังมีโอกาสอีกมากมาย วันนึงใครจะไปรู้อีก 5 – 6 ปี หรือว่าเร็วๆ นี้ อาจจะติดหนึ่งในทีมของไทยพรีเมียร์ลีกก็ได้ ดังนั้นขอเป็นกำลังใจให้และขอให้สนุกกับการเล่น และจำไว้ว่าฟุตบอลคือทีมเวิร์ค เชื่อในเพื่อน เชื่อในโค้ชผู้ฝึกสอน เพราะทุกคนจะมาถึงทุกวันนี้ไม่ได้ถ้าไม่มีพวกเขา
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ดย #กรมกิจการเด็กและเยาวชน #การแข่งขันฟุตบอลโลกของเด็ก

ที่มา : https://www.thaigov.go.th/news/contents/details/86726