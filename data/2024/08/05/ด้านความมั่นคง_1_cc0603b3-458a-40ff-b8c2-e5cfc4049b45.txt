รัฐบาลไทย-ข่าวทำเนียบรัฐบาล-"อนุทิน" ลุย 3 อำเภอ จ.นครพนม เกาะติดแก้ยาเสพติดเชิงรุก ชี้พื้นที่เข้มแข็งได้ผ่านผู้นำชุมชน 10 ส.ค. มท.เตรียมส่งมอบเหรียญพระราชทานเป็นกำลังใจกำนัน ผู้ใหญ่บ้านกว่า 2.77 แสนคน


วันอาทิตย์ที่ 4 สิงหาคม 2567
04/08/2567
พิมพ์
"อนุทิน" ลุย 3 อำเภอ จ.นครพนม เกาะติดแก้ยาเสพติดเชิงรุก ชี้พื้นที่เข้มแข็งได้ผ่านผู้นำชุมชน 10 ส.ค. มท.เตรียมส่งมอบเหรียญพระราชทานเป็นกำลังใจกำนัน ผู้ใหญ่บ้านกว่า 2.77 แสนคน
"อนุทิน" ลุย 3 อำเภอ จ.นครพนม เกาะติดแก้ยาเสพติดเชิงรุก ชี้พื้นที่เข้มแข็งได้ผ่านผู้นำชุมชน 10 ส.ค. มท.เตรียมส่งมอบเหรียญพระราชทานเป็นกำลังใจกำนัน ผู้ใหญ่บ้านกว่า 2.77 แสนคนทั่วประเทศ
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า วันนี้ (4 ส.ค. 67) นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมอธิบดีทุกกรมในสังกัดกระทรวงมหาดไทย ลงพื้นที่ 3 อำเภอ ของจังหวัดนคพนม ประกอบด้วย อ.นาแก อ.ธาตุพนม และอ.เมืองนครพนม เพื่อติดตามการขับเคลื่อนนโยบายสำคัญของกระทรวง โดยมี นายวันชัย จันทร์พร ผู้ว่าราชการจังหวัดนครพนม และคณะผู้บริหารจังหวัดนครพนม ให้การต้อนรับ
การลงพื้นที่เริ่มตั้งแต่เวลา 10.00 น. นายอนุทิน มอบนโยบาย "บำบัดทุกข์ บำรุงสุข" แก่ส่วนราชการจังหวัดนครพนม ตั้งแต่ผู้บริหารระดับสูงของจังหวัด อำเภอ กำนัน ผู้ใหญ่บ้าน ณ อาคารอเนกประสงค์ เทศบาลตำบลนาแก อ.นาแก จ.นครพนม จากนั้นเวลา 13.00 น. พบปะกำนันผู้ใหญ่บ้าน และพี่น้อง อสม. อำเภอธาตพนม ณ วัดเกาะแก้วอัมพวัน อ.ธาตุพนม เวลา 14.30 น. ได้พบบุคลากรทางการศึกษา และผู้นำท้องที่ และผู้นำท้องถิ่น ณ หอประชุมโรงเรียนธาตุพนม อ.ธาตุพนม จ.นครพนม ต่อด้วยการพบปะกับกำนัน ผู้ใหญ่บ้านกลุ่มกองทุนพัฒนาบทบาทสตรี เเละผู้ประกอบการ OTOP ผู้เเทนจากภาคเอกชน ประกอบด้วยสภาหอการค้า/สภาอุตสาหกรรม/สภาอุตสาหกรรมการท่องเที่ยวจังหวัดนครพนม ณ อาคารอเนกประสงค์ ต.หนองญาติ อ.เมืองนครพนม และสิ้นสุดภารกิจที่การเดินทางไปให้กำลังใจผู้สมัครใจเข้าบำบัดรักษายาเสพติด ณ สถานพักคอยก่อนส่งบำบัด (บ้านพักใจ) กองร้อยอาสารักษาดินแดน อำเภอเมืองนครพนมที่ 3 ภายใต้โครงการค่ายปรับเปลี่ยนพฤติกรรมบำบัดรักษาและฟื้นฟูผู้เสพและผู้ติดยาเสพติดและมอบโอกาสทางสังคม "บ้านพักใจ" ในเวลา 16.00 น.
นโยบายที่ นายอนุทิน ได้ติดตามกับผู้บริหารจังหวัดนครพนมใน 3 เรื่อง เกี่ยวข้องกับความสงบสุข มั่นคงในชุมชน ได้แก่ การแก้ไขปัญหายาเสพติด ปัญหาหนี้นอกระบบ การจัดระเบียบสังคม และปราบปรามผู้มีอิทธิพล โดยนโยบายที่ได้เน้นย้ำมากที่สุดคือการแก้ไขปัญหายาเสพติดเชิงรุก ที่รัฐบาลได้ประกาศเป็นวาระแห่งชาติ และเมื่อวันที่ 31 ก.ค. ที่ผ่านมากระทรวงมหาดไทยจัดทำ MOU กับ กระทรวงศึกษาธิการ และกระทรวงการอุดมศึกษา วิจัยและนวัตกรรม (อว.) เพื่อเพิ่มประสิทธิภาพการป้องกันและปราบปรามยาเสพติดให้เป็นเชิงรุกมากขึ้น
นายอนุทิน กล่าวระหว่างการลงพื้นที่ว่า ฝากทุกภาคส่วน ขอให้ความสำคัญอย่างจริงจังกับเรื่องยากเสพติด โดยเฉพาะท่านผู้นำของพื้นที่ ผู้ว่าราชการจังหวัด นายอำเภอ ผู้บริหารองค์กรปกครองส่วนท้องถิ่น เพราะทั้งผู้ค้าเเละผู้เสพยาเสพติดมีแต่ความสูญเสียไม่ว่าจะเป็นรายใหญ่ เครือข่าย หรือ รายย่อย ที่เกี่ยวข้องกับยาเสพติดจะไม่มีการลดโทษ เพราะถือว่าเป็นภัยต่อความมั่นคงของชาติขอฝากทุกท่านให้ความสำคัญช่วยเหลือดูแลซึ่งกันและกัน ช่วยลูก ช่วยหลาน หรือ ญาติ ๆ ให้ห่างไกลยาเสพติดก็ต้องขอฝากในฐานะที่ท่านถือว่าเป็นเจ้าหน้าที่บ้านเมือง
"เราทุกคนเปรียบเหมือนพี่น้องเป็นญาติกัน ต้องดูเเลซึ่งกันเเละกัน ผมอยากให้จังหวัดนครพนมเป็นพื้นที่แห่งความสามัคคี หากพี่น้องประชาชนพบปัญหาอะไร ทั้งการพบผู้ทำผิดกฎหมาย เรื่องยาเสพติด มีปัญหาความเดือดร้อนขอให้ใช้กลไกและช่องทางของผู้นำท้องที่ ท้องถิ่น เพื่อนำไปสู่การพัฒนาและแก้ไขปัญหาอย่างตรงจุด พวกผมขอน้อมรับทุกปัญหาที่ทุกท่านช่วยกันสะท้อนมาเพราะพ่อเเม่พี่น้องประชาชนทุกคนได้ให้ความไว้วางใจให้เรามาทำงาน ผมและทีมงานมีหน้าที่ต้องทำให้พี่น้องประชาชนทุกคนมีชีวิตที่สงบ ปลอดภัยและมีความสุข" นายอนุทิน กล่าว
น.ส.ไตรศุลี กล่าวว่า นายอนุทิน เน้นย้ำการให้ผู้นำชุมชน ท้องถิ่นเป็นกลไกสำคัญในการสร้างความเข้มแข็งเชิงพื้นที่ โดยเฉพาะกำนัน ผู้ใหญ่บ้าน ซึ่งเป็นผู้อยู่ใกล้ชิดประชาชนมาก โดยในวันที่ 10 ส.ค. เป็นกำนันผู้ใหญ่บ้าน ปีนี้กระทรวงมหาดไทยได้รับพระราชทานพระบรมราชานุญาตให้เชิญพระบรมฉายาลักษณ์พระบาทสมเด็จพระเจ้าอยู่หัวและตราสัญลักษณ์งานเฉลิมพระเกียรติฯ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อจัดทำเหรียญพระราชทานแก่ กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ทั้งสิ้น 277,000 คนทั่วประเทศ เพื่อเป็นเกียรติอย่างสูง เป็นสิริมงคลและขวัญกำลังใจในการปฏิบัติหน้าที่ ตลอดจนแสดงพลังความจงรักภักดีต่อสถาบันพระมหากษัตริย์ และน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว โดยเหรียญพระราชทานจะทยอยส่งมอบแก่กำนัน ผู้ใหญ่บ้านฯ ผ่านผู้ว่าราชการจังหวัดและนายอำเภอต่อไป
สำหรับการลงพื้นที่มอบนโยบายของนายอนุทิน ครั้งนี้ นอกจากผู้บริหาร หัวหน้าส่วนราชการ กำนัน ผู้ใหญ่บ้าน รัฐวิสาหกิจสังกัดกระทรวงมหาดไทยในจังหวัดนครพนมแล้ว ยังมีผู้มีส่วนเกี่ยวข้องเข้าร่วมรับฟังอีกจำนวนมาก อาทิ นายศุภชัย โพธิ์สุ อดีตรองประธานสภาผู้แทนราษฎร นายชูกัน กุลวงษา สมาชิกสภาผู้แทนราษฎร (ส.ส.) จังหวัดนครพนม เขต4 นพ.อลงกต มณีกาศ ส.ส. จังหวัดนครพนมม เขต 3 น.ส.ศุภพานี โพธิ์สุ นายกองค์การบริหารส่วนจังหวัดนครพนม นายนิวัติ เจียวิริยบุญญา นายกเทศมนตรีเมืองนครพนม

ที่มา : https://www.thaigov.go.th/news/contents/details/86678