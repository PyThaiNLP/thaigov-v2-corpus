รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว พระราชทานพระบรมราชานุญาตให้ “มหาดไทย” จัดทำเหรียญพระราชทานเพื่อมอบให้ กำนัน ผู้ใหญ่บ้าน ทั่วประเทศ


วันจันทร์ที่ 5 สิงหาคม 2567
05/08/2567
พิมพ์
พระบาทสมเด็จพระเจ้าอยู่หัว พระราชทานพระบรมราชานุญาตให้ “มหาดไทย” จัดทำเหรียญพระราชทานเพื่อมอบให้ กำนัน ผู้ใหญ่บ้าน ทั่วประเทศ
พระบาทสมเด็จพระเจ้าอยู่หัว พระราชทานพระบรมราชานุญาตให้ “มหาดไทย” จัดทำเหรียญพระราชทานเพื่อมอบให้ กำนัน ผู้ใหญ่บ้าน ทั่วประเทศ
“พระบาทสมเด็จพระเจ้าอยู่หัว” พระราชทานพระบรมราชานุญาต ให้ “มหาดไทย” จัดทำเหรียญพระราชทานเพื่อมอบให้ กำนัน ผู้ใหญ่บ้าน ทั่วประเทศ
นายอนุทิน ชาญวีรกูล รัฐมนตรีว่าการกระทรวงมหาดไทย ได้ขอรับพระราชทานพระบรมราชานุญาตเชิญพระบรมฉายาลักษณ์พระบาทสมเด็จพระเจ้าอยู่หัวและตราสัญลักษณ์งานเฉลิมพระเกียรติฯ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เพื่อจัดทำเหรียญพระราชทานแก่ กำนัน ผู้ใหญ่บ้าน แพทย์ประจำตำบล สารวัตรกำนัน และผู้ช่วยผู้ใหญ่บ้าน ทั้งสิ้น 277,000 คนทั่วประเทศ
นายอนุทิน ชาญวีรกูล กล่าวว่า กระทรวงมหาดไทย เล็งเห็นถึงความเสียสละของนักปกครองท้องที่ ซึ่งประกอบไปด้วย กำนัน ผู้ใหญ่บ้าน แพทย์ประจำตำบล สารวัตรกำนันและผู้ช่วยผู้ใหญ่บ้าน ที่ทำหน้าที่บำบัดทุกข์ บำรุงสุข ทำงานดูแลใกล้ชิดประชาชนทั่วประเทศ เพื่อเป็นเกียรติอันสูงส่ง เป็นสิริมงคลและขวัญกำลังใจในการปฏิบัติหน้าที่ ตลอดจนแสดงพลังความจงรักภักดีต่อสถาบันพระมหากษัตริย์ และน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว
กระทรวงมหาดไทย จึงได้จัดทำเหรียญพระราชทาน โดยมีลักษณะเป็นเหรียญโลหะ (นิกเกิ้ล) รูปทรงเสมา น้ำหนักเหรียญ 10 กรัม ขนาดความสูง 3.6 เซนติเมตร (รวมห่วง) กว้าง 3 เซนติเมตร ด้านหน้า กลางเหรียญมีพระบรมรูปพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงฉลองพระองค์เครื่องแบบเต็มยศนายทหารพิเศษมหาดเล็กรักษาพระองค์ ฉลองพระองค์ครุยมหาจักรีบรมราชวงศ์ ทรงเครื่องขัตติยราชอิสริยาภรณ์อันมีเกียรติคุณรุ่งเรืองยิ่งมหาจักรีบรมราชวงศ์และสายสร้อยจุลจอมเกล้า ด้านหลัง กลางเหรียญมีรูปตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัวเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เบื้องล่างมีข้อความว่า “พระราชทานแก่กำนัน - ผู้ใหญ่บ้าน”
โดยการขอพระบรมราชานุญาตจัดทำเหรียญพระราชทานในครั้งนี้ กระทรวงมหาดไทย กำหนดจัดพิธีมอบเหรียญพระราชทาน ในวันพฤหัสบดีที่ 8 สิงหาคม 2567 ณ ห้องรอยัล จูบิลี่ บอลรูม อิมแพค เมืองทองธานี อำเภอปากเกร็ด จังหวัดนนทบุรี และกระจายผ่านนายอำเภอทั่วประเทศ เพื่อนำเหรียญพระราชทานดังกล่าวไปมอบให้ถึงมือนักปกครองท้องที่ เนื่องในโอกาสครบรอบ 132 ปี วันกำนันผู้ใหญ่บ้าน ‘คนของราชา รากฐานของแผ่นดิน’ ในวันเสาร์ที่ 10 สิงหาคม 2567 อีกครั้งหนึ่ง
สามารถติดตามข่าวสารการมอบเหรียญพระราชทานแก่กำนัน ผู้ใหญ่บ้าน แพทย์ประจำตำบล สารวัตรกำนันและผู้ช่วยผู้ใหญ่บ้านทั่วประเทศ ตลอดจนผลงานของกำนัน ผู้ใหญ่บ้านยอดเยี่ยม ประจำปี 2567 ได้ทางเว็บไซต์ www.กำนันผู้ใหญ่บ้าน.com

ที่มา : https://www.thaigov.go.th/news/contents/details/86711