รัฐบาลไทย-ข่าวทำเนียบรัฐบาล-ครม. ไฟเขียว ปรับเงื่อนไขใหม่ กองทุน TESG ส่งเสริมการลงทุนเพื่อความยั่งยืน


วันจันทร์ที่ 5 สิงหาคม 2567
ครม. ไฟเขียว ปรับเงื่อนไขใหม่ กองทุน TESG ส่งเสริมการลงทุนเพื่อความยั่งยืน
......
ครม. ไฟเขียว ปรับเงื่อนไขใหม่ กองทุน TESG ส่งเสริมการลงทุนเพื่อความยั่งยืน
.
ที่ประชุม ครม. (30 ก.ค. 67) เห็นชอบปรับปรุงมาตรการภาษีเพื่อส่งเสริมการลงทุนเพื่อความยั่งยืนของประเทศไทย (Thailand ESG Fund หรือ TESG) ) เพื่อช่วยขับเคลื่อนตลาดทุน ยกระดับความเชื่อมั่น และ สนับสนุนการออมให้กับประชาชน โดยให้ขยายวงเงินการหักลดหย่อนภาษีเงินได้บุคคลธรรมดาจากค่าซื้อหน่วยลงทุนฯ จากเดิมสูงสุดไม่เกิน 100,000 บาทต่อปีภาษี เป็นไม่เกิน 300,000 บาทต่อปีภาษี และสิทธิ์ลดหย่อนภาษีได้ไม่เกิน 30% ของเงินได้พึงประเมิน มีระยะเวลาถือครอง 5 ปี จากเดิม 8 ปี (นับจากวันที่ซื้อ) สำหรับหน่วยลงทุนที่ซื้อตั้งแต่วันที่ 1 ม.ค. 67 - 31 ธ.ค. 69 โดยวงเงินลงทุนของ Thai ESG จะไม่ถูกนับรวมกับกองทุนการออมเพื่อการเกษียณอายุอื่น ๆ ที่กำหนดเพดานลดหย่อนภาษีรวมกันได้ไม่เกิน 500,000 บาท
.
ประโยชน์ที่คาดว่าจะได้รับ
• เพิ่มการลงทุนในกองทุนรวมไทยเพื่อความยั่งยืน ซึ่งจะสนับสนุนกิจการที่คำนึงถึงสิ่งแวดล้อม สังคม และบรรษัทภิบาล
• ส่งผลให้การลงทุนระยะยาวในตลาดทุนไทยเพิ่มขึ้น อันจะเป็นการเพิ่มศักยภาพของตลาดทุนไทย และสร้างบรรยากาศที่ดีในการลงทุน
• ทำให้ผู้มีเงินได้เพิ่มจำนวนเงินในการออมและการลงทุนระยะยาว ทำให้ผลตอบแทนโดยรวมจากการออมและการลงทุนเพิ่มขึ้นด้วย
.
กระทรวงการคลังคาดว่าจะสูญเสียรายได้ภาษีเงินได้บุคคลธรรมดาเพิ่มอีกปีละประมาณ 13,000-14,000 ล้านบาท ขณะเดียวกัน หน่วยงานที่เกี่ยวข้องมีความเห็นเพิ่มเติม เห็นควรให้กระทรวงการคลัง ติดตามประเมินผลสัมฤทธิ์เมื่อสิ้นสุดระยะเวลาดำเนินการและหาแนวทางเพิ่มรายได้ภาษีเพื่อให้การจัดเก็บภาษีเป็นไปตามเป้าหมายและป้องกันความเสี่ยงทางด้านการคลังในอนาคต
.
อ่านเพิ่มเติม คลิก https://www.thaigov.go.th/news/contents/details/86443
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/86692