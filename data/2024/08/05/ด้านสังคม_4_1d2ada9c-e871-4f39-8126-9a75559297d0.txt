รัฐบาลไทย-ข่าวทำเนียบรัฐบาล-“วราวุธ” ส่ง ทีม ศรส. จัดระเบียบเพิงพักใต้สะพานกลับรถ ย่านคลองสามวา ผัว-เมีย-แมว 18 ตัว


วันจันทร์ที่ 5 สิงหาคม 2567
“วราวุธ” ส่ง ทีม ศรส. จัดระเบียบเพิงพักใต้สะพานกลับรถ ย่านคลองสามวา ผัว-เมีย-แมว 18 ตัว
“วราวุธ” ส่ง ทีม ศรส. จัดระเบียบเพิงพักใต้สะพานกลับรถ ย่านคลองสามวา ผัว-เมีย-แมว 18 ตัว
วันที่ 3 สิงหาคม 2567 นายวราวุธ ศิลปอาชา  รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจาก ศูนย์เร่งรัดจัดการสวัสดิภาพประชาชน (ศรส.) กระทรวง พม. เมื่อวันที่ 17 ก.ค. 67  ที่ผ่านมาได้รับแจ้งผ่านเพจ ศรส. จากพลเมืองดี ขอให้ช่วยเหลือสองสามีภรรยาอาศัยอยู่บริเวณใต้สะพานกลับรถสามวาตะวันออก เขตคลองสามวา กรุงเทพฯ พร้อมแมวกว่า 10 ตัว ส่งกลิ่นเหม็น สกปรก จึงได้สั่งการ ศรส.  ส่งทีมหน่วยเคลื่อนที่เร็ว โดยศูนย์คุ้มครองคนไร้ที่พึ่งกรุงเทพมหานคร กรมพัฒนาสังคมและสวัสดิการ ลงพื้นที่ตรวจสอบข้อเท็จจริงทันที ร่วมกับเจ้าหน้าที่สำนักงานเขตคลองสามวา และพลเมืองดี ซึ่งพบกับสองสามีภรรยา พร้อมแมว 18 ตัว จากนั้นได้พยายามพูดคุยเพื่อให้เข้ารับความช่วยเหลือคุ้มครองในศูนย์คุ้มครองคนไร้ที่พึ่ง แต่สองสามีภรรยาประสงค์ไม่ขอรับความช่วยเหลือคุ้มครอง แต่จะไปเช่าที่พักเพื่อหางานทำและจะเลี้ยงดูแมวทั้ง 18 ตัว ด้วยตัวเอง โดยจะย้ายแมวออกจากใต้สะพานภายใน 15 วัน
นายวราวุธ กล่าวว่า เมื่อวันที่ 1 ส.ค. 67  ทีมหน่วยเคลื่อนที่เร็ว ศรส. โดยศูนย์คุ้มครองคนไร้ที่พึ่งกรุงเทพมหานคร พร้อมเจ้าหน้าที่สำนักงานเขตคลองสามวา ลงพื้นที่ตรวจสอบอีกครั้ง พบสองสามีภรรยา พร้อมแมวทั้งหมด ยังไม่มีการย้ายออกจากใต้สะพานแต่อย่างใด และวันต่อมาเมื่อวันที่ 2 ส.ค. 67 ทีมหน่วยเคลื่อนที่เร็ว ศรส. โดยศูนย์คุ้มครองคนไร้ที่พึ่งกรุงเทพมหานคร พร้อมเจ้าหน้าที่สำนักงานเขตคลองสามวา เจ้าหน้าที่ตำรวจ สน.นิมิตรใหม่ พลเมืองดีผู้แจ้ง และเจ้าหน้าที่มูลนิธิ Watchdog Thailand  ลงพื้นที่ใต้สะพานร่วมกัน แต่ไม่พบตัวสองสามีภรรยา จึงได้นำแมวทั้ง 18 ตัว ย้ายออกจากพื้นที่ โดยมูลนิธิ Watchdog Thailand จะช่วยเหลือตามขั้นตอนต่อไป ซึ่งมีแมว 4 ตัวในจำนวนนั้น ที่พลเมืองดีผู้แจ้งได้ขอรับไปเลี้ยงดู นอกจากนี้ ทางมูลนิธิฯ ได้แจ้งความกล่าวโทษกับผู้เป็นภรรยาไว้ที่ สน.นิมิตใหม่ และแจ้งความกับผู้เป็นสามีในข้อหาทารุณกรรมสัตว์ (แมว) ซึ่งเป็นการป้องปรามไม่ให้กระทำผิดซ้ำ หรือนำสัตว์มาเลี้ยงแบบไม่เหมาะสม จากนั้น ได้พบกับสองสามีภรรยา ซึ่งได้ขอย้ายออกไปอยู่ที่อื่น โดยจะไม่กลับมาอาศัยอยู่ที่ใต้สะพานดังกล่าวอีกต่อไป อย่างไรก็ตาม หากพบเห็นขอทาน คนเร่ร่อนไร้บ้าน สามารถโทรแจ้งศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. 1300 บริการฟรีตลอด 24 ชั่วโมง
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ขอทาน #คนเร่ร่อน #คนไร้บ้าน

ที่มา : https://www.thaigov.go.th/news/contents/details/86719