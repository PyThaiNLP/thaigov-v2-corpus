รัฐบาลไทย-ข่าวทำเนียบรัฐบาล-รมว. “พิพัฒน์” นั่งประธาน คบต. เห็นชอบ นายจ้างพาแรงงานเก็บผลผลิตทางการเกษตรได้ทั่วประเทศ ส่งเสริมส่งออกดึงรายได้เข้าไทย สนับสนุนเกษตรกร


วันจันทร์ที่ 5 สิงหาคม 2567
05/08/2567
พิมพ์
รมว. “พิพัฒน์” นั่งประธาน คบต. เห็นชอบ นายจ้างพาแรงงานเก็บผลผลิตทางการเกษตรได้ทั่วประเทศ ส่งเสริมส่งออกดึงรายได้เข้าไทย สนับสนุนเกษตรกร
วันที่ 5 สิงหาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 3/2567 โดยมีนายไพโรจน์ โชติกเสถียร ปลัดกระทรวงแรงงาน
นายสมชาย มรกตศรีวรรณ อธิบดีกรมการจัดหางาน ผู้บริหารกรมการจัดหางาน และหน่วยงานที่เกี่ยวข้องร่วมประชุม
นายพิพัฒน์ เปิดเผยว่า จากการที่ประเทศไทยต้องพึ่งพาแรงงานจากประเทศเพื่อนบ้านในการขับเคลื่อนเศรษฐกิจ จึงต้องให้ความสำคัญกับการบริหารจัดการแรงงานต่างชาติให้เกิดประสิทธิภาพสูงสุด เป็นสากล คำนึงถึงภาพรวมเศรษฐกิจของประเทศในทุกมิติ สอดคล้องตามบริบทการจ้างงาน และความต้องการแรงงานของนายจ้าง/สถานประกอบการ โดยเฉพาะผลผลิตทางเกษตรที่เป็นสินค้าส่งออกสร้างรายได้ของประเทศไทย ในวันนี้ที่ประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 3/2567 จึงพิจารณาเห็นชอบแนวทางการบริหารจัดการแรงงานต่างชาติเพื่อคลี่คลายปัญหา และส่งเสริมเศรษฐกิจของประเทศไทย ใน 4 วาระ ดังนี้
1.เห็นชอบให้แรงงานเก็บผลผลิตทางการเกษตรที่ได้รับอนุญาตทำงานอยู่แล้วตาม ม. 64 ทำงานเก็บผลผลิตทางการเกษตรในช่วงฤดูกาลเก็บเกี่ยวได้ทั่วประเทศ โดยก่อนออก – เข้าพื้นที่ต้องดำเนินการขออนุญาตก่อนทุกครั้ง
2.แก้ไขข้อขัดข้องให้คนต่างชาติที่เข้ามาทำงานในประเทศไทยได้รับความสะดวกในการเดินทางท่องเที่ยวนอกท้องที่ทำงาน เพื่อส่งเสริมการท่องเที่ยวในประเทศไทย
3. เห็นชอบให้สามารถตรวจลงตราประเภทคนอยู่ชั่วคราว (Non-Immigrant L-A) และประทับตราอนุญาตให้อยู่ในราชอาณาจักรเป็นการชั่วคราว ให้แรงงานเมียนมาที่เข้ามาทำงานตาม MoU ณ ท่าอากาศยานนานาชาติดอนเมืองได้ เช่นเดียวกับแรงงานที่เดินทางเข้ามาทำงานผ่านด่านตรวจคนเข้าเมืองบริเวณชายแดน
4. เห็นชอบให้มีการพัฒนาแพลตฟอร์มดิจิทัลเพื่อให้บริการแรงงานต่างชาติที่ต้องการเข้ามาทำงานในประเทศไทย สามารถยื่นขออนุญาตทำงานผ่านทางระบบอิเล็กทรอนิกส์ได้จากต่างประเทศก่อนที่จะเดินทางเข้ามาในราชอาณาจักร
ด้านนายสมชาย มรกตศรีวรรณ อธิบดีกรมการจัดหางาน กล่าวว่า หลังจากนี้กระทรวงแรงงาน โดยกรมการจัดหางาน จะเสนอต่อคณะรัฐมนตรี และดำเนินการออกกฎหมายรองรับต่อไป ระหว่างนี้ขอให้ติดตามข่าวสารจากกรมการจัดหางาน ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่ 1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/86729