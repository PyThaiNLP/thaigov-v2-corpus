รัฐบาลไทย-ข่าวทำเนียบรัฐบาล-ปลัด มท. เปิดโรงเรียนเทศบาลเวียงตาล ชื่นชมการจัดการศึกษาเทศบาลตำบลเวียงตาล และฝากทุกภาคส่วนร่วมกันสนองพระราชปณิธาน 


วันอาทิตย์ที่ 4 สิงหาคม 2567
04/08/2567
พิมพ์
ปลัด มท. เปิดโรงเรียนเทศบาลเวียงตาล ชื่นชมการจัดการศึกษาเทศบาลตำบลเวียงตาล และฝากทุกภาคส่วนร่วมกันสนองพระราชปณิธาน
ปลัด มท. เปิดโรงเรียนเทศบาลเวียงตาล ชื่นชมการจัดการศึกษาเทศบาลตำบลเวียงตาล และฝากทุกภาคส่วนร่วมกันสนองพระราชปณิธาน "ประเทศชาติมั่นคง ประชาชนมีความสุข" ส่งเสริมการจัดการศึกษาควบคู่การพัฒนาคุณภาพชีวิต โดยมีผู้ปกครอง ครู และผู้บริหารเป็นกุญแจสำคัญ
ปลัด มท. เปิดโรงเรียนเทศบาลเวียงตาล ชื่นชมการจัดการศึกษาเทศบาลตำบลเวียงตาล และฝากทุกภาคส่วนร่วมกันสนองพระราชปณิธาน "ประเทศชาติมั่นคง ประชาชนมีความสุข" ส่งเสริมการจัดการศึกษาควบคู่การพัฒนาคุณภาพชีวิต โดยมีผู้ปกครอง ครู และผู้บริหารเป็นกุญแจสำคัญที่จะทำให้สิ่งดี ๆ เหล่านี้เกิดขึ้น
วันนี้ (4 ส.ค. 67) เวลา 15.15 น. ที่โรงเรียนเทศบาลเวียงตาล ตำบลเวียงตาล อำเภอห้างฉัตร จังหวัดลำปาง นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดโรงเรียนเทศบาลเวียงตาล โดยมี ดร.วันดี กุญชรยาคง จุลเจริญ นายกสมาคมแม่บ้านมหาดไทย นายชัชวาลย์ ฉายะบุตร ผู้ว่าราชการจังหวัดลำปาง รองศาสตราจารย์ ดร. สุพรรณี ฉายะบุตร นายกเหล่ากาชาดจังหวัดลำปางและประธานแม่บ้านมหาดไทยจังหวัดลำปาง นางสาวสุดาทิพย์ มูลอ้าย หัวหน้าสำนักงานจังหวัดลำปาง นายนเรศวร์ฤทธิ์ อุบลศรี นายอำเภอห้างฉัตร นายสมจิตร จุลเจริญ นายอำเภองาว หัวหน้าส่วนราชการ นางจิตรี จิวะสันติการ ประธานสภาวัฒนธรรมจังหวัดลำปาง นายนิวัฒน์ ปะระมา นายกเทศมนตรีตำบลเวียงตาล พร้อมด้วยคณะผู้บริหาร สมาชิกสภา พนักงานเทศบาล คณะครู ผู้ปกครอง และนักเรียน รวมจำนวนกว่า 500 คน ร่วมในพิธี
นายสุทธิพงษ์ กล่าวว่า ขอขอบคุณนายกเทศมนตรีตำบลเวียงตาลที่ได้ให้เกียรติเชิญตนมาเป็นประธานในการประกอบพิธีเปิดโรงเรียนเทศบาลเวียงตาล ซึ่งอยู่ในพื้นที่จังหวัดที่เป็นภูมิลำเนาเกิดของชีวิตราชการ เพราะตนบรรจุรับราชการครั้งแรกที่อำเภอวังเหนือ จังหวัดลำปาง เมื่อวันที่ 6 มิถุนายน 2531 และกำลังจะเกษียณอายุราชการในวันที่ 1 ตุลาคม 2561 จึงเป็นโอกาสได้มาทำสิ่งที่ดี ณ จุดกำเนิดของชีวิตการรับราชการ ได้มาทำกิจกรรมที่สำคัญที่สุดของชาติบ้านเมือง คือ การส่งเสริมให้ลูกหลานของพวกเราทุกคนได้มีโอกาสในการพัฒนาคุณภาพชีวิตและพัฒนาองค์ความรู้ เพื่อเป็นรากฐานที่สำคัญของการดำรงชีวิตต่อไปในอนาคต นั่นคือ "การศึกษา" เพราะโบราณท่านว่า "ดินเป็นรากฐานของอาคารบ้านเรือน การศึกษาเป็นรากฐานของชีวิต"
"จากคำกล่าวรายงานของท่านนายกเทศมนตรีตำบลเวียงตาล ทำให้พวกเราทุกคนได้รับรู้รับทราบโดยทั่วกันว่า ท่านนายกฯ ได้ส่งเสริมบุคลากรในการให้ความสำคัญที่ครอบคลุมการศึกษาและประสบการณ์ชีวิตของลูกหลานนอกเหนือจากด้านวิชาการ ทั้งด้านการเสริมสร้างความมั่นคงทางอาหาร ด้านสิ่งแวดล้อม ด้านโครงสร้างพื้นฐาน เพื่อให้ลูกหลานได้มีชีวิตที่มีความสุข มีการบริหารจัดการขยะ มีการคัดแยกขยะ มีพื้นที่สีเขียว ซึ่งส่วนสำคัญของการพัฒนาคุณภาพชีวิตเด็กและเยาวชน ดังที่พระบาทสมเด็จพระเจ้าอยู่หัว พระราชทานแนวพระราชดำริให้พวกเราทุกคน "ต้องช่วยกันดูแลลูกหลานให้มีสุขภาพดีตั้งแต่ในท้องแม่ ทั้งเรื่องอาหารการกิน วัคซีน ดูแลให้ลูกหลานคลอดตามกำหนด มีน้ำหนักตามเกณฑ์" นอกจากนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานพระราชดำรัสในทุกครั้งที่พระราชทานพระราชวโรกาสให้คนมหาดไทยเข้าเฝ้าฯ ใจความสำคัญว่า "เด็กไทยทำไมยิ่งนาน ยิ่งน้ำหนักต่ำกว่าเกณฑ์ เด็กไทย ทำไมมีเรื่องความรู้ความสามารถในการเรียนรู้ได้น้อยลง" เราจึงต้องช่วยกันรณรงค์ให้ลูกหลานได้รับสารอาหารครบ 5 หมู่ เพื่อที่จะได้มีสุขภาพที่ดี" นายสุทธิพงษ์ กล่าวในช่วงต้น
นายสุทธิพงษ์ กล่าวต่ออีกว่า กระทรวงมหาดไทยได้น้อมนำพระราชดำริของพระบาทสมเด็จพระเจ้าอยู่หัว และสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โดยท่านผู้ว่าราชการจังหวัด ท่านนายอำเภอ เป็นผู้นำในการส่งเสริมหลักการพึ่งพาตนเองตามหลักปรัชญาของเศรษฐกิจพอเพียง และการเสริมสร้างความมั่นคงด้านอาหาร ซึ่งพวกเราทุกคน ณ ที่นี้ สามารถร่วมเป็นส่วนหนึ่งในการพัฒนาให้พื้นที่โรงเรียนเทศบาลเวียงตาลได้เป็นพื้นที่แห่งการเรียนรู้ในการเสริมสร้างประสบการณ์ชีวิตให้กับลูกหลานอย่างเป็นรูปธรรมให้เพิ่มพูนขึ้น ด้วยการพัฒนาปรับปรุงสัดส่วนในพื้นที่ของโรงเรียน ส่วนที่เป็นสนามกีฬาเราก็เก็บให้ลูกหลานได้ออกกำลังกาย ส่วนไหนที่สามารถเพิ่มพูนให้ลูกหลานได้คุ้นชินกับการที่จะมีทักษะ ความรู้ความสามารถในการสร้างความมั่นคงด้านอาหาร มีถั่วฝักยาว ถั่วพู ผักบุ้ง ก็ใช้พื้นที่ว่าง หรือเปลี่ยนพื้นที่สนามหญ้าให้เป็นพื้นที่ปลูกพืชผักสวนครัว พืชสมุนไพร และอีกส่วนที่สำคัญ เราต้องทำให้ลูกหลานเป็นเจ้าของไก่ไข่ให้ได้ ด้วยการให้เด็กทุกคนมีแม่ไก่ของตัวเองอย่างน้อยคนละ 3 ตัว เพราะ "ไข่ไก่" มีสารอาหารที่ทำให้ร่างกายมีความแข็งแรง หากเด็กกินไข่วันละ 3 ลูก เช้า กลางวัน เย็น สมองจะดี สุขภาพร่างกายแข็งแรง ช่วยซ่อมแซมส่วนที่สึกหรอ และคุณครูยังสามารถมอบหมายการบ้านเพื่อที่เมื่อเด็กกลับบ้าน ให้ร่วมกับคุณพ่อคุณแม่ คัดแยกขยะ สร้างความมั่นคงทางอาหาร ปลูกพืชผักสวนครัว พืชสมุนไพร เลี้ยงไก่ เลี้ยงกบ เลี้ยงปลา เลี้ยงจิ้งหรีด เพื่อให้เด็กได้มีความสนใจทางด้านวิทยาศาสตร์ไปในตัวด้วย
นายสุทธิพงษ์ กล่าวเพิ่มเติมว่า ในส่วนของศูนย์พัฒนาเด็กเล็ก ต้องนำแนวทาง "สนามเด็กเล่นสร้างปัญญา" มาใช้ในการปลูกฝังให้เด็กได้รับการพัฒนาร่างกาย สมอง อารมณ์ จิตใจ สังคม และมีระเบียบวินัย มีความคิดสร้างสรรค์ ทำให้พื้นที่สนามเด็กเล่นเป็น "สนามเด็กเล่นสร้างปัญญา" โดยร่วมกับประชาชนจิตอาสา และภาคีเครือข่าย โดยเฉพาะอย่างยิ่งมูลนิธิสนามเด็กเล่นสร้างปัญญา เพื่อร่วมกันเฉลิมพระเกียรติพระบาทสมเด็จพระเจ้าอยู่หัวในปีมหามงคลที่ทรงเจริญพระชนมพรรษา 6 รอบ 28 กรกฎาคม 2567 และในเดือนสิงหาคมที่เป็นเดือนของแม่แห่งแผ่นดินที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง จะทรงเจริญพระชนมพรรษา 92 พรรษา ในวันที่ 12 สิงหาคม 2567
"ขอให้พวกเราทุกคนได้ช่วยกันเติมเต็มสิ่งที่เทศบาลตำบลเวียงตาลทำดีอยู่แล้วให้ดียิ่งขึ้น เพื่อเป็นการสนองแนวพระราชปณิธานของพระบาทสมเด็จพระเจ้าอยู่หัวที่พระราชทานแนวทางให้พวกเราคนไทยทุกคน เมื่อ 30 มิถุนายน 2563 ด้วยการทำให้ "ประเทศชาติมั่นคง ประชาชนมีความสุข" ทำให้ลูกหลานมีร่างกายแข็งแรง สมองดี จิตใจดี อารมณ์ดี มีระเบียบวินัย มีความรัก ความสามัคคี ความคิดสร้างสรรค์ ทั้งนี้ "ผู้ปกครอง ครู และผู้บริหารเป็นกุญแจสำคัญที่จะทำให้สิ่งดี ๆ เหล่านี้เกิดขึ้น" ขอให้พวกเราทุกคนได้ช่วยกันทำให้เด็กรู้จักการพึ่งพาตนเอง รู้จักการปลูกพืชผักสวนครัว รู้จักการคัดแยกขยะ ทำถังขยะเปียกลดโลกร้อน ได้เล่นกับธรรมชาติ เพื่อสนองพระปฐมบรมราชโองการ "สืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" ด้วยการแก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง Change for good เพื่อแก้ไขในสิ่งผิด ต้อง Action Now ทำให้สิ่งที่ดีอยู่แล้ว ได้ดียิ่งขึ้น เพราะถ้าเด็กได้รับสิ่งที่ดีเช่นนี้ ประเทศชาติจะมั่นคง ประชาชนมีความสุข ลูกหลานของพวกเราได้รับสิ่งที่ดีที่สุดตลอดไปอย่างแน่นอน" นายสุทธิพงษ์ กล่าวในช่วงท้าย
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า โรงเรียนเทศบาลเวียงตาลแห่งนี้ ถือเป็นความสำเร็จในเชิงประจักษ์จากการขับเคลื่อนงานตามนโยบายของท่านปลัดกระทรวงมหาดไทย และนายกสมาคมแม่บ้านมหาดไทยได้เป็นอย่างดี อันจะเป็นการส่งเสริมด้านการศึกษาให้แก่เด็กและเยาวชน ได้เข้าถึงการศึกษา และแบ่งเบาภาระของผู้ปกครองตั้งแต่ระดับเตรียมอนุบาล จนถึงระดับประถมศึกษา เพื่อต่อยอดการศึกษาในระดับที่สูงขึ้น และสามารถพัฒนาคุณภาพชีวิตได้อย่างยั่งยืน
นายนิวัฒน์ ปะระมา นายกเทศมนตรีตำบลเวียงตาล กล่าวว่า โรงเรียนเทศบาลเวียงตาลได้ดำเนินการตามนโยบายของกรมส่งเสริมการปกครองส่วนท้องถิ่น กระทรวงมหาดไทย ในเรื่องการสร้างความมั่นคงทางอาหารอย่างยั่งยืนในสถานศึกษา เพื่อขับเคลื่อนหลักปรัชญาของเศรษฐกิจพอเพียงในสถานศึกษา การขับเคลื่อนธนาคารขยะ การจัดทำถังขยะเปียกลดโลกร้อน ภายในสถานศึกษา การจัดทำหลักสูตรท้องถิ่นในสถานศึกษา รายวิชา ประวัติศาสตร์เจ้าพ่อขุนตาน (พญาเบิก) รวมไปถึงการส่งบุคลากรเข้ารับการอบรมตามโครงการขยายผลวิทยากรเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น ระดับอำเภอ และระดับองค์กรปกครองส่วนท้องถิ่น (ครู ข) และจัดการเรียนการสอนประวัติศาสตร์ชาติไทยให้กับสถานศึกษาในพื้นที่ รวมถึงนโยบายด้านอื่น ๆ เพื่อให้เป็นโรงเรียนดีใกล้บ้าน ในการบริการสาธารณะต่อประชาชนในพื้นที่ตำบลเวียงตาล

ที่มา : https://www.thaigov.go.th/news/contents/details/86679