รัฐบาลไทย-ข่าวทำเนียบรัฐบาล-ปลัด มท. นำชาวปากน้ำโพน้อมนำพระราชดำริ ทำกิจกรรมจิตอาสาพัฒนา "ปลูกป่า-ปล่อยพันธุ์ปลา" พื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล


วันจันทร์ที่ 5 สิงหาคม 2567
05/08/2567
พิมพ์
ปลัด มท. นำชาวปากน้ำโพน้อมนำพระราชดำริ ทำกิจกรรมจิตอาสาพัฒนา "ปลูกป่า-ปล่อยพันธุ์ปลา" พื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล
ปลัด มท. นำชาวปากน้ำโพน้อมนำพระราชดำริ ทำกิจกรรมจิตอาสาพัฒนา "ปลูกป่า-ปล่อยพันธุ์ปลา" พื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เน้นย้ำ ร่วมกันทำความ ดี ด้วยหัวใจ
ปลัด มท. นำชาวปากน้ำโพน้อมนำพระราชดำริ ทำกิจกรรมจิตอาสาพัฒนา "ปลูกป่า-ปล่อยพันธุ์ปลา" พื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เน้นย้ำ ร่วมกันทำความ ดี ด้วยหัวใจ แก้ไขในสิ่งผิด ทำให้บึงบอระเพ็ด กลับมาอุดมสมบูรณ์ ยังประโยชน์เพื่อลูกหลานอย่างยั่งยืน
วันนี้ (5 ส.ค. 67) เวลา 09.30 น. ที่เขตห้ามล่าสัตว์ป่าบึงบอระเพ็ด ตำบลพระนอน อำเภอเมืองนครสวรรค์ จังหวัดนครสวรรค์ นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีเปิดโครงการปลูกป่าและปล่อยปลาในพื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กิจกรรมในครั้งนี้มีภาคีเครือข่ายภาคส่วนต่าง ๆ ร่วมกิจกรรมเป็นจำนวนกว่า 1,500 คน อาทิ นายประสพโชค อยู่สำราญ ที่ปรึกษาปลัดกระทรวงมหาดไทย นายวสันต์ สุภาภา รองอธิบดีกรมที่ดิน นายศรัณย์ศักด์  ศรีเครือเนตร รองอธิบดีกรมการปกครอง นายเอกวิทย์ มีเพียร รองอธิบดีกรมส่งเสริมการปกครองท้องถิ่น นางสาวสุภัทรา ชัยเทวารัณย์ ผู้ตรวจราชการกรมโยธาธิการและผังเมือง นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ พร้อมด้วย นายชุมพิชญ์  เดชะรัฐ นายบดินทร์ เกษมศานติ์ นายประสงค์ หล้าอ่อน รองผู้ว่าราชการจังหวัดนครสวรรค์ หัวหน้าส่วนราชการ นายอำเภอทั้ง 15 อำเภอ ผู้บริหารองค์กรปกครองท้องถิ่น ข้าราชการ ทหาร ตำรวจ หัวหน้าหน่วยงานภาครัฐและเอกชน เหล่ากาชาดจังหวัดนครสวรรค์ นักเรียน นักศึกษา ลูกเสือ เนตรนารี ประชาชนจิตอาสา โดยทุกคนต่างพร้อมใจกันสวมเสื้อสีเหลือง เพื่อแสดงออกซึ่งความจงรักภักดีและสำนึกในพระมหากรุณาธิคุณ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย มอบพันธุ์กล้าไม้ให้แก่นายอำเภอทั้ง 15 อำเภอ ผู้บริหารองค์กรปกครองท้องถิ่นพื้นที่รอบบึงบอระเพ็ด 7 แห่ง และประธานองค์กรผู้ใช้น้ำ 9 ท่าน แล้วปล่อยพันธุ์ปลาลงในแก้มลิงแหลมทอง อาทิ ปลาสวาย ปลาตะเพียน จำนวนรวม 299,999 ตัว แล้วร่วมปลูกต้นไม้ "ต้นจามจุรี" ภายใต้โครงการปลูกป่าในพื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายสุทธิพงษ์ จุลเจริญ ปลัดกระทรวงมหาดไทย กล่าวว่า พระบาทสมเด็จพระเจ้าอยู่หัว ทรงมีพระราชปณิธานอันมุ่งมั่นและแน่วแน่ในการทำให้คนไทยช่วยกัน "แก้ไขในสิ่งผิด" โดยพระองค์ได้พระราชทานพระบรมราโชบายให้คนในสังคมได้ตระหนักและให้ความสำคัญกับการสำรวจตรวจสอบสิ่งที่ผิดในสังคม โดยเฉพาะอย่างยิ่งในเรื่องสิ่งแวดล้อมที่เคยสมบูรณ์ กลับถูกพวกเราทำให้เสื่อมสภาพ ซึ่งพระองค์ท่านได้พระราชทานแนวพระราชดำริในการพัฒนาพื้นที่ ตลอดจนปรับปรุงแก้ไขแม่น้ำ คู คลองต่าง ๆ ทั้งบึงสีไฟ บึงบอระเพ็ด โดยมี พลอากาศเอก สถิตย์พงษ์ สุขวิมล ราชเลขานุการในพระองค์น้อมนำพระบรมราโชบายมาสู่ท่านผู้ว่าราชการจังหวัด ข้าราชการในพื้นที่ หน่วยงานภาครัฐและเอกชน รวมถึงประชาชนให้มาช่วยกันในการทำให้บึงบอระเพ็ดและแหล่งน้ำต่าง ๆ ได้มีสิ่งแวดล้อมที่กลับมามีสภาพที่อุดมสมบูรณ์ ยังประโยชน์ให้กับพี่น้องประชาชน ซึ่งการที่พวกเรามาร่วมกันในวันนี้ เป็นการร่วมแรงแข็งขันร่วมกันทำตามพระราชดำริของพระองค์ท่าน ด้วยการเป็นจิตอาสา เราทำความ ดี ด้วยหัวใจ ทำประโยชน์เพื่อส่วนรวมโดยไม่หวังสิ่งตอบแทน และทำให้คนในโลกนี้ได้รับประโยชน์ นอกจากนี้ พระบาทสมเด็จพระเจ้าอยู่หัว ทรงมีพระวิสัยทัศน์อันกว้างไกลแบบองค์ กล่าวคือ แนวพระราชดำริด้านการบริหารจัดการน้ำและการอนุรักษ์รักษาสิ่งแวดล้อมนอกจากจะทำให้แหล่งน้ำเป็นพื้นที่สำหรับเก็บกักเก็บน้ำได้อย่างบริบูรณ์เหมือนในอดีตแล้ว ยังสามารถเป็นพื้นที่ที่มีประโยชน์ในหน้าฝน ที่จะช่วยกักเก็บน้ำไม่ให้ไหลบ่าไปท่วมบ้านเรือน และหน้าแล้งก็ยังมีน้ำไว้ให้สิ่งมีชีวิตและคนได้ใช้ประโยชน์ ขณะเดียวกัน ต้นไม้อันร่มรื่นเขียวขจีก็จะทำให้ได้เป็นสถานที่พักผ่อนหย่อนใจและออกกำลังกายของพี่น้องประชาชนอีกด้วย
นายสุทธิพงษ์ กล่าวต่ออีกว่า กิจกรรมปลูกป่าและปล่อยปลาในพื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในวันนี้ พวกเราได้ร่วมกันเพื่อแสดงออกถึงความจงรักภักดีถวายเป็นพระพรชัยมงคลแด่พระบาทสมเด็จพระเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการช่วยกันฟื้นฟูช่วยเหลือธรรมชาติ รักษาพื้นที่จะช่วยให้เกิดความอุดมสมบูรณ์ ร่มเย็น เป็นที่อยู่อาศัยของสัตว์และผู้คน เป็นแหล่งเรียนรู้ ซึ่งเราเรียกว่าเป็นการปฏิบัติบูชา เพื่อแสดงออกซึ่งความจงรักภักดี สนองพระราชปณิธาน "แก้ไขในสิ่งผิด" ณ บึงบอระเพ็ด สถานที่สำคัญของโลก ที่เป็นพื้นที่ที่เราทุกคนจะได้ช่วยกันทำพื้นที่สาธารณะแห่งนี้ ให้กลับมามีความอุดมสมบูรณ์ ยังประโยชน์ให้คนนครสวรรค์ และคนทั่วโลก รวมถึงสรรพสัตว์ทั้งหลายให้มีความสุข หากที่นี่มีความอุดมสมบูรณ์มีความหลากหลายทางชีวภาพ คนทั้งโลกก็จะได้รับประโยชน์ ซึ่งทั้งหมดที่กล่าวมานั้นคือ การแก้ไขในสิ่งที่ผิด จึงขอให้พวกเราช่วยกันกระจายเอาความดีงามเหล่านี้ไปส่งต่อมาช่วยทำกิจกรรมที่เรียกว่า "Change for Good" ทำสิ่งที่ดีให้เกิดขึ้น แบบทำทันที "Action Now" และแน่นอนว่า "กรุงโรมไม่ได้สร้างเสร็จภายในวันเดียว" แต่หากพวกเราทุกคนทำเช่นนี้อย่างต่อเนื่อง ปลูกต้นไม้ในทุกวัน ช่วยกันรักษาความอุดมสมบูรณ์ของแหล่งน้ำ และสร้างคนรุ่นต่อไปคือ ลูกหลาน คนรุ่นใหม่ ให้เป็นผู้มีจิตสำนึกและมีนิสัยของการรักษาสิ่งแวดล้อม เราทุกคนก็จะได้ชื่อว่าเป็นผู้มีส่วนสำคัญ ในการช่วยลดหรือบรรเทาความแปรปรวนของสภาพอากาศ ที่ส่งผลให้เกิดภาวะโลกร้อน และจะทำให้บึงบอระเพ็ด เกิดประโยชน์กับชาวจังหวัดนครสวรรค์ ชาวไทย และคนทั้งโลก อย่างยั่งยืน
นายสุทธิพงษ์ กล่าวเพิ่มเติมว่า กระทรวงมหาดไทย ได้มีนโยบายให้ผู้ว่าราชการจังหวัด เชิญชวนเด็กนักเรียนร่วมกันปลูกต้นไม้ประจำชีวิต คนละ 1 ต้น และช่วยดูแลตลอดจนสำเร็จการศึกษา โดยเริ่มจากสิ่งเล็ก ๆ ทำให้ผีเสื้อกระพือปีกสะเทือนไปถึงดวงดาว แบบ "Butterfly Effect" เพื่อให้เกิดผลประโยชน์ต่อโลกของเรา นอกจากนี้ ขอฝากพ่อแม่พี่น้องในจังหวัดนครสวรรค์ ช่วยกันดูแลจัดการเรื่องขยะ ไม่ทิ้งขยะลงแม่น้ำลำคลอง ที่ทำให้แม่น้ำเสียหาย อีกทั้งหลีกเลี่ยงการใช้สารเคมีล้างภาชนะ รวมถึงการบำบัดน้ำเสียก่อนทิ้งลงแม่น้ำ เป็นต้น ซึ่งวันนี้ตนภูมิใจและดีใจที่ได้เป็นส่วนหนึ่งของชาวจังหวัดนครสวรรค์ในการทำหน้าที่พลเมืองดีของโลก เพื่อน้อมเกล้าน้อมกระหม่อมถวายเป็นพระราชกุศลถวายพระพรชัยมงคลแด่พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ซึ่งคนไทยทุกคนตั้งปฏิญาณว่าจะช่วยกัน "ทำความ ดี ด้วยหัวใจ" ตลอดปี 2567 นี้ และตลอดไป แบบไม่มีวันหมดสิ้น เพื่อทำให้ "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" สอดคล้องกับเป้าหมายการพัฒนาที่ยั่งยืนขององค์การสหประชาชาติ จึงขอให้พวกเราทุกคนมีความสุขในการทำความดี มีสุขภาพร่างกายแข็งแรงเพื่อไปทำประโยชน์ให้กับชีวิตและครอบครัว เพื่อก่อให้เกิดประโยชน์ต่อเพื่อนชาวไทยและเพื่อนชาวโลกของเรา เพิ่มขึ้นในอนาคต เพื่อให้ลูกหลานของเราได้มีโลกใบเดียว ที่สวยงามนี้เป็นที่อยู่อาศัยชั่วกัปชั่วกัลป์ตลอดไป
นายชุมพิชญ์  เดชะรัฐ รองผู้ว่าราชการจังหวัดนครสวรรค์ กล่าวว่า จังหวัดนครสวรรค์ ให้ความสำคัญกับการอนุรักษ์และฟื้นฟูทรัพยากรธรรมชาติและสิ่งแวดล้อม ทั้งการเพิ่มพื้นที่ป่าไม้ การบำรุงทรัพยากรดินและการบริหารจัดการน้ำ โดยเฉพาะอย่างยิ่งในเขตพื้นที่บึงบอระเพ็ด โดยดำเนินการตามประกาศเจตนารมณ์ "76 จังหวัด 76 คำมั่นสัญญา เพื่อความยั่งยืน" ตั้งแต่ระดับท้องถิ่น ตาม 17 เป้าหมายของ SDGs ที่จังหวัดนครสวรรค์ ให้ไว้ว่า "จะพัฒนาและฟื้นฟูบึงบอระเพ็ดเพื่อการอนุรักษ์และปกป้อง ความหลากหลายทางชีวภาพ มีการบริหารจัดการน้ำและทรัพยากรในพื้นที่อย่างเป็นระบบ โดยการมีส่วนร่วมของชุมชน รองรับการเปลี่ยนแปลงสภาพภูมิอากาศอย่างยั่งยืน" ซึ่งจังหวัดนครสวรรค์ใช้กลไกของแผนพัฒนาจังหวัด และการมีส่วนร่วมของทุกภาคส่วนในการเร่งเพิ่มพื้นที่ป่าไม้ การอนุรักษ์ดิน และการบริหารจัดการน้ำในบึงบอระเพ็ดมาอย่างต่อเนื่อง เพื่อรักษาไว้ซึ่งความอุดมสมบูรณ์ของระบบนิเวศ อีกทั้งยังเป็นแหล่งที่อยู่อาศัยของสัตว์ เป็นแหล่งอาหารของทั้งคนและสัตว์และที่สำคัญยังเป็นแหล่งดูดซับคาร์บอน ซึ่งจะช่วยลดสภาวะโลกร้อนที่จะส่งผลต่อการเปลี่ยนแปลงสภาพภูมิอากาศจนกระทบต่อการดำรงชีวิตของมนุษย์ในปัจจุบัน และในวันนี้จังหวัดนครสวรรค์ได้รับความร่วมมือจากภาคีเครือข่ายจำนวนกว่า 1,500 คน เข้ามามีส่วนร่วมในการแสดงพลังปลูกป่าในพื้นที่บึงบอระเพ็ด เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตลอดจนเป็นการสร้างจิตสำนึกและความตระหนักให้กับประชาชนและเยาวชนได้เกิดความรักและความห่วงใยในทรัพยากรธรรมชาติ

ที่มา : https://www.thaigov.go.th/news/contents/details/86716