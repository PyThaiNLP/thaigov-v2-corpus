รัฐบาลไทย-ข่าวทำเนียบรัฐบาล-สมเด็จพระนางเจ้าฯ พระบรมราชินี เสด็จพระราชดำเนินทรงเปิดงาน “วันสตรีไทย” ประจำปี 2567 พม.- สภาสมาคมสตรีฯ รับเสด็จ


วันจันทร์ที่ 5 สิงหาคม 2567
สมเด็จพระนางเจ้าฯ พระบรมราชินี เสด็จพระราชดำเนินทรงเปิดงาน “วันสตรีไทย” ประจำปี 2567 พม.- สภาสมาคมสตรีฯ รับเสด็จ
สมเด็จพระนางเจ้าฯ พระบรมราชินี เสด็จพระราชดำเนินทรงเปิดงาน “วันสตรีไทย” ประจำปี 2567 พม.- สภาสมาคมสตรีฯ รับเสด็จ
วันที่ 1 สิงหาคม 2567 เวลา 16.18 น. สมเด็จพระนางเจ้าสุทิดา พัชรสุธาพิมลลักษณ พระบรมราชินี เสด็จพระราชดำเนินทรงเปิดงาน “วันสตรีไทย” ประจำปี 2567 ภายใต้แนวคิด “น้อมเกล้าฯ ถวายความภักดี ปวงสตรีสืบสานการพัฒนา” โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กราบบังคมทูลรายงานความเป็นมาของงานวันสตรีไทย ประจำปี 2567 และ นางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ กราบบังคมทูลรายงานวัตถุประสงค์ของการจัดงานฯ พร้อมกล่าวนำถวายสัตย์ปฏิญาณของสตรีไทย และขอพระราชทานพระราชวโรกาสเบิกสตรีไทยดีเด่น และคณะบุคคลต่างๆ เข้าเฝ้าฯ ทั้งนี้ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นายธนสุนทร สว่างสาลี อธิบดีกรมกิจการสตรีและสถาบันครอบครัว คณะผู้บริหารกระทรวง พม. และสภาสมาคมสตรีแห่งชาติฯ เข้าร่วมพิธี ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี
นายวราวุธ เปิดเผยว่า กระทรวงการพัฒนาสังคมและความมั่นคงของมนุษย์ สภาสมาคมสตรีแห่งชาติในพระบรมราชินูปถัมภ์ และภาคีเครือข่าย ได้ร่วมกันจัดงาน “วันสตรีไทย” มาเป็นประจำทุกปี โดยมีวัตถุประสงค์เพื่อส่งเสริมสนับสนุนให้สตรีไทยได้มีความรู้ และความสามารถที่เพิ่มขึ้น เป็นพลังในการพัฒนาสังคมและประเทศชาติ สำหรับการจัดงานวันสตรีไทย ประจำปี 2567 จัดขึ้นภายใต้แนวคิด "น้อมเกล้าฯ ถวายความภักดี ปวงสตรีสืบสานการพัฒนา" ซึ่งตนพร้อมคณะผู้บริหารข้าราชการ กระทรวง พม. ภาคีเครือข่าย และองค์กรสมาชิกสตรีจากทั่วประเทศเข้าเฝ้าฯ สมเด็จพระนางเจ้าฯ พระบรมราชินี ซึ่งเสด็จพระราชดำเนินทรงเปิดงาน “วันสตรีไทย” ประจำปี 2567 พร้อมทั้งกราบบังคมทูลรายงานความเป็นมาของงานวันสตรีไทย ประจำปี 2567
สำหรับความเป็นมาของวันสตรีไทยนั้น สืบเนื่องมาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระกรุณาโปรดเกล้าโปรดกระหม่อมพระราชทานพระราชานุญาต ให้วันที่ 1 สิงหาคม ของทุกปี เป็น “วันสตรีไทย” ตั้งแต่ปี 2546 เป็นต้นมา และพระราชทานพระราชานุญาตให้ใช้ “ดอกกล้วยไม้ แคทลียา ควีนสิริกิติ์” เป็นดอกไม้สัญลักษณ์ประจำวันสตรีไทย ตลอดจนทรงมีพระราชดำรัสเกี่ยวกับหน้าที่ของสตรีไทยไว้ 4 ประการ คือ ประการที่  1 พึงทำหน้าที่ “แม่” ให้สมบูรณ์ ประการที่  2 พึงทำหน้าที่ของ “แม่บ้าน” ให้ดี  ประการที่ 3 พึง “รักษาเอกลักษณ์ของความเป็นสตรีไทย” และประการที่ 4 พึง “ฝึกฝนตนเอง”
ทั้งนี้ ในช่วงเช้านายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ ร่วมแสดงความยินดีกับสตรีไทยดีเด่น ประจำปี 2567 พร้อมทั้งมอบเกียรติบัตรสตรีไทยดีเด่น ประจำปี 2567 นอกจากนี้ภายในงานยังมีการแสดงนิทรรศการเฉลิมพระเกียรติ และการจัดแสดงผลิตภัณฑ์ของกลุ่มสตรีที่กรมกิจการสตรีและสถาบันครอบครัว สนับสนุน การสาธิตผลิตภัณฑ์ตามรอยพระราชดำริ และผลิตภัณฑ์ของภาคีเครือข่าย
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #วันสตรีไทย2567

ที่มา : https://www.thaigov.go.th/news/contents/details/86718