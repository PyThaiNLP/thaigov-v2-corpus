รัฐบาลไทย-ข่าวทำเนียบรัฐบาล-ฝ่ายปกครอง อ.เมืองภูเก็ต เดินหน้าจัดระเบียบสังคม บุกรวบตัวผู้ลักลอบจำหน่ายน้ำกระท่อมกลางเมือง ผู้ว่าฯ ย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแสแจ้งสายด่วน1567


วันจันทร์ที่ 5 สิงหาคม 2567
05/08/2567
พิมพ์
ฝ่ายปกครอง อ.เมืองภูเก็ต เดินหน้าจัดระเบียบสังคม บุกรวบตัวผู้ลักลอบจำหน่ายน้ำกระท่อมกลางเมือง ผู้ว่าฯ ย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแสแจ้งสายด่วน1567
ฝ่ายปกครองอำเภอเมืองภูเก็ต เดินหน้าจัดระเบียบสังคม บุกรวบตัวผู้ลักลอบจำหน่ายน้ำกระท่อมกลางเมือง ผู้ว่าฯ เน้นย้ำน้ำกระท่อมส่งผลร้ายต่อสุขภาพและเป็นสิ่งผิดกฎหมาย หากพบเบาะแส แจ้งสายด่วนศูนย์ดำรงธรรม 1567 ทันที
วันนี้ (5 ส.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต สั่งการ นายวรศิษย์ พุฒจีบ นายอำเภอเมืองภูเก็ต สนธิกำลังเจ้าหน้าที่ฝ่ายปกครอง นำโดย นายอัครา สุวัตถิกุล ป้องกันจังหวัดภูเก็ต พร้อมด้วยสมาชิกกองอาสารักษาดินแดนจังหวัดภูเก็ต ร่วมกันเข้าตรวจสอบข้อเท็จจริงจากกรณีที่มีผู้ร้องเรียนว่ามีการลักลอบเปิดร้านจำหน่ายน้ำกระท่อมในพื้นที่อำเภอเมืองภูเก็ต โดยสามารถจับกุมผู้กระทำผิดได้ 1 ราย พร้อมของกลางน้ำกระท่อมกว่า 33 ลิตร ทั้งนี้ ได้นำตัวผู้กระทำผิดพร้อมของกลางทั้งหมด ส่งพนักงานสอบสวน สภ.เมืองภูเก็ต เพื่อดำเนินคดีตามกฎหมายเป็นที่เรียบร้อยแล้ว
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า การปฏิบัติการในครั้งนี้ สืบเนื่องมาจากจังหวัดภูเก็ตได้รับร้องเรียนผ่านศูนย์ดำรงธรรมจังหวัดว่ามีร้านลักลอบจำหน่ายน้ำกระท่อมในพื้นที่อำเภอเมืองจังหวัดภูเก็ต ตนจนได้สั่งการให้ฝ่ายปกครองเข้าตรวจสอบข้อเท็จจริงดังกล่าว โดยสามารถจับกุมผู้ลักลอบจำหน่ายน้ำกระท่อมได้ 1 ราย เป็นเพศหญิง อายุ 51 ปี พร้อมของกลางมากมาย คือ ธนบัตรของกลางล่อซื้อ 200 บาท เงินสดของกลางจำนวน 590 บาท และน้ำกระท่อมกว่า 33 ลิตร
นายโสภณ สุวรรณรัตน์ ผู้ว่าราชการจังหวัดภูเก็ต กล่าวเพิ่มเติมว่า หลังจากที่เจ้าที่หน้าฝ่ายปกครองได้ทำการตรวจค้นและยึดของกลางเป็นที่เรียบร้อยแล้ว จากนั้นจึงได้แจ้งข้อกล่าวหาให้ผู้กระทำผิดทราบทั้งสิ้น 2 ข้อ ดังนี้ 1. ผลิตและจำหน่ายอาหาร (น้ำกระท่อม) ที่ห้ามผลิต นำเข้าหรือจำหน่ายโดยประกาศกระทรวงสาธารสุข โดยฝ่าฝืนต่อกฎหมาย อันเป็นการฝ่าฝืนประกาศกระทรวงสาธารณสุข (ฉบับที่ 430) พ.ศ.2564 ออกตามพระราชบัญญัติอาหาร พ.ศ.2522 เรื่องกำหนดอาหารที่ห้ามผลิต นำเข้า หรือจำหน่ายตามบัญชีแนบท้ายประกาศ ลำดับที่ 52 (กระท่อม) อันเป็นความผิดตามมาตรา 6(8) ประกอบมาตรา 50 ของพระราชบัญญัติอาหาร พ.ศ. 2522 และ 2. ขายผลิตภัณฑ์สมุนไพร (ที่ผลิตจากพืชกระท่อม) โดยไม่ได้ขึ้นทะเบียนตำรับหรือไม่ได้จดเเจ้งผลิตภัณฑ์สมุนไพร ตาม พ.ร.บ.ผลิตภัณฑ์สมุนไพร พ.ศ.2562 มาตรา 58(4)และมาตรา 106 ทั้งนี้ ได้นำตัวผู้กระทำผิดพร้อมของกลาง มา ณ ที่ ทำการปกครองจังหวัดภูเก็ต (กลุ่มงานความมั่นคง) เพื่อจัดทำบันทึกจับกุม โดยไม่มีหมายจับ เมื่อดำเนินเสร็จสิ้นตามกระบวนการแล้ว จึงได้ส่งต่อให้กับพนักงานสอบสวน สภ.เมืองภูเก็ต เพื่อดำเนินคดีตามกฏหมายต่อไป
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้นเป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานาน ๆ อาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาจังหวัดภูเก็ตไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ทั้งนี้ ขอขอบคุณเจ้าหน้าที่ทุกคนในความร่วมมือร่วมใจกันปราบปรามสิ่งผิดกฎหมายให้พ้นไป และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/86699