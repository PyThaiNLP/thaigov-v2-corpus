รัฐบาลไทย-ข่าวทำเนียบรัฐบาล-สธ.หารือร่วมคณะแพทยศาสตร์ จุฬาฯ สร้างความร่วมมือทางนวัตกรรมและวิชาการรับการเปลี่ยนแปลงสถานการณ์โลกและนโยบาย Medical Hub


วันจันทร์ที่ 5 สิงหาคม 2567
สธ.หารือร่วมคณะแพทยศาสตร์ จุฬาฯ สร้างความร่วมมือทางนวัตกรรมและวิชาการรับการเปลี่ยนแปลงสถานการณ์โลกและนโยบาย Medical Hub
ปลัดกระทรวงสาธารณสุข นำทีมผู้บริหาร สธ. หารือคณะแพทยศาสตร์ จุฬาฯ สร้างความร่วมมือทางนวัตกรรมและวิชาการทางการแพทย์ 5 ประเด็น
รองรับการเปลี่ยนแปลงสถานการณ์โลกและการขับเคลื่อนนโยบาย Medical Hub ของรัฐบาล เตรียมลงนามบันทึกข้อตกลงความร่วมมืออย่างเป็นทางการต่อไป
วันนี้ (5 สิงหาคม 2567) ที่โรงพยาบาลจุฬาลงกรณ์ สภากาชาดไทย กรุงเทพฯ นพ.โอภาส การย์กวินพงศ์ ปลัดกระทรวงสาธารณสุข เปิดเผยภายหลังนำคณะผู้บริหารกระทรวงสาธารณสุข ร่วมหารือแนวทางความร่วมมือด้านนวัตกรรมและวิชาการทางการแพทย์ กับ รศ.นพ.ฉันชาย สิทธิพันธุ์ คณบดีคณะแพทยศาสตร์ จุฬาลงกรณ์มหาวิทยาลัย และคณะ ว่า ในการหารือร่วมกันครั้งนี้ ได้ขอบคุณคณะแพทยศาสตร์ จุฬาลงกรณ์มหาวิทยาลัย ที่สนับสนุนการดำเนินงานของกระทรวงสาธารณสุขเป็นอย่างดีเสมอมา และมีการพูดคุยถึงแนวทางความร่วมมือกันในอนาคตของทั้ง 2 หน่วยงาน อาทิ ด้านข้อมูลวิชาการ การศึกษาวิจัย การจัดกระบวนการเรียนรู้แก่นิสิต นักศึกษา บุคลากรการผลิตและสนับสนุนการผลิตแพทย์ ตลอดจนการต่อยอดเชิงธุรกิจ เป็นต้น
นพ.โอภาสกล่าวต่อว่า ทั้ง 2 หน่วยงาน เห็นพ้องต้องกันในการพัฒนาความร่วมมือทางนวัตกรรมและวิชาการให้เข้มข้นมากยิ่งขึ้น เพื่อรองรับการเปลี่ยนแปลงสถานการณ์โลกและการขับเคลื่อนนโยบาย Medical Hub ของรัฐบาลให้เกิดประโยชน์สูงสุดแก่สังคม โดยเตรียมปรับบันทึกข้อตกลงความร่วมมือ (MOU) ซึ่งเดิมเป็นความร่วมมือด้านทางวิชาการเพียงอย่างเดียว ให้ขยายความครอบคลุมมากขึ้นเป็น 5 ประเด็น ได้แก่ ด้านวิชาการ การศึกษา และการฝึกอบรม อาทิ การฝึกอบรมผ่านแพลตฟอร์มเรียนออนไลน์ “MDCU Med U More” ซึ่งเป็นนวัตกรรมองค์ความรู้ทางการแพทย์ เพื่อการเรียนรู้ตลอดชีวิต (Lifelong Learning), การวิจัยทางคลินิก เพื่อยกระดับการวิจัยด้านการแพทย์, การสนับสนุนการเรียนรู้ ศึกษาดูงาน หรือปฏิบัติงานสุขภาพชายแดน ที่อาจเป็นรูปแบบผสมผสานทั้งการทำงานและพักผ่อน (Workation), การพัฒนาด้านสุขภาพดิจิทัล อาทิ นวัตกรรม AI Technology เป็นต้น และความร่วมมือด้านสุขภาพโลก
********************************************* 5 สิงหาคม 2567

ที่มา : https://www.thaigov.go.th/news/contents/details/86730