รัฐบาลไทย-ข่าวทำเนียบรัฐบาล-กรมการจัดหางาน แจงผลปฏิบัติการ “เจอ จับ ปรับ ผลักดัน” 2 เดือน ตรวจสอบแรงงานข้ามชาติ 1.6 แสนราย ย้ำบังคับใช้กฎหมายเข้มงวด ทำผิดมีโทษทั้งนายจ้าง ลูกจ้าง


วันจันทร์ที่ 5 สิงหาคม 2567
05/08/2567
พิมพ์
กรมการจัดหางาน แจงผลปฏิบัติการ “เจอ จับ ปรับ ผลักดัน” 2 เดือน ตรวจสอบแรงงานข้ามชาติ 1.6 แสนราย ย้ำบังคับใช้กฎหมายเข้มงวด ทำผิดมีโทษทั้งนายจ้าง ลูกจ้าง
กรมการจัดหางาน รับข้อสั่งการ “รมว. พิพัฒน์” ตรวจเข้มแรงงานข้ามชาติผิดกฎหมาย แจงผลปฏิบัติการตรวจสอบสถานประกอบการกว่า 1 หมื่น 2 พันแห่ง ดำเนินคดี 438 แห่ง ตรวจสอบคนต่างชาติกว่า 1.6 แสนคน ดำเนินคดี 1,179 คน
นายสมชาย มรกตศรีวรรณ อธิบดีกรมการจัดหางาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน ให้ความสำคัญกับการบริหารจัดการแรงงานข้ามชาติอย่างเป็นระบบ เพื่อแรงงานต่างชาติที่เข้ามาทำงานในประเทศไทยปฏิบัติตามกฎหมายได้อย่างเหมาะสมและได้รับการดูแลตามสิทธิที่พึงมี ดังนั้นเพื่อให้ประเทศไทยเดินหน้าไปในทิศทางดังกล่าว กรมการจัดหางานจำเป็นต้องบังคับใช้กฎหมายอย่างเข้มงวด โดยชุดปฏิบัติการด้านการตรวจสอบการทำงานของแรงงานข้ามชาติ ซึ่งประกอบด้วย เจ้าหน้าที่จากกรมการจัดหางาน สำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน ได้ลงพื้นที่ทั่วประเทศเพื่อตรวจสอบ จับกุม และดำเนินคดีนายจ้าง/สถานประกอบการ และคนต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และคนต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง ล่าสุดผลการดำเนินการระหว่างวันที่ 5 มิถุนายน –1 สิงหาคม 2567 รวม 57 วัน มีการเข้าตรวจสอบสถานประกอบการที่จ้างแรงงานข้ามชาติ ทั่วประเทศแล้ว 12,983 แห่ง ดำเนินคดี 438 แห่ง และตรวจสอบคนต่างชาติ จำนวน 162,130 คน แยกเป็นสัญชาติเมียนมา 121,285 คน กัมพูชา 24,484 คน ลาว 10,769 คน เวียดนาม 104 คน และสัญชาติอื่น ๆ 5,516 คน มีการดำเนินคดีทั้งสิ้น 1,179 คน แยกเป็นสัญชาติเมียนมา 724 คน กัมพูชา 190 คน ลาว 162 คน เวียดนาม 22 คน และสัญชาติอื่น ๆ 81 คน
กรมการจัดหางานขอย้ำเตือนว่า ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี ซึ่งหากพบการกระทำความผิดกรมการจัดหางานจะดำเนินคดีโดยไม่มีข้อยกเว้น
ทั้งนี้ หากพบเห็นการจ้างแรงงานต่างชาติผิดกฎหมาย หรือพบเห็นคนต่างชาติทำงานนอกเหนือสิทธิที่ทำได้ขอความร่วมมือทุกท่านแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/86680