รัฐบาลไทย-ข่าวทำเนียบรัฐบาล-น่าชื่นชม นักเรียนแพรกษาวิเทศศึกษา จ.สมุทรปราการ คว้า 3 เหรียญทองการแข่งขันกีฬา “ฮับกิโดชิงแชมป์โลก” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ 


วันจันทร์ที่ 5 สิงหาคม 2567
05/08/2567
พิมพ์
น่าชื่นชม นักเรียนแพรกษาวิเทศศึกษา จ.สมุทรปราการ คว้า 3 เหรียญทองการแข่งขันกีฬา “ฮับกิโดชิงแชมป์โลก” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ
ชื่นชม นักเรียนแพรกษาวิเทศศึกษา จ.สมุทรปราการ คว้า 3 เหรียญทองการแข่งขันกีฬา “ฮับกิโดชิงแชมป์โลก” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นายกเทศมนตรี ต.แพรกษา ย้ำ พร้อมขับเคลื่อนส่งเสริมแนวทางพหุปัญญา
น่าชื่นชม นักเรียนแพรกษาวิเทศศึกษา จ.สมุทรปราการ คว้า 3 เหรียญทองการแข่งขันกีฬา “ฮับกิโดชิงแชมป์โลก” ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ด้าน นายกเทศมนตรีตำบลแพรกษา เน้นย้ำ พร้อมขับเคลื่อนส่งเสริมแนวทางพหุปัญญาตามความถนัดของเด็ก มุ่งมั่นพัฒนาโรงเรียนสังกัด อปท. สู่ความเป็นเลิศทางด้านวิชาการและกีฬา เพื่อสร้างโอกาสให้เด็กเยาวชนไทยสู่ระดับนานาชาติ
วันนี้ (5 ส.ค. 67) นางอรัญญา สุวรรณบุตร นายกเทศมนตรีตำบลแพรกษา เปิดเผยถึงผลงานความสำเร็จของตัวแทนนักเรียนของโรงเรียนแพรกษาวิเทศศึกษา จ.สมุทรปราการ ที่ได้ร่วมแข่งขัน “ฮับกิโดชิงแชมป์โลก” ( ... ) ในรุ่น อายุ 9-10 ปี ชาย ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ระหว่างวันที่ 1-4 สิงหาคม 2567 ณ สนามกีฬากลางจังหวัดนนทบุรี ซึ่งการแข่งขัน ด.ช.ศุภปัญญา จักษุกัน (น้องดีแม๊กซ์) นักเรียนชั้น ป.5/2 ตัวแทนนักเรียนของโรงเรียนแพรกษาวิเทศศึกษา สามารถเอาชนะตัวแทนนักกีฬาที่เข้าร่วมการแข่งขัน จากทั่วโลก กว่า 1,000 คน คว้ารางวัลชนะเลิศ 3 เหรีญทอง ในประเภทการแข่งขัน กระโดดสูง กระโดดไกล ท่ารำมือเปล่า และคว้ารางวัลรองชนะเลิศอันดับ 1 เหรียญเงิน การแข่งขันประเภทต่อสู้ รุ่นอายุ 9-10ปี ชาย น้ำหนัก 23-25 กิโลกรัม มาครองได้สำเร็จ
นางอรัญญา สุวรรณบุตร นายกเทศมนตรีตำบลแพรกษา กล่าวว่า โรงเรียนแพรกษาวิเทศศึกษา จ.สมุทรปราการ เป็นโรงเรียนในสังกัดองค์กรปกครองส่วนท้องถิ่นของเทศบาลตำบลแพรกษา ซึ่งมีโครงการจัดส่งนักเรียนของโรงเรียนร่วมแข่งขันวิชาการภายในประเทศและต่างประเทศ รวมถึงความเป็นเลิศทางด้านกีฬา และความเป็นเลิศในด้านต่าง ๆ ซึ่งได้รับการสนับสนุนและขับเคลื่อนโดย ดร.ยงยุทธ สุวรรณบุตร ที่ปรึกษากิตติมศักดิ์นายกเทศมนตรีตำบลแพรกษา ร่วมกับ นางสาวกัณฑ์ขนิษฐ์ สติประมาณสกุล รองผู้อำนวยการสถานศึกษา รักษาการในตำแหน่ง ผู้อำนวยการโรงเรียนแพรกษาวิเทศศึกษา ตามแนวทางโรงเรียนในสังกัดองค์กรปกครองส่วนท้องถิ่นของกระทรวงมหาดไทยโดยกรมส่งเสริมการปกครองส่วนท้องถิ่นในการส่งเสริมและพัฒนาทรัพยากรมนุษย์ทั้งด้านร่างกายและจิตใจ ซึ่งโรงเรียนแพรกษาวิเทศศึกษามีแนวทางและหลักสูตรสร้างเด็กเยาวชนสู่ความเป็นเลิศโดยให้โอกาสกับเด็กนักเรียนแบบพหุปัญญา ส่งเสริมทักษะตามความถนัดอย่างต่อเนื่อง รวมถึงสนับสนุนทุนการศึกษาโดยใช้งบประมาณทั้งจากภาครัฐและภาคเอกชน เพื่อสนับสนุนให้กับเด็กที่เรียนดี ทักษะดี ไปแข่งขันกับนานาชาติ เพื่อต่อยอดไปสู่ระดับประเทศ และเพื่ออนาคตของเด็กไทย
“โรงเรียนแพรกษาวิเทศศึกษา จ.สมุทรปราการ เป็นหนึ่งในตัวแทนโรงเรียนในสังกัดองค์กรปกครองส่วนท้องถิ่นที่ได้ส่งนักเรียนเข้าแข่งขัน “ฮับกิโดชิงแชมป์โลก” ซึ่งเป็นการแข่งขันที่จัดขึ้นมาอย่างต่อเนื่อง ประกอบไปด้วย การแข่งประเภทท่ารำมือเปล่า ท่ารำอาวุธ กระโดดไกล และกระโดดสูง ประเภทโฮชินซุล ประเภทสปีดแบทเทิล เป็นต้น ซึ่งในปีนี้ถือเป็นโอกาสที่ดีที่โรงเรียนของเรามีตัวแทนเด็กเยาวชนไปแสดงความสามารถในเวทีนานาชาติ ในการแข่งขันฮับกิโดชิงแชมป์โลก ที่ประเทศไทยได้เป็นเจ้าภาพจัดการแข่งขันขึ้น ซึ่งทางตนพร้อมด้วยผู้บริหารเทศบาลตำบลแพรกษาได้เดินทางไปเยี่ยมและให้กำลังใจในวันแข่งขัน โดยตนเชื่อว่าเด็กเยาวชนทีมโรงเรียนแพรกษาวิเทศศึกษามีทักษะและความสามารถ ทำให้สามารถเอาชนะคว้าแชมป์ในรายการแข่งขันนี้มาได้ในที่สุด เรียกได้ว่า “เด็กไทยไม่แพ้ชาติใดในโลก” นับว่าเป็นที่น่ายินดีและน่าดีใจที่ทุกคนได้ไปสร้างชื่อเสียงให้กับโรงเรียนและประเทศไทย รวมถึงจังหวัดสมุทรปราการ เราพร้อมให้การสนับสนุนน้อง ๆ เยาวชน ในการทำกิจกรรมต่าง ๆ ของพื้นที่ในความรับผิดชอบของเทศบาลตำบลแพรกษาอย่างเต็มที่ เราหวังว่าความสำเร็จในครั้งนี้จะเป็นต้นแบบของโรงเรียนที่จะได้นำไปต่อยอด สานต่อความสำเร็จในการแข่งขันครั้งต่อไป ตลอดจนพัฒนากีฬาต่าง ๆ รวมถึงในด้านวิชาการทุกประเภท” นางอรัญญาฯ กล่าว
นางอรัญญา สุวรรณบุตร นายกเทศมนตรีตำบลแพรกษา กล่าวเพิ่มเติมว่า เทศบาลตำบลแพรกษามีความมุ่งมั่นในการสนับสนุนการพัฒนาทักษะเด็กเยาวชนในทุกโรงเรียนของเรา โดยเฉพาะการสร้างโอกาสให้กับเด็กไทยในระดับท้องถิ่นได้ไปแข่งขันและแสดงทักษะในทุกระดับ ตลอดจนพัฒนาไปสู่เวทีนานาชาติ โดยจะนำเอาต้นแบบของน้อง ๆ โรงเรียนแพรกษาวิเทศศึกษาไปขับเคลื่อนต่อยอดขยายผล ซึ่งในปี 2567 นี้จะมีการพัฒนาเด็กไปแข่งขันทักษะคณิตศาสตร์ แข่งขันหุ่นยนต์ แข่งขันทักษะทางภาษาจีน และอื่น ๆ อีกมากมาย ซึ่งในฐานะนายกเทศมนตรีตำบลแพรกษา พร้อมที่จะสานต่อความสำเร็จ และยินดีที่จะสนับสนุนในทุกกิจกรรมที่ก่อให้เกิดสิ่งที่ดี “Change for Good” เพื่อทำให้เด็กและเยาวชนคนไทยที่มีความสามารถได้พัฒนายกระดับ สร้างชื่อเสียงให้กับตนเองและครอบครัว รวมถึงทำประโยชน์ให้กับประเทศชาติต่อไป

ที่มา : https://www.thaigov.go.th/news/contents/details/86723