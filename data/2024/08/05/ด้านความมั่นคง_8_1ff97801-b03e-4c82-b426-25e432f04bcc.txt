รัฐบาลไทย-ข่าวทำเนียบรัฐบาล-กรมการจัดหางาน Up skill เจ้าหน้าที่ด้านการตรวจสอบการทำงานของคนต่างชาติ ยกระดับการปราบปรามแรงงานผิดกฎหมาย


วันจันทร์ที่ 5 สิงหาคม 2567
05/08/2567
พิมพ์
กรมการจัดหางาน Up skill เจ้าหน้าที่ด้านการตรวจสอบการทำงานของคนต่างชาติ ยกระดับการปราบปรามแรงงานผิดกฎหมาย
วันที่ 5 สิงหาคม 2567 นายสมชาย มรกตศรีวรรณ อธิบดีกรมการจัดหางาน เปิดโครงการอบรมเจ้าหน้าที่ผู้ปฏิบัติงานด้านการตรวจสอบการทำงานของคนต่างด้าว ตาม พรก. การบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม
ณ ห้องประชุมเทียน อัชกุล ชั้น 10 กรมการจัดหางาน
นายสมชาย มรกตศรีวรรณ อธิบดีกรมการจัดหางาน เปิดเผยว่า ประเทศไทยประสบปัญหาขาดแคลนแรงงาน ซึ่งเป็นกำลังสำคัญในการฟื้นฟูและขับเคลื่อนเศรษฐกิจ แรงงานต่างชาติจึงเป็นปัจจัยสำคัญสำหรับผู้ประกอบการที่จะช่วยให้เดินหน้ากิจการต่อไปได้ กรมการจัดหางาน ในฐานะผู้ควบคุม ดูแล ตรวจสอบการทำงานคนต่างชาติให้เป็นไปตามกฎหมาย โดยเฉพาะคนต่างชาติที่ลักลอบทำงานผิดกฎหมายหรือแย่งอาชีพคนไทย โดยคำนึงถึงความมั่นคงทางเศรษฐกิจและสังคม รวมทั้งโอกาสในการประกอบอาชีพของคนไทยเป็นสำคัญ ดังนั้น “พนักงานเจ้าหน้าที่” ผู้ปฏิบัติงานด้านการตรวจสอบการทำงานของคนต่างด้าวจึงเป็นกลไกสำคัญในการขับเคลื่อนภารกิจของกรมการจัดหางาน จำเป็นต้องได้รับการฝึกอบรมและมีแนวทางในการปฏิบัติงานที่ชัดเจน มีมาตรฐานเดียวกัน ถูกต้องตามหลักกฎหมายต่าง ๆ ที่เกี่ยวข้อง มีความโปร่งใส เป็นธรรมแก่ทุกฝ่าย และสามารถตรวจสอบได้
นายสมชาย กล่าวต่อว่า กรมฯ จัดโครงการอบรมเจ้าหน้าที่ผู้ปฏิบัติงานด้านการตรวจสอบการทำงานของคนต่างด้าว ประจำปีงบประมาณ พ.ศ. 2567 จัดขึ้นระหว่างวันที่ 5 – 9 สิงหาคม 2567 เป็นระยะเวลา 5 วัน เพื่อสร้างความรู้ ความเข้าใจ ในบทบาทของพนักงานเจ้าหน้าที่ และแนวทางการปฏิบัติงาน การบังคับใช้กฎหมาย ให้แก่ทั้งข้าราชการและเจ้าหน้าที่ในสังกัดกรมการจัดหางานทั้งส่วนกลางและส่วนภูมิภาค เพื่อให้การบังคับใช้กฎหมายเกิดประสิทธิภาพ เป็นไปตามนโยบายของรัฐบาลและกระทรวงแรงงาน สร้างสัมพันธภาพระหว่างเจ้าหน้าที่ แลกเปลี่ยนแนวความคิดและประสบการณ์ด้านการตรวจสอบการทำงานของคนต่างชาติ เพื่อพัฒนาแนวทางปฏิบัติงาน ตลอดจนยกระดับความรู้ด้านการป้องกันและปราบปรามการค้ามนุษย์ และการคัดแยกผู้เสียหายจากการถูกค้ามนุษย์ด้านแรงงาน โดยมีผู้เข้าร่วมอบรมประกอบด้วยเจ้าหน้าที่จากส่วนกลางและส่วนภูมิภาค จำนวน 100 คน

ที่มา : https://www.thaigov.go.th/news/contents/details/86713