รัฐบาลไทย-ข่าวทำเนียบรัฐบาล-​“รัดเกล้า” วอนอย่าเชื่อข่าวปลอม อย่าแชร์! เนื้อหา ธปท. เตือน แอปฯ ทางรัฐ ไร้ความปลอดภัยในการเก็บข้อมูลส่วนบุคคล ย้ำ DGA คอนเฟิร์ม แอปฯ เน้นความมั่นคงและความปลอดภัยของข้อมูล 


วันจันทร์ที่ 5 สิงหาคม 2567
05/08/2567
พิมพ์
​“รัดเกล้า” วอนอย่าเชื่อข่าวปลอม อย่าแชร์! เนื้อหา ธปท. เตือน แอปฯ ทางรัฐ ไร้ความปลอดภัยในการเก็บข้อมูลส่วนบุคคล ย้ำ DGA คอนเฟิร์ม แอปฯ เน้นความมั่นคงและความปลอดภัยของข้อมูล
​“รัดเกล้า” วอนอย่าเชื่อข่าวปลอม อย่าแชร์! เนื้อหา ธปท. เตือน แอปฯ ทางรัฐ ไร้ความปลอดภัยในการเก็บข้อมูลส่วนบุคคล ย้ำ DGA คอนเฟิร์ม แอปฯ เน้นความมั่นคงและความปลอดภัยของข้อมูล ระบบเป็นไปตามหลักมาตรฐานสากลโลก
วันนี้ (5 สิงหาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า แอปฯ ทางรัฐ มีความปลอดภัย มีมาตรฐานการป้องกันและการรักษาความปลอดภัยระดับโลก ตั้งแต่ขั้นตอนการออกแบบ เน้นเรื่องความมั่นคงปลอดภัยของข้อมูลและระบบเป็นหลัก มีการตรวจสอบและทดสอบระบบอย่างต่อเนื่อง
ตามที่มีกระแสข่าวในโลกออนไลน์ว่า ธนาคารแห่งประเทศไทย (ธปท.) เตือนแอปฯ ทางรัฐ ไร้ความปลอดภัยนั้น รองโฆษกประจำสำนักนายกรัฐมนตรีย้ำเตือนว่าเป็นข่าวปลอม !! ภายหลังตรวจสอบข้อมูล ธปท. ชี้แจงว่า ไม่ได้ระบุตามที่เป็นข่าว แต่เคยมีหนังสือให้ความเห็นเกี่ยวกับการดำเนินการพัฒนาระบบสำหรับโครงการเติมเงิน 10,000 บาท ผ่าน Digital Wallet ว่าอยากให้เป็นไปตามมาตรฐานสากล ทั้งด้านความมั่นคงปลอดภัย (confidentiality & security) ความถูกต้องน่าเชื่อถือ (integrity) และความมีเสถียรภาพพร้อมใช้งานได้อย่างต่อเนื่อง (availability) รวมทั้งมีการบริหารจัดการด้าน IT Governance โดยระบบลงทะเบียนต้องได้มาตรฐานเทียบเคียงกับบริการภาคการเงินสามารถป้องกันความเสี่ยงของการถูกสวมรอย หรือใช้เป็นช่องทางการทำทุจริต หรือการทำธุรกรรมที่ผิดกฎหมายได้ รวมถึงมีศักยภาพรองรับผู้ใช้จำนวนมากได้  ซึ่งทางรัฐบาลเองได้รับทราบความเห็นทุกข้อ และได้ดำเนินการอย่างรอบคอบเพื่อปิดข้อกังวลเหล่านี้
รองโฆษกประจำสำนักนายกรัฐมนตรีกล่าวว่า แอปฯ ทางรัฐ ซึ่งพัฒนาโดยสำนักงานพัฒนารัฐบาลดิจิทัล (องค์การมหาชน) (DGA) ทำหน้าที่เพียงเชื่อมโยงข้อมูลและบริการจากหน่วยงานต้นทาง โดยไม่ได้เก็บข้อมูลประชาชนแต่อย่างใด และข้อมูลส่วนบุคคลที่แสดงในแอปฯ ทางรัฐสามารถเข้าถึงได้เฉพาะเจ้าของข้อมูล และผู้มีอำนาจตามกฎหมายในการเข้าถึงข้อมูลเท่านั้น อีกทั้ง แอปฯ ทางรัฐในปัจจุบัน ยังไม่มีการเชื่อมกับบัญชีธนาคารและไม่มีการเก็บข้อมูลบัญชีธนาคารของประชาชนแต่อย่างใด ฉะนั้นข่าวลือว่าข้อมูลส่วนตัวโดนดูดออกไปหลังจากลงทะเบียน หรือความกังวลใจว่าบัญชีธนาคารจะโดนแฮ็คหลังจากลงทะเบียนนั้น เป็นเฟคนิวส์ ขอวอนประชาชนอย่าเชื่อและไม่ส่งข้อมูลต่อ เพื่อระงับการสร้างความกังวลใจที่ผิด ๆ ในสังคม
รองโฆษกฯ เสริมว่าแอปฯ ทางรัฐ อนุญาตให้หน่วยงานของรัฐเชื่อมโยงข้อมูลและบริการของตนเข้าสู่แอปพลิเคชันทางรัฐเท่านั้น ภายใต้วิธีการเชื่อมต่อที่มีการควบคุมกำกับดูแล และมีความมั่นคงปลอดภัยสูง โดยไม่ได้เปิดให้บุคคลทั่วไป หรือภาคเอกชน หรือธนาคารเชื่อมโยงข้อมูลบัญชีและระบบบริการกับแอปฯ ทางรัฐแต่อย่างใด ขอประชาชนมีความสะบายใจ

ที่มา : https://www.thaigov.go.th/news/contents/details/86706