รัฐบาลไทย-ข่าวทำเนียบรัฐบาล-พม. ร่วมกับ สภาสมาคมสตรีแห่งชาติฯ จัดงานวันสตรีไทย ประจำปี 2567 “น้อมเกล้าฯ ถวายความภักดี ปวงสตรีสืบสานการพัฒนา”


วันจันทร์ที่ 5 สิงหาคม 2567
พม. ร่วมกับ สภาสมาคมสตรีแห่งชาติฯ จัดงานวันสตรีไทย ประจำปี 2567 “น้อมเกล้าฯ ถวายความภักดี ปวงสตรีสืบสานการพัฒนา”
พม. ร่วมกับ สภาสมาคมสตรีแห่งชาติฯ จัดงานวันสตรีไทย ประจำปี 2567 “น้อมเกล้าฯ ถวายความภักดี ปวงสตรีสืบสานการพัฒนา”
วันที่ 1 สิงหาคม 2567 กระทรวงการพัฒนาสังคมและความมั่นคงของมนุษย์ (พม.) ร่วมกับ สภาสมาคมสตรีแห่งชาติ ในพระบรมราชินูปถัมภ์ จัดงานวันสตรีไทย ประจำปี 2567 ภายใต้แนวคิด “น้อมเกล้าฯ ถวายความภักดี ปวงสตรีสืบสานการพัฒนา” เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 และเพื่อเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสที่จะทรงเจริญพระชนมพรรษา 92 พรรษา ในวันที่ 12 สิงหาคม 2567 และเพื่อเฉลิมพระเกียรติ สมเด็จพระนางเจ้าฯ พระบรมราชินี เนื่องในโอกาสที่ทรงเจริญพระชนมพรรษา 46 พรรษา 3 มิถุนายน 2567 ซึ่งในเวลา 16.00 น. โดยประมาณ สมเด็จพระนางเจ้าฯ พระบรมราชินี ทรงเสด็จพระราชดำเนินไปทรงเป็นองค์ประธานในพิธีเปิดงานวันสตรีไทย ประจำปี 2567 และทอดพระเนตรนิทรรศการเฉลิมพระเกียรติฯ ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี พร้อมถ่ายทอดสดพิธีเปิดงานวันสตรีไทย 2567 ทางสถานีวิทยุโทรทัศน์แห่งประเทศไทยช่อง NBT2HD และสถานีวิทยุกระจายเสียงแห่งประเทศไทย ตั้งแต่เวลา 16.00 น. เป็นต้นไป
และในเวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสุกัญญา ประจวบเหมาะ ประธานสภาสมาคมสตรีแห่งชาติ ในพระบรมราชินูปถัมภ์ ร่วมแสดงความยินดีกับสตรีไทยดีเด่น ประจำปี 2567 พร้อมทั้งมอบเกียรติบัตรสตรีไทยดีเด่น ประจำปี 2567 จำนวน 150 ราย จากนั้น เยี่ยมชมนิทรรศการ และบูธกิจกรรมของหน่วยงานภาคีเครือข่าย ซึ่งจัดในรูปแบบของ Hall of Frame
นางสาวสุกัญญา กล่าวว่า ด้วยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระกรุณาโปรดเกล้าโปรดกระหม่อม ให้วันที่ 1 สิงหาคมของทุกปีเป็น “วันสตรีไทย” นับตั้งแต่ปี 2546 เป็นต้นมา และพระราชทานพระราชานุญาต ให้ใช้ “ดอกกล้วยไม้ คัทลียา ควีนสิริกิติ์” เป็นดอกไม้สัญลักษณ์ ประจำวันสตรีไทย ซึ่งในปี 2567 นี้ เป็นปีมหามงคลพระบาทสมเด็จพระเจ้าอยู่หัว ทรงเจริญพระชนมพรรษา ครบ 6 รอบ 72 พรรษา สภาสมาคมสตรีแห่งชาติฯ น้อมสำนึกในพระมหากรุณาธิคุณ เป็นล้นพ้นอย่างหาที่สุดมิได้ และน้อมใจกันตั้งปณิธานสืบสานการทำความดีถวายพระบรมวงศานุวงศ์ทุกพระองค์  โดยการจัดกิจกรรม อันเป็นสาธารณกุศล รวมทั้งการจัดงานวันสตรีไทยอย่างต่อเนื่อง ตั้งแต่ปี 2546 เป็นต้นมา โดยมีวัตถุประสงค์เพื่อส่งเสริมสนับสนุนให้สตรีไทยได้มีความรู้ และความสามารถที่เพิ่มขึ้น เป็นพลังในการพัฒนาสังคมและประเทศชาติ
นายอนุกูล กล่าวว่า สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงทรงพระกรุณาโปรดเกล้าโปรดกระหม่อม พระราชทานแนวพระราชดำริหน้าที่สำคัญเบื้องต้นของสตรีไทย 4 ประการ ได้แก่ 1) พึงทำหน้าที่ของแม่ให้สมบูรณ์ 2) พึงทำหน้าที่ของแม่บ้านให้ดี 3) พึงรักษาเอกลักษณ์ของความเป็นสตรีไทย และ 4) พึงฝึกฝนตนเองให้มีความรู้ความสามารถยิ่งขึ้น ซึ่งสตรีไทยสามารถน้อมนำกระแสพระราชดำรัส สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ไปใช้เป็นแนวทางในการดำเนินชีวิตและพัฒนาตนเอง อันส่งผลให้ครอบครัว สังคมไทย และประเทศไทยมีความสุข ความเจริญ นำไปสู่การพัฒนาต่างๆ อย่างต่อเนื่อง
นายอนุกูล กล่าวต่อไปว่า กระทรวงการพัฒนาสังคมและความมั่นคงของมนุษย์ สภาสมาคมสตรีแห่งชาติในพระบรมราชินูปถัมภ์ และภาคีเครือข่าย ทั้ง 77 จังหวัด จึงร่วมกันจัดงาน “วันสตรีไทย” มาเป็นประจำทุกปี สำหรับการจัดงานวันสตรีไทย ประจำปี 2567 จัดขึ้นภายใต้แนวคิด "น้อมเกล้าฯ ถวายความภักดี ปวงสตรีสืบสานการพัฒนา" โดยนำเสนอให้เห็นถึงภาพรวมการดำเนินงานของกระทรวง พม. ภายใต้การขับเคลื่อนนโยบายวิกฤตประชากร โดยการเสริมพลังวัยทำงานให้สามารถตั้งตัว ดูแลครอบครัว และพร้อมที่จะสูงอายุอย่างมีคุณภาพ เพิ่มคุณภาพของเด็กและเยาวชน สร้างพลังผู้สูงอายุ เพิ่มโอกาสและเสริมสร้างคุณค่าคนพิการ และสร้างระบบนิเวศที่เอื้อต่อความมั่นคงของครอบครัว
นายอนุกูล กล่าวเพิ่มเติมว่า สำหรับงานวันสตรีไทย ประจำปี 2567 มีการแสดงนิทรรศการที่น่าสนใจ ประกอบด้วย นิทรรศการเฉลิมพระเกียรติ พระบาทสมเด็จพระเจ้าอยู่หัว ในโอกาสพระราชพิธีมหามงคลเฉลิมพระชนมพรรษาครบ 6 รอบ 28 กรกฎาคม 2567 นิทรรศการเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นิทรรศการเฉลิมพระเกียรติ สมเด็จพระนางเจ้าฯ พระบรมราชินี นิทรรศการและการจัดแสดงผลิตภัณฑ์ ตามโครงการเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 นิทรรศการประวัติผลงานของสตรีไทยดีเด่น นิทรรศการผลการดำเนินงานของกระทรวง พม. ผ่านทางนิทรรศการมีชีวิต ภายใต้นโยบาย 5x5 ฝ่าวิกฤตประชากร และนิทรรศการของกระทรวงวัฒนธรรม รวมทั้งของภาคีเครือข่าย ได้แก่ ร้านโกลเด้น เพลซ มูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ และมูลนิธิสายใจไทย ในพระบรมราชูปถัมภ์
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #วันสตรีไทย2567

ที่มา : https://www.thaigov.go.th/news/contents/details/86715