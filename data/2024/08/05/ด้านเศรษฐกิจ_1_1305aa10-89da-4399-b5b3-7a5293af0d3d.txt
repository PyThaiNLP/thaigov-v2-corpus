รัฐบาลไทย-ข่าวทำเนียบรัฐบาล-ดร.ณมาณิตา ผู้ช่วย รมว.กษ. เปิดปฏิบัติการ “ลงแขก ลงคลอง” ครั้งที่ 2 กำจัดปลาหมอคางดำ 


วันจันทร์ที่ 5 สิงหาคม 2567
ดร.ณมาณิตา ผู้ช่วย รมว.กษ. เปิดปฏิบัติการ “ลงแขก ลงคลอง” ครั้งที่ 2 กำจัดปลาหมอคางดำ
ดร.ณมาณิตา ผู้ช่วย รมว.กษ. เปิดปฏิบัติการ “ลงแขก ลงคลอง” ครั้งที่ 2 กำจัดปลาหมอคางดำ ณ บริเวณริมคลองโคกขาม หลังศาลพันท้ายนรสิงห์ จ.สมุทรสาคร
เมื่อวันที่ 4 ส.ค. 67 ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ ประธานคณะกรรมการติดตามและขับเคลื่อนงานด้านการเกษตรและสหกรณ์ ตามนโยบาย รมว.กระทรวงเกษตรและสหกรณ์ พร้อมด้วย นายสุวัฐน์ วงศ์สุวัฒน์ รองอธิบดีกรมประมง ร.ต.ประพันธ์ ถึกสกุล นายอำเภอเมืองสมุทรสาคร  นายวิโรจน์ มาเจริญ นายวัฒนา แตงมณี ที่ปรึกษา รมว.เกษตรและสหกรณ์ นายนิรุทธิ์ แก้วนิล นายก อบต.พันท้ายนรสิงห์ นายเผดิม รอดอินทร์ ประมงจังหวัดสมุทรสาคร หัวหน้าหน่วยงานในสังกัดกระทรวงเกษตรและสหกรณ์ เรือนจำจังหวัดสมุทรสาคร ตำรวจน้ำสมุทรสาคร พันธมิตรกำจัดปลาหมอคางดำ ภาคเอกชน และกลุ่มเกษตรกรในพื้นที่ เข้าร่วมเปิดปฏิบัติการ “ลงแขก ลงคลอง” ครั้งที่ 2 กำจัดปลาหมอคางดำ ณ บริเวณริมคลองโคกขาม หลังศาลพันท้ายนรสิงห์ ต.พันท้ายนรสิงห์ อ.เมืองฯ จ.สมุทรสาคร
สืบเนื่องจากสถานการณ์ที่พบปลาหมอคางดำ แพร่ระบาดในหลายพื้นที่ โดยเฉพาะใน 16 จังหวัดที่ได้ประกาศเป็นพื้นที่การแพร่ระบาดปลาหมอคางดำ ดังนั้นเพื่อเป็นการร่วมกันตัดวงจรชีวิต กำจัดปลาหมอคางดำ จึงได้มีการจัดกิจกรรม “ลงแขก ลงคลอง” กำจัดปลาหมอคางดำ ก่อนปล่อยพันธุ์ปลานักล่า คืนความอุดมสมบูรณ์ให้แก่ทรัพยากรในแหล่งน้ำ นอกจากจะเป็นการร่วมกันกำจัดปลาหมอคางดำออกจากแหล่งน้ำธรรมชาติแล้วยังเป็นการสื่อสารและประชาสัมพันธ์สร้างการรับรู้กับประชาชนในพื้นที่ได้รับทราบสถานการณ์การแพร่ระบาดของปลาหมอคางดำอีกด้วย
สำหรับการจัดกิจกรรม "ลงแขก ลงคลอง " ในแหล่งน้ำ บริเวณหลังศาลพันท้ายนรสิงห์นั้น ทางสำนักงานประมงจังหวัดสมุทรสาครได้รับแจ้งจากพี่น้องประชาชนในพื้นที่ว่า พบปลาหมอคางดำอาศัยอยู่เป็นจำนวนมาก จึงได้มีการประสานกับ อบต.พันท้ายนรสิงห์ และพันธมิตรกำจัดปลาหมอคางดำ ร่วมกันจับปลาหมอคางดำขึ้นจากคลองโดยวิธีโรยกากชา ล้อมอวน และทอดแห อีกทั้งยังมีการจัดกิจกรรมสาธิตการทำน้ำหมักชีวภาพจากปลาหมอคางดำ โดยนายธนัชกฤต  กลิ่นหวล ผู้อำนวยการสถานีพัฒนาที่ดินสมุทรสาคร พร้อมด้วยเจ้าหน้าที่ มาให้บริการแจกจ่ายน้ำหมักชีวภาพคุณภาพสูงจากปลาหมอคางดำ ให้ความรู้การใช้น้ำหมักชีวภาพคุณภาพสูงจากปลาหมอคางดำ พร้อมคำแนะนำเกี่ยวกับงานด้านการพัฒนาที่ดิน เพื่อให้เกษตรกรมีการใช้ประโยชน์จากดินและที่ดินได้อย่างยั่งยืน
ทั้งนี้ ภายในงานมีการสาธิตการทำผลิตภัณฑ์อาหารแปรรูปจากปลาหมอคางดำ อาทิ ปลายอ ไส้อั่ว น้ำปลา ก้างปลาป่น ขนมจีนน้ำยาปลาหมอคางดำ ปลาบดแผ่น การทำปลาหมอคางดำแดดเดียว ปลาหมอคางดำทอดเกลือ และการแล่ปลาหมอคางดำเพื่อนำไปประกอบอาหารนานาชนิด และในโอกาสนี้ ทางกลุ่มพันธมิตรกำจัดปลาหมอคางดำ ได้มอบพันธุ์ปลากะพง ขนาด 5 นิ้ว จำนวน 5,000 ตัว ให้กับสำนักงานประมงจังหวัดสมุทรสาคร เพื่อนำไปปล่อยในแหล่งน้ำ กำจัดลูกปลาหมอคางดำที่รอดจากการจับด้วยเครื่องมือชนิดต่าง ๆ โดยมี ดร.ณมาณิตา กลับบ้านเกาะ ผู้ช่วยรัฐมนตรีประจำกระทรวงเกษตรและสหกรณ์ เป็นผู้รับมอบ
ดร.ณมาณิตา กล่าวว่า ตามที่ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้ลงพื้นที่ จ.สมุทรสาคร และรับทราบปัญหาความเดือดร้อนของพี่น้องประชาชน เกี่ยวกับการแพร่ระบาดของปลาหมอคางดำ จึงดำเนินการแก้ปัญหาทันทีจากการลงพื้นที่เมื่อวันที่ 28 ต.ค.66 ที่ห้องประชุมตลาดทะเลไทย มีชาวประมงอวนรุนเสนอขอให้ช่วยเพิ่มราคารับซื้อปลาหมอคางดำจากเดิมกิโลกรัมละ 5 บาท เพิ่มเป็นกิโลกรัมละ 10 บาท  ร.อ.ธรรมนัส จึงได้หารือกับนายกสมาคมปลาป่นและได้ข้อยุติว่าทางโรงงานปลาป่นยินดีให้ความร่วมมือ เพิ่มราคารับซื้อเป็นกิโลกรัมละ 7 บาท จากนั้น ร.อ.ธรรมนัส ได้มอบนโยบายให้กรมพัฒนาที่ดิน นำนวัตกรรมจากผลิตภัณฑ์สารเร่งจุลินทรีย์มาใช้ประโยชน์ในการร่วมแก้ไขปัญหาปลาหมอคางดำแพร่ระบาด นำปลาหมอคางดำมาเป็นวัสดุสำคัญเพื่อใช้ผลิตเป็นน้ำหมักชีวภาพ ต่อมา ร.อ.ธรรมนัส ได้เจรจาขอความร่วมมือจากโรงงานปลาป่นช่วยเพิ่มราคารับซื้อปลาหมอคางดำกิโลกรัมละ 10 บาท และได้ตั้งคณะกรรมการฯ ในการแก้ปัญหาการแพร่ระบาดของปลาหมอคางดำ แต่งตั้งอนุกรรมการฯ ระดับจังหวัด ให้ขับเคลื่อนนโยบายของกรมประมง ในการเร่งกำจัดปลาหมอคางดำให้เร็วที่สุด ซึ่งปัจจุบัน จ.สมุทรสาคร มีการกำจัดปลาหมอคางดำไปแล้วกว่า 600,000 กิโลกรัม
ขณะนี้ กรมประมงได้มีการจัดตั้งจุดรับซื้อขึ้นทุกจังหวัดที่มีการแพร่ระบาด จํานวน 73 จุด โดยกำหนดราคารับซื้อที่กิโลกรัมละ 15 บาท ก่อนรวบรวมปลาหมอคางดําที่รับซื้อไว้ไปให้สถานีพัฒนาที่ดินแต่ละพื้นที่ผลิตเป็นน้ําหมักชีวภาพ เพื่อส่งมอบให้การยางแห่งประเทศไทยนําไปให้เกษตรกรในโครงการแปลงใหญ่ใช้ในพื้นที่สวนยางกว่า 200,000 ไร่ โดยเปิดจุดรับซื้อปลาหมอคางดํา เริ่มตั้งแต่วันที่ 1 ส.ค.67 ซึ่งในพื้นที่จังหวัดสมุทรสาครมีผู้สมัครเป็นจุดรับซื้อ 10 ราย อีกทั้งเมื่อวันที่ 30 ก.ค.67 ที่ผ่านมา คณะรัฐมนตรีได้เห็นชอบแผนปฏิบัติการแก้ไขปัญหาการแพร่ระบาดปลาหมอคางดำ 2567 - 2570 ประกอบด้วย 7 มาตรการ ตามที่กระทรวงเกษตรฯเสนอ เพื่อแก้ปัญหาปลาหมอคางดำ โดยใช้กรอบงบประมาณ 450 ล้านบาท จึงนับเป็นทิศทางที่ดีในการแก้ปัญหาการแพร่ระบาดของปลาหมอคางดำ เพื่อคืนทรัพยากรสัตว์น้ำ ฟื้นฟูระบบนิเวศที่อุดมสมบูรณ์ให้กลับคืนมาอีกครั้ง

ที่มา : https://www.thaigov.go.th/news/contents/details/86681