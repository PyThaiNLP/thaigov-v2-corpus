รัฐบาลไทย-ข่าวทำเนียบรัฐบาล-ฝ่ายปกครอง อ.กระนวน จ.ขอนแก่น บุกจับ 


วันจันทร์ที่ 5 สิงหาคม 2567
05/08/2567
พิมพ์
ฝ่ายปกครอง อ.กระนวน จ.ขอนแก่น บุกจับ
ฝ่ายปกครอง อ.กระนวน จ.ขอนแก่น บุกจับ "ลูกชายคลั่ง เสพยาบ้า ขู่ทำร้ายแม่" ล่าสุด ด้านนายอำเภอสั่งการให้นำตัวผู้เสพเข้าสู่กระบวนการบำบัดฟื้นฟู พร้อมทั้งเน้นย้ำให้ทุกภาคส่วนร่วมกัน Re X-ray พื้นที่เพื่อป้องกันและปราบปรามปัญหายาเสพติดอย่างเต็มรูปแบบ
วันนี้ (5 ส.ค. 67) นายคเณศวร เกษอินทร์ นายอำเภอกระนวน จังหวัดขอนแก่น เปิดเผยว่า ตามที่ศูนย์ดำรงธรรมอำเภอกระนวน ได้รับแจ้งจากแม่ของเยาวชนรายหนึ่งว่า ลูกชายได้เสพยาบ้า จนเกิดอาการคลุ้มคลั่ง และขู่ทำร้าย ขอให้ช่วยนำเจ้าหน้าที่มาควบคุมตัว ตนจึงได้สั่งการให้นายธวัชชัย ทวีผล ปลัดอำเภอฝ่ายความมั่นคง นำกำลังสมาชิก อส. เข้าตรวจสอบภายในบ้านเลขที่ หมู่ที่ 2 ตำบลห้วยโจด อำเภอกระนวน โดยทันที
นายคเณศวร กล่าวต่อไปว่า จากการเข้าตรวจสอบภายในบ้าน เจ้าหน้าที่พบ นายปารมี (สงวนนามสกุล) อายุ 25 ปี มีท่าทีพิรุธ โดยแม่ของนายปารมียืนยันว่าบุตรชายเสพยาบ้า เจ้าหน้าที่จึงได้ดำเนินการตรวจค้นภายในบ้านและห้องนอนของนายปารมี โดยละเอียด พบยาบ้า จำนวน 4 เม็ด โดยนายปารมี รับว่าตนเองเสพไปแล้ว 2 เม็ด เมื่อเจ้าหน้าที่ได้นำปัสสาวะไปตรวจ เบื้องต้นผลปัสสาวะเป็นบวก มีสารเสพติดอยู่ในร่างกาย จึงได้นำตัวตรวจยืนยันผลที่โรงพยาบาลสมเด็จพระยุพราชกระนวน และนำตัวดำเนินคดีตามกฎหมายต่อไป
"สำหรับการเข้าตรวจค้นในครั้งนี้ อำเภอกระนวน ได้ดำเนินการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการป้องกันและปราบปรามยาเสพติด และนโยบายของ นายสุทธิพงษ์ จุลเจริญ ปลัดกระทรวงมหาดไทย ที่ได้สั่งการให้ผู้ว่าราชการจังหวัดทุกจังหวัด และทุกอำเภอ บูรณาการร่วมกับหน่วยงานในพื้นที่ปฏิบัติการตามแผนปฏิบัติการป้องกันและปราบปรามยาเสพติด โดยดำเนินการให้ครอบคลุม ทั้งด้านการป้องกัน การปราบปราม การบังคับใช้กฎหมาย การบำบัดรักษายาเสพติด และการดำเนินการค้นหาผู้เสพ/ผู้ติดยาเสพติด ผู้ค้าและผู้ที่เกี่ยวข้องกับยาเสพติด (Re X-ray) ในพื้นที่ตำบล/หมู่บ้านอย่างเร่งด่วน โดยหากพบกรณีผู้ค้าและผู้ผลิตให้ทำการจับกุม และดำเนินคดีตามกฎหมายอย่างเด็ดขาด สำหรับผู้เสพ/ผู้ติดยาเสพติด ให้นำเข้าสู่กระบวนการบำบัดรักษาและฟื้นฟูผู้ติดยาเสพติดทันที" นายคเณศวร กล้าวเพิ่มเติม
นายคเณศวร กล่าวในช่วงท้ายว่า จากเหตุการณ์ที่แม่ต้องโทรแจ้งขอความช่วยเหลือทางเจ้าหน้าที่เพื่อนำตัวลูกชายที่เสพยาเสพติดและเกิดอาการคลุ้มคลั่งเข้าสู่การบำบัดนี้ จะเห็นได้ว่าภัยยาเสพติดได้คืบคลานเข้ามาใกล้ตัวพี่น้องประชาชนเป็นอย่างมาก โดยเฉพาะกลุ่มเสี่ยง รวมถึงเด็กและเยาวชน ซึ่งทั้งหมดนี้เราจะต้องเร่งมือช่วยกันขจัดภัยจากยาเสพติดไม่ให้เข้ามาประชิดตัวลูกหลานของเราจนต้องตกเป็นทาส และทำให้พ่อแม่ผู้ปกครอง หมู่บ้าน ชุมชนต้องเดือดร้อนอีก
"ตนจึงอยาก "เน้นย้ำ" ให้เจ้าหน้าที่ฝ่ายปกครอง เจ้าหน้าที่ฝ่ายความมั่นคงทุกหน่วยงาน และผู้บังคับใช้กฎหมายทุกท่าน ให้มุ่งมั่น ทำงานอย่างเข้มแข็ง ร่วมกันประกาศสงครามกับยาเสพติด มุ่งสกัดกั้น การแพร่กระจายของยาเสพติด รวมทั้งต้องช่วยกันทั้งภาครัฐ และพี่น้องประชาชน เป็นหูเป็นตา สืบหาข่าวเชิงพื้นที่ Re X - ray เพื่อป้องกันการลักลอบเสพและค้า ในพื้นที่อำเภอกระนวน และพื้นที่ใกล้เคียง ทั้งนี้ หากพี่น้องประชาชนพบเห็นเบาะแสการลักลอบเสพหรือค้ายาเสพติด สามารถแจ้งเบาะแสของการกระทำผิดให้กับเจ้าหน้าที่ได้ทราบโดยเร็วผ่านศูนย์ดำรงธรรมจังหวัด ศูนย์ดำรงธรรมอำเภอ หรือสายด่วนศูนย์ดำรงธรรมโทร 1567 ฟรีตลอด 24 ชั่วโมง เพื่อร่วมกันทำให้บ้านเมืองของเราปลอดภัย ห่างไกลจากยาเสพติด" นายคเณศวร กล่าวย้ำในช่วงท้ายว่า
#กระทรวงมหาดไทย #บำบัดทุกข์บำรุงสุข #MOI

ที่มา : https://www.thaigov.go.th/news/contents/details/86697