รัฐบาลไทย-ข่าวทำเนียบรัฐบาล-"คืนคนดีสู่สังคม คืนลูกหลานสู่ครอบครัว" อำเภอธาตุพนม จัดกิจกรรมฝึกอบรมช่วยเหลือผู้เสพผู้ติดยาเสพติด เพื่อลด ละ และเลิกการใช้ยาเสพติด นายอำเภอเดินหน้า Re X- ray อย่างต่อเนื่อง 


วันอาทิตย์ที่ 25 สิงหาคม 2567
25/08/2567
พิมพ์
"คืนคนดีสู่สังคม คืนลูกหลานสู่ครอบครัว" อำเภอธาตุพนม จัดกิจกรรมฝึกอบรมช่วยเหลือผู้เสพผู้ติดยาเสพติด เพื่อลด ละ และเลิกการใช้ยาเสพติด นายอำเภอเดินหน้า Re X- ray อย่างต่อเนื่อง
"คืนคนดีสู่สังคม คืนลูกหลานสู่ครอบครัว" อำเภอธาตุพนม จัดกิจกรรมฝึกอบรมช่วยเหลือผู้เสพผู้ติดยาเสพติด เพื่อลด ละ และเลิกการใช้ยาเสพติด นายอำเภอเดินหน้า Re X- ray อย่างต่อเนื่อง มุ่งมั่นคืนความผาสุกสู่สังคม
เมื่อวันที่ 24 ส.ค. 67 นายจักรพงษ์ ปทุมไกยะ นายอำเภอธาตุพนม เปิดเผยว่า อำเภอธาตุพนม ได้จัดกิจกรรมการฝึกอบรมตามโครงการช่วยเหลือผู้เสพผู้ติดยาเสพติดโดยกลไกของศูนย์ฟื้นฟูสภาพทางสังคม จังหวัดนครพนม สาขาอำเภอธาตุพนมปีงบประมาณ พ.ศ. 2567 รุ่นที่ 1 โดยมีผู้เข้าร่วมอบรมโครงการฯ จำนวน 100 คน ซึ่งทำการอบรมระหว่างวันที่ 21 สิงหาคม - 4 กันยายน 2567 จำนวน 15 วัน ณ กองร้อยตำรวจตระเวนชายแดน 235 ตำบลพระกลางทุ่งโดยมี หัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น วิทยากร ครูฝึก และภาคีเครือข่ายทุกภาคส่วน เข้าร่วมกิจกรรม
นายจักรพงษ์ ปทุมไกยะ นายอำเภอธาตุพนม กล่าวว่า การจัดกิจกรรมฝึกอบรมในครั้งนี้ ประกอบไปด้วย กิจกรรมการสร้างอาชีพอย่างยั่งยืน การแนะแนวการประกอบอาชีพ การอบรมให้ความรู้ในด้านการถอดบทเรียนของชีวิต และกิจกรรมบำเพ็ญประโยชน์/จิตอาสาพัฒนา ซึ่งมีวัตถุประสงค์เพื่อให้กลุ่มเป้าหมายสามารถ ลด ละการใช้ยาเสพติด และเลิกใช้ยาเสพติด โดยการใช้หลักความรักและความเมตตา การปรับเปลี่ยนความคิดและฟื้นฟูสภาพจิตใจให้แข็งแรงพร้อมทั้งการฝึกอาชีพไม่ให้มีเวลาว่าง เพื่อที่จะนำไปประกอบอาชีพเลี้ยงครอบครัวได้ และเป็นกำลังสำคัญในการพัฒนาประเทศต่อไปในอนาคต
นายจักรพงษ์ ปทุมไกยะ นายอำเภอธาตุพนม กล่าวในช่วงท้ายว่า อำเภอธาตุพนม จังหวัดนครพนม ได้ให้ความสำคัญกับความปลอดภัยของพี่น้องประชาชนอีกทั้งยังมุ่งมั่นที่จะ “บำบัดทุกข์ บำรุงสุข” เพื่อเสริมสร้างความสงบสุข ดูแลพี่น้องประชาชนในท้องที่และท้องถิ่นให้มีความปลอดภัยในชีวิตและทรัพย์สิน ทั้งนี้ อำเภอหนองสองห้องได้ดำเนินตามนโยบายของกระทรวงมหาดไทยในการพุ่งเป้า Re X-ray อย่างต่อเนื่อง ทั้งการกวาดล้างยาเสพติด กำจัดสิ่งผิดกฎหมาย การสืบเสาะหาข่าว ควบคู่กับการสร้างความเข้มแข็งให้กับชุมชนหมู่บ้าน ทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชนเป็นสังคมที่น่าอยู่ คืนความผาสุกสู่สังคม และเพื่อให้เกิดความยั่งยืนในการรักษาความสงบเรียบร้อย พบเห็นผู้ป่วยยาเสพติด หรือ ต้องการความช่วยเหลือในการบำบัดรักษาหรือมีเบาะแสการกระทำความผิดเกี่ยวกับยาเสพติด หรือ การกระทำความผิดทุกประเภท ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87406