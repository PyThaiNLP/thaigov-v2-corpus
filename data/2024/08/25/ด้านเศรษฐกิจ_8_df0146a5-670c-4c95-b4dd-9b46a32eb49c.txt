รัฐบาลไทย-ข่าวทำเนียบรัฐบาล-ธ.ก.ส. เดินหน้าช่วยเหลือผู้ประสบอุทกภัยภาคเหนือ จัดมาตรการฟื้นฟูและเสริมสภาพคล่อง แบ่งเบาภาระเกษตรกร


วันอาทิตย์ที่ 25 สิงหาคม 2567
25/08/2567
พิมพ์
ธ.ก.ส. เดินหน้าช่วยเหลือผู้ประสบอุทกภัยภาคเหนือ จัดมาตรการฟื้นฟูและเสริมสภาพคล่อง แบ่งเบาภาระเกษตรกร
ธ.ก.ส. เร่งช่วยเหลือเกษตรกรผู้ประสบอุทกภัยภาคเหนือ จัดมาตรการฟื้นฟูและเสริมสภาพคล่องเกษตรกร วงเงินรวม 20,000 ลบ. ผ่านสินเชื่อเพื่อเป็นค่าใช้จ่ายฉุกเฉิน 67/68 วงเงินรายละไม่เกิน 50,000 บ. ดอกเบี้ย 0% 6 เดือนแรก
ธ.ก.ส. เร่งช่วยเหลือเกษตรกรผู้ประสบอุทกภัยภาคเหนือ จัดถุงยังชีพบรรเทาความเดือดร้อนไปแล้วกว่า 10,000 ถุง ส่งมอบน้ำดื่ม ธ.ก.ส. และจัดทำอาหารกล่องสนับสนุนหน่วยบรรเทาสาธารณภัยและผู้ประสบภัย พร้อมจัดมาตรการฟื้นฟูและเสริมสภาพคล่องเกษตรกร วงเงินรวม 20,000 ล้านบาท ผ่านสินเชื่อเพื่อเป็นค่าใช้จ่ายฉุกเฉิน 67/68 วงเงินรายละไม่เกิน 50,000 บาท ดอกเบี้ย 0% 6 เดือนแรก และสินเชื่อฟื้นฟูและพัฒนาคุณภาพชีวิต วงเงินรายละไม่เกิน 500,000 บาท ดอกเบี้ย MRR-2 พร้อมมอบหมายให้ ธ.ก.ส. สาขาในพื้นที่ประสบภัยสำรวจความเสียหายลูกค้าหลังน้ำลด เพื่อรวบรวมข้อมูลและวางแนวทางความช่วยเหลืออื่นๆ ต่อไป
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า จากสถานการณ์อุทกภัยฉับพลันที่สร้างความเสียหายต่อทรัพย์สินและพื้นที่การเกษตร ซึ่งส่งผลกระทบโดยตรงต่อความเป็นอยู่ของเกษตรกร ทั้งด้านการใช้ชีวิตและการประกอบอาชีพ ดังนั้นเพื่อช่วยเหลือและบรรเทาความเดือดร้อนดังกล่าว ธ.ก.ส. จัดมาตรการเสริมสภาพคล่องและฟื้นฟูลูกค้า เพื่อสนับสนุนให้ลูกค้าเข้าถึงแหล่งเงินทุนอัตราดอกเบี้ยต่ำในการนำไปสร้างหรือซ่อมแซมที่อยู่อาศัย โรงเรือนการเกษตร เครื่องมือ เครื่องจักรกลการเกษตร รวมถึงการฟื้นฟูการผลิตที่ได้รับความเสียหายจากภัยธรรมชาติหรือภัยพิบัติ วงเงินรวม 20,000 ล้านบาท ประกอบด้วย 1) โครงการสินเชื่อเพื่อเป็นค่าใช้จ่ายฉุกเฉิน ปี 2567/68 เพื่อเสริมสภาพคล่องเกษตรกรในด้านค่าใช้จ่ายทั่วไป เช่น ค่าอุปโภคและบริโภคที่จำเป็น อัตราดอกเบี้ย 0% 6 เดือนแรก เดือนที่ 7 คิดอัตราดอกเบี้ย MRR (ปัจจุบัน MRR เท่ากับร้อยละ 6.975) วงเงินรายละไม่เกิน 50,000 บาท และ 2) โครงการสินเชื่อฟื้นฟูและพัฒนาคุณภาพชีวิต เพื่อเป็นค่าลงทุนในการซ่อมแซมบ้านเรือนและทรัพย์สิน ค่าซ่อมเครื่องมือและอุปกรณ์การเกษตรที่ได้รับความเสียหาย ค่าใช้จ่ายในการทำการเกษตรรอบใหม่ วงเงินรายละไม่เกิน 500,000 บาท อัตราดอกเบี้ย MRR-2
ทั้งนี้ ธ.ก.ส. ขอให้เกษตรกรอย่ากังวลใจในช่วงสถานการณ์ที่เกิดขึ้น ธนาคารพร้อมเข้าไปดูแลและช่วยเหลืออย่างเต็มที่ โดยมอบหมายให้ ธ.ก.ส. ในพื้นที่ประสบภัย ได้แก่ จังหวัดน่าน จังหวัดเชียงราย จังหวัดพะเยา และจังหวัดแพร่ จัดถุงยังชีพเพื่อให้การช่วยเหลือเบื้องต้นกว่า 10,000 ถุง ส่งมอบน้ำดื่ม ธ.ก.ส. และจัดทำอาหารกล่องสนับสนุนหน่วยบรรเทา    สาธารณภัยในการปฏิบัติหน้าที่ และผู้ประสบภัยในพื้นที่ที่ประสบภัยร้ายแรง เพื่อบรรเทาความเดือดร้อนและหลังน้ำลดจะออกสำรวจความเสียหายของลูกค้า เพื่อรวบรวมข้อมูลในการวางแนวทางการช่วยเหลืออย่างตรงจุดต่อไป สำหรับเกษตรกรผู้ประสบภัยดังกล่าว สามารถแจ้งความประสงค์ได้ตั้งแต่วันนี้เป็นต้นไปที่ ธ.ก.ส. ทุกสาขาทั่วประเทศ หรือสอบถามรายละเอียดเพิ่มเติมได้ที่ Call Center 02 555 0555 ตลอด 24 ชั่วโมง

ที่มา : https://www.thaigov.go.th/news/contents/details/87419