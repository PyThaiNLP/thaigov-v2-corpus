รัฐบาลไทย-ข่าวทำเนียบรัฐบาล-มท. จัดประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบภาคกลาง มีผลงานผ่านเข้าสู่รอบคัดเลือก 49 ชิ้นงาน พร้อมเชิญชวนร่วมน้อมนำพระดำริ


วันอาทิตย์ที่ 25 สิงหาคม 2567
25/08/2567
พิมพ์
มท. จัดประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบภาคกลาง มีผลงานผ่านเข้าสู่รอบคัดเลือก 49 ชิ้นงาน พร้อมเชิญชวนร่วมน้อมนำพระดำริ
มท. จัดประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบภาคกลาง มีผลงานผ่านเข้าสู่รอบคัดเลือก 49 ชิ้นงาน พร้อมเชิญชวนร่วมน้อมนำพระดำริ "ผ้าไทยใส่ให้สนุก" ให้เป็นรูปธรรมอย่างต่อเนื่อง เพื่อยกระดับคุณภาพชีวิต ทำให้ชุมชนเข้มแข็ง เศรษฐกิจฐาน
มท. จัดประกวดผ้าลายพระราชทาน “ผ้าลายสิริวชิราภรณ์” และงานหัตถกรรม รอบภาคกลาง มีผลงานผ่านเข้าสู่รอบคัดเลือก 49 ชิ้นงาน พร้อมเชิญชวนร่วมน้อมนำพระดำริ "ผ้าไทยใส่ให้สนุก" ให้เป็นรูปธรรมอย่างต่อเนื่อง เพื่อยกระดับคุณภาพชีวิต ทำให้ชุมชนเข้มแข็ง เศรษฐกิจฐานรากมั่นคง อย่างยั่งยืน
เมื่อวันที่ 24 ส.ค. 67 เวลา 09.00 น. ที่ห้องประชุมแซฟไฟร์ 115 - 118 อาคารอิมแพ็ค อารีน่า เมืองทองธานี อำเภอปากเกร็ด จังหวัดนนทบุรี นายสยาม ศิริมงคล อธิบดีกรมการพัฒนาชุมชน พร้อมด้วย นางอรจิรา ศิริมงคล ประธานชมรมแม่บ้านพัฒนาชุมชน เป็นประธานเปิดการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม ภาคกลาง ตามโครงการส่งเสริมภูมิปัญญาและพัฒนาศักยภาพผ้าไทยและงานหัตถกรรม ภาคกลาง โดยได้รับเกียรติจาก นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมเยี่ยมชมผลงาน และแลกเปลี่ยนองค์ความรู้ร่วมกับคณะทำงานโครงการผ้าไทยใส่ให้สนุก ซึ่งให้เกียรติร่วมเป็นคณะกรรมการประกวด ได้แก่ ดร.ศรินดา จามรมาน นักวิชาการอิสระด้านการจัดการความรู้และสื่อสารการศึกษา นายธนันท์รัฐ ธนเสฏฐการย์ ผู้เชี่ยวชาญด้านผ้าไทยและผู้เชี่ยวชาญการย้อมสีธรรมชาติ นางสาวสรลักษณ์ ติกขะปัญญา นักออกแบบเจ้าของแบรนด์ ARCHIVE 026 นายวิชระวิชญ์ อัครสันติสุข นักออกแบบเจ้าของแบรนด์ WISHARAWISH นายนุวัฒน์ พรมจันทึก ช่างต้นแบบสิ่งทอ กรมหม่อนไหม นายภูภวิศ กฤตพลนารา นักออกแบบเจ้าของแบรนด์ ISSUE ผศ.ดร.รวิเทพ มุสิกะปาน ประธานหลักสูตรแฟชั่น สิ่งทอและเครื่องตกแต่ง วิทยาลัยอุตสาหกรรมสร้างสรรค์ มหาวิทยาลัยศรีนครินทรวิโรฒ ดร.กรกลด คาสุข รองคณบดีฝ่ายนวัตกรรมทางปัญญาและวิจัย วิทยาลัยอุตสาหกรรมสร้างสรรค์ นายพลพัฒน์ อัศวะประภา นักออกแบบเจ้าของแบรนด์ ASAVA นายกุลวิทย์ เลาสุขศรี บรรณาธิการบริหารนิตยสารโว้ก ประเทศไทย นายศิริชัย ทหรานนท์ ผู้เชี่ยวชาญด้านผ้าไทยเจ้าของแบรนด์ THEATRE นางสาวเนตรดาว วัฒนะสิมากร นักออกแบบเจ้าของแบรนด์ LANDMEE โดยมีนายชยชัย แสงอินทร์ นายวรงค์ แสงเมือง รองอธิบดีกรมการพัฒนาชุมชน นางสาวปาณิสรา กาญจนะจิตรา รองผู้ว่าราชการจังหวัดนนทบุรี นางทัศนีย์ ชัยคุณแสง หัวหน้าผู้ตรวจราชการกรมการพัฒนาชุมชน พร้อมด้วยผู้ตรวจราชการ กรมการพัฒนาชุมชน เขตพื้นที่ภาคกลาง นายไพโรจน์ โสภาพร ผู้อานวยการสำนักส่งเสริมภูมิปัญญาท้องถิ่นและวิสาหกิจชุมชน ร่วมพิธี
นายสยาม กล่าวว่า "ผ้าลายสิริวชิราภรณ์" เป็นลายผ้าพระราชทานที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงออกแบบลายผ้าพระราชทานให้กับผู้ประกอบการกลุ่มทอผ้า เพื่อเป็นความหมายแสดงออกอย่างชัดเจนว่า พระองค์ท่านและพสกนิกรไทยต่างมีความจงรักภักดี และมีจิตใจที่มุ่งมาดปรารถนาที่จะถวายพระพรชัยมงคลแด่พระบาทสมเด็จพระเจ้าอยู่หัว เนื่องในโอกาสมหามงคล เฉลิมพระชนมพรรษา 6 รอบ 28 กรกฎาคม 2567 ซึ่งเป็นการถวายพระพรชัยมงคลที่ทรงคุณค่ายิ่ง เพราะเป็นการถวายพระพรด้วยการปฏิบัติบูชาที่ทุกคนได้สนองพระปณิธานที่สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงรับเป็นธุระในการแบ่งเบาพระราชภาระ ดังพระราชปณิธาน "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ที่พระบาทสมเด็จพระเจ้าอยู่หัว พระราชทานเมื่อ พ.ศ. 2563 ซึ่งนอกจากพระองค์จะสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง แล้ว ยังเป็นการช่วยสนองพระราชปณิธานอันแรงกล้าพระบาทสมเด็จพระเจ้าอยู่หัว ที่ทรงอยากเห็น "ประเทศชาติมั่นคง ประชาชนมีความสุข"
"ผลงานทุกชิ้นงานล้วนแต่มีความสวยงามและมีความคิดสร้างสรรค์ เกิดเป็นผลงานมากคุณค่าในสังคมแฟชั่นระดับสากลได้อย่างสมบูรณ์ ทั้งยังเป็นการนำภูมิปัญญาไทยมาเป็นเครื่องมือช่วยพัฒนายกระดับคุณภาพชีวิตให้กับพี่น้องคนไทยทั่วประเทศ สร้างงาน สร้างอาชีพ ส่งเสริมรายได้ ยังผลให้มีคุณภาพชีวิตที่ดีอย่างมั่นคงและยั่งยืน” จึงขอเป็นกำลังใจให้กับผู้เข้าร่วมการประกวดทุกคน และขอฝากให้ผู้เกี่ยวข้องทุกภาคส่วน ช่วยกันสนับสนุนส่งเสริมกระบวนการผลิตผ้าไทยด้วยการน้อมนำพระดำริสู่การพัฒนาช่างทอผ้าและผู้ประกอบการอย่างเป็นรูปธรรมและครบวงจร พัฒนาช่องทางการตลาด เพื่อตอบสนองความต้องการของผู้บริโภค เพื่อยกระดับคุณภาพชีวิต ทำให้ชุมชนเข้มแข็ง เศรษฐกิจฐานรากมั่นคง อย่างยั่งยืน" นายสยาม กล่าวเพิ่มเติม
นายสยาม กล่าวต่ออีกว่า การประกวดผ้าลายพระราชทาน ‘ผ้าลายสิริวชิราภรณ์’ และงานหัตถกรรม ตามโครงการส่งเสริมภูมิปัญญาและพัฒนาศักยภาพผ้าไทยและงานหัตถกรรม จัดขึ้นเพื่อพัฒนาผลิตภัณฑ์ผ้าไทยและงานหัตถกรรม ให้มีคุณภาพเป็นที่ยอมรับ โดยน้อมนำแนวพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาต่อยอดภูมิปัญญาท้องถิ่น องค์ความรู้ และเทคโนโลยีสมัยใหม่ ในการสร้างรายได้เพิ่มให้กับชุมชน ซึ่งการประกวดผ้าลายพระราชทาน “ผ้าลายสิริวชิราภรณ์” และงานหัตถกรรม ภาคกลาง ในครั้งนี้ ถือเป็นรอบแรกของการคัดเลือก ซึ่งผ้าลายพระราชทาน ‘ผ้าลายสิริวชิราภรณ์’ สามารถนำไปประยุกต์สร้างสรรค์ผ้าได้ทุกเทคนิคและหัตถกรรมทุกประเภท สอดคล้องกับโครงการพระราชทาน “โครงการผ้าไทยใส่ให้สนุก” คือความสุขที่ได้เลือกใช้ศิลปะ หัตถกรรมไทย เพื่อให้รายได้กลับสู่ชุมชน ส่งเสริมและกระตุ้นผ้าไทยให้ทันสมัยสู่สากล เป็นที่นิยมในทุกเพศ ทุกวัยและทุกโอกาส
"ในการจัดการประกวดฯ ภาพรวมทั้งประเทศ มีผู้สมัครส่งผลงานผ้าลายพระราชทาน "ผ้าลายสิริวชิราภรณ์" และงานหัตถกรรม ประจำปี 2567 รวม 8,651 ผลงาน ซึ่งในระดับภาคกลาง มีจำนวน 809 ผลงาน จำแนกเป็น ประเภทผ้า 683 ผืน งานหัตถกรรม 126 ชิ้น โดยมีผลงานที่ผ่านเข้ารอบ ประเภทผ้า 35 ผืน และประเภทหัตถกรรม 14 ชิ้น รวม 49 ชิ้นงาน เพื่อเข้าสู่การประกวดรอบคัดเลือก ในวันที่ 21 กันยายน 2567 ที่ห้องฟีนิกซ์ ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี ต่อไป" นายสยาม กล่าวเน้นย้ำ
นายสยาม กล่าวในช่วงท้ายว่า การจัดกิจกรรมการประกวดผ้าและงานหัตถกรรมไทยในครั้งนี้ นอกจากจะทำให้เราได้ชื่นชมผลงานที่เกิดจากความตั้งใจของพี่น้องช่างทอผ้าและผู้ประกอบการซึ่งได้รับการส่งเสริมพัฒนาและยกระดับด้วยพลังความทุ่มเทของข้าราชการกรมการพัฒนาชุมชน และทุกกรมในสังกัดกระทรวงมหาดไทย ในฐานะผู้สนองงานขับเคลื่อนการน้อมนำพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่พี่น้องประชาชน ยังผลทำให้เกิดการสืบสาน รักษา และต่อยอด เพิ่มพูนทักษะและศักยภาพการผลิตชิ้นงาน ด้วยการนำภูมิปัญญาผ้าไทยจากบรรพบุรุษมาผนวกกับความคิดริเริ่มสร้างสรรค์จนกลายเป็นชิ้นงานอันทรงคุณค่า โดยมี “คณะทำงานโครงการผ้าไทยใส่ให้สนุก” ซึ่งเป็นผู้เชี่ยวชาญและเป็นผู้ทรงคุณวุฒิ ที่น้อมนำพระดำริลงพื้นที่ไปส่งเสริมพัฒนาทักษะให้กับพี่น้องช่างทอผ้าและผู้ประกอบการมาร่วมกันเป็นคณะกรรมการตัดสินในครั้งนี้

ที่มา : https://www.thaigov.go.th/news/contents/details/87409