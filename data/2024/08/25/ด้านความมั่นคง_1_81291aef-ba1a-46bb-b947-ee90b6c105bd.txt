รัฐบาลไทย-ข่าวทำเนียบรัฐบาล-ภูมิธรรม - อนุทิน ติดตามสถานการณ์น้ำและการช่วยเหลือผู้ประสบอุทกภัย อ.เทิง เชียงราย เผยแนวโน้มสถานการณ์น้ำหลากลดลง ย้ำรัฐบาลระดมความช่วยเหลือมาจากทุกด้าน คลี่คลายปัญหาให้ประชาชน


วันอาทิตย์ที่ 25 สิงหาคม 2567
25/08/2567
พิมพ์
ภูมิธรรม - อนุทิน ติดตามสถานการณ์น้ำและการช่วยเหลือผู้ประสบอุทกภัย อ.เทิง เชียงราย เผยแนวโน้มสถานการณ์น้ำหลากลดลง ย้ำรัฐบาลระดมความช่วยเหลือมาจากทุกด้าน คลี่คลายปัญหาให้ประชาชน
ภูมิธรรม - อนุทิน ติดตามสถานการณ์น้ำและการช่วยเหลือผู้ประสบอุทกภัย อ.เทิง เชียงราย เผยแนวโน้มสถานการณ์น้ำหลากลดลง ย้ำรัฐบาลระดมความช่วยเหลือมาจากทุกด้านมุ่งคลี่คลายปัญหาให้ประชาชนเร็วที่สุด
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า เมื่อวานนี้ (24 ส.ค.67) เวลา 10.00 น. นายภูมิธรรม เวชยชัย รองนายกรัฐมนตรีและ รมว.พาณิชย์ ปฏิบัติหน้าที่แทนนายกรัฐมนตรี และนายอนุทิน ชาญวีรกูล รองนายกรัฐมนตรีและ รมว.มหาดไทย ลงพื้นที่ตรวจติดตามสถานการณ์น้ำและการบริหารจัดการ ตลอดจนการให้ความช่วยเหลือประชาชนผู้ประสบอุทกภัยในพื้นที่ อ.เทิง จ.เชียงราย
ในส่วนของสถานการณ์น้ำในภาพรวมนั้น นายภูมิธรรม นายอนุทิน พร้อมคณะได้รับฟังบรรยายสรุปสถานการณ์ ณ ที่ว่าการอำเภอเทิง จากนายประเสริฐ จิตต์พลีชีพ รองผู้ว่าราชการจังหวัดเชียงราย และนายวรายุทธ ค่อมบุญ นายอำเภอเทิง เนื่องจาก นายพุฒิพงศ์ ศิริมาตย์ ผู้ว่าราชการจังหวัดเชียงรายไม่อยู่ในพื้นที่ จากนั้นคณะรองนายกรัฐมนตรีเดินทางไปเยี่ยมให้กำลังใจและมอบถุงยังชีพให้แก่ประชาชนผู้ประสบภัยที่สถานีขนส่งอำเภอเทิง
นายภูมิธรรม กล่าวว่า การลงพื้นครั้งนี้เนื่องจากทางรัฐบาลห่วงใยพี่น้องประชาชนในพื้นที่ เพราะน้ำมาเร็วและแรง ซึ่งรับทราบว่าในพื้นที่มีประชาชนเสียชีวิตแล้ว 1 คน โดย น.ส.แพทองธาร ชินวัตร นายกรัฐมนตรี เองก็มีความห่วงใยประชาชน แต่ด้วยข้อกฎหมายที่ยังปฏิที่ยังปฏิบัติหน้าที่ไม่ได้ ก็ได้สั่งการให้ผู้ปฏิบัติหน้าที่แทนให้ช่วยดูแลพี่น้องประชาชนที่ลำบากอยู่ให้เร็วที่สุด ซึ่งก็น่าดีใจดีใจที่ตอนนี้น้ำหลากลดลง แต่ด้วยปกติเชียงรายน้ำจะไหลลงแม่น้ำโขง แต่ขณะนี้ระดับแม่น้ำโขงสูงจึงมีน้ำรอระบาย
ตอนนี้จึงให้ทุกภาคส่วนที่เกี่ยวข้องร่วมกันดูแลประชาชน กระทรวงคมนาคมดูแลในส่วนว่ามีจุดใดกีดขวางทางน้ำหรือไม่ แต่ในภาพรวมแล้วสถานการณ์เบาบางลง เพียงแต่การระบายต้องใช้เวลา ซึ่งฝากกับทางรองผู้ว่าฯ ไปด้วยว่าเหตุการณ์ที่เกิดขึ้นครั้งนี้ควรสรุปเป็นบทเรียน จะได้เตรียมการรองรับต่อไปเนื่องจากขณะนี้ยังอยู่ในช่วงมรสุม
"ตอนนี้ทางจังหวัดต้องเตรียมการทำงาน คุยกับ รองนายกฯ และรัฐมนตรีว่าการกระทรวงมหาดไทย ท่านก็ได้สั่งการให้ทุกส่วนจัดตั้งศูนย์ดูแลเหตุการณ์อย่างเต็มที่ แต่ก็น่าเสียใจที่วันนี้มาแล้วไม่เจอตัวผู้ว่าฯ ไม่แน่ใจว่าติดภารกิจอะไร ภาวะแบบนี้ควรต้องลงมาดู มาอยู่กับประชาชนเพื่อจะได้เข้าใจปัญหา รู้ หาทางบรรเทาให้พี่น้องประชาชน แต่ถึงแม้ผู้ว่าฯ ไม่อยู่ ก็ขอให้หัวหน้าส่วนราชการต่าง ๆ ลงพื้นที่ดูแล ส่วนของเครื่องไม้เครื่องมือรัฐมนตรีมหาดไทยท่านก็สั่งการแล้ว ส่วนของอาหารก็มาจากหลายทาง มีโรงครัวพระราชทานเข้ามาหลายคันเข้ามาดูแลเรื่องอาหารการกิน เอกชนก็เข้ามา หน่วยจิตอาสาเข้ามาช่วยกันกันแพคของ เป็นเวลาที่ได้พึ่งพระบารมีพระบาทสมเด็จพระเจ้าอยู่หัว ที่พระองค์ท่านได้ได้มาช่วยราษฎร ทางกระทรวงพาณิชย์เองวันนี้ปลัดฯมาลงพื้นที่ด้วย จะได้ดูและประสานสิ่งที่ยังขาดเข้ามาช่วยเหลือต่อไป" นายภูมิธรรม กล่าว
นายภูมิธรรม กล่าวว่า ในวันพรุ่งนี้ (25 ส.ค.) จะเข้ามาติดตามสถานการณ์ในพื้นที่อีก โดยได้สั่งการให้สำนักนายกรัฐมนตรี ให้เตรียมถุงยังชีพไว้แล้วอย่างน้อยน่าจะได้เข้ามา 5,000 ชุด และจะได้หารือการช่วยเหลือกับเพิ่มเติมกับทางคณะรัฐมนตรี (ครม.) ต่อไป แต่ขอฝากพี่น้องประชาชนว่ารัฐบาลมีความห่วงเป็นใย และเรากังวลที่เห็นพี่น้องลำบากและพยายมทำงานเต็มที่เพื่อบรรเทาปัญหาของพี่น้องให้เร็วที่สุด
ทางด้าน นายอนุทิน กล่าวว่า การช่วยเหลือทางกรมป้องกันและบรรเทาสาธารณภัย กระทรวงมหาดไทยได้สนับสนุนเครื่องจักรสาธารณภัย เช่นรถแบคโฮ ขุดตัก เกลี่ยดินที่ถล่มลงมาในพื้นถนน เพื่อให้ชาวบ้านสามารถสัญจรได้ และขอฝากให้ผู้ว่าฯ รีบกลับมาเชียงรายด้วยคนเชียงรายรออยู่
ภายหลังเสร็จสิ้นภารกิจใน จ.เชียงราย คณะของนายภูมิธรรม และ นายอนุทิน ได้เดินทางไปจังหวัดน่าน เพื่อลงพื้นที่ติดตามสถานการณ์อุทกภัยใน อ.เมืองน่าน และอ.ภูเพียง ต่อไป
น.ส.ไตรศุลี กล่าวว่า นอกจากการลงพื้นที่ในจังหวัดภาคเหนือแล้ว ในวันนี้ (24ส.ค.67) นายอนุทิน ยังได้มอบหมายให้นายชาดา ไทยเศรษฐ์ รมช. มหาดไทย ลงพื้นที่เพื่อติดตามเหตุการณ์อุทกภัยและดินสไลด์ในพื้นที่ จ.ภูเก็ต โดยนายชาดา พร้อมคณะได้ลงพื้นที่สำรวจจุดเกิดเหตุ ที่หมู่ 2 ต.กะรน อ.เมืองภูเก็ต รับฟังรายงานสถานการณ์ในภาพรวม พร้อมมอบถุงยังชีพให้แก่ผู้ประสบภัย จากนั้นร่วมกับผู้ว่าราชการจังหวัด หัวหน้าส่วนราชการ จิตอาสา ภาคประชาชนประมาณ 100 คน ดำเนินกิจกรรม Big Cleaning Day ปัดกวาด เคลียร์พื้นที่เกิดเหตุด้วย
“นายอนุทิน ให้ความสำคัญกับการติดตามเหตุการณ์ดินสไลด์ในพื้นที่ จ.ภูเก็ต มีการกำชับหน่วยงานเกี่ยวข้องให้ดูแลความปลอดภัยประชาชนและนักท่องเที่ยวอย่างใกล้ชิด เพื่อสร้างความเชื่อมั่นให้เกิดขึ้นกับพื้นที่ท่องเที่ยวสำคัญของประเทศ วันนี้จึงได้มอบหมายให้นายชาดา ลงพื้นที่ไปติดตามสถานการณ์ล่าสุด พร้อมให้การสนับสนุนเพื่อบริหารจัดการพื้นที่ให้เป็นไปด้วยความเรียบร้อย” น.ส.ไตรศุลี กล่าว

ที่มา : https://www.thaigov.go.th/news/contents/details/87405