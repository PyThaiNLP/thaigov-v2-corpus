รัฐบาลไทย-ข่าวทำเนียบรัฐบาล-ผู้ว่าฯ ภูเก็ต "ประกาศยุติการค้นหาหลังพบร่างผู้สูญหายจากเหตุการณ์ดินโคลนถล่ม ครบแล้ว" รวมผู้เสียชีวิต 13 ราย พร้อมทั้งสั่งการให้ภาคส่วนที่เกี่ยวข้องช่วยเหลือเยียวยาผู้ได้รับผลกระทบ


วันอาทิตย์ที่ 25 สิงหาคม 2567
25/08/2567
พิมพ์
ผู้ว่าฯ ภูเก็ต "ประกาศยุติการค้นหาหลังพบร่างผู้สูญหายจากเหตุการณ์ดินโคลนถล่ม ครบแล้ว" รวมผู้เสียชีวิต 13 ราย พร้อมทั้งสั่งการให้ภาคส่วนที่เกี่ยวข้องช่วยเหลือเยียวยาผู้ได้รับผลกระทบ
ผู้ว่าฯ ภูเก็ต "ประกาศยุติการค้นหาหลังพบร่างผู้สูญหายจากเหตุการณ์ดินโคลนถล่ม ครบแล้ว" รวมผู้เสียชีวิต 13 ราย พร้อมทั้งสั่งการให้ภาคส่วนที่เกี่ยวข้องช่วยเหลือเยียวยาผู้ได้รับผลกระทบจากเหตุการณ์ และคลี่คลายพื้นที่โดยเร็ว
เมื่อวันที่ 24 ส.ค. 67 นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตามที่เกิดสถานการณ์ฝนตกหนักต่อเนื่องตั้งแต่คืนวันที่ 22 สิงหาคม 2567 ถึงเช้าวันที่ 23 สิงหาคม 2567 ส่งผลให้เกิดเหตุดินโคลนถล่ม ในพื้นที่ตำบลกะตะ อำเภอเมืองภูเก็ต ส่งผลให้มีผู้บาดเจ็บและเสียชีวิต รวมถึงมีครัวเรือนที่ได้รับผลกระทบจำนวนมาก ซึ่งตนได้สั่งการให้ทีมกู้ภัยและเจ้าหน้าที่เร่งดำเนินการค้นหาผู้ที่สูญหาย กู้ร่างผู้เสียชีวิต และช่วยเหลือเยียวยาผู้ที่ได้รับผลกระทบโดยเร็วที่สุดแล้ว
นายโสภณ กล่าวต่อไปว่า โดยล่าสุด จากการดำเนินการให้ความช่วยเหลือ ค้นหาร่างผู้สูญหายและเสียชีวิต โดยนำสุนัขค้นหาและกู้ภัยแห่งชาติ K9 ร่วมในการค้นหา เจ้าหน้าที่ชุดค้นหาสามารถสรุปยอดจำนวนผู้เสียชีวิตรวม 13 ราย เป็นชาย 5 รายหญิง 8 ราย ซึ่งเป็นหญิงไทย 2 ราย ชาวจังหวัดสุราษฎร์ธานีและจังหวัดสกลนคร ชาวรัสเซีย 2 ราย เป็นคู่สามีภรรยา และแรงงานพม่า 9 ราย เป็นชาย 4 ราย และหญิง 4 ราย มีผู้ได้บาดเจ็บ 19 ราย และมีครัวเรือนได้รับผลกระทบ 209 ครัวเรือน 3 ตำบล 9 หมู่บ้าน ซึ่งตนได้ประชุมสรุปผลการช่วยเหลือพร้อมประกาศยุติการค้นหาร่างผู้สูญหายจากเหตุการณ์ดินโคลนถล่มแล้ว" เนื่องจากไม่มีการแจ้งบุคคลสูญหายเพิ่มเติม ในส่วนคนไทยที่เสียชีวิตทั้ง 2 รายมีญาติได้มาติดต่อรับศพไปบำเพ็ญกุศลเรียบร้อยแล้ว ส่วนชาวต่างชาติเจ้าหน้าที่กำลังสรุปสถานการณ์ในการค้นหา เพื่อเป็นรายละเอียดในการพิสูจน์ยืนยันอัตลักษณ์บุคคล เพื่อแจ้งสถานทูต/สถานกงสุลดำเนินการแจ้งญาติผู้เสียชีวิตมาติดต่อขอรับศพต่อไป
"ทั้งนี้ ตนได้สั่งการเน้นย้ำเจ้าหน้าที่เพื่อให้ความช่วยเหลือและเยียวยาผู้ได้รับผลกระทบจากเหตุการณ์โดยเร็วที่สุดแล้ว ส่วนกรณีชาวต่างชาติที่เสียชีวิตให้ประสานสถานทูตและกงสุลในพื้นที่ทำความเข้าใจและให้ความช่วยเหลือตามกระบวนการ และในส่วนของแรงงานพม่า ได้มอบหมายให้แรงงานจังหวัด ตรวจสอบข้อมูลการเข้าทำงาน พร้อมประสานผู้ประกอบกิจการ (นายจ้าง) เพื่อติดตามการให้ความช่วยเหลือให้ได้มากที่สุด และมอบหมายให้ สำนักงานคณะกรรมการกำกับและส่งเสริมการประกอบธุรกิจประกันภัยจังหวัดภูเก็ต (คปภ.) เร่งดูแลตรวจสอบเรื่องการทำประกันของผู้ได้รับผลกระทบ หากเข้าข่ายที่สามารถช่วยเหลือได้ให้เร่งดำเนินการอย่างเต็มที่ เพื่อบรรเทาความเดือดร้อนผู้ที่ได้รับผลกระทบให้ได้มากที่สุด" นายโสภณ กล่าวเพิ่มเติม
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า สำหรับการคลี่คลายพื้นที่ให้กลับมาเป็นปกติ ( Big cleaning ) จังหวัดภูเก็ต ได้บูรณาการภาคีเครือข่ายทุกภาคส่วน พร้อมทั้งประชาชนจิตอาสา เริ่มดำเนินการตั้งแต่วันนี้ (24 ส.ค. 67) โดยได้มีการนำเครื่องจักรกลหนัก รถขุดตักไฮดรอลิก ปรับพื้นที่บริเวณดินถล่มให้กลับมาเป็นสภาพปกติ จากนั้นจะได้ดำเนินการพัฒนาพื้นที่ทำความสะอาดและเข้าฟื้นฟูครัวเรือนที่ถูกดินโคลนถล่ม และคืนพื้นที่เพื่อให้ประชาชนดำเนินชีวิตได้ตามปกติต่อไป ซึ่งทางจังหวัดภูเก็ตจะได้ดำเนินการคลี่คลายพื้นที่ต่อเนื่องไปอีก 2-3 วัน และในส่วนของการเยียวยาผู้ประสบภัยพิบัติ ซ่อมแซมบ้านเรือนที่ได้รับผลกระทบ จังหวัดภูเก็ตได้สั่งการให้เทศบาลตำบลกะรน เร่งดำเนินการสำรวจครัวเรือนที่ได้รับความเสียหาย เพื่อสรุปข้อมูลและทำการให้ความช่วยเหลือโดยเร็วที่สุด โดยให้ทาง สำนักงานป้องกันและบรรเทาสาธารณภัยจังหวัดภูเก็ต และอำเภอเมืองภูเก็ต อำนวยความสะดวก ช่วยเหลือ และกำกับติดตามการดำเนินงานอย่างใกล้ชิด

ที่มา : https://www.thaigov.go.th/news/contents/details/87410