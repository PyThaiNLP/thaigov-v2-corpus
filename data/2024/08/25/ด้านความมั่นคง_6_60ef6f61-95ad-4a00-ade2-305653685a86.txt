รัฐบาลไทย-ข่าวทำเนียบรัฐบาล-ปลัด มท. นำประชาชนชาวตราด ร่วมชมการแสดงโขนพระราชทาน ครั้งที่ 1 จังหวัดตราด เรื่อง รามเกียรติ์ ชุด 


วันอาทิตย์ที่ 25 สิงหาคม 2567
25/08/2567
พิมพ์
ปลัด มท. นำประชาชนชาวตราด ร่วมชมการแสดงโขนพระราชทาน ครั้งที่ 1 จังหวัดตราด เรื่อง รามเกียรติ์ ชุด
ปลัด มท. นำประชาชนชาวตราด ร่วมชมการแสดงโขนพระราชทาน ครั้งที่ 1 จังหวัดตราด เรื่อง รามเกียรติ์ ชุด "หนุมานชาญกำแหง" สุดยอดนาฏกรรมอันวิจิตรตระการตา ด้วยสำนึกในพระมหากรุณาธิคุณและความมุ่งมั่นในการสืบสาน รักษา ต่อยอด ถ่ายทอดวัฒนธรรมอันล้ำค่าสู่ลูกหลาน
ปลัด มท. นำประชาชนชาวตราด ร่วมชมการแสดงโขนพระราชทาน ครั้งที่ 1 จังหวัดตราด เรื่อง รามเกียรติ์ ชุด "หนุมานชาญกำแหง" สุดยอดนาฏกรรมอันวิจิตรตระการตา ด้วยสำนึกในพระมหากรุณาธิคุณและความมุ่งมั่นในการสืบสาน รักษา ต่อยอด ถ่ายทอดวัฒนธรรมอันล้ำค่าสู่ลูกหลาน เพื่อธำรงอัตลักษณ์และเสน่ห์ความเป็นไทยให้คงอยู่อย่างยั่งยืน
เมื่อวันที่ 24 ส.ค. 67 เวลา 19.00 น. ที่อาคารอเนกประสงค์ องค์การบริหารส่วนจังหวัดตราด อำเภอเมืองตราด จังหวัดตราด นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดงานและร่วมรับชมการแสดงโขนพระราชทาน เรื่องรามเกียรติ์ ชุดหนุมานชาญกำแหง แสดงโดย คณะนักแสดงจากโรงมหรสพหลวงศาลาเฉลิมกรุง รอบที่ 1 จังหวัดตราด โดยมี คุณหญิงจันทนี ธนรักษ์ ผู้ช่วยราชเลขานุการในพระองค์พระบาทสมเด็จพระเจ้าอยู่หัว ดร.วันดี กุญชรยาคง จุลเจริญ นายกสมาคมแม่บ้านมหาดไทย นายณัฐพงษ์ สงวนจิตร ผู้ว่าราชการจังหวัดตราด นางนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง คณะผู้บริหารจังหวัดตราด นายวิเชียร ทรัพย์เจริญ นายกองค์การบริหารส่วนจังหวัดตราด นายสุรศักดิ์ อิงประสาร ประธานบริษัทโรงโม่หินเพชรสยามศิลาตราด หัวหน้าส่วนราชการ นายอำเภอ ผู้บริหารองค์กรปกครองส่วนท้องถิ่น เด็กนักเรียน นักศึกษา และประชาชน ร่วมรับชมกว่า 4,000 คน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย เยี่ยมชมและให้กำลังใจผู้ประกอบการผลิตภัณฑ์ OTOP จังหวัดตราด ได้แก่ ประเภทอาหาร ประเภทเครื่องดื่ม ประเภทผ้าและเครื่องแต่งกาย ประเภทของใช้ ของตกแต่ง ของที่ระลึก และประเภทสมุนไพรที่ไม่ใช่อาหาร และร่วมรับชมนิทรรศการโขน ที่นำเสนอประวัติความเป็นมาของการจัดแสดงโขนในประเทศไทยยุคต่าง ๆ
จากนั้น นายสุทธิพงษ์ จุลเจริญ ปลัดกระทรวงมหาดไทย นำคณะผู้บริหารและนักแสดง ร่วมประกอบพิธีคำนับครูเพื่อความเป็นสิริมงคล และนำผู้ร่วมรับชมถวายธูปเทียนแพเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ร่วมร้องเพลงสรรเสริญพระบารมีอย่างกึกก้อง และรับชมการแสดงนาฏศิลป์พื้นบ้านของจังหวัดตราด การแสดงนาฏศิลป์พื้นบ้าน ชุด "ระบำนาฏลีลามาลารังสรรค์ (ระบำงอบ) ก่อนรับชมการแสดงโขนพระราชทานฯ
นายสุทธิพงษ์ จุลเจริญ ปลัดกระทรวงมหาดไทย กล่าวว่า ด้วยสำนึกในพระมหากรุณาธิคุณอย่างหาที่สุดมิได้ที่พระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทานพระมหากรุณาให้คณะนักแสดงโขนจากโรงมหรสพหลวงศาลาเฉลิมกรุงมาทำการแสดงที่จังหวัดตราดในครั้งนี้ นับเป็นความโชคดีของพี่น้องประชาชนชาวจังหวัดชายแดนสุดขอบประเทศไทย อย่างพี่น้องชาวตราดและพื้นที่ใกล้เคียงทุกท่านที่ได้รับชมการแสดงโขน ได้สัมผัสกลิ่นอายของนาฏยกรรมโบราณ และเป็นการร่วมสืบสานจารีตธำรงเอกลักษณ์แห่งความเป็นไทย ซึ่งถือเป็นศิลปะการแสดงชั้นสูงที่หาชมได้ยากยิ่ง เป็นการแสดงอันล้ำค่าที่ทั่วโลกต่างชื่นชมยินดีและช่วยกันประกาศยกย่องให้ "โขน" ได้รับการประกาศจากองค์การการศึกษาวิทยาศาสตร์ และวัฒนธรรมแห่งสหประชาชาติหรือยูเนสโก ให้ขึ้นบัญชีการแสดงโขนในประเทศไทย "Khon masked dance drama in Thailand" ในรายการตัวแทนมรดกวัฒนธรรมที่จับต้องไม่ได้ของมนุษยชาติอย่างเป็นทางการ เมื่อวันที่ 29 พฤศจิกายน 2561
"พระบาทสมเด็จพระเจ้าอยู่หัว ทรงมีพระราชปณิธานอันมุ่งมั่นแน่วแน่ในการ "สืบสาน รักษา และต่อยอด" พระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพระองค์ท่านทรงเป็นผู้พลิกฟื้นชุบชีวิต ทั้งผ้าไทย และศิลปวัฒนธรรมไทยประเภทต่าง ๆ มากมาย รวมทั้งการแสดงโขนของไทย ด้วยทรงทุ่มเทพระวรกายด้วยพระวิริยะอุตสาหะ ทำให้โขนกลับมามีชีวิตอีกครั้งหนึ่ง และพระบาทสมเด็จพระเจ้าอยู่หัวทรงอุปถัมภ์โขนตลอดมา ทั้งเสด็จพระราชดำเนินไปทอดพระเนตรโขนมูลนิธิส่งเสริมศิลปาชีพฯ เป็นประจำทุกปี ซึ่งในปีนี้ตรงกับเดือนพฤศจิกายน ที่ศูนย์วัฒนธรรมแห่งประเทศไทย กรมส่งเสริมวัฒนธรรม กระทรวงวัฒนธรรม อีกทั้งยังทรงต่อยอดทั้งการเผยแพร่และนำเสนอโขนในรูปแบบใหม่ ๆ โดยในปีที่ผ่านมาพวกเราชาวตราดได้เคยรับชมภาพยนตร์ "Hanuman The White Monkey" หรือ หนุมาน ในรูปแบบภาพยนตร์ ซึ่งเป็นพระราชดำริและเป็นพระมหากรุณาธิคุณที่ทรงต่อยอดทำให้โขนมีชีวิตในโลกของภาพยนตร์ได้ ด้วยพระปรีชาชาญ ทั้งทรงมีพระบรมราโชบายในการที่จะ "ทำความ ดี ด้วยหัวใจ" พระราชทานพระราชานุญาตให้ชาวต่างชาติที่เสียเงินเข้าไปเที่ยวชมบริเวณภายในพระบรมราชวัง และวัดพระศรีรัตนศาสดาราม (วัดพระแก้ว) ได้มีโอกาสนั่งรถไปชมการแสดงโขนที่ศาลาเฉลิมกรุงโดยไม่เสียค่าใช้จ่าย โดยพระองค์พระราชทานให้นำรายได้จากค่าเที่ยวชมที่เก็บได้จากนักท่องเที่ยวผู้คนไปเยี่ยมชมพระบรมมหาราชวังมาทำนุบำรุงการแสดงโขนอีกด้วย" นายสุทธิพงษ์ กล่าวในช่วงต้น
นายสุทธิพงษ์ กล่าวต่อไปอีกว่า ขอใช้โอกาสนี้ในการฝากให้พวกเราทุกคนช่วยกันตระหนักในการสนองพระบรมราโชบายของพระบาทสมเด็จพระเจ้าอยู่หัว ด้วยการสนับสนุนให้ลูกหลานเยาวชนคนจังหวัดตราด และคนไทยทุกคน ได้มีโอกาสในการที่จะเป็นทายาทของบรรพบุรุษ สนองพระราชปณิธานแห่งพระบาทสมเด็จพระเจ้าอยู่หัวในการที่จะเข้ามาฝึกเล่นโขน ช่วยกันสืบทอดรักษาวัฒนธรรม ประเพณี ตลอดจนการแสดงประเภทต่าง ๆ รวมทั้งเรื่องวรรณกรรม วรรณคดี อาหารไทย และอื่น ๆ ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงทุ่มเทกำลังพระวรกายชุบชีวิตขึ้นมา ดังที่พระองค์ท่านได้ทรงก่อตั้งมูลนิธิส่งเสริมศิลปาชีพในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพวกเราในฐานะเป็นผู้ใหญ่หรือผู้ปกครองต้องช่วยกันส่งเสริมและผลักดันให้ลูกหลานเยาวชนช่วยกันสืบสานและต่อยอด ยิ่งไปกว่านั้นจังหวัดตราดต้องร่วมกันส่งเสริมให้หลายโรงเรียนให้เด็กนักเรียนได้เรียนการละเล่นและการแสดงโขน รวมทั้งศิลปวัฒนธรรมไทยต่าง ๆ อันเป็นการอนุรักษ์วัฒนธรรมและประเพณีอันดีงามของคนไทยให้คนรุ่นต่อ ๆ ไปได้รับชม
"ขอขอบคุณคุณหญิงจันทนี ธนรักษ์ ผู้ช่วยราชเลขานุการในพระองค์พระบาทสมเด็จพระเจ้าอยู่หัว คุณนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง นายณัฐพงษ์ สงวนจิตร ผู้ว่าราชการจังหวัดตราด ตลอดจน ผู้จัดงาน ผู้ฝึกสอน นักแสดง และผู้ที่เกี่ยวข้องกับการจัดการแสดงโขนพระราชทานทุกท่าน ที่กรุณาเมตตาทุ่มเท เสียสละเดินทางไกลมาจัดแสดงให้ชาวตราดได้มีโอกาสได้ชื่นชม ทำให้เราได้รับพระมหากรุณาธิคุณฯ ด้วยความสุข โดยเฉพาะอย่างยิ่งในเดือนสิงหาคม ซึ่งเป็น "เดือนแม่ของแผ่นดิน" อันเป็นเดือนเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ซึ่งพวกเราชาวตราดเป็นคนไทยที่ได้รับพระมหากรุณาธิคุณจากพระมหากษัตริย์ไทยทุกพระองค์ นับเนื่องแต่พระบาทสมเด็จพระจุลจอมเกล้าเจ้าอยู่หัว "พระปิยมหาราช" จึงขอเชิญชวนให้พี่น้องชาวตราดทุกคนมีความสุขกับการชื่นชมโขนพระราชทานในค่ำคืนนี้ และขอกราบเชิญชวนทุกท่านได้ช่วยบำเพ็ญเพียรในการประกอบกิจส่วนตัว ทำหน้าที่จิตอาสา ทำประโยชน์ให้กับส่วนรวม ช่วยกันสนองพระบรมราโชบายพระบาทสมเด็จพระเจ้าอยู่หัวให้เพิ่มมากยิ่งขึ้น เพื่อที่จะทำให้พระองค์ท่านทรงสบายพระราชหฤทัยในการที่พวกเราชาวจังหวัดตราดทุกคนได้เป็นคนดีดูแลครอบครัว เป็นคนดีดูแลสังคม และช่วยกันทำประโยชน์ให้กับคนตราดและประเทศชาติของพวกเราสืบไป" นายสุทธิพงษ์ กล่าวเพิ่มเติม
นายณัฐพงษ์ สงวนจิตร ผู้ว่าราชการจังหวัดตราด กล่าวว่า การแสดงโขนเป็นการแสดงศิลปวัฒนธรรมไทยที่มีความสวยงาม มีเอกลักษณ์โดดเด่น และเป็นศิลปะการแสดงชั้นสูงประจำชาติไทย จังหวัดตราดจึงขอพระราชทานพระมหากรุณาธิคุณพระบาทสมเด็จพระเจ้าอยู่หัว ให้คณะโขนจากโรงมหรสพหลวงศาลาเฉลิมกรุง มาจัดแสดงที่จังหวัดตราด และราชเลขานุการในพระองค์พระบาทสมเด็จพระเจ้าอยู่หัว ได้นำความกราบบังคมทูลพระกรุณาทรงทราบฝ่าละอองธุลีพระบาทแล้ว ทรงพระกรุณาโปรดเกล้าโปรดกระหม่อมพระราชทานพระมหากรุณาให้คณะนักแสดงจากโรงมหรสพหลวงศาลาเฉลิมกรุง มาจัดการแสดงโขนพระราชทาน เรื่อง รามเกียรติ์ ชุด “หนุมานชาญกำแหง” ในระหว่างวันเสาร์ที่ 24 - วันอาทิตย์ที่ 25 สิงหาคม 2567 ณ อาคารอเนกประสงค์ องค์การบริหารส่วนจังหวัดตราด อำเภอเมืองตราด จังหวัดตราด โดยเปิดให้ประชาชนที่สนใจเข้าชมโดยไม่เสียค่าใช้จ่าย
"การแสดงโขน เรื่องรามเกียรติ์ ชุด “หนุมานชาญกำแหง” โดยจับตอนตั้งแต่กำเนิดหนุมาน จนได้เป็นข้าทหารของพระราม ช่วยพระรามรบกับทศกัณฐ์จนชนะ และได้รับพระราชทานสมญาศักดิ์ เป็นพระยาอนุชิตจักรกฤษณ์พิพรรธพงศา ครองเมืองนพบุรี ถ่ายทอดผ่านการแสดงอันวิจิตรงดงามตระการตา และถูกต้องตามขนบจารีตแบบแผน ดำเนินเรื่องด้วยการพากย์ และเพลงหน้าพาทย์แบบโบราณ เรื่องราวสั้นกระชับ ด้วยการพากย์เจรจาที่สนุกสนาน ตื่นเต้นไปกับลีลากระบวนท่าของลิงที่หาชมยากยิ่งในปัจจุบัน จึงขอเชิญชวนพี่น้องประชาชนชาวจังหวัดตราดและจังหวัดใกล้เคียงร่วมสวมใส่ชุดผ้าไทย มารับชมการแสดงโขน เรื่องรามเกียรติ์ ชุด "หนุมานชาญกำแหง" ในวันนี้ และวันพรุ่งนี้ (25 สิงหาคม 2567) เวลา 19.00 น. โดยไม่เสียค่าใช้จ่าย" นายณัฐพงษ์ กล่าวเพิ่มเติม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87411