รัฐบาลไทย-ข่าวทำเนียบรัฐบาล-รองนายกฯ ภูมิธรรม ลงพื้นที่ จ.เชียงราย นำความห่วงใยและกำลังใจจาก “แพทองธาร” นายกรัฐมนตรี มอบให้ผู้ประสบอุทกภัย ย้ำ ผวจ. ต้อง บูรณาการงานในพื้นที่ เร่งคลี่คลายทุกข์ให้ประชาชน


วันอาทิตย์ที่ 25 สิงหาคม 2567
25/08/2567
พิมพ์
รองนายกฯ ภูมิธรรม ลงพื้นที่ จ.เชียงราย นำความห่วงใยและกำลังใจจาก “แพทองธาร” นายกรัฐมนตรี มอบให้ผู้ประสบอุทกภัย ย้ำ ผวจ. ต้อง บูรณาการงานในพื้นที่ เร่งคลี่คลายทุกข์ให้ประชาชน
รองนายกฯ ภูมิธรรม ลงพื้นที่ จ.เชียงราย นำความห่วงใยและกำลังใจจาก “แพทองธาร” นายกรัฐมนตรี มอบให้ผู้ประสบอุทกภัย ย้ำ ผวจ. ต้อง บูรณาการงานในพื้นที่  เร่งคลี่คลายทุกข์ให้ประชาชน
วันนี้ (25 สิงหาคม 2567) เวลา 15.30 น. ณ ศาลาอเนกประสงค์บ้านหนองบัว ตำบลสันทรายงาม อำเภอเทิง จังหวัดเชียงราย นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี พร้อมด้วย นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม และนางมนพร เจริญศรี รัฐมนตรีช่วยว่าการกระทรวงคมนาคม ติดตามสถานการณ์อุทกภัยและพบปะให้กำลังใจพร้อมมอบถุงยังชีพแก่ประชาชนที่ได้รับผลกระทบจากสถานการณ์อุทกภัย
รองนายกรัฐมนตรีกล่าวว่า วันนี้เพื่อพบปะและเป็นกำลังใจให้พี่น้องประชาชนที่ประสบอุทกภัย โดยนางสาวแพทองธาร ชินวัตร นายกรัฐมนตรีได้ส่งความห่วงใย และฝากส่งกำลังใจมาให้ผู้ประสบอุทกภัย เนื่องจากยังไม่สามารถปฏิบัติหน้าที่ได้โดยสมบูรณ์ ต้องรอแถลงนโยบายต่อรัฐสภาก่อนจึงจะสามารถปฏิบัติหน้าที่ได้ อย่างไรก็ตาม คณะรัฐมนตรีมีอำนาจเต็มในการบริหารราชการ และจะแก้ปัญหาประชาชนอย่างเต็มที่
รองนายกรัฐมนตรีกล่าวถึงสถานการณ์น้ำในครั้งนี้ว่า เป็นปรากฏการณ์น้ำท่วมครั้งใหญ่ น้ำหลากมาแล้วก็ไหลผ่านไป ทิ้งซากปรักหักพังและความสูญเสียต่อไร่นาต่างๆ ตนเองได้หารือกับหน่วยงานเพื่อเร่งแก้ไขปัญหาให้กับประชาชน ส่วนบ้านเรือนที่อยู่อาศัยที่ได้รับความเสียหาย ให้ผู้ว่าราชการจังหวัด ทำโมเดลการซ่อมแซมบ้าน โดยได้รับการสนับสนุนวัสดุอุปกรณ์จากภาคเอกชน ให้นักเรียนเทคนิค นักศึกษาอาชีวะจะเป็นคนซ่อมแซมบ้านเรือนที่อยู่อาศัยให้กับประชาชน
รองนายกรัฐมนตรี กล่าวต่อว่า สถานการณ์น้ำท่วมเกิดจากการเปลี่ยนแปลงของฤดูกาล ตามความเปลี่ยนแปลงของสภาพอากาศ ซึ่งเกิดจากภาวะโลกร้อน ต้องแก้ปัญหาโดยไม่ทำลายป่าไม้ ต้องจริงจัง เมื่อน้ำฝนตกลงมา ไม่มีต้นไม้ดูดซับ ทำให้เกิดน้ำไหลหลากลงมาท่วมพื้นที่อยู่อาศัยและพื้นที่การเกษตรของประชาชน สำหรับเฉพาะหน้า รัฐบาลจัดหาเครื่องอุปโภคบริโภคมาให้พี่น้องประชาชน โดยวันนี้ มีถุงยังชีพมาให้และยังมีอีกหลายหน่วยงานทั้งภาครัฐและภาคเอกชน ที่จะนำมามอบให้กับประชาชนด้วย
รองนายกรัฐมนตรี ย้ำให้ประชาชนติดตามการแจ้งเตือน และการพยากรณ์อากาศจากส่วนราชการอย่างใกล้ชิด ปัจจุบันได้มีการนำรถโมบายลงพื้นที่เพื่อเก็บข้อมูลกำหนดจุดเกิดเหตุน้ำท่วมได้อย่างแม่นยำเพื่อแจ้งเตือนประชาชนล่วงหน้า และนำข้อมูลมาแก้ไขปัญหา รัฐบาลจะลงทุนในการบริหารจัดการน้ำทั้งระบบ ทำให้เป็นวาระแห่งชาติ เพื่อดูแลประชาชนได้อย่างเต็มที่ ขอให้ประชาชนมีกำลังใจที่จะสู้กันต่อไป ทั้งนี้ รัฐบาลพร้อมแบ็กอัปทุกอย่าง เพื่อคลี่คลายความทุกข์ประชาชนให้ได้มากที่สุด
"รัฐบาลยืนยันจะดำเนินการอย่างเต็มที่ หากมีอะไรเหลือบ่ากว่าแรง ขอให้ประสานไปยังผู้ว่าราชการ ซึ่ง เป็นศูนย์บัญชาการในการสั่งการในจังหวัด ขอเป็นกำลังใจให้พี่น้องที่ตกทุกข์ได้ยาก รัฐบาลจะเร่งคลี่คลายทุกข์ประชาชนให้เร็วที่สุด" นายภูมิธรรม ฯ กล่าว
จากนั้น รองนายกรัฐมนตรีและคณะเดินทางไปโรงเรียนเวียงแก่นพิทยาคม บ้านหล่ายงาว อำเภอเวียงแก่น จังหวัดเชียงราย เพื่อพบปะและให้กำลังใจ พร้อมมอบถุงยังชีพแก่ประชาชนที่ได้รับผลกระทบต่อไป

ที่มา : https://www.thaigov.go.th/news/contents/details/87421