รัฐบาลไทย-ข่าวทำเนียบรัฐบาล-"ภูมิธรรม" ลุยน้ำท่วมเยี่ยมให้กำลังใจผู้ประสบอุทกภัย อ.ท่าวังผา จ.น่าน เร่งทุกหน่วยงานสำรวจพื้นที่น้ำท่วม เร่งเยียวยาประชาชน อย่ารอจนน้ำลด


วันอาทิตย์ที่ 25 สิงหาคม 2567
25/08/2567
พิมพ์
"ภูมิธรรม" ลุยน้ำท่วมเยี่ยมให้กำลังใจผู้ประสบอุทกภัย อ.ท่าวังผา จ.น่าน เร่งทุกหน่วยงานสำรวจพื้นที่น้ำท่วม เร่งเยียวยาประชาชน อย่ารอจนน้ำลด
"ภูมิธรรม" ลุยน้ำท่วมเยี่ยมให้กำลังใจผู้ประสบอุทกภัย อ.ท่าวังผา จ.น่าน เร่งทุกหน่วยงานสำรวจพื้นที่น้ำท่วม เร่งเยียวยาประชาชน อย่ารอจนน้ำลด
วันนี้ (25 สิงหาคม 2567) เวลา 11.00 น. ณ วัดอัมพวัน (ม่วงใต้) อำเภอท่าวังผา จังหวัดน่าน นายภูมิธรรม เวชยชัย รองนายกรัฐมนตรีปฏิบัติหน้าที่แทนนายกรัฐมนตรี และคณะ ประกอบด้วย นายวุฒิไกร ลีวีระพันธุ์ ปลัดกระทรวงพาณิชย์ นายชยธรรม์ พรหมศร ปลัดกระทรวงคมนาคม นายสุรสีห์ กิตติมณฑล เลขาธิการสำนักงานทรัพยากรน้ำแห่งชาติ ลงพื้นที่ตรวจติดตามสถานการณ์อุทกภัยภาคเหนือ และสถานการณ์น้ำในภาพรวมของพื้นที่ จ.น่าน ผ่านรถ Mobile War Room หน่วยวิเคราะห์และติดตามสถานการณ์น้ำ จากสถาบันสารสนเทศทรัพยากรน้ำ (องค์การมหาชน)
โอกาสนี้ นายภูมิธรรมฯ รับฟังรายงานสรุปสถานการณ์อุทกภัยจากนายชัยนรงค์ วงศ์ใหญ่ ผู้ว่าราชการจังหวัดน่าน สรุปสาระสำคัญ ดังนี้ สถานการณ์อุทกภัยในพื้นที่ อ.ท่าวังผา จ.น่าน ในวันที่ 20-21 สิงหาคม 2567 ได้เกิดน้ำท่วมฉับพลัน น้ำป่าไหลหลาก และน้ำล้นตลิ่งในพื้นที่อำเภอท่าวังผา ได้รับผลกระทบรวม 11 อำเภอ 65 ตำบล มีน้ำไหลเข้าพื้นที่การเกษตร สวนสาธารณะหมู่บ้าน และบ้านเรือนประชาชน จากการสำรวจเบื้องต้นพบว่าได้รับความเสียหายโดยรวม 43 ครัวเรือน ขณะนี้สถานการณ์น้ำลดลงและเริ่มคลี่คลาย โดยจะมี อบต. เทศบาล ทหารและภาคเอกชนช่วยระดมทำความสะอาด ซ่อมแซม ฟื้นฟูบ้านเรือนของประชาชน พร้อมเฝ้าระวังพื้นที่ชุมชน โดยเฉพาะพื้นที่สำคัญทางเศรษฐกิจและสถานที่สำคัญต่าง ๆ โดยทหาร ตำรวจ ฝ่ายปกครองได้จัดชุดปฏิบัติการเร่งให้ความช่วยเหลือด้านการดำรงชีพแก่ประชาชนที่ประสบภัยอย่างต่อเนื่อง
จากนั้น รองนายกรัฐมนตรีพบปะให้กำลังใจพี่น้องประชาชน และมอบถุงยังชีพให้แก่ผู้ประสบภัย ตำบลศรีภูมิ ทั้งตำบล จำนวน 728 หลังคาเรือน พร้อมกล่าวว่า รัฐบาลห่วงใยพี่น้องประชาชนในพื้นที่ ได้สั่งการให้ทุกภาคส่วน เร่งฟื้นฟู และช่วยเหลือให้กลับคืนสู่สภาพปกติโดยเร็ว รวมถึงให้หน่วยงานด้านการคมนาคม จัดเจ้าหน้าที่อำนวยความสะดวกการจราจรแนะนำเส้นทางเลี่ยงที่ปลอดภัย รวมทั้งจัดป้ายแจ้งเตือนประชาชนให้รับทราบ รวมทั้งเร่งซ่อมแซมเส้นทางที่ชำรุด/ถูกตัดขาด เร่งเคลียร์พื้นที่ที่รับความเสียหาย ถนนหนทางต่างๆ เพื่อให้ประชาชนใช้สัญจรได้โดยเร็ว พร้อมคาดการณ์สถานที่/พิกัดจุดที่อาจจะเกิดน้ำท่วม รวมทั้งช่องทางคันกั้นน้ำควรจะมีการเจาะทะลุเพื่อให้น้ำไหลผ่านระบายได้ พร้อมกำชับให้ทุกภาคส่วนดำเนินการตามแผนเผชิญเหตุของหน่วยงาน ให้ประชาชนติดตามประกาศแจ้งเตือนเฝ้าระวังสถานการณ์น้ำด้วย ขณะเดียวกันได้กำชับกระทรวงพาณิชย์ ติดตามปริมาณและราคาสินค้า อย่าให้ขาดตลาด พร้อมวอนอย่าเอาเปรียบพี่น้องประชาชนในการขึ้นราคาสินค้าด้วย
ทั้งนี้ รองนายกรัฐมนตรี ยังขอบคุณทุกภาคส่วนที่ร่วมมือช่วยกันสร้างความมั่นใจ เมื่อวานนี้ ตนได้ลงพื้นที่มาแล้วทั้ง 3 จังหวัดน่าน เชียงรายและแพร่ ซึ่งการลงพื้นที่ได้รับทราบปัญหา รวมทั้งได้ลงพื้นที่กับรองนายกรัฐมนตรีและรัฐมนตรีว่าการกระทรวงมหาดไทย รัฐมนตรีว่าการกระทรวงเกษตรและสหกรณ์ ได้มีการประสานงานต่างๆ วันนี้สำนักนายกรัฐมนตรี และรัฐมนตรีว่าการกระทรวงคมนาคม ได้ลงพื้นที่ในจังหวัดเชียงรายอีกครั้ง ครั้งนี้ทราบว่าสถานการณ์เริ่มคลี่คลาย รัฐบาลไม่ได้นิ่งนอนใจ วันนี้เราคาดการณ์ล่วงหน้า โดยเฉพาะจุดที่เฝ้าระวังภัยเพื่อป้องกันและให้ได้รับความเสียหายน้อยที่สุด
รองนายกรัฐมนตรี ยังกล่าวว่า สภาพภูมิอากาศเปลี่ยนแปลง โลกร้อนขึ้น ทุกคนต้องช่วยกันดูแลตั้งแต่ต้นน้ำ ซึ่งนายเศรษฐา ทวีสิน อดีตนายกรัฐมนตรีได้เน้นย้ำเรื่องน้ำท่วม น้ำแล้ง ให้เป็นวาระแห่งชาติตั้งแต่นางสาวยิ่งลักษณ์ ชินวัตร อดีตนายกรัฐมนตรีด้วย ทั้งนี้ ได้มีการวางแผนงบประมาณราว 5-6 ล้านล้านบาทตั้งแต่ต้นน้ำไปยังปลายน้ำ เพื่อดูแลพี่น้องประชาชนจะไม่ได้รับความเสียหายมาก
รองนายกรัฐมนตรี กล่าวว่า ทุกฝ่ายทำงานร่วมกันทั้งกระทรวงกลาโหม กระทรวงมหาดไทย กระทรวงเกษตรและสหกรณ์ กระทรวงสาธารณสุข กระทรวงทรัพยากรธรรมชาติและสิ่งแวดล้อม ได้ประชุมก่อนหน้านี้แล้ว โดยเตรียมการและงบประมาณช่วยเหลือผู้ประสบภัย ทั้งการช่วยเหลือ เยียวยา การฟื้นฟูซ่อมแซมบ้านเรือนของประชาชน จึงขอให้ผู้ว่าราชการจังหวัดเร่งสำรวจและลงไปดูแลด้วย
นายภูมิธรรมฯ ยังกล่าวให้กำลังใจประชาชนที่ประสบอุทกภัย ยืนยันรัฐบาลเร่งแก้ปัญหา หลักสำคัญคือพลังความร่วมมือทั้งหมดของประชาชนคนไทยที่จะร่วมมือกันฟันฝ่าอุปสรรคครั้งนี้ไปได้
“นางสาวแพทองธาร ชินวัตร นายกรัฐมนตรี ซึ่งยังไม่สามารถปฏิบัติหน้าที่ได้ ฝากความห่วงใยถึงพี่น้องประชาชนในพื้นที่ด้วย ทั้งนี้ คาดว่าประมาณไม่เกิน 15 กันยายนนี้ ที่จะได้รัฐบาลชุดใหม่มาทำงาน” รองนายกรัฐมนตรีกล่าว

ที่มา : https://www.thaigov.go.th/news/contents/details/87416