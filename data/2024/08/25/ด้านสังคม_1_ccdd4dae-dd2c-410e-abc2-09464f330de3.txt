รัฐบาลไทย-ข่าวทำเนียบรัฐบาล-ดีอี เตือน ข่าวปลอม “กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท” ระวัง “โจรออนไลน์” หลอกดึงข้อมูล ดูดเงินในบัญชี


วันอาทิตย์ที่ 25 สิงหาคม 2567
ดีอี เตือน ข่าวปลอม “กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท” ระวัง “โจรออนไลน์” หลอกดึงข้อมูล ดูดเงินในบัญชี
ดีอี เตือน ข่าวปลอม “กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท” ระวัง “โจรออนไลน์” หลอกดึงข้อมูล ดูดเงินในบัญชี
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ ที่ประชาชนให้ความสนใจสูงสุดอันดับที่ 1 เรื่อง “กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท” รองลงมาคือเรื่อง “สมัครโครงการรับเงินดิจิทัล 10,000 บาท ฝาก-ถอน ไม่มีขั้นต่ำ สมัครผ่านเว็บไซต์” โดยขอให้ประชาชนอย่าหลงเชื่อ เลือกเชื่อ เลือกแชร์ ข้อมูลที่เป็นประโยชน์ หวั่นสร้างความเสียหายให้กับข้อมูลส่วนบุคคลและทรัพย์สิน โดยหากมีการส่งต่ออาจส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 16 – 22 สิงหาคม 2567 พบข้อความที่เข้ามาทั้งหมด 855,407 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 333  ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 312 ข้อความ ตามมาด้วยการแจ้งเบาะแสผ่าน Line Official จำนวน 13 ข้อความ และผ่านช่องทาง Facebook จำนวน 8 ข้อความ รวมเรื่องที่ต้องดำเนินการตรวจสอบทั้งหมด 184 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 82 เรื่อง  โดยในจำนวนนี้มีข่าวปลอมที่เกี่ยวข้องกับอาชญากรรมออนไลน์ที่ประชาชนให้ความสนใจมากที่สุด จำนวน 10 อันดับ ได้แก่
อันดับที่ 1 : เรื่อง กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท
อันดับที่ 2 : เรื่อง สมัครโครงการรับเงินดิจิทัล 10,000 บาท ฝาก-ถอน ไม่มีขั้นต่ำ สมัครผ่านเว็บไซต์
อันดับที่ 3 : เรื่อง ให้เติมเงิน 50 บาท แล้วจะโอนเงินดิจิทัลฯ ให้ 10,000 บาท
อันดับที่ 4 : เรื่อง กองทุนผู้สูงอายุชักชวนวัยเกษียณลงทุนผ่านเพจเฟซบุ๊ก
อันดับที่ 5 : เรื่อง ผู้บริหารใหญ่ธนาคารกรุงไทยแถลงการณ์ ช่วยเหลือประชาชนผ่าน TikTok ช่อง officerloan7
อันดับที่ 6 : เรื่อง กระทรวงมหาดไทย เปิดเพจเฟซบุ๊ก ศูนย์ช่วยเหลือรับแจ้งความคดีอาชญากรรมทางโลกออนไลน์
อันดับที่ 7 : เรื่อง เงินกู้อนุมัติไว ตั้งแต่ 5,000-1,000,000 บาท ผ่อนนาน 2 ปี ผ่านเพจ ธนาคาร ออมสิน
อันดับที่ 8 : เรื่อง ศูนย์ดำรงธรรม เปิดเพจเฟซบุ๊ก ศูนย์ดำรงธรรม พื้นที่ความหวัง พึ่งของประชาชน
อันดับที่ 9 : เรื่อง ปปง. เปิดเพจเฟซบุ๊ก ศูนย์รับเรื่องออนไลน์คดีออนไลน์เท่านั้น
อันดับที่ 10 : เรื่อง สำนักงานพัฒนารัฐบาลดิจิทัล (องค์การมหาชน) เปิดเพจเฟซบุ๊ก DGA Thailand ใหม่
“เมื่อพิจารณาจากข่าวปลอมที่เกี่ยวกับอาชญากรรมออนไลน์ จาก 10 อันดับ ข้างต้น ยังคงพบว่า ส่วนใหญ่เป็นข่าวการทำธุรกรรมที่มีการแอบอ้างถึงหน่วยงานรัฐ โดยเฉพาะอันดับ 1 ที่แอบอ้างว่า “กรุงไทยอนุมัติสินเชื่อไม่เช็กเครดิตบูโร วงเงินสูงสุด 2 ล้านบาท” นั้น ทั้งนี้ กระทรวง ดีอี ได้ประสานงานร่วมกับ ธ.กรุงไทย เพื่อตรวจสอบข้อมูลดังกล่าว พบว่า เพจเฟซบุ๊กที่ใช้ชื่อว่า ttbcashtogo.com ไม่ใช่บัญชีหรือเพจของธนาคารกรุงไทย เป็นการแอบอ้างใช้โลโก้โดยไม่ได้รับอนุญาต และธนาคารไม่ได้ปล่อยสินเชื่อหรือมีส่วนเกี่ยวข้องกับการปล่อยสินเชื่อผ่านช่องทางดังกล่าวแต่อย่างใด โดยธนาคารกรุงไทยไม่มีนโยบายปล่อยสินเชื่อผ่านช่องทางออนไลน์ใด ๆ ทั้งสิ้น ดังนั้นหากประชาชนไม่ตรวจสอบรายละเอียดของข้อเท็จจริง อาจถูกมิจฉาชีพหลอกลวงดึงข้อมูลส่วนบุคคล และอาจทำให้เกิดความเสียหายต่อทรัพย์สินได้ หรือหากมีการแชร์ เผยแพร่ต่อๆกันไป อาจกระทบต่อประชาชนส่วนใหญ่ในสังคมได้” นายเวทางค์ กล่าว
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้เกิดการหลงเชื่อ สร้างความเข้าใจที่คลาดเคลื่อน สร้างความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถสอบถามผ่าน สายด่วน 1111 ได้ตลอด 24 ชั่วโมง พร้อมกันนี้ขอให้ประชาชน ยึด “หลัก 4 ไม่ คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน”
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
---------------------------------------------------------------

ที่มา : https://www.thaigov.go.th/news/contents/details/87413