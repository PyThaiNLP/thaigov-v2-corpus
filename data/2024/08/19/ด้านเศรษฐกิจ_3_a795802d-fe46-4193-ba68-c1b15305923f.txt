รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด ยกระดับการคมนาคมให้สมบูรณ์ แก้ปัญหาการจราจรติดขัด รองรับการขยายตัวของเศรษฐกิจและการท่องเที่ยว


วันจันทร์ที่ 19 สิงหาคม 2567
กรมทางหลวงชนบท ก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด ยกระดับการคมนาคมให้สมบูรณ์ แก้ปัญหาการจราจรติดขัด รองรับการขยายตัวของเศรษฐกิจและการท่องเที่ยว
...
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินโครงการก่อสร้างถนนสาย ง2 ผังเมืองรวมเมืองร้อยเอ็ด จังหวัดร้อยเอ็ด ต่อจากถนนสาย รอ.3073 บริเวณช่วง กม. ที่ 3+810 (แยกเทวาภิบาล) - 11+193 (แยกประเสริฐสงคราม) ระยะทาง 7.383 กิโลเมตร เชื่อมต่อกับ ทล.23 ก่อสร้างถนนผิวจราจรแบบคอนกรีตเสริมเหล็ก ขนาด 4 ช่องจราจร ผิวจราจรกว้างช่องละ 3.50 เมตร และเกาะกลางเป็นแบบกำแพงคอนกรีตแบ่งทิศทางจราจรบริเวณทางแยกเกาะกลาง แบบทาสีตีเส้น ก่อสร้างทางเท้า ระบบระบายน้ำ เครื่องหมายจราจร ไฟฟ้าแสงสว่าง และสิ่งอำนวยความปลอดภัยตลอดสายทาง เพื่อพัฒนาเมืองและแก้ไขปัญหาโครงสร้างพื้นฐานด้านคมนาคม และการขนส่งในชุมชนเมืองให้มีความสมบูรณ์ โครงการฯ มีความคืบหน้ากว่าร้อยละ 32 ขณะนี้ อยู่ระหว่างการก่อสร้างชั้นโครงสร้างทางและผิวจราจร คาดว่าจะดำเนินการแล้วเสร็จปี 2568 ใช้งบประมาณ 569.700 ล้านบาท
ทั้งนี้ เมื่อก่อสร้างแล้วเสร็จจะรองรับการเจริญเติบโตและขยายชุมชนเมืองร้อยเอ็ดทางทิศใต้ บรรเทาปัญหาการจราจรติดขัดในตัวเมืองร้อยเอ็ดให้การเดินทางสะดวก รวดเร็ว ปลอดภัยยิ่งขึ้น เชื่อมต่อโครงข่ายคมนาคมให้สมบูรณ์ และส่งเสริมเศรษฐกิจด้านการท่องเที่ยวของจังหวัดร้อยเอ็ดอีกด้วย

ที่มา : https://www.thaigov.go.th/news/contents/details/87247