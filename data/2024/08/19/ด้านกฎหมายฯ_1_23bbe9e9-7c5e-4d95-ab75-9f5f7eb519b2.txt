รัฐบาลไทย-ข่าวทำเนียบรัฐบาล-กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี สยจ.พระนครศรีอยุธยา และ กยศ. จัดงาน “มหกรรมแก้หนี้ สร้างวิถีแห่งความเป็นธรรม”


วันจันทร์ที่ 19 สิงหาคม 2567
19/08/2567
พิมพ์
กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี สยจ.พระนครศรีอยุธยา และ กยศ. จัดงาน “มหกรรมแก้หนี้ สร้างวิถีแห่งความเป็นธรรม”
กระทรวงยุติธรรม โดยกรมคุ้มครองสิทธิฯ ร่วมกับ กรมบังคับคดี สยจ.พระนครศรีอยุธยา และ กยศ. จัดงาน “มหกรรมแก้หนี้ สร้างวิถีแห่งความเป็นธรรม” เก็บตกลูกหนี้กองทุนเงินให้กู้ยืมเพื่อการศึกษาในพื้นที่จังหวัดพระนครศรีอยุธยา ครั้งที่ ๒ เชิญลูกหนี้ร่วมงานกว่า ๖๐๐
ในวันจันทร์ที่ ๑๙ สิงหาคม ๒๕๖๗ เวลา ๑๐.๓๐ น. พันตำรวจเอกทวี สอดส่อง รัฐมนตรีว่าการกระทรวงยุติธรรม เป็นประธานในงาน “มหกรรมแก้หนี้ สร้างวิถีแห่งความเป็นธรรม"  ซึ่งจัดโดย กรมคุ้มครองสิทธิและเสรีภาพ ร่วมกับ กรมบังคับคดี สำนักงานยุติธรรมจังหวัดพระนครศรีอยุธยา และกองทุนเงินให้กู้ยืมเพื่อการศึกษา (กยศ.) โดยมี นายไพรัตน์ เพชรยวน รองผู้ว่าราชการจังหวัดพระนครศรีอยุธยา นายนิยม เติมศรีสุข คณะที่ปรึกษารัฐมนตรีว่าการกระทรวงยุติธรรม นายโกมล พรมเพ็ง ผู้ตรวจราชการกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ นายธีรยุทธ แก้วสิงห์ รองอธิบดีกรมคุ้มครองสิทธิและเสรีภาพ นายเฉลิมชัย บัวจันอัด รองอธิบดีกรมบังคับคดี นางยศวันต์ บริบูรณ์ธนา รองอธิบดีกรมคุมประพฤติ นายมานะ ศิริพิทยาวัฒน์ รองเลขาธิการ ป.ป.ส. และส่วนราชการในสังกัดกระทรวงยุติธรรมในพื้นที่จังหวัดพระนครศรีอยุธยา ให้เกียรติเข้าร่วมงาน ณ ห้องประชุมมหาวิทยาลัยราชภัฏพระนครศรีอยุธยา อำเภอเมืองพระนครศรีอยุธยา จังหวัดพระนครศรีอยุธยา
สำหรับการจัดงาน “มหกรรมแก้หนี้ สร้างวิถีแห่งความเป็นธรรม” ในพื้นที่จังหวัดพระนครศรีอยุธยา ในครั้งนี้ จัดเป็นครั้งที่ ๒ เนื่องจากลูกหนี้กองทุนเงินให้กู้ยืมเพื่อการศึกษา (กยศ.) ในพื้นที่จังหวัดพระนครศรีอยุธยา ให้ความสนใจเป็นจำนวนมาก โดยการจัดงานมีวัตถุประสงค์เพื่อให้ลูกหนี้กองทุนเงินให้กู้ยืมเพื่อการศึกษาในพื้นที่จังหวัดพระนครศรีอยุธยา และพื้นที่ใกล้เคียง ได้เข้าร่วมปรับโครงสร้างหนี้ของกองทุนเงินให้กู้ยืมเพื่อการศึกษา  ซึ่งภายในงานหากลูกหนี้ดำเนินการปรับโครงสร้างหนี้แล้ว ลูกหนี้สามารถให้เวลาผ่อนชำระสูงสุด ๑๕ ปี ในการชำระเงินงวดสุดท้ายผู้กู้ยืมต้องมีอายุไม่เกิน ๖๕ ปี ให้ส่วนลดเบี้ยปรับ ๑๐๐% ปลดภาระผู้ค้ำประกันหลังจากทำสัญญาปรับโครงสร้างหนี้ ปรับเปลี่ยนลำดับการตัดชำระใหม่จากเดิม เบี้ยปรับ ดอกเบี้ย เงินต้น เป็นตัดเงินต้นส่วนที่ครบกำหนด ดอกเบี้ยและเบี้ยปรับ
นอกจากนี้ พันตำรวจเอกทวี สอดส่อง รัฐมนตรีว่าการกระทรวงยุติธรรม ได้พบปะประชาชนและลูกหนี้ กยศ. ที่มาร่วมงานเพื่อให้กำลังใจและแนะนำโปรโมชั่นดี ๆ สำหรับลูกหนี้ที่มาร่วมงาน และได้มีการลงนามปรับโครงสร้างหนี้ให้กับผู้ต้องราชทัณฑ์ของเรือนจำกลางจังหวัดพระนครศรีอยุธยา ทัณฑสถานวัยหนุ่มพระนครศรีอยุธยา เรือนจำจังหวัดสิงห์บุรี เรือนจำจังหวัดอ่างทอง เรือนจำจังหวัดลพบุรี และเรือนจำชัยบาดาล ด้วย

ที่มา : https://www.thaigov.go.th/news/contents/details/87255