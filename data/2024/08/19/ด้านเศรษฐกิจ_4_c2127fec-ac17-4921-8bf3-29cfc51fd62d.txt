รัฐบาลไทย-ข่าวทำเนียบรัฐบาล-กรมทางหลวง ขยายทางหลวงหมายเลข 212 สายอำเภอบ้านแพง - อำเภอท่าอุเทน จังหวัดนครพนม เป็น 4 ช่องจราจร แล้วเสร็จ เพิ่มศักยภาพโลจิสติกส์สู่ลุ่มแม่น้ำโขง


วันจันทร์ที่ 19 สิงหาคม 2567
กรมทางหลวง ขยายทางหลวงหมายเลข 212 สายอำเภอบ้านแพง - อำเภอท่าอุเทน จังหวัดนครพนม เป็น 4 ช่องจราจร แล้วเสร็จ เพิ่มศักยภาพโลจิสติกส์สู่ลุ่มแม่น้ำโขง
....
กรมทางหลวง กระทรวงคมนาคม โดยสำนักก่อสร้างทางที่ 2 ได้ดำเนินโครงการปรับปรุง ทางหลวงหมายเลข 212 สายอำเภอบ้านแพง และท่าอุเทน ตอน อำเภอบ้านแพง - บ้านโนนสมบูรณ์ ตอน 1 ระหว่าง กม. ที่ 222+743 - 237+000 ระยะทางประมาณ 14.257 กิโลเมตร แล้วเสร็จ เพื่อพัฒนาการคมนาคมภาคตะวันออกเฉียงเหนือสู่ลุ่มแม่น้ำโขง โครงการฯ เป็นส่วนหนึ่งของเส้นทางเชื่อมต่อระหว่างสะพานมิตรภาพ ไทย - ลาว แห่งที่ 3 (นครพนม -    คำม่วน) จังหวัดนครพนม กับสะพานมิตรภาพไทย - ลาว แห่งที่ 5 (บึงกาฬ - บอลิคำไซ) จังหวัดบึงกาฬ รวมทั้งการเดินทางเชื่อมโยงทางหลวงระหว่างจังหวัดนครพนมกับบึงกาฬ ซึ่งช่วยเพิ่มศักยภาพ การขนส่งสินค้า การท่องเที่ยว และเชื่อมโยงทางหลวงระหว่างประเทศให้เกิดความสะดวก รวดเร็ว และปลอดภัย ส่งผลให้เศรษฐกิจของประเทศและชุมชนดียิ่งขึ้น โดยก่อสร้างเป็นทางหลวงมาตรฐานทางชั้นพิเศษ ขยายทางหลวงจาก 2 ช่องจราจร เป็น 4 ช่องจราจร กว้างช่องจราจรละ 3.50 เมตร ไหล่ทางด้านนอกกว้าง 2.50 เมตร ด้านในกว้าง 0.50 เมตร ผิวจราจรแบบแอสฟัลท์คอนกรีต แบ่งทิศทางการจราจรด้วยแบริเออร์คอนกรีต มีงานก่อสร้างสะพาน จุดกลับรถแบบระดับพื้น จุดกลับรถใต้สะพาน และติดตั้งไฟฟ้าแสงสว่าง เพื่อช่วยเพิ่มความปลอดภัยให้กับผู้ใช้เส้นทาง ใช้งบประมาณ 669,440,320 บาท
ทั้งนี้ เส้นทางดังกล่าวจะช่วยให้สามารถรองรับปริมาณการจราจรตลอดจนส่งเสริม ด้านเศรษฐกิจ อุตสาหกรรมการลงทุน การขนส่ง และการท่องเที่ยว โดยเฉพาะในพื้นที่จังหวัดนครพนมและบึงกาฬ ซึ่งสอดคล้องกับนโยบายการตั้งเป้าหมายพัฒนาพื้นที่จังหวัดนครพนม มุ่งยกระดับเมืองรองชั้นนำให้เป็นเมืองหลัก ส่งเสริมการท่องเที่ยวเมืองรองและเส้นทางท่องเที่ยวเชิงศาสนาให้เกิดประสิทธิภาพสูงสุด

ที่มา : https://www.thaigov.go.th/news/contents/details/87248