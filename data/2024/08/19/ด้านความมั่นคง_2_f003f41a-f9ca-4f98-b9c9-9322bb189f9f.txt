รัฐบาลไทย-ข่าวทำเนียบรัฐบาล-กรมการจัดหางาน แจงผลปฏิบัติการ “เจอ จับ ปรับ ผลักดัน” 71 วัน ตรวจสอบแรงงานข้ามชาติกว่า 1.9 แสนคน ดำเนินคดีกว่า 1.3 พันคน


วันจันทร์ที่ 19 สิงหาคม 2567
19/08/2567
พิมพ์
กรมการจัดหางาน แจงผลปฏิบัติการ “เจอ จับ ปรับ ผลักดัน” 71 วัน ตรวจสอบแรงงานข้ามชาติกว่า 1.9 แสนคน ดำเนินคดีกว่า 1.3 พันคน
กรมการจัดหางาน เดินหน้าปฏิบัติการ “เจอ จับ ปรับ ผลักดัน” ตรวจเข้มแรงงานข้ามชาติผิดกฎหมาย แจงผลตรวจสอบสถานประกอบการ 14,734 แห่ง ดำเนินคดี 503 แห่ง ตรวจสอบแรงงานข้ามชาติ 192,280 คน ดำเนินคดี 1,314 คน
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานปฏิบัติการ “เจอ จับ ปรับ ผลักดัน” แรงงานข้ามชาติผิดกฎหมาย ตามนโยบายนายพิพัฒน์ รัชกิจประการ รัฐมนตรีว่าการกระทรวงแรงงานอย่างเคร่งครัด ร่วมกับสำนักงานตรวจคนเข้าเมือง กองบัญชาการตำรวจท่องเที่ยว กองบังคับการปราบปรามการค้ามนุษย์ และกองอำนวยการรักษาความมั่นคงภายใน กำลังพลจากทุกจังหวัดทั่วประเทศ เพื่อตรวจสอบ จับกุม และดำเนินคดีนายจ้าง/สถานประกอบการ และแรงงานต่างชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และแรงงานต่างชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง เป็นระยะเวลา 120 วัน
ล่าสุดผลการดำเนินการ ระหว่างวันที่ 5 มิถุนายน – 15 สิงหาคม 2567 รวม 71 วัน มีการตรวจสอบตามที่พลเมืองดีแจ้งเบาะแสและการสุ่มตรวจในสถานประกอบการ และย่านการค้าแหล่งเศรษฐกิจสำคัญที่พบเห็นแรงงานข้ามชาติทำงานจำนวนมาก อย่างในพื้นที่กรุงเทพมหานคร อาทิ ย่านเพชรบุรีตัดใหม่ สุวินทวงศ์ สะพานสูง ลาดกระบัง ตลิ่งชัน และจังหวัดในส่วนภูมิภาค อาทิ อุทัยธานี อ่างทอง ระยอง เพชรบุรี จากการเข้าตรวจสอบสถานประกอบการ    ที่จ้างแรงงานข้ามชาติทั่วประเทศ 14,734 แห่ง ดำเนินคดี 503 แห่ง และตรวจสอบแรงงานต่างชาติ จำนวน 192,280 คน แยกเป็นสัญชาติเมียนมา 144,261 คน กัมพูชา 29,448 คน ลาว 12,258 คน เวียดนาม 117 คน และสัญชาติอื่น ๆ 6,196 คน มีการดำเนินคดีทั้งสิ้น 1,314 คน แยกเป็นสัญชาติเมียนมา 818 คน กัมพูชา 201 คน ลาว 180 คน เวียดนาม 24 คน และสัญชาติอื่น ๆ 91 คน
นายสมชาย กล่าวย้ำว่า แรงงานข้ามชาติที่เข้ามาทำงานในประเทศไทย จะต้องปฏิบัติตามกฎหมายของประเทศไทยคนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากสิทธิที่ทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปี และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี ซึ่งหากพบการกระทำความผิดกรมการจัดหางานจะดำเนินคดีโดยไม่มีข้อยกเว้น
ทั้งนี้ หากพบเห็นการจ้างแรงงานต่างชาติผิดกฎหมาย หรือพบเห็นคนต่างชาติทำงานนอกเหนือสิทธิที่ทำได้ขอความร่วมมือทุกท่านแจ้งเบาะแสมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/87222