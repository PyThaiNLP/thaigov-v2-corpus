รัฐบาลไทย-ข่าวทำเนียบรัฐบาล-กรมการขนส่งทางบก เผยสถิติการจดทะเบียนรถใหม่และรถพลังงานไฟฟ้าระหว่างเดือนมกราคม - กรกฎาคม 2567 จำนวน 1,623,778 คัน 


วันจันทร์ที่ 19 สิงหาคม 2567
กรมการขนส่งทางบก เผยสถิติการจดทะเบียนรถใหม่และรถพลังงานไฟฟ้าระหว่างเดือนมกราคม - กรกฎาคม 2567 จำนวน 1,623,778 คัน
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า สถิติการจดทะเบียนรถตามกฎหมายว่าด้วยรถยนต์ทั่วประเทศประจำปี พ.ศ. 2567 เดือนมกราคม - กรกฎาคม 2567 พบผู้นำรถใหม่มาจดทะเบียนจำนวน 1,623,778 คัน แบ่งเป็น เดือนมกราคม 259,299 คัน เดือนกุมภาพันธ์ 227,883 คัน เดือนมีนาคม 234,429 คัน เดือนเมษายน 199,056 คัน เดือนพฤษภาคม 249,757 คัน เดือนมิถุนายน 231,948 คัน และเดือนกรกฎาคม 221,406 คัน นอกจากนี้ ปัจจุบันประเทศไทยกำลังเผชิญกับปัญหาสิ่งแวดล้อม โดยเฉพาะปัญหามลพิษทางอากาศที่มีสาเหตุมาจากรถยนต์รวมถึงยานพาหนะที่ใช้กันบนท้องถนนปล่อยก๊าซจากเครื่องยนต์สันดาป ก่อให้เกิดมลพิษทางอากาศและส่งผลเสียต่อสุขภาพของประชาชนและสิ่งแวดล้อม ซึ่งรถพลังงานไฟฟ้าหรือรถ EV (Electric Vehicle) ถือว่าเป็นมิตรกับสิ่งแวดล้อม การทำงานที่ใช้พลังงานไฟฟ้าแทนน้ำมันช่วยลดการเผาไหม้ของเชื้อเพลิงที่ทำให้เกิดมลพิษทางอากาศ การเลือกใช้รถยนต์ไฟฟ้าจึงช่วยลดการปล่อยก๊าซคาร์บอนไดออกไซด์ (CO2) ซึ่งปัจจุบันการใช้รถพลังงานไฟฟ้าหรือรถ EV กำลังเป็นที่นิยมและมีแนวโน้มสูงขึ้นอย่างต่อเนื่อง โดยสถิติการจดทะเบียนรถพลังงานไฟฟ้าตามกฎหมายว่าด้วยรถยนต์ทั่วประเทศประจำปี พ.ศ. 2567 ระหว่างเดือนมกราคม - กรกฎาคม 2567 มีจำนวน 59,670 คัน แบ่งเป็น เดือนมกราคม 15,915 คัน เดือนกุมภาพันธ์ 6,259 คัน เดือนมีนาคม 7,373 คัน เดือนเมษายน 5,973 คัน เดือนพฤษภาคม 7,969 คัน เดือนมิถุนายน 7,911 คัน และเดือนกรกฎาคม 8,270 คัน ทั้งนี้ กรมการขนส่งทางบก (ขบ.) มีมาตรการลดภาษีประจำปีสำหรับรถที่ขับเคลื่อนด้วยพลังงานไฟฟ้าที่เป็นรถใหม่สำเร็จรูปจากโรงงานและนำมาจดทะเบียนตามกฎหมายว่าด้วยรถยนต์ เป็นการส่งเสริมให้ประชาชนหันมาใช้รถพลังงานไฟฟ้าเพิ่มมากขึ้น เพื่อลดปัญหามลพิษทางอากาศอย่างมีประสิทธิภาพ
สำหรับมาตรการลดภาษีประจำปีสำหรับรถที่ขับเคลื่อนด้วยพลังงานไฟฟ้าที่เป็นรถใหม่สำเร็จรูปจากโรงงานและนำมาจดทะเบียนตามกฎหมายว่าด้วยรถยนต์ ตั้งแต่วันนี้ - 10 พฤศจิกายน 2568 โดยให้ลดภาษีลงร้อยละ 80 จากอัตราที่กำหนดตาม (11) ของอัตราภาษีประจำปีท้ายพระราชบัญญัติรถยนต์ พ.ศ. 2522 และที่แก้ไขเพิ่มเติม ดังนี้
- รถเก๋งที่ใช้พลังงานไฟฟ้าที่มีน้ำหนัก 1,751 - 2,000 กิโลกรัม ปกติจัดเก็บภาษีประจำปี 1,600 บาท ลดภาษีประจำปีแล้ว คงเหลือ 320 บาท
- รถตู้ส่วนบุคคลที่ใช้พลังงานไฟฟ้าที่มีน้ำหนัก 1,751 - 2,000 กิโลกรัม ปกติจัดเก็บภาษีประจำปี 800 บาท ลดภาษีประจำปีแล้ว คงเหลือ 160 บาท
- ส่วนรถจักรยานยนต์ที่ใช้พลังงานไฟฟ้า ปกติจัดเก็บภาษีประจำปี 50 บาท ลดภาษีประจำปีแล้วคงเหลือ 10 บาท เป็นต้น โดยเริ่มตั้งแต่วันที่รถนั้นจดทะเบียนเป็นระยะเวลา 1 ปี

ที่มา : https://www.thaigov.go.th/news/contents/details/87245