รัฐบาลไทย-ข่าวทำเนียบรัฐบาล-ฉก.พญานาคราช จับปลาทูเถื่อน ในพื้นที่ทะเลอันดามัน อ.เมือง จ.ระนอง


วันจันทร์ที่ 19 สิงหาคม 2567
ฉก.พญานาคราช จับปลาทูเถื่อน ในพื้นที่ทะเลอันดามัน อ.เมือง จ.ระนอง
ฉก.พญานาคราช จับปลาทูเถื่อน ในพื้นที่ทะเลอันดามัน อ.เมือง จ.ระนอง
เมื่อวันที่ 15 สิงหาคม 2567 เวลา 05.30 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช นำโดย ว่าที่ร้อยตรีประเสริฐ คงเยี้ยน หัวหน้าหน่วยป้องกันและปราบปรามประมงทะเลเกาะสุรินทร์ (พังงา) พร้อมด้วยสำนักงานประมงจังหวัดระนอง กรมประมง ชุดปฏิบัติการทางน้ำ หน่วยเฉพาะกิจกรมทหารราบที่ 25 กองกำลังเทพสตรี ร่วมกันออกตรวจเฝ้าระวังการกระทำความผิดลักลอบนำเข้าสัตว์น้ำเข้ามาในราชอาณาจักรโดยไม่ได้รับอนุญาต บริเวณทะเลอันดามัน ท้องที่จังหวัดระนอง โดยปฏิบัติงานปราบปรามผู้กระทำความผิดตามพระราชกำหนดการประมง พ.ศ.2558 และที่แก้ไขเพิ่มเติม ได้ทำการตรวจยึดเรือหางยาวสัญชาติเมียนมาร์ที่นำเข้าสัตว์น้ำเข้ามา ในราชอาณาจักรโดยไม่ได้รับอนุญาต จำนวน 1 ลำ พบผู้ต้องหา 4 คน สัตว์น้ำของกลาง 1 รายการ คือ ปลาทู น้ำหนักรวม 6,000 กิโลกรัม มูลค่าประมาณ 300,000 บาท ซึ่งได้นำส่งพนักงานสอบสวน สภ.ปากน้ำ อ.เมือง จ.ระนอง และดำเนินคดีในส่วนที่เกี่ยวข้องต่อไป

ที่มา : https://www.thaigov.go.th/news/contents/details/87243