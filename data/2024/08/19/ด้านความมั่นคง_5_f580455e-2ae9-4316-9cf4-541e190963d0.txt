รัฐบาลไทย-ข่าวทำเนียบรัฐบาล-จ.ภูเก็ต ส่งชุดปฏิบัติการพิเศษฝ่ายปกครอง เข้าจับกุมผู้มีส่วนเกี่ยวข้องกับยาเสพติด พร้อมของกลางยาบ้าและยาไอซ์จำนวนมาก ผู้ว่าฯ กำชับ ขอให้เจ้าหน้าที่ทุกฝ่ายปฏิบัติงานอย่างเคร่งครัด


วันจันทร์ที่ 19 สิงหาคม 2567
19/08/2567
พิมพ์
จ.ภูเก็ต ส่งชุดปฏิบัติการพิเศษฝ่ายปกครอง เข้าจับกุมผู้มีส่วนเกี่ยวข้องกับยาเสพติด พร้อมของกลางยาบ้าและยาไอซ์จำนวนมาก ผู้ว่าฯ กำชับ ขอให้เจ้าหน้าที่ทุกฝ่ายปฏิบัติงานอย่างเคร่งครัด
จังหวัดภูเก็ต ส่งชุดปฏิบัติการพิเศษฝ่ายปกครอง เข้าจับกุมผู้มีส่วนเกี่ยวข้องกับยาเสพติด พร้อมของกลางยาบ้าและยาไอซ์จำนวนมาก ด้านผู้ว่าฯ กำชับ ขอให้เจ้าหน้าที่ทุกฝ่ายปฏิบัติงานอย่างเคร่งครัด เพื่อกวาดล้างยาเสพติดให้หมดไป
วันนี้ (19 ส.ค. 67) นายโสภณ สุวรรณรัตน์ ผู้ว่าราชการจังหวัดภูเก็ต เปิดเผยว่า ตนได้มอบหมายให้ นายสุวิทย์ สุริยะวงค์ ปลัดจังหวัดภูเก็ต และ นายวรศิษย์ พุฒจีบ นายอำเภอเมืองภูเก็ต สั่งการ ชุดปฏิบัติการพิเศษฝ่ายปกครองจังหวัดภูเก็ต นำโดย นายอัครา สุวัตถิกุล ป้องกันจังหวัด พร้อมด้วย นายจิระเดช บุรารักษ์ ผู้ช่วยป้องกันจังหวัดภูเก็ต นายธงไชย รัตนเดช ผู้ช่วยป้องกันจังหวัดภูเก็ต นายธนกฤต เทียมทันวณิช ผู้ช่วยป้องกันจังหวัดภูเก็ต นายหิรัณย์ หีดจันทร์ ปลัดอำเภอเมืองภูเก็ต นายณัฐพล พังงา ผญบ.ม.1 ต.สาคู อ.ถลาง สมาชิกกองอาสารักษาดินแดน ร้อย.บก. บร.บก.อส.จ.ภก. ร่วมลงพื้นที่ตรวจสอบตามข้อร้องเรียนว่า ในพื้นที่ว่าบริเวณศาลากลางหมู่บ้านชุมชนไทยใหม่ หมู่ที่ 2 ตำบลราไวย์ อำเภอเมืองภูเก็ต จังหวัดภูเก็ต มีกลุ่มบุคคลมั่วสุมมีพฤติการณ์จำหน่ายยาเสพติด (ยาบ้า และยาไอซ์) ให้แก่กลุ่มวัยรุ่นและประชาชนในพื้นที่ ทั้งนี้ เจ้าหน้าที่ชุดปฏิบัติการพิเศษ ได้ดำเนินการตรวจสอบตามข้อเท็จจริง ควบคุมตัวผู้ต้องหา และนำตัวพร้อมด้วยของกลางส่งพนักงานสอบสวนสถานีตำรวจภูธรฉลองเพื่อดำเนินคดีเป็นที่เรียบร้อย
นายโสภณ สุวรรณรัตน์ ผู้ว่าราชการจังหวัดภูเก็ต กล่าวว่า การปฏิบัติการในครั้งนี้สืบเนื่องมาจาก จังหวัดภูเก็ตได้รับร้องเรียนจากพี่น้องประชาชนว่า มีกลุ่มบุคคลมั่วสุมมีพฤติการณ์จำหน่ายยาเสพติด (ยาบ้า และยาไอซ์) ให้แก่กลุ่มวัยรุ่นและประชาชน จึงได้ส่งเจ้าหน้าที่ชุดปฏิบัติการพิเศษฝ่ายปกครองเข้าตรวจสอบข้อเท็จจริงดังกล่าว หมู่บ้านชุมชนไทยใหม่ หมู่ที่ 2 ตำบลราไวย์ อำเภอเมืองภูเก็ต จังหวัดภูเก็ต โดยสามารถจับกุมตัวผู้ต้องหา หญิง 1 ราย พร้อมด้วยยึดยาบ้า 2,265 เม็ด ยาไอซ์ น้ำหนักรวมประมาณ 19.28 กรัม และของกลาง อื่นๆ รวมถึงเงินสด โทรศัพท์มือถือ ฯลฯ โดยเจ้าหน้าที่แจ้งข้อกล่าวหา จำหน่ายยาเสพติดให้โทษประเภท 1 (ยาบ้า และยาไอซ์) โดยมีไว้ครอบครองเพื่อจำหน่ายโดยผิดกฎหมาย อันเป็นการกระทำเพื่อการค้าและก่อให้เกิดการแพร่กระจายในกลุ่มประชาชน และข้อหาเสพยาเสพติดให้โทษประเภท 1 (ยาบ้าและยาไอซ์) โดยผิดกฎหมาย พร้อมทั้งเจ้าหน้าที่ได้ดำเนินการแจ้งความการควบคุมตัว ซึ่งเจ้าหน้าที่ชุดจับกุมเชื่อว่า (ผู้ถูกจับกุม) น่าจะมีส่วนเกี่ยวข้อง หรือ เชื่อมโยงกับ กลุ่มพ่อค้ายาเสพติดรายอื่น ๆ ในพื้นที่จังหวัดภูเก็ต จึงอาศัยอำนาจตามมาตรา 11 แห่ง พ.ร.บ. ให้ใช้ประมวลกฎหมายยาเสพติด พ.ศ. 2564 ประกอบมาตรา 11/6 แห่งพระราชบัญญัติวิธีพิจารณาคดียาเสพติด (ฉบับที่ 2) พ.ศ. 2564 ในการควบคุมตัว (ผู้ถูกจับกุม) ไว้เพื่อสอบสวนขยายผลไม่เกิน 3 วัน และได้นำผู้ต้องหาพร้อมด้วยของกลางส่ง พนง.สอบสวน สภ.ฉลอง เพื่อดำเนินคดีตามกฎหมายต่อไป
นายโสภณ สุวรรณรัตน์ ผู้ว่าราชการจังหวัดภูเก็ต กล่าวในช่วงท้ายว่า จังหวัดภูเก็ตได้นำนโยบายของกระทรวงมหาดไทยในการพุ่งเป้า Re X-ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดภูเก็ตได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือ พบเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87244