รัฐบาลไทย-ข่าวทำเนียบรัฐบาล-นายอำเภอเมืองชัยภูมิ สั่งชุดปฏิบัติการพิเศษ บุกจับกุมผู้ค้ายาเสพติดในพื้นที่ 1 ราย พร้อมขยายผล เพิ่มเติมอีก 1 คดี รวมของกลางยาบ้า 2,618 เม็ด วอนประชาชนช่วยกันเป็นหูเป็นตา พบเบาะแสแ


วันจันทร์ที่ 19 สิงหาคม 2567
19/08/2567
พิมพ์
นายอำเภอเมืองชัยภูมิ สั่งชุดปฏิบัติการพิเศษ บุกจับกุมผู้ค้ายาเสพติดในพื้นที่ 1 ราย พร้อมขยายผล เพิ่มเติมอีก 1 คดี รวมของกลางยาบ้า 2,618 เม็ด วอนประชาชนช่วยกันเป็นหูเป็นตา พบเบาะแสแ
นายอำเภอเมืองชัยภูมิ สั่งชุดปฏิบัติการพิเศษ บุกจับกุมผู้ค้ายาเสพติดในพื้นที่ 1 ราย พร้อมขยายผล เพิ่มเติมอีก 1 คดี รวมของกลางยาบ้า 2,618 เม็ด วอนประชาชนช่วยกันเป็นหูเป็นตา พบเบาะแสแจ้งสายด่วนศูนย์ดำรงธรรม 1567 ทันที
วันนี้ (19 ส.ค. 67) นางสาวสุกัญญา กุลสุวรรณ์ นายอำเภอเมืองชัยภูมิ จังหวัดชัยภูมิ ได้เปิดเผยถึง การดำเนินการของชุดปฏิบัติการพิเศษอำเภอเมืองชัยภูมิ เข้าตรวจสอบข้อเท็จจริงหลังจากที่ได้รับข้อมูลและได้รับแจ้งจากประชาชนว่ามีกลุ่มวัยรุ่นมักจะมามั่วสุมเสพยาเสพติดและมีการซื้อขายยาเสพติดในพื้นที่อำเภอเมืองชัยภูมิ โดยสามารถจับกุมผู้กระทำผิดได้ 1 ราย พร้อมของกลางยาบ้า 599 เม็ด อีกทั้งยังค้นหาผู้เสพยาเสพติดได้อีก 2 ราย ทั้งนี้ เจ้าหน้าที่ได้นำตัวผู้ต้องหาพร้อมของกลาง ส่วนพนักงานสอบสวน สภ.เมืองชัยภูมิ เพื่อดำเนินคดีตามกฎหมาย พร้อมทั้งนำตัวผู้เสพทั้ง 2 ราย เข้าสู่กระบวนการบำบัดรักษาเป็นที่เรียบร้อยแล้ว
"อำเภอเมืองชัยภูมิ จังหวัดชัยภูมิ ได้ดำเนินการขับเคลื่อนตามนโยบายของกระทรวงมหาดไทยในการป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยตนได้สั่งการให้ฝ่ายปกครองบูรณาการกับหน่วยงานที่เกี่ยวข้องโดยเฉพาะด้านการข่าว และเร่ง Re X- ray ค้นหาผู้เสพและผู้ค้าในทุกพื้นที่อย่างต่อเนื่อง รวมทั้งยกระดับการลาดตระเวนตั้งด่านตรวจตรา ซึ่งการปฏิบัติการในครั้งนี้สืบเนื่องจากอำเภอเมืองชัยภูมิ ได้รับข้อมูลจากประชาชนมีกลุ่มวัยรุ่นมักจะมามั่วสุมเสพยาและมีการซื้อขายยาเสพติดกัน บริเวณป่าทางทิศตะวันตก บ้านนาวัง หมู่ที่ 10 ตำบลนาเสียว อำเภอเมืองชัยภูมิ จังหวัดชัยภูมิ" นางสาวสุกัญญาฯ กล่าว
นางสาวสุกัญญา กุลสุวรรณ์ นายอำเภอเมืองชัยภูมิ กล่าวต่อว่า ซึ่งหลังจากได้รับแจ้งจากประชาชน ตนจึงได้สั่งการให้ชุดปฏิบัติการพิเศษอำเภอเมืองชัยภูมิเข้าตรวจสอบข้อเท็จจริงทันที โดยสามารถจับกุมผู้ค้ายาเสพติดให้กับกลุ่มวัยรุ่นได้ 1 ราย คือ นายเสกสรรค์ หรือ เสก อายุ 33 ปี พร้อมของกลางยาบ้าจำนวน 599 เม็ด อีกทั้งในการปฏิบัติครั้งนี้ได้ค้นหาผู้เสพได้จำนวน 2 ราย ทั้งนี้ เจ้าหน้าที่ชุดปฏิบัติการพิเศษได้นำตัวผู้กระทำผิด พร้อมของกลางทั้งหมด ส่งพนักงานสอบสวน สภ.เมืองชัยภูมิ เพื่อดำเนินคดีตามกฎหมายแล้ว และได้นำตัวผู้เสพยาเสพติดทั้ง 2 ราย เข้าสู่กระบวนการบำบัดด้วยความสมัครใจยินยอมแล้วเช่นกัน
ภายหลังจากการจับกุม อำเภอเมืองชัยภูมิ ได้ดำเนินการขยายผลจากกรณีดังกล่าว เจ้าหน้าที่ฝ่ายปกครอง ร่วมกับเจ้าหน้าที่ตำรวจได้สืบสวนสอบสวนเเละขยายผลต่อเนื่อง โดยทราบข้อมูลว่า นายเสกสรรค์ รับยาเสพติดมาจากนาย ชล ที่อยู่อำเภอคอนสวรรค์ โดยสั่งมาที่ละ 5 ถุง (1,000 เม็ด) ราคา 17,000 บาท ชุดสืบสวน สภ.เมืองชัยภูมิ จึงได้ขยายผลและสามารถจับกุมนาย ชล พร้อม ภรรยาได้ ขณะกำลังนำยาเสพติดมากระจายให้กับพ่อค้ายาเสพติดในพื้นที่ โดยได้ทำการตรวจยึดยาบ้า จำนวน 10 ถุง หรือประมาณ 2,019 เม็ด โดยขณะนี้ได้นำตัวนายชล และภรรยาดำเนินคดีตามกฎหมายแล้ว
"ขอขอบคุณเจ้าหน้าที่ฝ่ายปกครอง ฝ่ายความมั่นคงและหน่วยงานอื่น ๆ ที่เกี่ยวข้อง ที่ได้ร่วมกันดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับเร่งยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง" นางสาวสุกัญญาฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87240