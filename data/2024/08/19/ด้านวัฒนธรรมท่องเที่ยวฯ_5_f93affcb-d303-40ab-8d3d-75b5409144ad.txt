รัฐบาลไทย-ข่าวทำเนียบรัฐบาล-วันสุดท้าย“งานแพรพัสตรา บรมราชินีนาถ” ชมความงดงามของการแสดงหุ่นละครเล็กโจหลุยส์ รามเกียรติ์  ฟังดนตรีสดบรรเลงเพลงลูกทุ่งจากโยธินบูรณะ รองแชมป์ชิงช้าสวรรค์ 2024 


วันจันทร์ที่ 19 สิงหาคม 2567
วันสุดท้าย“งานแพรพัสตรา บรมราชินีนาถ” ชมความงดงามของการแสดงหุ่นละครเล็กโจหลุยส์ รามเกียรติ์  ฟังดนตรีสดบรรเลงเพลงลูกทุ่งจากโยธินบูรณะ รองแชมป์ชิงช้าสวรรค์ 2024
วันสุดท้าย“งานแพรพัสตรา บรมราชินีนาถ” ชมความงดงามของการแสดงหุ่นละครเล็กโจหลุยส์ รามเกียรติ์  ฟังดนตรีสดบรรเลงเพลงลูกทุ่งจากโยธินบูรณะ รองแชมป์ชิงช้าสวรรค์ 2024 ชมนิทรรศการเฉลิมพระเกียรติ-วันผ้าไทยแห่งชาติ ช้อปสินค้า CPOT ณ พาร์ค พารากอน
วันสุดท้าย“งานแพรพัสตรา บรมราชินีนาถ” รมว.สุดาวรรณชวนชมความงดงามของการแสดงหุ่นละครเล็กโจหลุยส์ รามเกียรติ์  ฟังดนตรีสดบรรเลงเพลงลูกทุ่งจากโยธินบูรณะ รองแชมป์ชิงช้าสวรรค์ 2024 ชมนิทรรศการเฉลิมพระเกียรติ-วันผ้าไทยแห่งชาติ ช้อปสินค้า CPOT ณ พาร์ค พารากอน ชั้นเอ็ม ศูนย์การค้าสยามพารากอน
วันที่ 18 สิงหาคม 2567 นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า กระทรวงวัฒนธรรม (วธ.) ร่วมกับศูนย์การค้าสยามพารากอน หน่วยงานรัฐ เอกชนและเครือข่ายทางวัฒนธรรม  จัดงาน “แพรพัสตรา บรมราชินีนาถ” เนื่องในโอกาสวันเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง 12 สิงหาคม 2567 และวันผ้าไทยแห่งชาติ เฉลิมพระเกียรติและน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงที่ทรงปฏิบัติพระราชกรณียกิจนานัปการเพื่อประโยชน์สุขของพสกนิกรชาวไทย ทรงอนุรักษ์ ฟื้นฟูศิลปวัฒนธรรมของชาติ ส่งเสริมงานหัตถศิลป์ และงานหัตถกรรมของไทย รวมถึงทรงอนุรักษ์ ส่งเสริมมรดกภูมิปัญญา “ผ้าไทย” ยกระดับผ้าไทยให้มีความโดดเด่นจนเป็นที่ประจักษ์แก่สายตานานาชาติ ระหว่างวันที่ 12 - 18 สิงหาคม 2567 เวลา 11.00 - 21.00 น. ณ พาร์ค พารากอน ชั้นเอ็ม ศูนย์การค้าสยามพารากอน  ซึ่งตลอดช่วง 6 วันที่ผ่านมาได้มีประชาชนเข้าร่วมกิจกรรมอย่างต่อเนื่องเป็นจำนวนมาก ได้แก่ นิทรรศการเฉลิมพระเกียรติ  นิทรรศการวันผ้าไทยแห่งชาติ การจำหน่ายผลิตภัณฑ์วัฒนธรรมไทย (CPOT)  การแสดงศิลปวัฒนธรรมและการสาธิตงานศิลปวัฒนธรรม
นางสาวสุดาวรรณ กล่าวอีกว่า สำหรับวันที่ 18 สิงหาคม 2567 ซึ่งเป็นวันสุดท้ายของงานนักท่องเที่ยวทั้งชาวไทยและต่างชาติ สามารถเข้าร่วมงานดังกล่าวได้ตั้งแต่เวลา 11.00 น. มีการแสดงศิลปวัฒนธรรมหุ่นละครเล็ก เรื่องรามเกียรติ์ ตอน หนุมานแก้กลสุพรรณมัจฉา ซึ่งเป็นการแสดงของคณะโจหลุยส์ หรือ นาฏยศาลา หุ่นละครเล็ก หรือ หุ่นกระบอกของครูสาคร ยังเขียวสด หรือ "โจหลุยส์" และครอบครัว ได้จัดให้มีการแสดงต่อสาธารณะครั้งแรกเมื่อปี พ.ศ. 2528 เพื่อเป็นการอนุรักษ์ศิลปะการแสดงและการทำหุ่นของไทย สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ พระราชทานชื่อโรงละครโจหลุยส์ว่า “นาฏยศาลา หุ่นละครเล็ก” และได้ทรงเป็นองค์อุปถัมภ์ "มูลนิธินาฏยศาลา หุ่นละครเล็ก  และมีการแสดงรำถวายพระพรบ้านเบญจนาฏที่มี 3 ชุด ได้แก่  1. ดุจดวงหทัย เทิดไท้พระพันปีหลวง 2. วิจิตราภูษาสยาม 3. ฟ้อนแพรวากาฬสินธุ์ รวมทั้งการแสดงดนตรีโดยวงดนตรีลูกทุ่ง โรงเรียนโยธินบูรณะ กรุงเทพมหานคร ที่ได้รับรางวัลรองชนะเลิศอันดับ 2 รายการชิงช้าสวรรค์ 2024 รวมทั้งสาธิตงานศิลปวัฒนธรรมเรียนรู้การทำขนมไทยและงานประดิษฐ์ ได้แก่ สาธิตการทำขนมช่อผกากรอง และการทำมาลัยกลีบผ้า
“ขอเชิญชวนประชาชนมาเที่ยวชมงานแพรพัสตรา บรมราชินีนาถที่วันนี้จัดงานเป็นวันสุดท้ายแล้ว เพื่อร่วมน้อมสำนึกในพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  มาชมการแสดงหุ่นละครเล็ก โจหลุยส์ การแสดงรำถวายพระพรบ้านเบญจนาฏที่มีความงดงามอย่างมาก พร้อมสนุกสนานไปกับดนตรีลูกทุ่งจากน้องๆโรงเรียนโยธินบูรณะและเรียนรู้การทำขนมช่อผกากรองและมาลัยกลีบผ้านำไปมอบเป็นของขวัญให้แก่คุณแม่” นางสาวสุดาวรรณ กล่าว

ที่มา : https://www.thaigov.go.th/news/contents/details/87237