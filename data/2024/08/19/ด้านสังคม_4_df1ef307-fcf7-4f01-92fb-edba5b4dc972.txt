รัฐบาลไทย-ข่าวทำเนียบรัฐบาล-ปลัด ดีอี ร่วมแถลง ดัชนีสุขภาวะดิจิทัล ปีที่ 2 เดินหน้าสร้างทักษะดิจิทัล คนไทยห่างไกลภัยไซเบอร์


วันจันทร์ที่ 19 สิงหาคม 2567
ปลัด ดีอี ร่วมแถลง ดัชนีสุขภาวะดิจิทัล ปีที่ 2 เดินหน้าสร้างทักษะดิจิทัล คนไทยห่างไกลภัยไซเบอร์
ปลัด ดีอี ร่วมแถลง ดัชนีสุขภาวะดิจิทัล ปีที่ 2 เดินหน้าสร้างทักษะดิจิทัล คนไทยห่างไกลภัยไซเบอร์
วันนี้ (19 สิงหาคม 2567) ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ร่วมแถลงข่าวเปิดตัวดัชนีสุขภาวะดิจิทัล ปีที่ 2 (Thailand Cyber Wellness Index 2024 : TCWI ) โดย AIS ร่วมกับ กระทรวงดีอี หน่วยงานภาครัฐ และภาคเอกชนต่างๆ ที่เกี่ยวข้อง เดินหน้า ต่อยอดจากผลการศึกษาของปีที่ผ่านมา เพื่อสร้างความรู้ รวมถึงเส้นทางในการพัฒนาทักษะดิจิทัลให้กับคนไทยได้ตรงกลุ่มเป้าหมายและสอดคล้องกับปัญหาที่เกิดขึ้นจริง และรู้เท่าทันภัยไซเบอร์ มีทักษะดิจิทัลที่ดีขึ้น ณ บริเวณชั้น 2 อาคารสถาบันเพื่อการยุติธรรมแห่งประเทศไทย (TIJ) ถ.แจ้งวัฒนะ กรุงเทพฯ
สำหรับปีนี้ผลการศึกษาสะท้อนว่า คนไทยยังมีการใช้งานทักษะดิจิทัลในภาพรวมอยู่ในระดับพื้นฐาน แต่ยังมีจุดที่น่ากังวล เพราะคนไทยเกินครึ่งยังขาดความรู้ความเข้าใจในเรื่องความมั่นคงปลอดภัยไซเบอร์ (Cyber Security and Safety)
โดยเฉพาะเรื่องที่มีความเสี่ยงต่อภัยคุกคาม อาทิ การไม่มีความรู้ความเข้าใจ เรื่องการถูกโจมตีด้วยแรนซัมแวร์, การใช้ Wi-Fi สาธารณะในการทำธุรกรรมทางการเงิน, การใช้ วันเดือนปีเกิด มาตั้งเป็นรหัสผ่านซึ่งง่ายต่อการคาดเดา แม้แต่การไม่ทราบว่าการเข้าเว็บไซต์ที่ปลอดภัยลิงก์ URL ควรจะเป็น HTTPS ที่มีความปลอดภัยสูงกว่า
สำหรับผู้ที่สนใจตรวจเช็กสุขภาวะทางดิจิทัลของตัวเอง ได้ที่ https://digitalhealthcheck.ais.th
และสามารถอ่านรายละเอียดผลการศึกษาดัชนีชี้วัดสุขภาวะดิจิทัล Thailand Cyber Wellness Index 2024 ของคนไทย เพิ่มเติมที่ https://sustainability.ais.co.th/th/sustainability-projects/thailands-cyber-wellness-index
---------------------------------------------------------------------

ที่มา : https://www.thaigov.go.th/news/contents/details/87252