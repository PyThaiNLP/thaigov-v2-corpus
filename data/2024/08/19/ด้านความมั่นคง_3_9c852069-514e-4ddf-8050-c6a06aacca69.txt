รัฐบาลไทย-ข่าวทำเนียบรัฐบาล-พิพัฒน์"  เผยข่าวดี!! เริ่มส่งแรงงานไทยไปเก็บผลไม้ป่าในสวีเดน - ฟินแลนด์ ฤดูกาล 2024


วันจันทร์ที่ 19 สิงหาคม 2567
19/08/2567
พิมพ์
พิพัฒน์"  เผยข่าวดี!! เริ่มส่งแรงงานไทยไปเก็บผลไม้ป่าในสวีเดน - ฟินแลนด์ ฤดูกาล 2024
นายพิพัฒน์ รัชกิจประการ รัฐมนตรีว่าการกระทรวงแรงงาน เผยว่ากรมการจัดหางาน จะเริ่มทยอยจัดส่งแรงงานไทยไปเก็บผลไม้ป่าในสวีเดน ฤดูกาล 2024 แล้ว ล็อตแรกกว่า 1 พันคน
จากที่ผมประชุมหารือผ่านระบบการประชุมทางไกล (Video Conference) เมื่อวันที่ 30 กรกฎาคม 2567 กับ นายอาร์โต  ซาโตเน็น (H.E.Arto Satonen) รัฐมนตรีว่าการกระทรวงเศรษฐกิจและการจ้างแรงงานฟินแลนด์ ชี้แจงว่าด้านฟินแลนด์อนุมัติวีซ่า Residence Permit  และแจ้งการเดินทางไปทำงานด้วยตนเอง
นายพิพัฒน์ กล่าวต่อว่า การอนุญาตให้แรงงานไทยสามารถเดินทางไปเก็บผลไม้ป่าในสวีเดนและฟินแลนด์ ฤดูกาล 2024 โดยมีเงื่อนไขว่า "สำหรับสวีเดน" นายจ้างจะต้องยอมรับเงื่อนไขและรับผิดชอบค่าใช้จ่ายของลูกจ้างทั้งหมด โดยลูกจ้างจะจ่ายเพียงค่าใช้จ่ายส่วนตัวที่จำเป็น ได้แก่ ค่าหนังสือเดินทาง ค่าตรวจลงตรา ค่าใบอนุญาตทำงาน ค่าอาหารวันละ 3 มื้อ และค่าที่พัก โดยมีนายจ้างเป็นผู้จัดหา และสัญญาจ้างแรงงานต้องมีการลงนามระหว่างทั้งสองฝ่าย ลูกจ้างจะต้องได้รับการตรวจลงตราวีซ่าจากกรมตรวจคนเข้าเมืองสวีเดน เพื่อประกอบการพิจารณายื่นคำขออนุญาตพาลูกจ้างไปทำงานเก็บผลไม้ป่าในสวีเดน โดยล่าสุดกรมการจัดหางาน ได้อนุญาตให้แรงงานไทยเดินทางไปเก็บผลไม้ป่าในสวีเดนตามฤดูกาล แล้ว 1,129 คน แบ่งเป็น ตำแหน่งแรงงานเก็บผลไม้ป่า 1,081 คน และตำแหน่งพนักงานสนับสนุน 48 คน ในส่วนของ"ฟินแลนด์" นั้น ทางการฟินแลนด์ได้ อนุมัติวีซ่าให้แรงงานไทยไปเก็บผลไม้ป่าในฤดูกาล 2024 เปลี่ยนจากวีซ่าท่องเที่ยวเป็นวีซ่า Residence Permit และเห็นชอบให้จัดส่งในรูปแบบแจ้งการเดินทางไปทำงานในต่างประเทศด้วยตนเอง โดยแรงงานต้องมีนายจ้างอยู่ต่างประเทศ และสัญญาจ้างแรงงานต้องผ่านการรับรองจากสถานเอกอัครราชทูต ณ กรุงเฮลซิงกิ
นายสมชาย มรกตศรีวรรณ อธิบดีกรมการจัดหางาน กล่าวต่อว่า กรมการจัดหางาน โดยผมเป็นประธานจัดประชุมหารือประเด็นแรงงานไปเก็บผลไม้ป่าฯ ฤดูกาล 2024 เมื่อวันที่ 9 สิงหาคม 2567 ร่วมกับ ผู้แทนกรมการกงสุล กระทรวงการต่างประเทศ ผู้แทนกรมสวัสดิการและคุ้มครองแรงานผู้แทนสำนักงานคณะกรรมการสิทธิมนุษยชน แห่งชาติ พร้อมเจ้าหน้าที่ที่เกี่ยวข้อง มติที่ประชุมเห็นชอบให้ ยกเลิกชะลอการจัดส่งแรงงานไทยไปเก็บผลไม้ป่าในสาธารณรัฐฟินแลนด์ ฤดูกาล 2024 โดยวิธีการจัดส่งเป็นรูปแบบแจ้งการเดินทางไปทำงานในต่างประเทศด้วยตนเอง ตามมาตรา 48 ฯ โดยแรงงานมีนายจ้างอยู่ต่างประเทศ และสัญญาจ้างแรงงาน ต้องผ่านการรับรองจากสถานเอกอัครราชทูต ณ กรุงเฮลซิงกิ
โดยสำหรับผู้ที่สนใจไปทำงานต่างประเทศสามารถศึกษาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e – Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทย  ไปต่างประเทศ  doe.go.th/overseas หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสอบถามข้อมูลเพิ่มเติมได้ที่สายด่วนกระทรวงแรงงาน โทร. 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/87232