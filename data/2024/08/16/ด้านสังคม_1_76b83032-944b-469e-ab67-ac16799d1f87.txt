รัฐบาลไทย-ข่าวทำเนียบรัฐบาล-ดีอี ยกเครื่อง กระบวนการ “ปิดกั้นเว็บฯ” เพิ่มประสิทธิภาพ ลดขั้นตอน ลุยตัดวงจรขบวนการ “โจรออนไลน์”


วันพฤหัสบดีที่ 15 สิงหาคม 2567
ดีอี ยกเครื่อง กระบวนการ “ปิดกั้นเว็บฯ” เพิ่มประสิทธิภาพ ลดขั้นตอน ลุยตัดวงจรขบวนการ “โจรออนไลน์”
ดีอี ยกเครื่อง กระบวนการ “ปิดกั้นเว็บฯ” เพิ่มประสิทธิภาพ ลดขั้นตอน ลุยตัดวงจรขบวนการ “โจรออนไลน์”
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เปิดเผยว่า กระทรวง ดีอี ได้บูรณาการทำงานในกระบวนการ ปิดกั้นเว็บไซต์ผิดกฎหมาย เว็บไซต์การพนัน และเว็บไซต์ลามก อนาจาร ตามประกาศกระทรวงดิจิทัลเพื่อเศรษฐกิจและสังคม เรื่อง ขั้นตอนการแจ้งเตือน การระงับการทำให้แพร่หลายของข้อมูลคอมพิวเตอร์ และการนำข้อมูลคอมพิวเตอร์ออกจากระบบคอมพิวเตอร์ พ.ศ.2565 ซึ่งออกตามความในมาตรา 4 ประกอบมาตรา 15 วรรคสอง แห่งพระราชบัญญัติว่าด้วยการกระทำความผิดเกี่ยวกับคอมพิวเตอร์ฯ พ.ศ. 2550
สำหรับรายละเอียดของกระบวนการ ปิดกั้นเว็บไซต์ผิดกฎหมายนั้น อาศัยตามความในประกาศ ฯ ข้อ 7 และ 8 ดังนี้
ข้อ 7 เมื่อพนักงานเจ้าหน้าที่พบว่ามีการกระทำความผิดตามมาตรา 14 หรือพนักงานเจ้าหน้าที่ได้รับข้อมูล ข้อร้องเรียน เอกสารหรือหลักฐานจากผู้เสียหาย เจ้าหน้าที่ของรัฐ ผู้มีส่วนได้เสีย หรือบุคคลใดๆ ว่า มีข้อมูลคอมพิวเตอร์ที่ผิดกฎหมายตามมาตรา 14 อยู่ในความควบคุมของผู้ให้บริการหรือสื่อสังคมออนไลน์ พนักงานเจ้าหน้าที่ที่ได้รับมอบหมาย โดยความเห็นชอบของปลัดกระทรวงดิจิทัลเพื่อเศรษฐกิจและสังคมหรือรองปลัดกระทรวงที่ได้รับมอบหมาย อาจมีคำสั่งตามแบบฟอร์มแนบท้ายประกาศนี้ไปยังผู้ให้บริการหรือสื่อสังคมออนไลน์ เพื่อให้ดำเนินการระงับการทำให้แพร่หลาย นำข้อมูลคอมพิวเตอร์ที่ผิดกฎหมายตามมาตรา 14 ออกจากระบบคอมพิวเตอร์ได้
คำสั่งของพนักงานเจ้าหน้าที่ตามวรรคหนึ่ง ให้ดำเนินการโดยวิธีการทางอิเล็กทรอนิกส์เป็นหลัก
ข้อ 8 ให้ถือว่าผู้ให้บริการหรือสื่อสังคมออนไลน์ได้รับคำสั่งของพนักงานเจ้าหน้าที่ตามข้อ 7 และเอกสารที่เกี่ยวข้องแล้ว เมื่อคำสั่งนั้นได้เข้าสู่ระบบของผู้ให้บริการหรือสื่อสังคมออนไลน์ เว้นแต่วันและเวลานั้นเป็นวันและเวลานอกทำการของผู้ให้บริการหรือสื่อสังคมออนไลน์ ให้ถือว่าผู้ให้บริการหรือสื่อสังคมออนไลน์ได้รับในวันและเวลาทำการถัดไป เมื่อผู้ให้บริการหรือสื่อสังคมออนไลน์ได้รับคำสั่งของพนักงานเจ้าหน้าที่แล้ว ต้องดำเนินการดังต่อไปนี้
(1) ระงับการทำให้แพร่หลาย นำข้อมูลคอมพิวเตอร์ที่ผิดกฎหมายที่อยู่ในความควบคุมของผู้ให้บริการหรือสื่อสังคมออนไลน์ออกจากระบบคอมพิวเตอร์เพื่อไม่ให้แพร่หลายต่อไปโดยทันที โดยให้ดำเนินการด้วยมาตรการทางเทคนิคใดๆ (Technical Measure) ที่ได้มาตรฐานตามสภาพของการให้บริการแต่ละประเภท เพื่อให้บังเกิดผลตามคำสั่งของพนักงานเจ้าหน้าที่
(2) จัดทำสำเนาข้อร้องเรียนรวมถึงรายละเอียดข้อร้องเรียนของบุคคลที่ร้องเรียนดังกล่าว ส่งให้กับผู้ใช้บริการหรือสมาชิกหรือบุคคลที่เกี่ยวข้องซึ่งอยู่ในความควบคุมของผู้ให้บริการหรือสื่อสังคมออนไลน์โดยทันที
(3) ระยะเวลาในการระงับการทำให้แพร่หลาย นำข้อมูลคอมพิวเตอร์ที่ผิดกฎหมายออกจากระบบคอมพิวเตอร์ ต้องไม่เกินกำหนดระยะเวลาที่ระบุดังต่อไปนี้ เพื่อเยียวยาความเสียหายและระงับการกระทำความผิดให้เร็วที่สุด โดยสรุป ผู้ให้บริการหรือสื่อสังคมออนไลน์ต้องดำเนินการระงับการทำให้แพร่หลาย นำข้อมูลคอมพิวเตอร์ดังกล่าวออกจากระบบคอมพิวเตอร์โดยทันที ในทุกกรณี หากมีเหตุสุดวิสัย สำหรับกรณีการเผยแพร่ข้อมูลคอมพิวเตอร์ตามมาตรา 14 (1) ต้องไม่เกินระยะเวลา 7 วันนับแต่วันที่ได้รับคำสั่ง กรณีตามมาตรา 14 (2) และ (3) ต้องไม่เกินระยะเวลา 24 ชั่วโมง นับแต่วันที่ได้รับคำสั่ง และกรณีการเผยแพร่ข้อมูลคอมพิวเตอร์ตามมาตรา 14 (4) ต้องไม่เกินระยะเวลา 3 วัน นับแต่วันที่ได้รับคำสั่ง
“กระทรวง ดีอี ได้ปรับเปลี่ยนกระบวนการ การปิดกั้นเว็บไซต์ผิดกฎหมาย เว็บพนัน และลามก อนาจาร เพื่อให้ทันต่อสถานการณ์ปัจจุบัน ที่มิจฉาชีพได้ปรับเปลี่ยนรูปแบบการก่ออาชญากรรมออนไลน์ โดยอาศัยอำนาจของปลัดกระทรวง ดีอี ในการแต่งตั้งพนักงานเจ้าหน้าที่ ทำงานแทนเจ้าหน้าที่ตำรวจ ช่วยลดขั้นตอน เพิ่มรวดเร็ว มีประสิทธิภาพในการปิดกั้นเว็บไซต์ผิดกฎหมายได้อย่างทันท่วงที ซึ่งจะสามารถดำเนินการปิดกั้นเว็บไซต์ได้ทันที ภายในเวลา 24 ชั่วโมง หรือหากมีกรณีเหตุสุดวิสัยสามารถดำเนินการการปิดกั้นเว็บไซต์ลามก อนาจาร ได้ในเวลาไม่เกิน 3 วัน และเว็บไซต์ข่าวปลอม ข้อมูลอันเป็นเท็จ ต้องดำเนินการปิดกั้นในเวลาไม่เกิน 7 วัน ซึ่งกระบวนดังกล่าวยังช่วยแบ่งเบาภาระหน้าที่ของหน่วยงานในสังกัดสำนักงานตำรวจแห่งชาติ (ตร.) ได้อย่างมีนัยยะสำคัญ” นายประเสริฐกล่าว
อย่างไรก็ตาม การปรับเปลี่ยนกระบวนการปิดกั้นเว็บไซต์ดังกล่าว เพื่อเป็นการเร่งรัดและปราบปรามการก่ออาชญากรรมทางเทคโนโลยีอย่างมีประสิทธิภาพ ควบคู่ไปกับการดำเนินการมาตรการต่างๆ ของกระทรวง ดีอี และหน่วยงานพันธมิตร เป็นการตัดวงจรช่องทางการก่ออาชญากรรมออนไลน์ของมิจฉาชีพ ซึ่งอาศัยช่องทางของเว็บไซต์การพนัน ลามกอนาจาร และการสร้างข่าวปลอม หรือข้อมูลอันเป็นเท็จและบิดเบือนเป็นต้นทางของอาชญากรรมออนไลน์
หากประชาชนโดนหลอกออนไลน์ โทรแจ้งดำเนินการ ระงับ อายัดบัญชี AOC 1441
แจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
----------------------------------------------------

ที่มา : https://www.thaigov.go.th/news/contents/details/87174