รัฐบาลไทย-ข่าวทำเนียบรัฐบาล-ปลัดฯณัฐพล ร่วมเป็นเกียรติในพิธีเปิดงานศิลปาชีพประทีปไทย OTOP หลอมดวงใจ ด้วยพระบารมี


วันศุกร์ที่ 16 สิงหาคม 2567
16/08/2567
พิมพ์
ปลัดฯณัฐพล ร่วมเป็นเกียรติในพิธีเปิดงานศิลปาชีพประทีปไทย OTOP หลอมดวงใจ ด้วยพระบารมี
ปลัดฯณัฐพล ร่วมเป็นเกียรติในพิธีเปิดงานศิลปาชีพประทีปไทย OTOP หลอมดวงใจ ด้วยพระบารมี
11 สิงหาคม 2567 ดร.ณัฐพล รังสิตพล ปลัดกระทรวงอุตสาหกรรม ร่วมเป็นเกียรติในพิธีเปิดงานศิลปาชีพประทีปไทย OTOP หลอมดวงใจ ด้วยพระบารมี โดยมีนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธี ณ ชาเลนเจอร์ 1 -3  อิมแพค เมืองทองธานี
“ศิลปาชีพประทีปไทย OTOP หลอมดวงใจ ด้วยพระบารมี” ปี 2567 ภายใต้แนวคิด “หัตถศิลป์สร้างสรรค์ วัฒนธรรมร่วมสมัย สืบสานอัตลักษณ์ผ้าทอไทย จากภูมิปัญญาสู่สากล” โดยมี นายสยาม ศิริมงคล อธิบดีกรมการพัฒนาชุมชน กล่าวรายงานการจัดงาน พร้อมด้วยคณะทูตานุทูต คณะรัฐมนตรี คณะผู้บริหารกระทรวงมหาดไทย หน่วยงานภาคี ผู้ประกอบการ OTOP และประชาชนจำนวนมากเข้าร่วมงาน โดยปีนี้มีการจัดแสดงแฟชั่นโชว์นางแบบและคนขายาวในชุดผ้าไทย ภายใต้ธีม “มณีนพรัตน์เจิดจรัสแสง” โดยนำเฉดสีของอัญมณีทั้ง 9 ชนิดมาถ่ายทอดให้เห็นความงามของผ้าทอไทยตามสีอัตลักษณ์ของอัญมณี เพื่อสื่อถึงพระเมตตาของพระบรมราชชนนีพันปีหลวง ที่เปล่งแสงทอประกายความสุข ความรุ่งเรืองสู่แผ่นดินไทย ซึ่งการแสดงในชุดนี้ยังได้ แอนโทเนีย โพซิ้ว Miss Universe Thailand 2023 มาร่วมเดินแบบด้วย
ภายหลังเสร็จสิ้นพิธีเปิด นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นำคณะเดินเยี่ยมชมนิทรรศการจากหน่วยงานภาคี การสาธิต พร้อมพูดคุยกับผู้ผลิตผู้ประกอบการที่นำสินค้ามาแสดงและจัดจำหน่าย ทั้งนี้งาน “ศิลปาชีพประทีปไทย OTOP หลอมดวงใจ ด้วยพระบารมี” ปี 2567 กระทรวงมหาดไทย โดย กรมการพัฒนาชุมชน จัดขึ้น เนื่องในโอกาสมหามงคลเฉลิมพระชนมพรรษาสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ครบรอบ 92 พรรษา และด้วยสำนึกในพระมหากรุณาธิคุณต่อการอนุรักษ์และสืบสานภูมิปัญญาของคนไทยภายใต้โครงการส่งเสริมศิลปาชีพและมูลนิธิส่งเสริมศิลปาชีพฯ
กระทรวงอุตสาหกรรม โดยกรมส่งเสริมอุตสาหกรรม DIPROM ได้ร่วมออกบูท “ภูมิปัญญาท้องถิ่นสู่หัตถศิลป์ผ้าไทย” โดยปราชญ์ชุมชนสาธิตภูมิปัญญาผ้าฝ้ายทอมือ ตั้งแต่ขั้นตอน การเข็นฝ้าย การย้อมเส้นใยด้วยสีธรรมชาติ จนถึงขั้นตอน การทอผ้า และจัดแสดงผลิตภัณฑ์การต่อยอดหัตถศิลป์และหัตถกรรมไทยเพื่อเป็นการสืบสานวัฒนธรรมอันทรงคุณค่า จำนวน 40 บูท และมีการจัดทำหลักสูตรการเรียนรู้ เพื่อถ่ายทอดภูมิปัญญาทางด้านหัตถศิลป์ไทยให้แก่ผู้ที่สนใจได้เข้ามาเรียนรู้ และทดลองปฏิบัติ วันละ 1 หลักสูตร จำนวน 6 วัน โดยดร.ณัฐพล รังสิตพล ปลัดกระทรวงอุตสาหกรรม ได้เยี่ยมชมบูทดังกล่าว
ทั้งนี้ “ศิลปาชีพประทีปไทย OTOP ก้าวไกลด้วยพระบารมี” กำหนดจัดขึ้นระหว่างวันที่ 10-18 สิงหาคม 2567 ณ อาคารชาเลนเจอร์ 1-3 อิมแพ็ค เมืองทองธานี

ที่มา : https://www.thaigov.go.th/news/contents/details/87181