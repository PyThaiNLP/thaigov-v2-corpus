รัฐบาลไทย-ข่าวทำเนียบรัฐบาล-รัฐบาลเปิดทำเนียบฯ จัดงานเลี้ยงฉลองชัยแสดงความยินดีให้แก่ทัพนักกีฬาไทย ในการแข่งขันโอลิมปิกเกมส์ ครั้งที่ 33 มอบเงินรางวัล รวม 65.9 ล้านบาท 


วันศุกร์ที่ 16 สิงหาคม 2567
16/08/2567
พิมพ์
รัฐบาลเปิดทำเนียบฯ จัดงานเลี้ยงฉลองชัยแสดงความยินดีให้แก่ทัพนักกีฬาไทย ในการแข่งขันโอลิมปิกเกมส์ ครั้งที่ 33 มอบเงินรางวัล รวม 65.9 ล้านบาท
รัฐบาลเปิดทำเนียบฯ จัดงานเลี้ยงฉลองชัยแสดงความยินดีให้แก่ทัพนักกีฬาไทย ในการแข่งขันโอลิมปิกเกมส์ ครั้งที่ 33 มอบเงินรางวัล รวม 65.9 ล้านบาท เป็นขวัญกำลังใจที่สร้างชื่อเสียงให้กับประเทศไทย รัฐบาลพร้อมสนับสนุนด้านกีฬาของประเทศอย่างเต็มที่
วันนี้ (16 สิงหาคม 2567) เวลา 13.00 น. ณ ตึกสันติไมตรี (หลังนอก) ทำเนียบรัฐบาล รัฐบาล โดยนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม  เป็นประธานพิธีเลี้ยงฉลองชัยมอบเงินรางวัลและแสดงความยินดีแก่นักกีฬา ผู้ฝึกสอน สมาคมกีฬา คณะเจ้าหน้าที่ ที่เข้าร่วมการแข่งขันกีฬาโอลิมปิกเกมส์ ครั้งที่ 33 ณ กรุงปารีส สาธารณรัฐฝรั่งเศส  ระหว่างวันที่ 26 กรกฎาคม – 11 สิงหาคม 2567 ที่ผ่านมา เพื่อเป็นขวัญกำลังใจและตอบแทนความมุ่งมั่นตั้งใจในการสร้างชื่อเสียงให้กับประเทศไทย โดยมีนายเสริมศักดิ์  พงศ์พานิช  รักษาการรัฐมนตรีว่าการกระทรวงการท่องเที่ยวและกีฬา  นายอารัญ บุญชัย ปลัดกระทรวงการท่องเที่ยว นายก้องศักด ยอดมณี ผู้ว่าการการกีฬาแห่งประเทศไทย นายสุรศักดิ์ เกิดจันทึก รองผู้ว่าการการกีฬาแห่งประเทศไทย ฝ่ายกีฬาเป็นเลิศและวิทยาศาสตร์การกีฬา รักษาการแทนผู้จัดการกองทุนพัฒนาการกีฬาแห่งชาติ  นายธนา ไชยประสิทธิ์ หัวหน้าคณะนักกีฬาทีมชาติไทย รองประธานคณะกรรมการโอลิมปิคแห่ง ประเทศไทยฯ และเหรัญญิก ตลอดจนคณะผู้บริหารจากหน่วยงานต่างๆ เจ้าหน้าที่ที่เกี่ยวข้อง และสื่อมวลชน เข้าร่วมงาน บรรยากาศเป็นไปอย่างอบอุ่น
นายสุริยะฯ ได้ชมวิดีทัศน์ภาพรวมเกี่ยวกับคณะนักกีฬาไทยในการแข่งขันกีฬาโอลิมปิกเกมส์ ครั้งที่ 33 ก่อนมอบเงินรางวัล จากกองทุนพัฒนาการกีฬาแห่งชาติ การกีฬาแห่งประเทศไทย และของที่ระลึกให้แก่นักกีฬา ผู้ฝึกสอน และสมาคมที่ได้รับเหรียญรางวัล จากการเข้าร่วมการแข่งขันกีฬาโอลิมปิกเกมส์ ครั้งที่ 33 พร้อมมอบของที่ระลึกให้แก่ พลเอก วิชญ์ เทพหัสดิน ณ อยุธยา ผู้แทนประธานคณะกรรมการโอลิมปิคแห่งประเทศไทย ในพระบรมราชูปถัมภ์ ซึ่งเป็นคณะกรรมการที่ส่งนักกีฬาเข้าร่วมการแข่งขันจำนวนทั้งหมด 16 สมาคมกีฬา โดยมีนักกีฬา ผู้ฝึกสอน และสมาคมกีฬาได้รับเงินรางวัล จำนวน 4 สมาคมกีฬา รวมเป็นเงินทั้งสิ้น 65.9 ล้านบาท ประกอบด้วย
1. นักกีฬาไทยที่คว้าเหรียญรางวัล 6 คนได้รับเงินรางวัล ดังนี้ (1) เรืออากาศโทหญิง พาณิภัค วงศ์พัฒนกิจ นักกีฬาเทควันโด เหรียญทอง เงินรางวัลจำนวน 12 ล้านบาท (2) นายกุลวุฒิ วิทิตศานต์ นักกีฬาแบดมินตัน เหรียญเงิน เงินรางวัลจำนวน 7.2 ล้านบาท (3) นายธีรพงศ์ ศิลาชัย นักกีฬายกน้ำหนัก เหรียญเงิน เงินรางวัลจำนวน 7.2 ล้านบาท (4) นายวีรพล วิชุมา นักกีฬายกน้ำหนัก เหรียญเงิน เงินรางวัลจำนวน7.2 ล้านบาท (5) นางสาวสุรจนา คำเบ้า นักกีฬายกน้ำหนัก เหรียญทองแดง เงินรางวัลจำนวน4.8 ล้านบาท และ (6) นางสาวจันทร์แจ่ม สุวรรณเพ็ง นักกีฬามวยสากล เหรียญทองแดง เงินรางวัลจำนวน 4.8 ล้านบาท
2. คณะผู้ฝึกสอน และสมาคมกีฬาที่ได้รับเหรียญรางวัลจากเข้าร่วมการแข่งขันกีฬาโอลิมปิกเกมส์ ครั้งที่ 33 ณ กรุงปารีส ประเทศฝรั่งเศส ได้รับเงินรางวัลมีจำนวน 4 สมาคม ดังนี้
1) สมาคมกีฬาแบดมินตันแห่งประเทศไทยในพระบรมราชูปถัมภ์ ผู้ฝึกสอน และสมาคมกีฬา ได้รับเงินรางวัลรวมทั้งสิ้น 3 ล้านบาท
2) สมาคมกีฬาเทควันโดแห่งประเทศไทย ผู้ฝึกสอน และสมาคมกีฬา ได้รับเงินรางวัลรวมทั้งสิ้น 5 ล้านบาท
3) สมาคมกีฬามวยสากลแห่งประเทศไทย ผู้ฝึกสอน และสมาคมกีฬา ได้รับเงินรางวัลรวมทั้งสิ้น 2 ล้านบาท
4) สมาคมกีฬายกน้ำหนักสมัครเล่นแห่งประเทศไทย ผู้ฝึกสอน และสมาคมกีฬา ได้รับเงินรางวัลรวมทั้งสิ้น 8 ล้านบาท
นอกจากนี้ ยังมีเงินรางวัลพิเศษสำหรับนักกีฬาที่เข้าร่วมการแข่งขัน จำนวน 47 คน คนละ 100,000 บาท จาก 16 สมาคมกีฬา รวมเป็นเงิน 4,700,000 บาท ดังนี้
1) สมาคมกีฬากรีฑาแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 2 คน รวมเป็นเงินทั้งสิ้น 200,000 บาท
2) สมาคมกีฬากอล์ฟแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 4 คน รวมเป็นเงินทั้งสิ้น 400,000 บาท
3) สมาคมกีฬาขี่ม้าแห่งประเทศไทย นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
4) สมาคมกีฬาแข่งเรือใบแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 4 คน รวมเป็นเงินทั้งสิ้น 400,000 บาท
5) สมาคมกีฬาจักรยานแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 5 คน รวมเป็นเงินทั้งสิ้น 500,000 บาท
6) สมาคมกีฬาทางน้ำแห่งประเทศไทย นักกีฬาได้รับเงินรางวัลพิเศษ จำนวน 2 คน รวมเป็นเงินทั้งสิ้น 200,000 บาท
7) สมาคมกีฬาเทควันโดแห่งประเทศไทย นักกีฬาได้รับเงินรางวัลพิเศษ จำนวน 2 คน รวมเป็นเงินทั้งสิ้น 200,000 บาท
8) สมาคมกีฬาเทเบิลเทนนิสแห่งประเทศไทย นักกีฬาได้รับเงินรางวัลพิเศษ จำนวน 4 คน รวมเป็นเงินทั้งสิ้น 400,000 บาท
9) สมาคมกีฬาแบดมินตันแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 8 คน รวมเป็นเงินทั้งสิ้น 800,000 บาท
10) สมาคมกีฬาปัญจกีฬาแห่งประเทศไทย นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
11) สมาคมกีฬามวยสากลแห่งประเทศไทย นักกีฬาได้รับเงินรางวัลพิเศษ จำนวน 7 คน รวมเป็นเงินทั้งสิ้น 700,000 บาท
12) สมาคมกีฬายกน้ำหนักสมัครเล่นแห่งประเทศไทย นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
13) สมาคมกีฬายิงปืนแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 3 คน รวมเป็นเงินทั้งสิ้น 300,000 บาท
14) สมาคมกีฬายูโดแห่งประเทศไทย ในพระบรมราชูปถัมภ์ นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
15) สมาคมกีฬาเรือพายแห่งประเทศไทย นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
16) สมาคมกีฬาเอ็กซ์ตรีมแห่งประเทศไทย นักกีฬาได้รับเงินรางวัลพิเศษ จำนวน 1 คน รวมเป็นเงินทั้งสิ้น 100,000 บาท
จากนั้น นายสุริยะฯ ได้กดโอนเงินแบบเรียลไทม์ให้แก่นักกีฬาที่ได้รับเงินรางวัล ทั้ง 6 คน โดยมีการแสดงข้อความผลการโอนเงินจากโทรศัพท์มือถือของนักกีฬาด้วย
โอกาสนี้ นายสุริยะฯ ได้แสดงความยินดีกับความสำเร็จของทัพนักกีฬาไทยและผู้ที่เกี่ยวข้องทุกฝ่ายในครั้งนี้ โดยในนามของรัฐบาล และพี่น้องชาวไทย ขอแสดงความชื่นชมต่อผู้เกี่ยวข้องทุกคนที่เข้าร่วมการแข่งขันกีฬาโอลิมปิกเกมส์ ครั้งที่ 33 ณ กรุงปารีส สาธารณรัฐฝรั่งเศส ที่ผ่านมาถือเป็นความสำเร็จและเป็นเกียรติประวัติที่นักกีฬาทีมชาติไทย ได้สร้างชื่อเสียง และนำความภาคภูมิใจมาสู่พี่น้องชาวไทยอีกครั้งหนึ่ง ซึ่งความสำเร็จของนักกีฬา เป็นผลมาจากความเสียสละกำลังกาย กำลังใจของนักกีฬาและผู้เกี่ยวข้องทุกคน แสดงให้เห็นถึงศักยภาพและความสามารถของนักกีฬาอย่างเป็นที่ประจักษ์แก่นานาประเทศได้เป็นอย่างดี จึงขอชื่นชมในการปฏิบัติงามของผู้จัดการทีม ผู้ฝึกสอน สมาคมกีฬา ตลอดจนเจ้าหน้าที่ที่เกี่ยวข้องทุกคน ที่ทำหน้าที่ในฐานะตัวแทนประเทศไทย
พร้อมกันนี้ นายสุริยะฯ ได้กล่าวว่า ความสำเร็จ และรางวัลเกียรดิยศที่ได้รับในครั้งนี้ จะเป็นขวัญ และกำลังใจให้นักกีฬาและผู้เกี่ยวข้อง ได้พัฒนาความสามารถของตนเองให้ประสบความสำเร็จ ในการแข่งขันครั้งต่อ ๆ ไป โดยรัฐบาลพร้อมให้การสนับสนุนทางด้านกีฬาของประเทศอย่างเต็มที่ โดยจะพยายามผลักดันให้เกิดศูนย์วิทยาศาสตร์การกีฬา เพื่อใช้ในการพัฒนานักกีฬา อย่างเป็นระบบ เพื่อทำให้การกีฬาของชาติ สามารถแข่งขันกับนานาประเทศได้อย่างทัดเทียม และเผยแพร่การกีฬาไปสู่เยาวชน และประชาชนที่สนใจเล่นกีฬาให้มากที่สุด  ทั้งนี้ขอขอบคุณ บุคคล และหน่วยงาน ทั้งภาครัฐและภาคเอกชน ที่ให้การสนับสนุนการกีฬาของชาติให้ทัดเทียมกับนานาประเทศ สามารถสร้างชื่อเสียงเกียรติภูมิมาสู่ประเทศชาติ จนเป็นที่ยอมรับทั่วโลก สำหรับผู้ที่ได้รับรางวัลในครั้งนี้ ขอให้ระลึกไว้เสมอว่าผลงานที่ท่านได้สร้างไว้นั้น ถือเป็นเกียรติประวัติของประเทศชาติ และวงศ์ตระกูล และเป็นแบบอย่างที่ดีแก่เยาวชนของชาติในการที่จะพัฒนากีฬาไปสู่ความเป็นเลิศ และความเป็นอาชีพ ในระดับต่าง ๆ ต่อไป นักกีฬาตัวแทนประเทศไทยในการแข่งโอลิมปิกทุกคน เป็นความภาคภูมิใจของคนไทยทุกคน ขอให้รักษาความดี และเกียรติยศที่ได้รับนี้ไว้ให้มั่นคงสืบไป
ในตอนท้าย นายสุริยะฯ กล่าวถึงความทุ่มเทของนักกีฬาทุกคนว่าได้สละเวลาฝึกซ้อมหลายปี จึงขอสนับสนุนเงินรางวัลสำหรับนักกีฬาที่ไม่ได้เหรียญคนละ 20,000 บาท ด้วย

ที่มา : https://www.thaigov.go.th/news/contents/details/87194