รัฐบาลไทย-ข่าวทำเนียบรัฐบาล-กรมบัญชีกลางเร่งจัดซื้อจัดจ้างโค้งสุดท้ายของปีงบประมาณ 67


วันศุกร์ที่ 16 สิงหาคม 2567
16/08/2567
พิมพ์
กรมบัญชีกลางเร่งจัดซื้อจัดจ้างโค้งสุดท้ายของปีงบประมาณ 67
ตั้งแต่ต้นปีงบประมาณ จนถึงวันที่ 9 สิงหาคม 2567 หน่วยรับงบประมาณต่าง ๆ มีการเบิกจ่ายเงินงบประมาณรายจ่ายประจำปีงบประมาณ พ.ศ. 2567 เพิ่มขึ้นอย่างต่อเนื่อง โดยภาพรวมเบิกจ่ายแล้ว 2,738,176 ล้านบาท คิดเป็น 78.68% ของวงเงินงบประมาณ 3,480,000 ล้านบาท
นางแพตริเซีย มงคลวนิช อธิบดีกรมบัญชีกลาง เปิดเผยว่า ตามที่คณะรัฐมนตรีได้กำหนดเป้าหมายการเบิกจ่ายงบประมาณรายจ่ายประจำปีงบประมาณ พ.ศ. 2567 โดยภาพรวมเบิกจ่ายไม่น้อยกว่า ร้อยละ 93 รายจ่ายประจำเบิกจ่ายไม่น้อยกว่า ร้อยละ 98 รายจ่ายลงทุนเบิกจ่ายไม่น้อยกว่าร้อยละ 75 และการใช้จ่ายงบประมาณ (การก่อหนี้) รายจ่ายภาพรวม รายจ่ายประจำ และรายจ่ายลงทุน ร้อยละ 100 โดยคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐได้ผ่อนคลายระยะเวลาการดำเนินงานเพื่อให้หน่วยรับงบประมาณสามารถก่อหนี้ โครงการต่าง ๆ ภายใต้งบประมาณรายจ่ายประจำปีงบประมาณ พ.ศ. 2567 ได้อย่างคล่องตัวสอดคล้องกับระยะเวลาดำเนินงานของปีงบประมาณ พ.ศ. 2567 และกรมบัญชีกลางได้ติดตามเร่งรัดการจัดซื้อจัดจ้างพร้อมทั้งได้มอบหมายให้คณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่ายประจำปีงบประมาณ พ.ศ. 2567 ในส่วนกลางและสำนักงานคลังจังหวัดทั้ง 76 จังหวัด เร่งรัดและสนับสนุนการดำเนินงาน รวมทั้งให้คำแนะนำหน่วยรับงบประมาณทุกแห่ง ให้สามารถดำเนินการเบิกจ่ายได้ตามแผนการใช้จ่ายเงิน
“ตั้งแต่ต้นปีงบประมาณ จนถึงวันที่ 9 สิงหาคม 2567 หน่วยรับงบประมาณต่าง ๆ มีการเบิกจ่ายเงินงบประมาณรายจ่ายประจำปีงบประมาณ พ.ศ. 2567 เพิ่มขึ้นอย่างต่อเนื่อง โดยภาพรวมเบิกจ่ายแล้ว 2,738,176 ล้านบาท คิดเป็น 78.68% ของวงเงินงบประมาณ 3,480,000 ล้านบาท จำแนกเป็น รายจ่ายประจำเบิกจ่ายแล้ว 2,413,491 ล้านบาท คิดเป็น 87.51% ของวงเงินงบประมาณรายจ่ายประจำ 2,757,830 ล้านบาท รายจ่ายลงทุนเบิกจ่ายแล้ว 324,685 ล้านบาท คิดเป็น 44.96% ของวงเงินงบประมาณรายจ่ายลงทุน 722,170 ล้านบาท และมีการก่อหนี้แล้ว จำนวน 486,999 ล้านบาท คิดเป็น 67.44%
ในช่วงระยะเวลาที่เหลืออยู่ประมาณเดือนเศษ เพื่อเป็นการกระตุ้นหน่วยรับงบประมาณ กรมบัญชีกลางได้มีหนังสือแจ้งเวียนให้หน่วยงานเร่งรัดการดำเนินการจัดซื้อจัดจ้างโครงการที่อยู่ระหว่างดำเนินการโดยเร็ว รวมทั้งให้เร่งรัดการตรวจรับงานสำหรับโครงการที่ผู้รับจ้างส่งมอบงานแล้ว และเบิกจ่ายให้แล้วเสร็จภายในเดือนกันยายน 2567 สำหรับกรณีที่ดำเนินการก่อหนี้ครบทุกโครงการ/รายการ และหรือดำเนินการบรรลุวัตถุประสงค์ตามเป้าหมายผลผลิตที่ได้รับจัดสรรเงินงบประมาณแล้ว มีเงินงบประมาณเหลือจ่ายจากการใช้วงเงินได้ต่ำกว่าวงเงินที่ได้รับจัดสรรและยังมีความจำเป็นต้องใช้จ่ายจากเงินงบประมาณเหลือจ่ายดังกล่าว ขอให้เร่งรัดการโอนเปลี่ยนแปลงรายการเพื่อไปดำเนินโครงการ/รายการที่มีความจำเป็นดังกล่าว โดยปฏิบัติตามระเบียบที่เกี่ยวข้อง รวมทั้งเร่งดำเนินการก่อหนี้และเบิกจ่ายเงินงบประมาณให้แล้วเสร็จโดยเร็ว เพื่อให้การเบิกจ่ายเงินงบประมาณรายจ่ายประจำปีงบประมาณ พ.ศ. 2567 เป็นไปอย่างมีประสิทธิภาพ สนับสนุนการขยายตัวของเศรษฐกิจ ทั้งนี้ กรมบัญชีกลางได้ประชาสัมพันธ์ลำดับ ผลการเบิกจ่าย และการใช้จ่ายเงินงบประมาณรายจ่ายประจำปีงบประมาณ พ.ศ. 2567 ที่เว็บไซต์กรมบัญชีกลาง www.cgd.go.th หัวข้อ ข้อมูลสถิติ ซึ่งมีการปรับปรุงข้อมูลทุกสัปดาห์ เพื่อเป็นข้อมูลประกอบการติดตามเร่งรัดการเบิกจ่ายและการใช้จ่ายเงินงบประมาณของส่วนราชการ รัฐวิสาหกิจ และหน่วยงานอื่นของรัฐ” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/87179