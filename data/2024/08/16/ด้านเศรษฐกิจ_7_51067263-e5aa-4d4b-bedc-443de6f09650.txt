รัฐบาลไทย-ข่าวทำเนียบรัฐบาล-ธอส. ต้อนรับสมาคมกีฬาเทควันโดแห่งประเทศไทย พร้อมมอบเงินรางวัลพิเศษรวม 4 ล้านบาท ให้แก่นักกีฬา และผู้ฝึกสอนกีฬาเทควันโดทีมชาติไทย


วันศุกร์ที่ 16 สิงหาคม 2567
16/08/2567
พิมพ์
ธอส. ต้อนรับสมาคมกีฬาเทควันโดแห่งประเทศไทย พร้อมมอบเงินรางวัลพิเศษรวม 4 ล้านบาท ให้แก่นักกีฬา และผู้ฝึกสอนกีฬาเทควันโดทีมชาติไทย
ธอส. มอบเงินรางวัลพิเศษรวม 4 ล้านบาท ให้แก่นักกีฬาและผู้ฝึกสอนกีฬาเทควันโดทีมชาติไทย หลังคว้าชัยในการแข่งขันโอลิมปิก ปารีส 2024 นำมาซึ่งความสุขและความภาคภูมิใจมาสู่คนไทยทั้งประเทศ
ธนาคารอาคารสงเคราะห์ (ธอส.) ให้การต้อนรับนักกีฬาเทควันโดทีมชาติไทย ในโอกาสมาแสดงความขอบคุณ ในฐานะผู้สนับสนุนหลักของสมาคมกีฬาเทควันโดแห่งประเทศไทย ตั้งแต่ปี 2549 ถึงปัจจุบัน โดย ธอส. พร้อมมอบเงินรางวัลพิเศษรวม 4 ล้านบาท ให้แก่นักกีฬาและผู้ฝึกสอนกีฬาเทควันโดทีมชาติไทย หลังคว้าชัยในการแข่งขันโอลิมปิก ปารีส 2024 นำมาซึ่งความสุขและความภาคภูมิใจมาสู่คนไทยทั้งประเทศ
นายกมลภพ วีระพละ กรรมการผู้จัดการธนาคารอาคารสงเคราะห์ (ธอส.) เปิดเผยว่า นายอัครุตม์ สนธยานนท์ ประธานกรรมการธนาคาร พร้อมด้วยนางสาวปิยวรรณ ล่ามกิจจา กรรมการธนาคาร ดร. กิริฎา เภาพิจิตร กรรมการธนาคาร ในฐานะประธานคณะกรรมการกำกับดูแลกิจการที่ดีและความรับผิดชอบต่อสังคมและสิ่งแวดล้อม (CG   &   CSR) พร้อมผู้บริหารธนาคารให้การต้อนรับ ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย, “โค้ชเช” นายชัชชัย เช และ “โค้ชเล็ก” ร้อยเอกหญิง ชนาธิป ซ้อนขำ โค้ชผู้ฝึกสอน และ “น้องเทนนิส” เรืออากาศโทหญิง พาณิภัค วงศ์พัฒนกิจ, “น้องหยู” นายบัลลังก์ ทับทิมแดง และ “น้องใบเตย” นางสาวศศิกานต์ ทองจันทร์ ทีมนักกีฬาเทควันโดทีมชาติไทย หลังคว้าชัยในการแข่งขันโอลิมปิก ปารีส 2024 โดยแสดงความขอบคุณ ธอส. ในฐานะผู้สนับสนุนหลักสมาคมกีฬาเทควันโดแห่งประเทศไทยมาตั้งแต่ปี 2549 ถึงปัจจุบัน โดย ธอส.ได้แสดงความยินดีที่สมาคมกีฬาเทควันโดแห่งประเทศไทย สามารถคว้า 1 เหรียญทอง จากการแข่งขันโอลิมปิกครั้งที่ 33 ปารีส 2024 ได้สำเร็จ ถือเป็นการนำความสุขมาสู่คนไทยทั้งประเทศ และเพื่อเป็นการตอบแทนที่สร้างชื่อเสียงให้กับประเทศไทย ธอส. จึงมอบเงินรางวัลพิเศษรวม 4,000,000 บาท ให้แก่นักกีฬาและผู้ฝึกสอน ประกอบด้วย
1. รางวัลพิเศษ จำนวน 2,000,000 บาท มอบให้แก่ “น้องเทนนิส” เรืออากาศโทหญิง พาณิภัค วงศ์พัฒนกิจ นักกีฬาเทควันโดทีมชาติไทย เจ้าของ “เหรียญทอง” โอลิมปิก ปารีส 2024 รุ่นน้ำหนักไม่เกิน 49 กิโลกรัม หญิง
2. รางวัลพิเศษ จำนวน 700,000 บาท มอบให้แก่ “โค้ชเช” นายชัชชัย เช หัวหน้าผู้ฝึกสอน นักกีฬาเทควันโดทีมชาติไทย
3. รางวัลพิเศษ จำนวน 500,000 บาท มอบให้แก่ “น้องหยู” นายบัลลังก์ ทับทิมแดง นักกีฬาเทควันโดทีมชาติไทย รุ่นน้ำหนักไม่เกิน 68 กิโลกรัม ชาย
4. รางวัลพิเศษ จำนวน 500,000 บาท มอบให้แก่ “น้องใบเตย” นางสาวศศิกานต์ ทองจันทร์ นักกีฬาเทควันโดทีมชาติไทย รุ่นน้ำหนักไม่เกิน 67 กิโลกรัม หญิง
5. รางวัลพิเศษ จำนวน 300,000 บาท มอบให้แก่ “โค้ชเล็ก” ร้อยเอกหญิง ชนาธิป ซ้อนขำ ผู้ฝึกสอนนักกีฬาเทควันโดทีมชาติไทย
โดยนักกีฬาและโค้ชผู้ฝึกสอน ได้นำเงินรางวัลพิเศษมาซื้อสลากออมทรัพย์ ธอส. เนื่องจากเป็นการออมที่ให้ผลตอบแทนสูง และยังมีโอกาสถูกรางวัลใหญ่อีกด้วย โดย ธอส. ได้ให้การสนับสนุนสมาคมกีฬาเทควันโดแห่งประเทศไทย มาตั้งแต่ปี 2549 ถึงปัจจุบัน ในโครงการ 1 กีฬา1 รัฐวิสาหกิจ พลัส ซึ่งสอดคล้องกับนโยบายด้านการแสดงความรับผิดชอบต่อสังคมและสิ่งแวดล้อมของธนาคารควบคู่กับการดำเนินภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน”
ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย กล่าวว่า สมาคมกีฬาเทควันโดแห่งประเทศไทย ขอขอบคุณ ธอส. ที่ให้การสนับสนุนสมาคมฯ มาอย่างต่อเนื่อง ซึ่ง ธอส. ถือเป็นผู้สนับสนุนหลักและมีส่วนสำคัญที่ทำให้สมาคมฯ ประสบความสำเร็จในการสร้างรากฐานกีฬาเทควันโดของประเทศไทยให้เป็นที่รู้จักอย่างกว้างขวางไปทั่วประเทศ ทั้งการพัฒนาผู้ตัดสิน การอบรมผู้ฝึกสอน การจัดการแข่งขันให้นักกีฬาได้มีเวทีในการแสดงศักยภาพและพัฒนาความสามารถในการแข่งขัน เพื่อคัดสรรนักกีฬาเทควันโดที่โดดเด่นมาพัฒนาต่อยอดให้เป็นนักกีฬาตัวแทนประเทศไทย ในการสร้างผลงานและชื่อเสียงให้กับประเทศชาติ และสร้างรอยยิ้มให้กับคนไทยตลอดระยะเวลาที่ผ่านมา

ที่มา : https://www.thaigov.go.th/news/contents/details/87185