รัฐบาลไทย-ข่าวทำเนียบรัฐบาล-ฉก.พญานาคราช เปิดอบรมสารวัตรเกษตร ประมง และปศุสัตว์ เดินหน้าปฏิบัติการปราบสินค้าเกษตรเถื่อนอย่างเข้มข้น 


วันศุกร์ที่ 16 สิงหาคม 2567
ฉก.พญานาคราช เปิดอบรมสารวัตรเกษตร ประมง และปศุสัตว์ เดินหน้าปฏิบัติการปราบสินค้าเกษตรเถื่อนอย่างเข้มข้น
ฉก.พญานาคราช เปิดอบรมสารวัตรเกษตร ประมง และปศุสัตว์ เดินหน้าปฏิบัติการปราบสินค้าเกษตรเถื่อนอย่างเข้มข้น
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) ในฐานะผู้แทนรัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการฝึกอบรมเชิงปฏิบัติการ “หน่วยเฉพาะกิจพญานาคราช” ซึ่งจัดขึ้นระหว่างวันที่ 15-22 สิงหาคม 2567 โดยมี นายนวนิตย์ พลเคน รองปลัดกระทรวงเกษตรและสหกรณ์ และเจ้าหน้าที่ทุกภาคส่วนที่เกี่ยวข้องเข้าร่วมพิธีเปิด ณ โรงเรียนนายร้อยตำรวจ จังหวัดนครปฐม ว่า โครงการฝึกอบรมเชิงปฏิบัติการ “หน่วยเฉพาะกิจพญานาคราช” มีวัตถุประสงค์เพื่อให้สารวัตรเกษตร สารวัตรประมง และสารวัตรปศุสัตว์ มีความรู้ความเข้าใจข้อกฎหมาย ขั้นตอน และข้อปฏิบัติในการปฏิบัติหน้าที่ที่เกี่ยวข้องกับภารกิจป้องกันและปราบปรามการกระทำความผิดตามกฎหมายที่หน่วยงานรับผิดชอบและกำกับดูแล ได้ตระหนักถึงความสำคัญของบทบาท หน้าที่ ภารกิจในการปฏิบัติงาน รวมทั้งมีภาวะผู้นำ มีความรักความสามัคคีในหมู่คณะ เกิดความร่วมมือร่วมใจทำงานเป็นทีม ตลอดจนสามารถนำทักษะที่ได้จากการฝึกอบรมไปปรับใช้ในการปฏิบัติงานได้อย่างมีประสิทธิภาพ
สำหรับ “หน่วยเฉพาะกิจพญานาคราช หรือ ฉก.พญานาคราช” ได้รับการแต่งตั้งตามนโยบายของรัฐบาลและกระทรวงเกษตรและสหกรณ์ ประกอบด้วยเจ้าหน้าที่จาก 3 หน่วยงานในสังกัดที่เกี่ยวข้อง คือ กรมวิชาการเกษตร กรมประมง และกรมปศุสัตว์ ซึ่งเป็นชุดเฉพาะกิจที่ปฏิบัติการพิเศษในการป้องกันและปราบปรามสินค้าเกษตรผิดกฎหมายทุกชนิด เพื่อลดความสูญเสียทางด้านเศรษฐกิจจากการแทรกแซงกลไกราคาตลาดอย่างเป็นรูปธรรม
ทั้งนี้ การฝึกอบรมเจ้าหน้าที่สารวัตรเกษตร สารวัตรประมง และสารวัตรปศุสัตว์ที่ปฏิบัติหน้าที่ประจำด่านตรวจสินค้าเกษตร จำนวน 45 นาย จัดอบรมเป็นระยะเวลารวมทั้งสิ้น 8 วัน ระหว่างวันที่ 15-22 สิงหาคม 2567 ณ โรงเรียนนายร้อยตำรวจ จังหวัดนครปฐม โดยได้รับเกียรติจากวิทยากรผู้ทรงคุณวุฒิ จัดอบรมในรูปแบบการบรรยายให้ความรู้และการฝึกปฏิบัติที่เข้มข้น เพื่อให้ผู้เข้าฝึกอบรมได้บรรลุตามวัตถุประสงค์ของโครงการ และสามารถนำองค์ความรู้ที่ได้รับจากการเข้าอบรมไปปรับใช้ในการปฏิบัติหน้าที่ประจำด่านตรวจได้อย่างมีประสิทธิภาพต่อไป

ที่มา : https://www.thaigov.go.th/news/contents/details/87186