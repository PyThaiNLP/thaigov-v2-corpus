รัฐบาลไทย-ข่าวทำเนียบรัฐบาล-ธอส. ประกาศผู้ชนะการประกวดนวัตกรรมการเงิน “GHB Open Innovation Hackathon” พร้อมนำผลงานมาปรับใช้ เพื่อพัฒนานวัตกรรมการเงินในอนาคต


วันศุกร์ที่ 16 สิงหาคม 2567
16/08/2567
พิมพ์
ธอส. ประกาศผู้ชนะการประกวดนวัตกรรมการเงิน “GHB Open Innovation Hackathon” พร้อมนำผลงานมาปรับใช้ เพื่อพัฒนานวัตกรรมการเงินในอนาคต
ธอส.  จัดโครงการประกวดนวัตกรรมการเงิน “GHB Open Innovation Hackathon” ประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” ผลปรากฏว่า ทีม AKinz โครงการ “GHB AI-home” ชนะการประกวด
ธนาคารอาคารสงเคราะห์ (ธอส.) จัดโครงการประกวดนวัตกรรมการเงิน “GHB Open Innovation Hackathon” ประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” มีผู้ผ่านการคัดเลือก 10 ทีม ผลปรากฏว่า ทีม AKinz โครงการ “GHB AI-home” ชนะการประกวด โดย ธอส. พร้อมนำผลงานมาปรับใช้ เพื่อพัฒนานวัตกรรมการเงินในอนาคต
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า จากการจัด “โครงการประกวดนวัตกรรมการเงิน “GHB Open Innovation Hackathon” ประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” เพื่อนำเสนอแนวความคิดสร้างสรรค์ในการพัฒนานวัตกรรมการเงินใหม่ ๆ ที่สามารถนำไปใช้ได้จริง และสร้างผลลัพธ์เชิงบวกต่อสังคม ส่งผลดีให้ลูกค้า โดยเฉพาะกลุ่มผู้มีรายได้น้อยและปานกลาง ได้มีที่อยู่อาศัยเป็นของตนเองมากขึ้น โดยมีทีมที่มีศักยภาพและมีความคิดสร้างสรรค์ ผ่านการคัดเลือก จำนวน 10 ทีม โดยเมื่อวัน 14 สิงหาคม 2567 จึงได้จัดงานนำเสนอผลงานนวัตกรรม รอบชิงชนะเลิศ โดยมีผู้ชนะการประกวด ดังนี้
รางวัลที่ 1 ได้แก่ ทีม AKinz โครงการ "GHB AI-home" ที่ใช้เทคโนโลยี AI ในการคำนวณคะแนนเครดิตและยอดวงเงินกู้ เพื่อช่วยให้ผู้บริโภคเข้าถึงสินเชื่อบ้านได้ง่ายขึ้น ลดความเสี่ยงของธนาคารในการปล่อยสินเชื่อ และส่งเสริมการพัฒนาเศรษฐกิจโดยรวม ได้รับเงินรางวัล 100,000  บาท พร้อมใบประกาศเกียรติคุณ
รางวัลที่ 2 ได้แก่ ทีม AiHUB โครงการ "AiCHECK" ที่ใช้เทคโนโลยี AI และ IoT ในการตรวจสอบและอนุมัติสินเชื่อบ้าน ช่วยลดการเกิดหนี้เสีย (NPL) และเพิ่มความแม่นยำในการอนุมัติสินเชื่อ ได้รับเงินรางวัล 70,000 บาท พร้อมใบประกาศเกียรติคุณ
รางวัลที่ 3 ได้แก่ ทีม Rising Sun โครงการ "GHB ASA" ซึ่งใช้ AI Chatbot ในการให้คำปรึกษาเกี่ยวกับสินเชื่อบ้านผ่าน LINE Official Account เพื่อช่วยให้กระบวนการขอสินเชื่อบ้านเป็นเรื่องง่ายและลดความซับซ้อนได้รับเงินรางวัล 30,000  บาท  พร้อมใบประกาศเกียรติคุณ
“การจัดโครงการในครั้งนี้มีจุดประสงค์เพื่อนำไปสู่ความยั่งยืนขององค์กร โดยธอส.มีความต้องการที่จะสร้างนวัตกรรมให้สอดคล้องกับทิศทาง Financial Landscape ของธนาคารแห่งประเทศไทย ด้วยเหตุนี้ ธอส. จึงเห็นควรพัฒนาการทำงานในปัจจุบัน และนำแนวนโยบายดังกล่าวมาศึกษาเพื่อสร้างนวัตกรรมทางการเงินของธนาคารที่พึงทำได้ภายใต้กรอบพระราชบัญญัติ (พ.ร.บ.) ที่มีอยู่ ซึ่งอาจไม่ได้เห็นผลในปีนี้หรือปีหน้า แต่เป็นแนวความคิดและการริเริ่มด้านนวัตกรรมที่จะทำให้ธอส. เติบโตได้อย่างยั่งยืน และนำไปต่อยอดต่อไป” คุณกมลภพ กล่าว
ทั้งนี้ ธนาคารยังเล็งเห็นความสำคัญของการสร้างนวัตกรรม เพื่อลดความเหลื่อมล้ำของประชาชนผู้มีรายได้น้อย เนื่องจากมีประชาชนจำนวนมากที่ยังไม่มีที่อยู่อาศัยเป็นของตนเอง และมีหนี้ครัวเรือนสูง ดังนั้น ธนาคารจึงควรสร้างนวัตกรรมเพื่อให้กลุ่มผู้มีรายได้น้อยสามารถเข้าถึงแหล่งเงินทุนได้ โดยจะนำผลงานที่ชนะการประกวดไปต่อยอดการพัฒนาเป็นนวัตกรรมทางการเงินด้านดิจิทัลในอนาคต ซึ่งเชื่อว่าจะเป็นส่วนสำคัญในการพัฒนานวัตกรรมผลิตภัณฑ์และบริการทางการเงิน และรูปแบบธุรกิจใหม่ของ ธอส. ให้มีความแข็งแกร่ง และสามารถรองรับการให้บริการกับลูกค้าได้อย่างมีประสิทธิภาพมากยิ่งขึ้น เพราะ ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมเดินหน้าสนับสนุนให้คนไทยได้มีที่อยู่อาศัยเป็นของตนเองเพิ่มมากขึ้น จากปัจจุบันที่สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว ผู้ที่สนใจสามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/87196