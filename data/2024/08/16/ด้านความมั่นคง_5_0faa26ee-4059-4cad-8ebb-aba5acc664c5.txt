รัฐบาลไทย-ข่าวทำเนียบรัฐบาล-พ่อเมืองลำพูน ยืนยัน “สกายวอล์ค วัดดอยติ” ก่อสร้างตามมาตรฐานรองรับแผ่นดินไหว พร้อมเสริมความมั่นใจ นำทีม โยธาฯ และ ปภ.จังหวัด พร้อม อปท. ในพื้นที่ ลงพื้นที่ตรวจสอบฯ


วันศุกร์ที่ 16 สิงหาคม 2567
16/08/2567
พิมพ์
พ่อเมืองลำพูน ยืนยัน “สกายวอล์ค วัดดอยติ” ก่อสร้างตามมาตรฐานรองรับแผ่นดินไหว พร้อมเสริมความมั่นใจ นำทีม โยธาฯ และ ปภ.จังหวัด พร้อม อปท. ในพื้นที่ ลงพื้นที่ตรวจสอบฯ
พ่อเมืองลำพูน ยืนยัน “สกายวอล์ค วัดดอยติ” ก่อสร้างตามมาตรฐานรองรับแผ่นดินไหว พร้อมเสริมความมั่นใจ นำทีม โยธาฯ และ ปภ. จังหวัด พร้อม อปท. ในพื้นที่ ลงพื้นที่ตรวจสอบเพื่อสร้างความมั่นใจแก่นักท่องเที่ยว
วันนี้ (16 ส.ค. 67) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า ตนได้มอบหมายให้ นายณรงค์ ทาอุปรงค์ โยธาธิการและผังเมืองจังหวัดลำพูน พร้อมด้วย นายธนา นวลปลอด หัวหน้าสำนักงานป้องกันและบรรเทาสาธารณภัยจังหวัดลำพูน กองช่างเทศบาลตำบลป่าสัก และหน่วยงานที่เกี่ยวข้อง ลงพื้นที่ตรวจสอบ “สกายวอล์ค วัดดอยติ” ณ วัดดอยติ ตำบลป่าสัก อำเภอเมืองลำพูน จังหวัดลำพูน ซึ่งเป็นแหล่งท่องเที่ยวแห่งใหม่และเป็นแลนด์มาร์คจุดชมวิวของจังหวัดลำพูน โดยได้รับเมตตาจากพระครูบรรพต พัฒนกิตติ เจ้าอาวาสวัดดอยติ และคณะสงฆ์วัดดอยติ ร่วมลงพื้นที่ตรวจสอบด้วย เพื่อสร้างความเชื่อมั่น และสร้างความมั่นใจให้กับพี่น้องประชาชนชาวจังหวัดลำพูนและนักท่องเที่ยวที่เดินทางมาใช้บริการสกายวอล์คแห่งนี้
นายสันติธร ยิ้มละมัย ผู้ว่าราชการจังหวัดลำพูน กล่าวว่า เมื่อวันที่ 15 สิงหาคม 2567 เวลาประมาณ 01.30 น. กรมอุตุวิทยา ได้มีประกาศแจ้งเตือนเรื่องเกิดแผ่นดินไหว ขนาด 3.4 ริกเตอร์ ความลึก 1 กิโลเมตร โดยมีจุดศูนย์กลางอยู่ตำบลแม่ทา อำเภอแม่ออน จังหวัดเชียงใหม่ ซึ่งมีพื้นที่อยู่ติดกับจังหวัดลำพูนอาจส่งผลกระทบทำให้ประชาชนเกิดความตื่นตระหนกจากเหตุการณ์ดังกล่าว ซึ่งจังหวัดลำพูนได้สั่งการให้ส่วนราชการที่เกี่ยวข้อง ตรวจสอบความเสียหาย และผลกระทบ พร้อมลงพื้นที่เพื่อติดตามผลกระทบดังกล่าว รวมถึงสกายวอล์ควัดดอยติ จุดชมวิวแห่งใหม่ของจังหวัดลำพูน
“จากการตรวจสอบ “สกายวอล์ค วัดดอยติ” ไม่พบรอยร้าวต่าง ๆ ซึ่งในด้านวิศวกรรมโครงสร้างไม่ได้รับผลกระทบเช่นกัน โดยในรายละเอียดการก่อสร้างสกายวอล์ควัดดอยติ ได้รับอนุญาตก่อสร้างจากเทศบาลตำบลป่าสัก ซึ่งมีวิศวกรรับรองแบบ และมีการดำเนินการตามขั้นตอน และมาตรฐานทางวิศวกรรมถูกต้องตามกฎระเบียบ ทุกกระบวนการทั้งก่อน ระหว่าง และหลัง ดำเนินการก่อสร้าง อีกทั้งการก่อสร้างสกายวอล์ควัดดอยติเป็นไปตามมาตรฐานเพื่อรองรับการเกิดแผ่นดินไหว ซึ่ง ณ ขณะนี้ มีบรรดานักท่องเที่ยวทั้งชาวไทยชาวต่างชาติ ที่ได้มาสักการะกราบไหว้รูปปั้นครูบาเจ้าศรีวิชัย นักบุญแห่งล้านนาองค์ใหญ่ที่สุดในโลก เพื่อเสริมสิริมงคลต่อตนเองและครอบครัวต่างให้ความสนใจและมาเที่ยวชม เช็คอิน สกายวอร์คของทางวัดดอยติเป็นจำนวนมาก” นายสันติธร กล่าวในช่วงต้น
นายสันติธร ยิ้มละมัย ผู้ว่าราชการจังหวัดลำพูน กล่าวต่อไปอีกว่า เพื่อสร้างความเชื่อมั่น และสร้างความมั่นใจให้แก่นักท่องเที่ยวที่เดินทางมาใช้บริการสกายวอล์คแห่งนี้ ได้สั่งการให้สำนักงานโยธาธิการและผังเมืองจังหวัดลำพูน สำนักงานป้องกันและบรรเทาสาธารณภัยจังหวัดพูน และหน่วยงานที่เกี่ยวข้องในพื้นที่ รวมถึงทางเทศบาล องค์กรปกครองส่วนท้องถิ่น ติดตามสถานการณ์ และตรวจสอบความเสียหายในพื้นที่ที่อาจได้รับผลกระทบจากเหตุแผ่นดินไหวดังกล่าว ในพื้นที่ อำเภอบ้านธิ อำเภอเมือง อำเภอป่าซาง จังหวัดลำพูน พร้อมทั้งประชาสัมพันธ์สร้างความเข้าใจเพื่อลดความตื่นตระหนก รวมถึงแจ้งแนวทางปฏิบัติตนให้ปลอดภัยและการให้ความช่วยเหลือของหน่วยงานราชการ สร้างความอุ่นใจแก่พี่น้องประชาชนด้วย
“ขอเชิญชวนพี่น้องประชาชนและนักท่องเที่ยว มาเที่ยวชม “สกายวอล์ค วัดดอยติ” จุดเช็คอินแห่งใหม่ของจังหวัดลำพูน เปิดให้บริการทุกวัน ตั้งแต่เวลา 08.00 น. จนถึง 20.00 น. ค่าบริการ สำหรับบุคคลทั่วไปคนละ 50 บาท และพระภิกษุสงฆ์ แม่ชี สามเณร ผู้พิการ เด็กส่วนสูงไม่เกิน 120 ซม. เข้าชมฟรี โดยสถานที่แห่งนี้สามารถมองชมวิวทิวทัศน์ได้ถึง 360 องศา สามารถมองเห็นยอดดอยต่าง ๆ ในระยะไกล อาทิ พระธาตุสี่ครูบา วัดพระพุทธบาทตากผ้า ดอยอินทนนท์ ดอยสุเทพ ดอยงุ้ม ดอยขะม้อ ดอยขุนตาน ดอยคำ และเห็นภาพมุมสูงถนนทางหลวงแผ่นดินหมายเลข 11 เชียงใหม่ – ลำพูน - ลำปางได้อย่างชัดเจน” นายสันติธรฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข
กองสารนิเทศ สป.มท.
ครั้งที่ 1595/2567  วันที่ 16 ส.ค. 2567

ที่มา : https://www.thaigov.go.th/news/contents/details/87190