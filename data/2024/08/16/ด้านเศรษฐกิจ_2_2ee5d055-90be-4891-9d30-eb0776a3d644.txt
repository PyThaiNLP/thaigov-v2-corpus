รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมต่อเนื่องครั้งที่ 7 ติดตามความคืบหน้าการป้องกันแก้ไขปัญหาสารเคมีรั่วไหล เตรียมเบี่ยงทางน้ำ ป้องกันปริมาณน้ำฝนไม่ให้ไหลกัดเซาะบ่อกักเก็บน้ำเสียและปนเปื้อนสารเคมี


วันศุกร์ที่ 16 สิงหาคม 2567
16/08/2567
พิมพ์
ปลัดฯ ณัฐพล ประชุมต่อเนื่องครั้งที่ 7 ติดตามความคืบหน้าการป้องกันแก้ไขปัญหาสารเคมีรั่วไหล เตรียมเบี่ยงทางน้ำ ป้องกันปริมาณน้ำฝนไม่ให้ไหลกัดเซาะบ่อกักเก็บน้ำเสียและปนเปื้อนสารเคมี
ปลัดฯ ณัฐพล ประชุมต่อเนื่องครั้งที่ 7 ติดตามความคืบหน้าการป้องกันแก้ไขปัญหาสารเคมีรั่วไหล เตรียมเบี่ยงทางน้ำ ป้องกันปริมาณน้ำฝนไม่ให้ไหลกัดเซาะบ่อกักเก็บน้ำเสียและปนเปื้อนสารเคมีออกสู่พื้นที่ของชาวบ้านข้างเคียง เร่งรัดดำเนินการแก้ไขปัญหาโดยเร็วที่สุด
วันที่ 15 สิงหาคม 2567 เวลา 16.30 น. ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมติดตามความคืบหน้าการป้องกันและแก้ไขปัญหาสารเคมีรั่วไหล ครั้งที่ 7 โดยมีนายบรรจง สุกรีฑา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นายศุภกิจ บุญศิริ นายเศรษฐรัชต์ เลือดสกุล ผู้ตรวจราชการกระทรวงอุตสาหกรรม นายเตมีย์ พันธุ์วงค์ราช ผู้อำนวยการกองตรวจราชการ นายสมชัย เอมบำรุง ผู้อำนวยการกองกฎหมาย นางสาวศิรกาญจน์ เหลืองสกุล ผู้อำนวยการกองบริหารจัดการกากอุตสาหกรรม กรมโรงงานอุตสาหกรรม อุตสาหกรรมจังหวัดระยอง อุตสาหกรรมจังหวัดพระนครศรีอยุธยา อุตสาหกรรมจังหวัดเพชรบูรณ์ และอุตสาหกรรมจังหวัดนครราชสีมา  ร่วมประชุม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบ zoom
ปลัดกระทรวงอุตสาหกรรม กล่าวว่า ได้รับฟังการรายงานความคืบหน้าการดำเนินงานแก้ไขปัญหาเพื่อบรรเทาความเดือดร้อนให้แก่ประชาชน จากปัญหาการลักลอบทิ้งกากของเสียและสารอันตรายทั้งในพื้นที่ทั้งจังหวัดระยอง จังหวัดพระนครศรีอยุธยา จังหวัดฉะเชิงเทรา จังหวัดนครราชสีมา และจังหวัดเพชรบูรณ์ ซึ่งส่งผลกระทบต่อสิ่งแวดล้อมและประชาชนในวงกว้างนั้น ได้กำชับและเน้นย้ำเจ้าหน้าที่ให้เร่งแก้ปัญหาเพื่อบรรเทาความเดือดร้อนให้ชาวบ้านที่ได้รับผลกระทบ พร้อมทั้งติดตามความคืบหน้าอย่างต่อเนื่องทุกสัปดาห์ โดยมีความคืบหน้าที่สำคัญ ดังนี้ 1) สอจ.ระยอง ได้ลงพื้นที่สร้างความเข้าใจให้กับประชาชนในพื้นที่ถึงแนวทางการดำเนินงานและการแก้ไขปัญหาของ บริษัท วิน โพรเสส จำกัด โดยได้แจ้งผู้แทนภาคประชาชนให้ทราบถึงแนวทางการเบี่ยงทางน้ำฝนเพื่อไม่ให้น้ำธรรมชาติไหลกัดเซาะบ่อกักเก็บน้ำเสียและปนเปื้อนสารเคมีออกสู่พื้นที่ของชาวบ้านข้างเคียง 2) การเบี่ยงทางน้ำฝนได้รับการสนับสนุนจากภาคอุตสาหกรรม เช่น บริษัท ปูนซิเมนต์ไทย จำกัด กุล่มบริษัทในเครือเอสซีจี และบริษัท อูเบะ เคมิคอลส์ (เอเชีย) จำกัด (มหาชน) ซึ่งขณะนี้ได้เตรียมความพร้อมในการวางท่อน้ำ เครื่องสูบน้ำ และไฟฟ้า ซึ่งคาดว่าจะสามารถดำเนินการได้ภายในสิ้นเดือนนี้ 3) การเยียวยาช่วยเหลือประชาชนที่ได้รับผลกระทบกรณีบริษัท เอกอุทัย จำกัด สาขาศรีเทพ อำเภอศรีเทพ จังหวัดเพชรบูรณ์ และ 4) การบูรณาการร่วมกับสำนักงานตำรวจแห่งชาติและหน่วยงานที่เกี่ยวข้องในการดำเนินคดีและลงโทษผู้กระทำความผิดให้ถึงที่สุด เป็นต้น
“ทั้งนี้ กระทรวงฯ จะแจ้งข้อมูลความคืบหน้าและสื่อสารกับประชาชนให้ทราบอย่างต่อเนื่อง” ปลัดกระทรวงอุตสาหกรรม กล่าวทิ้งท้าย

ที่มา : https://www.thaigov.go.th/news/contents/details/87178