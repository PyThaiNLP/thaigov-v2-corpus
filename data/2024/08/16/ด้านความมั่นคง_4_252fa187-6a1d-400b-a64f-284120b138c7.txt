รัฐบาลไทย-ข่าวทำเนียบรัฐบาล-มหาดไทย แถลงข่าวเปิดตัว “การแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567


วันศุกร์ที่ 16 สิงหาคม 2567
16/08/2567
พิมพ์
มหาดไทย แถลงข่าวเปิดตัว “การแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กระทรวงมหาดไทย แถลงข่าวเปิดตัว “การแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” ระดับประเทศ พร้อมเชิญชวนส่งกำลังใจและแรงเชียร์ให้กับนักกีฬาฯ
กระทรวงมหาดไทย แถลงข่าวเปิดตัว “การแข่งขันกีฬาจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567” ระดับประเทศ พร้อมเชิญชวนส่งกำลังใจและแรงเชียร์ให้กับนักกีฬาจักรยานขาไถตัวจิ๋ว ณ สนามจักรยาน “เจริญสุขมงคลจิต” บริเวณสนามบินสุวรรณภูมิ ระหว่างวันที่ 7 - 8 กันยายน นี้
เมื่อวานนี้ (15 ส.ค. 67) เวลา 14.00 น. ที่โรงแรมโนโวเทลกรุงเทพ สุวรรณภูมิแอร์พอร์ต จังหวัดสมุทรปราการ นายขจร ศรีชวโนทัย อธิบดีกรมส่งเสริมการปกครองท้องถิ่น เป็นประธานในการแถลงข่าวการจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ระดับประเทศ โดยมี นายสุรพล เจริญภูมิ รองอธิบดีกรมส่งเสริมการปกรองท้องถิ่น นายสุพจน์ ภูติเกียรติขจร รองผู้ว่าราชการจังหวัดสมุทรปราการ นายวิษณุ วิทยวราวัฒน์ ผู้ตรวจราชการกรมส่งเสริมการปกครองท้องถิ่น นางนันทิดา แก้วบัวสาย นายกองค์การบริหารส่วนจังหวัดสมุทรปราการ ผู้แทนสมาคมองค์การบริหารส่วนจังหวัดแห่งประเทศไทย ผู้แทนสมาคมสันนิบาตเทศบาลแห่งประเทศไทย ผู้แทนสมาคมองค์การบริหารส่วนตำบลแห่งประเทศไทย พร้อมด้วยผู้มีเกียรติ ผู้ปกครอง เด็กและเยาวชน เข้าร่วมงานเป็นจำนวนมาก
นายขจร ศรีชวโนทัย อธิบดีกรมส่งเสริมการปกครองท้องถิ่น กล่าวว่า กระทรวงมหาดไทยมีนโยบายสำคัญในการส่งเสริมการพัฒนาคุณภาพชีวิตที่ดีของพี่น้องประชาชนในทุกด้าน ซึ่งกรมส่งเสริมการปกครองท้องถิ่นได้ให้ความสำคัญกับการส่งเสริมพัฒนาการของเด็กปฐมวัย ซึ่งเป็นวัยแรกเริ่มแห่งการเรียนรู้เป็นอย่างมาก โดยเฉพาะเด็กเล็กในโรงเรียนและศูนย์พัฒนาเด็กเล็กสังกัดองค์กรปกครองส่วนท้องถิ่น ที่นอกเหนือจากการสนับสนุนส่งเสริมการจัดการเรียนการสอนให้เป็นไปตามมาตรฐานการศึกษาระดับปฐมวัย ยังได้มีการส่งเสริมให้สถานศึกษาระดับปฐมวัย ใช้จักรยานขาไถในการจัดกิจกรรมเพื่อให้เด็กมีพัฒนาการสมวัยรอบด้าน ทั้งทางด้านร่างกาย อารมณ์ สังคม สติปัญญา และมีวินัย จึงมีแนวคิดที่จะผลักดันให้สถานศึกษาสังกัดองค์กรปกครองส่วนท้องถิ่น ใช้จักรยานขาไถ (Balance Bike) เป็นอุปกรณ์ส่งเสริมประสบการณ์การเรียนรู้เพื่อยกระดับพัฒนาการของเด็กปฐมวัย ซึ่งได้รับความนิยมอย่างแพร่หลายในกลุ่มพ่อแม่ผู้ปกครอง รวมถึงเด็กเล็กในช่วงวัย 3-6 ขวบ ที่มักจะนำจักรยานขาไถออกมาเล่นกันอย่างสนุกสนานเป็นจำนวนมาก ด้วยเหตุนี้จึงได้มีการดำเนินโครงการจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ขึ้น โดยจัดให้มีการแข่งขันทั้งในระดับจังหวัด และระดับประเทศ เพื่อเปิดโอกาสให้พ่อแม่ผู้ปกครองได้นำเด็กและเยาวชนที่มีความสนใจเข้าร่วมการแข่งขันส่งเสริมพัฒนาการที่ดีในรอบด้านให้กับเด็กในทุกช่วงวัย
“การจัดการแข่งขันจักรยานขาไถ (Balance Bike) ระดับประเทศในครั้งนี้ นอกจากจะเป็นการจัดกิจกรรมเพื่อส่งเสริมพัฒนาการของเด็กแล้ว ถือเป็นการจัดกิจกรรมเฉลิมพระเกียรติ พระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ที่เป็นการน้อมนำแนวพระราชดำริของพระองค์ท่านมาสู่การปฏิบัติให้เกิดผลเป็นรูปธรรมอย่างแท้จริง เพราะพระองค์ท่านทรงปรารถนาที่จะเห็นคนไทยมีสุขภาพพลานามัย มีร่างกายที่สมบูรณ์แข็งแรง ด้วยการรักการออกกำลังกาย ดังที่พระองค์ท่านทรงเป็นต้นแบบในการเล่นกีฬาหลายประเภท เราทุกคนมักคุ้นเคยกับพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงจักรยานเป็นประจำในหลายวาระหลายโอกาส และได้พระราชทานพระมหากรุณาในการสนับสนุน กีฬาทุกประเภท โดยเฉพาะกีฬาจักรยาน ดังที่เราได้เห็นเป็นประจักษ์ในการทรงจักรยานในกิจกรรม Bike for Mom และ Bike for Dad รวมถึงการเสด็จพระราชดำเนินไปทรงเปิดสนามลู่ปั่นจักรยาน “เจริญสุข มงคลจิต” บริเวณสนามบินสุวรรณภูมิ จังหวัดสมุทรปราการ ซึ่งจะเป็นสนามที่เราทำการแข่งขันในระดับประเทศในครั้งนี้ และสนามจักรยาน “สราญจิต มงคลสุข” บริเวณบึงสีไฟ จังหวัดพิจิตร ซึ่งการที่เราส่งเสริมให้ลูกหลานที่จะเป็นอนาคตของชาติ ได้มีความรักในการออกกำลังกาย มีสุขภาพร่างกายที่แข็งแรง ด้วยการใช้จักรยานขาไถ (Balance Bike) และให้มีสนามจักรยานขาไถ (Balance Bike) กิจกรรมในวันนี้ จึงเป็นการสนองพระราชปณิธานของพระบาทสมเด็จพระเจ้าอยู่หัว” นายขจรฯ กล่าวเพิ่มเติม
นายขจรฯ กล่าวต่อไปว่า สำหรับการจัดการแข่งขันจักรยานขาไถ ตลอดระยะเวลาที่ผ่านมา เราได้ดำเนินการคัดเลือกตัวแทนน้อง ๆ ในระดับจังหวัดทั่วทุกภูมิภาค เพื่อหาตัวแทนเข้ามาแข่งขันในระดับประเทศ ซึ่งการแข่งขันแบ่งออกเป็น ประเภทชาย 4 รุ่น และประเภทหญิง 4 รุ่น ประกอบด้วย รุ่นอายุ 3 ขวบ 4 ขวบ 5 ขวบ และ 6 ขวบ โดยในรอบการคัดเลือกที่ผ่านมาถือว่าได้รับการตอบรับจากพ่อแม่ผู้ปกครองที่นำบุตรหลานเข้ามาร่วมแข่งขันอย่างล้นหลาม บรรยากาศต่างเป็นไปด้วยความสุขสนุกสนานในทุกพื้นที่ และสำหรับการจัดการแข่งขันจักรยานขาไถ (Balance Bike) รอบระดับประเทศนี้ องค์การบริหารส่วนจังหวัดสมุทรปราการ เป็นเจ้าภาพจัดการแข่งขัน ซึ่งได้กำหนดให้มีการแข่งขันระหว่างวันที่ 7 - 8 กันยายน 2567 ณ สนามจักรยาน “เจริญสุขมงคลจิต” บริเวณสนามบินสุวรรณภูมิอำเภอบางพลี จังหวัดสมุทรปราการ โดยผู้ชนะเลิศแต่ละรายการจะได้รับถ้วยจากผู้บริหารระดับสูงของกระทรวงมหาดไทย และสำหรับจังหวัดที่ได้รับคะแนนรวมสูงสุดจากการแข่งขันในครั้งนี้ จะได้รับถ้วยพระราชทานจากพระบาทสมเด็จพระเจ้าอยู่หัว ที่พระองค์ทรงพระราชทานเพื่อเป็นแรงบันดาลใจให้ผู้ที่ได้รับรางวัลได้มีความตั้งใจพัฒนาทักษะทางด้านการเล่นกีฬาที่ดียิ่งขึ้นไป
นายสุพจน์ ภูติเกียรติขจร รองผู้ว่าราชการจังหวัดสมุทรปราการ กล่าวว่า จังหวัดสมุทรปราการ มีความพร้อมที่จะดูแลอำนวยความสะดวกในทุก ๆ ด้าน แก่ผู้เข้าแข่งขัน และท่านผู้ปกครองที่เข้ามาร่วมให้กำลังใจน้อง ๆ ซึ่งการแข่งขันจักรยานขาไถ ในครั้งนี้เป็นการจัดงานระดับประเทศที่มีตัวแทนของทุกจังหวัดเข้ามาร่วมงานกันเป็นจำนวนมาก ซึ่งนอกจากจะเป็นการเสริมสร้างพัฒนาการของเด็กปฐมวัยให้สมวัยรอบด้าน ทั้งด้านร่างกายอารมณ์ สังคม จิตใจ และสติปัญญา การสร้างความสัมพันธ์ภายในครอบครัว ยังจะเป็นโอกาสอันดีที่พ่อแม่และครอบครัวผู้เข้าแข่งขันจะได้มากพักผ่อนท่องเที่ยวจังหวัดสมุทรปราการ ได้ร่วมประชาสัมพันธ์แหล่งท่องเที่ยวที่สำคัญในพื้นที่ สัมผัสวิถีชีวิต ชุมชนท้องถิ่น กระตุ้นเศรษฐกิจฐานรากให้เกิดรายได้ในระดับครัวเรือนและชุมชนอีกด้วย ในนามของพี่น้องประชาชนชาวจังหวัดสมุทรปราการ เรามีความตั้งใจที่จะให้การต้อนรับหนู ๆ นักกีฬาและเจ้าหน้าที่จากทุกจังหวัดเข้าสู่จังหวัดสมุทรปราการ และขอเชิญชวนชาวจังหวัดสมุทรปราการร่วมเป็นเจ้าบ้านที่ดี ร่วมชม ร่วมเชียร์และให้กำลังใจนักกีฬา ในการแข่งขันครั้งนี้ด้วย
ด้าน นางนันทิดา แก้วบัวสาย นายกองค์การบริหารส่วนจังหวัดสมุทรปราการ กล่าวว่า นับเป็นโอกาสที่ดีของทางจังหวัดสมุทรปราการและองค์การบริหารส่วนจังหวัดสมุทรปราการที่ได้รับเกียรติจากกระทรวงมหาดไทย ในการเป็นเจ้าภาพจัดการแข่งขันจักรยานขาไถ (Balance Bike) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 ระดับประเทศ เพราะการแข่งขันจักรยานขาไถ ถือเป็นกิจกรรมที่ World Wide คือได้รับความนิยมเป็นอย่างมากในหลายทั้งภายในและต่างประเทศ ซึ่งทางองค์การบริหารส่วนจังหวัดสมุทรปราการมีความยินดีเป็นอย่างยิ่งที่จะให้การสนับสนุนการจัดกิจกรรมและผลักดันการแข่งขันจักรยานขาไถ Balance Bike นี้ เพราะจะได้ช่วยส่งเสริมน้อง ๆ เด็กและเยาวชนได้ใช้เวลาว่างให้เกิดประโยชน์ เพื่อสร้างความ “Balance” ทั้งทางกาย คือ ได้ออกกำลังกาย ได้สนุกสนานจากการทำกิจกรรมกับเพื่อน ๆ และทางใจ คือ การได้เรียนรู้การมีน้ำใจนักกีฬา รู้แพ้ รู้ชนะ รู้อภัย ที่น้อง ๆ จะได้ฝึกดูแลใจตนเองให้เปิดกว้างจากการได้ทำกิจกรรมดี ๆ เหล่านี้ และขอเชิญชวนพ่อแม่ผู้ปกครอง รวมไปถึงผู้ที่สนใจเข้าร่วมรับชม ให้กำลังใจความน่ารักของน้อง ๆ หนู ๆ ที่แข่งขันจักรยานขาไถในระหว่างวันที่ 7 - 8 กันยายน 2567 ณ สนามจักรยาน “เจริญสุขมงคลจิต” บริเวณสนามบินสุวรรณภูมิอำเภอบางพลี จังหวัดสมุทรปราการ

ที่มา : https://www.thaigov.go.th/news/contents/details/87189