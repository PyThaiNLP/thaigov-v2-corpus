รัฐบาลไทย-ข่าวทำเนียบรัฐบาล-SME D Bank ปูพรม ‘มหกรรม Green Productivity’ เติมทุนมุ่งสู่อุตสาหกรรมสีเขียว ติดปีกเอสเอ็มอีทั่วไทยเข้าถึงแหล่งทุนดอกเบี้ยพิเศษ 3% ต่อปี คู่เสิร์ฟความรู้เพิ่มผลิตภาพธุรกิจ


วันศุกร์ที่ 16 สิงหาคม 2567
16/08/2567
พิมพ์
SME D Bank ปูพรม ‘มหกรรม Green Productivity’ เติมทุนมุ่งสู่อุตสาหกรรมสีเขียว ติดปีกเอสเอ็มอีทั่วไทยเข้าถึงแหล่งทุนดอกเบี้ยพิเศษ 3% ต่อปี คู่เสิร์ฟความรู้เพิ่มผลิตภาพธุรกิจ
SME D Bank จัด “มหกรรม Green Productivity” เติมทุนมุ่งสู่อุตสาหกรรมสีเขียว ขยายผลผลักดันผู้ประกอบการเอสเอ็มอีและสมาชิกหน่วยงานพันธมิตร เข้าถึงสินเชื่อ SME Green Productivity ดอกเบี้ยต่ำเพียง 3%ต่อปี คงที่ 3 ปีแรก ผ่อนนาน 10 ปี
SME D Bank ปูพรมทั่วไทย จัด “มหกรรม Green Productivity” เติมทุนมุ่งสู่อุตสาหกรรมสีเขียว ขยายผลผลักดันผู้ประกอบการเอสเอ็มอีและสมาชิกหน่วยงานพันธมิตร เข้าถึงสินเชื่อ SME Green Productivity ดอกเบี้ยต่ำเพียง 3%ต่อปี คงที่ 3 ปีแรก ผ่อนนาน 10 ปี ควบคู่เสิร์ฟความรู้ ยกระดับเพิ่มผลิตภาพ เติบโตเข้มแข็งยั่งยืน
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า จากที่ธนาคารคิกออฟปล่อยกู้โครงการ “สินเชื่อ SME Green Productivity” เมื่อวันที่ 8 ส.ค. 67 ที่ผ่านมา ซึ่งเป็นสินเชื่อตามนโยบายรัฐ (Public Service Account : PSA) สนับสนุนผู้ประกอบการเอสเอ็มอี ยกระดับปรับเปลี่ยนธุรกิจเป็นมิตรต่อสิ่งแวดล้อม เพิ่มผลิตภาพก้าวสู่อุตสาหกรรมสีเขียว (Green Industry) สร้างการเติบโตอย่างเข้มแข็งและยั่งยืน
ทั้งนี้ SME D Bank เดินหน้าขยายผลขับเคลื่อนโครงการดังกล่าว ด้วยการจัด “มหกรรม Green Productivity” เติมทุนมุ่งสู่อุตสาหกรรมสีเขียว   อำนวยความสะดวกให้ผู้ประกอบการเอสเอ็มอี และผู้ประกอบการที่เป็นสมาชิกของหน่วยงานพันธมิตรต่าง ๆ ทั่วประเทศ เข้าถึงความรู้คู่เงินทุนในโครงการ “สินเชื่อ SME Green Productivity” ได้ง่ายและรวดเร็ว โดยจะกระจายจัดต่อเนื่องในพื้นที่ต่าง ๆ มากกว่า 50 ครั้ง ครอบคลุมทุกภูมิภาคทั่วประเทศ จนถึงสิ้นปีนี้
การจัดงานแต่ละครั้ง จะประกอบด้วยกิจกรรม “ด้านการเงิน” พาถึงแหล่งทุนโครงการ “สินเชื่อ SME Green Productivity”  จุดเด่นอัตราดอกเบี้ยต่ำ 3% ต่อปี คงที่ 3 ปีแรก วงเงินกู้สูงสุดถึง 10 ล้านบาท ผ่อนชำระนานสูงสุด 10 ปี  ปลอดชำระหนี้เงินต้น 12 เดือนแรก  มีหรือไม่มี หลักทรัพย์ค้ำประกัน  ก็กู้ได้   ใช้ บสย. ค้ำประกันได้สูงสุดถึง 10 ล้านบาท   และ ฟรี! ค่าธรรมเนียมค้ำประกัน 4 ปีแรก  ควบคู่กับกิจกรรม “ด้านการพัฒนา” เติมความรู้หัวข้อจำเป็นต่าง ๆ ต่อการดำเนินธุรกิจ และสนับสนุนเข้าถึงเทคโนโลยี นวัตกรรม เพิ่มผลิตภาพ เปลี่ยนผ่านธุรกิจสู่อุตสาหกรรมสีเขียวได้อย่างราบรื่น รวมถึง รับสิทธิประโยชน์จากแพลตฟอร์มพัฒนาธุรกิจครบวงจร “DX” by SME D Bank
ประเดิมจัดครั้งแรกวันที่ 20 สิงหาคม 2567 เวลา 13.00-17.00 น. ณ ห้องแก้ววิเชียร ชั้น 11 สำนักงานใหญ่  SME D Bank  ไฮไลท์ คือ ผู้เข้าร่วมงานจะได้รับฟังสัมมนา หัวข้อ “ถอดสูตรลับ พาธุรกิจสู่ความยั่งยืนด้วยระบบ ERP” เครื่องมือสำคัญที่ช่วยยกระดับธุรกิจ  เพิ่มประสิทธิภาพการใช้ทรัพยากร ลดผลกระทบต่อสิ่งแวดล้อม พร้อมรับสิทธิพิเศษ ใช้ระบบ BEECY ERP มูลค่ากว่า 25,000 บาท (จำนวนจำกัด) นอกจากนั้น สามารถรับคำปรึกษาเข้าถึงแหล่งทุน และแจ้งความประสงค์ยื่นกู้ “สินเชื่อ SME Green Productivity”  ได้ทันที
ตั้งเป้า สนับสนุนผู้ประกอบการเอสเอ็มอีเข้าถึงแหล่งทุนและเพิ่มผลิตภาพได้กว่า 1,500 ราย  สร้างประโยชน์ เกิดการจ้างงานกว่า 24,000 อัตรา สร้างเงินหมุนเวียนในระบบเศรษฐกิจกว่า 68,700 ล้านบาท อีกทั้งช่วยแก้ปัญหาเชิงโครงสร้างของภาคอุตสาหกรรม  สนับสนุนการลดก๊าซเรือนกระจกในธุรกิจเอสเอ็มอีได้ประมาณ 345,000 ตันคาร์บอนไดออกไซด์เทียบเท่าต่อปี
ผู้ประกอบการเอสเอ็มอี และสมาชิกหน่วยงานพันธมิตรในโครงการ“สินเชื่อ SME Green Productivity”  เบื้องต้น 11 แห่ง ได้แก่ กรมส่งเสริมอุตสาหกรรม บรรษัทประกันสินเชื่ออุตสาหกรรมขนาดย่อม การนิคมอุตสาหกรรมแห่งประเทศไทย สภาอุตสาหกรรมแห่งประเทศไทย หอการค้าไทยและสภาหอการค้าแห่งประเทศไทย สภาอุตสาหกรรมท่องเที่ยวแห่งประเทศไทย สมาพันธ์เอสเอ็มอีไทย สำนักงานส่งเสริมวิสาหกิจขนาดกลางและขนาดย่อม สถาบันยานยนต์ สถาบันเพิ่มผลผลิตแห่งชาติ  และองค์การบริหารจัดการก๊าซเรือนกระจก (องค์การมหาชน) สามารถดูกำหนดการจัด “มหกรรม Green Productivity” เติมทุนมุ่งสู่อุตสาหกรรมสีเขียว ครั้งต่าง ๆ  พร้อมลงทะเบียนเข้าร่วมงานได้ ฟรี ผ่านแพลตฟอร์ม “DX” by SME D Bank (https://dx.smebank.co.th/activity.html) สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/87195