รัฐบาลไทย-ข่าวทำเนียบรัฐบาล-ฝ่ายปกครองศรีสัชนาลัยร่วมกำลังตำรวจตรวจสอบวัตถุต้องสงสัย พบเป็นยาบ้ากว่า 2 พันเม็ด ด้านผู้ว่าฯ สั่งการเร่งขยายผลตามตัวผู้ต้องหา พร้อม Re X-ray ทุกพื้นที่ 


วันพุธที่ 14 สิงหาคม 2567
14/08/2567
พิมพ์
ฝ่ายปกครองศรีสัชนาลัยร่วมกำลังตำรวจตรวจสอบวัตถุต้องสงสัย พบเป็นยาบ้ากว่า 2 พันเม็ด ด้านผู้ว่าฯ สั่งการเร่งขยายผลตามตัวผู้ต้องหา พร้อม Re X-ray ทุกพื้นที่
ฝ่ายปกครองศรีสัชนาลัยร่วมกำลังตำรวจตรวจสอบวัตถุต้องสงสัย พบเป็นยาบ้ากว่า 2 พันเม็ด ด้านผู้ว่าฯ สั่งการเร่งขยายผลตามตัวผู้ต้องหา พร้อม Re X-ray ทุกพื้นที่ หากพี่น้องประชาชนพบเบาะแส แจ้งสายด่วนศูนย์ดำรงธรรม 1567 ทันที
วันนี้ (14 ส.ค. 67) นายสุชาติ ทีคะสุข ผู้ว่าราชการจังหวัดสุโขทัย เปิดเผยว่า ตนได้รับรายงานจากนายเอกสิฏฐ์ วิไลศิลป์ นายอำเภอศรีสัชนาลัย กรณีพลเมืองดีพบวัตถุต้องสงสัยวางอยู่หน้าบ้านหลังหนึ่ง ในพื้นที่ หมู่ที่ 1 ตำบลดงคู่ อำเภอศรีสัชนาลัย จังหวัดสุโขทัย จึงได้สั่งการให้ชุดหน่วยงานฝ่ายความมั่นคง บูรณาการกำลังกับ สมาชิกอาสาสมัครรักษาดินแดนอำเภอศรีสัชนาลัยที่ 6 และ เจ้าหน้าที่ตำรวจสถานีตำรวจภูธรศรีสัชนาลัย ร่วมกันเข้าตรวจสอบข้อเท็จจริงจากกรณีที่ได้รับแจ้งจากพลเมืองดังกล่าว ซึ่งผลการตรวจสอบพบยาบ้าประมาณ 2 พันเม็ด ทั้งนี้ เจ้าหน้าที่ได้นำของกลางทั้งหมด ส่งพนักงานสอบสวน สภ.ศรีสัชนาลัย เพื่อดำเนินคดีตามกฎหมายต่อไป และจะเร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด
นายสุชาติ ทีคะสุข ผู้ว่าราชการจังหวัดสุโขทัย กล่าวว่า จังหวัดสุโขทัย ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง ซึ่งการปฏิบัติภารกิจในครั้งนี้สืบเนื่องมาจากได้รับแจ้งจากพลเมืองดีว่าพบวัตถุต้องสงสัยวางอยู่หน้าบ้านหลังหนึ่ง ณ ตำบลดงคู่ อำเภอศรีสัชนาลัย จังหวัดสุโขทัย ตนจึงได้สั่งการให้หน่วยงานฝ่ายความมั่นคงลงพื้นที่ตรวจสอบข้อเท็จจริงดังกล่าว พบถุงพลาสติกสีน้ำเงิน แบบรูดปิดจำนวน 10 ถุง บางถุงมีรอยฉีกขาด ซึ่งเมื่อนำสิ่งของที่อยู่ภายในถุงมาตรวจสอบปรากฏว่าเป็นยาบ้า ลักษณะเป็นเม็ดสีส้มกลมแบน มีอักษรภาษาอังกฤษ WY ราว 2,000 เม็ด ทั้งนี้ เจ้าหน้าที่ได้นำของกลางทั้งหมด ส่งพนักงานสอบสวน สภ.ศรีสัชนาลัย เพื่อดำเนินคดีตามกฎหมายต่อไป และจะเร่งขยายผลตามตัวผู้ต้องหามาดำเนินคดีตามกฎหมายให้เร็วที่สุด
นายสุชาติ ทีคะสุข ผู้ว่าราชการจังหวัดสุโขทัย กล่าวในช่วงท้ายว่า จังหวัดสุโขทัยได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครอง บูรณาการร่วมกับหน่วยงานอื่น ๆ ที่เกี่ยวข้อง Re X-ray ค้นหาเบาะแสการกระทำผิด และสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ทั้งนี้ หากพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87131