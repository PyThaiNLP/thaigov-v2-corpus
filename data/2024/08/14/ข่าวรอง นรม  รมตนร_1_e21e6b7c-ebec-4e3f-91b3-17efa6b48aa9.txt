รัฐบาลไทย-ข่าวทำเนียบรัฐบาล-“รมต.จิราพร” ลุยพลิกโฉม PR ภาครัฐ ระดมทัพโฆษกกระทรวง สื่อสารยุคใหม่อย่างสร้างสรรค์ ถูกต้อง ฉับไว เป็นที่พึ่งให้ประชาชน


วันพุธที่ 14 สิงหาคม 2567
14/08/2567
พิมพ์
“รมต.จิราพร” ลุยพลิกโฉม PR ภาครัฐ ระดมทัพโฆษกกระทรวง สื่อสารยุคใหม่อย่างสร้างสรรค์ ถูกต้อง ฉับไว เป็นที่พึ่งให้ประชาชน
“รมต.จิราพร” ลุยพลิกโฉม PR ภาครัฐ ระดมทัพโฆษกกระทรวง สื่อสารยุคใหม่อย่างสร้างสรรค์ ถูกต้อง ฉับไว เป็นที่พึ่งให้ประชาชน
เวลา 10.00 น. วันที่ 14 สิงหาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานการประชุมเชิงปฏิบัติการขับเคลื่อนการดำเนินงานตามแผนปฏิบัติการด้านการประชาสัมพันธ์แห่งชาติ (พ.ศ. 2566-2570) และกล่าวปาฐกถาพิเศษ หัวข้อ "The Power of ONE : ปลุกพลังสร้างสรรค์ สื่อสารสู่อนาคต" ณ โรงแรมแมนดารินกรุงเทพฯ กรุงเทพมหานคร โดยมีโฆษกกระทรวง หัวหน้าส่วนราชการ ผู้ปฏิบัติงานด้านนโยบายและยุทธศาสตร์แผนการประชาสัมพันธ์ เข้าร่วม
นางสาวจิราพร กล่าวในตอนหนึ่งของการปาฐกถาว่า สื่อไทยกำลังเผชิญความท้าทายใหม่หลายด้าน ซึ่งรวมถึงความล้ำหน้าของเทคโนโลยีปัญญาประดิษฐ์ หรือ AI ที่ทำให้การผลิตและเผยแพร่ข่าวสารและเนื้อหาต่าง ๆ เป็นไปโดยง่าย สื่อกระแสหลักอย่างโทรทัศน์ วิทยุ และสื่อสิ่งพิมพ์ จึงต้องตระหนักถึงบทบาทหน้าที่สำคัญคือการสื่อสารข้อมูลข่าวสารที่ถูกต้อง และปกป้องประชาชนจากเฟคนิวส์และข้อมูลที่บิดเบือน จนอาจส่งผลเสียต่อทั้งเศรษฐกิจ สังคม หรือระบบการเมืองของประเทศ
นางสาวจิราพร ชี้ว่า กรมประชาสัมพันธ์มีโจทย์ใหญ่ในการสื่อสารภาครัฐ ประกอบด้วย การปรับตัวเพื่อรับมือกับปัญญาประดิษฐ์และโซเชียลมีเดีย การพัฒนานวัตกรรมและวิธีการทำงานใหม่ๆ อย่างต่อเนื่อง เพื่อหาช่องทางรับฟังและสะท้อนเสียงของพี่น้องประชาชนให้มากยิ่งขึ้น ตลอดจนการปรับรูปแบบการสื่อสารนโยบายและผลงานของรัฐบาลให้มีประสิทธิภาพ น่าสนใจ และน่าเชื่อถือ ทั้งนี้ หัวใจของการสื่อสาร คือ ความเข้าใจที่ถูกต้องของข้อมูลข่าวสารที่ส่งถึงประชาชน ซึ่งกรมประชาสัมพันธ์ในฐานะสื่อของรัฐ จะต้องเป็นหน่วยงานที่สามารถให้ข้อมูลข่าวสารที่ถูกต้อง รวมถึงเร่งดำเนินการสื่อสาร ให้ข้อมูล รับฟัง และเป็นที่พึ่งของประชาชนได้ ทั้งนี้ กรมประชาสัมพันธ์จะต้องขับเคลื่อนการทำงาน การประสานงานระหว่างหน่วยงานภาครัฐทั้ง 20 กระทรวง เพื่อให้การเชื่อมโยงข้อมูลระหว่างหน่วยงานเป็นไปอย่างมีประสิทธิภาพ
นางสาวจิราพร กล่าวเพิ่มเติมว่า คณะกรรมการประชาสัมพันธ์แห่งชาติ หรือ กปช. กำลังวางแผนงานนำเสนอเนื้อหารายการวิทยุและโทรทัศน์ให้มีความหลากหลาย และมีประโยชน์ต่อผู้ชม ส่งเสริมการเข้าถึงข้อมูลอย่างเท่าเทียม และมุ่งหวังให้สื่อของรัฐ สร้างภาพลักษณ์ที่ดีให้กับประเทศ และสร้างความเชื่อมั่นให้กับประชาชน

ที่มา : https://www.thaigov.go.th/news/contents/details/87128