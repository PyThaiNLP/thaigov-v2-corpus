รัฐบาลไทย-ข่าวทำเนียบรัฐบาล-จังหวัดสกลนครแถลงข่าวจับกุมผู้ต้องหาคดียาเสพติด 3 ราย พร้อมของกลางยาบ้า 176,000 เม็ด ด้านผู้ว่าฯ เน้นย้ำหน่วยงานทุกภาคส่วนปฏิบัติหน้าที่อย่างเคร่งครัด เร่งกำจัดวงจรยาเสพติดให้หมด


วันพุธที่ 14 สิงหาคม 2567
14/08/2567
พิมพ์
จังหวัดสกลนครแถลงข่าวจับกุมผู้ต้องหาคดียาเสพติด 3 ราย พร้อมของกลางยาบ้า 176,000 เม็ด ด้านผู้ว่าฯ เน้นย้ำหน่วยงานทุกภาคส่วนปฏิบัติหน้าที่อย่างเคร่งครัด เร่งกำจัดวงจรยาเสพติดให้หมด
จังหวัดสกลนครแถลงข่าวจับกุมผู้ต้องหาคดียาเสพติด 3 ราย พร้อมของกลางยาบ้า 176,000 เม็ด ด้านผู้ว่าฯ เน้นย้ำหน่วยงานทุกภาคส่วนปฏิบัติหน้าที่อย่างเคร่งครัด เร่งกำจัดวงจรยาเสพติดให้หมดสิ้นไป
วันนี้ (14 ส.ค. 67) นายชูศักดิ์ รู้ยิ่ง ผู้ว่าราชการจังหวัดสกลนคร เปิดเผยว่า ตนในฐานะผู้อำนวยการสำนักงานป้องกันและปราบปรามยาเสพติดจังหวัดสกลนคร ได้มอบหมายให้ นายพิสิษฐ์ แร่ทอง รองผู้ว่าราชการจังหวัดสกลนครรองผู้อำนวยการสำนักงานป้องกันและปราบปรามยาเสพติดจังหวัดสกลนคร พร้อมด้วย ว่าที่ร้อยตรี รวยรุ่ง ใครบุตร ปลัดจังหวัดสกลนคร และ พล ต.ต.สมจิตร เหล่ามงคลนิมิต ผู้บังคับการตำรวจภูธรจังหวัดสกลนคร ตลอดจนถึงผู้อื่นที่เกี่ยวข้อง ร่วมกันแถลงข่าวจับกุมผู้กระทำความผิดเกี่ยวกับยาเสพติด ตามแผนปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือน (1 มิถุนายน - 31 สิงหาคม 2567) โดยจับกุมผู้กระทำผิดได้ 3 ราย พร้อมของกลางยาบ้า จำนวน 176,000 เม็ด ตามนโยบายของรัฐบาลและกระทรวงมหาดไทย ณ กองกำกับการตำรวจตระเวนชายแดนที่ 23
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวว่า รัฐบาล ภายใต้การนำของนายเศรษฐา ทวีสิน นายกรัฐมนตรี กำหนดให้ปัญหายาเสพติดเป็น "วาระแห่งชาติ" โดยมอบหมายให้กระทรวงมหาดไทยบูรณาการร่วมหน่วยงานของรัฐทุกภาคส่วนเพื่อร่วมกันกวาดล้างจับกุม แก้ไขปัญหายาเสพติดอย่างเด็ดขาดจริงจังในทุกมิติ ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มอบนโยบายและกำชับในการประชุมผู้บริหารระดับสูงกระทรวงมหาดไทยและผู้ว่าราชการจังหวัดทุกจังหวัด ในการเดินหน้าปราบปรามจับกุมผู้ค้าและผู้เกี่ยวข้องกับวงจรยาเสพติดอย่างเข้มข้นต่อเนื่อง เพื่อเสริมสร้างความผาสุกให้กับสังคมไทย และเสริมสร้างความปลอดภัยให้กับพี่น้องประชาชน และนายสุทธิพงษ์ จุลเจริญ ปลัดกระทรวงมหาดไทย ได้มีข้อสั่งการให้ผู้ว่าราชการจังหวัดและนายอำเภอทุกอำเภอเดินหน้าทำสงครามกับยาเสพติด เพื่อนำผู้กระทำความผิดมารับโทษตามกฎหมายโดยไม่มีข้อละเว้น
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวต่อว่า การปฏิบัติการตามแผนปฏิบัติการเร่งรัดการดำเนินงานป้องกัน ปราบปราม และแก้ไขปัญหายาเสพติด ระยะเร่งด่วน 3 เดือนในครั้งนี้ เจ้าหน้าที่ชุดจับกุมได้ลงพื้นที่ หมู่ที่ 4 บ้านนาแกน้อย ตำบลดงมะไฟ อำเภอเมืองสกลนคร จังหวัดสกลนคร โดยสามารถจับกุมผู้กระทำผิดได้ 3 ราย พร้อมของกลางจำนวนมาก ประกอบด้วย ยาบ้า 88 มัด จำนวน 176,000 เม็ด อาวุธปืนพกสั้น ขนาด 9 มม. จำนวน 2 กระบอก เครื่องกระสุนปืน ขนาด 9 มม. จำนวน 10 นัด และ โทรศัพท์มือถือ จำนวน 5 เครื่อง อีกทั้งยังได้ตรวจยึดทรัพย์สินประกอบด้วย รถยนต์ จำนวน 2 คัน และรถจักรยานยนต์ จำนวน 2 คัน โดยเจ้าหน้าที่ได้แจ้งข้อกล่าวหากับผู้กระทำผิดทั้ง 3 ราย คือ ร่วมกันจำหน่ายและมียาเสพติดให้โทษร้ายแรงประเภท 1(ยาบ้า) ไว้เพื่อจำหน่ายโดยการค้า อันเป็นการแพร่กระจายในกลุ่มประชาชนและเป็นการกระทบต่อความมั่นคงของรัฐ และมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาตจากนายทะเบียน ทั้งนี้ ได้นำผู้ต้องหาทั้งหมด พร้อมด้วยของกลางทั้งหมดส่ง พนักงานสอบสวน สภ.ดงมะไฟ เพื่อดำเนินคดีตามกฎหมายต่อไป
นายชูศักดิ์ รู้ยิ่ง ผู้ว่าราชการจังหวัดสกลนคร กล่าวในช่วงท้ายว่า จังหวัดสกลนครได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่น ๆ ที่เกี่ยวข้อง เร่งยกระดับความเข้มข้นในการลาดตระเวนเสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง

ที่มา : https://www.thaigov.go.th/news/contents/details/87132