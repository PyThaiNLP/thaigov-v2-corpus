รัฐบาลไทย-ข่าวทำเนียบรัฐบาล-ธอส. ต้อนรับและร่วมแสดงความยินดี “เทนนิส พาณิภัค” ฮีโร่เหรียญทอง โอลิมปิก ปารีส 2024


วันพุธที่ 14 สิงหาคม 2567
14/08/2567
พิมพ์
ธอส. ต้อนรับและร่วมแสดงความยินดี “เทนนิส พาณิภัค” ฮีโร่เหรียญทอง โอลิมปิก ปารีส 2024
ธอส. ห้การต้อนรับนักกีฬาเทควันโดทีมชาติไทย และทีมผู้ฝึกสอน เดินทางกลับจากการแข่งขันกีฬาโอลิมปิก ครั้งที่ 33 ปารีส 2024 พร้อมแสดงความยินดี “น้องเทนนิส” เรืออากาศโทหญิง พาณิภัค วงศ์พัฒนกิจ ที่คว้าเหรียญทองจากการแข่งขันกีฬาโอลิมปิก 2024 เป็นสมัยที่ 2
ธนาคารอาคารสงเคราะห์ (ธอส.) ในฐานะผู้สนับสนุนหลักของสมาคมกีฬาเทควันโดแห่งประเทศไทยตั้งแต่ปี 2549 ถึงปัจจุบัน ให้การต้อนรับนักกีฬาเทควันโดทีมชาติไทย และทีมผู้ฝึกสอน เดินทางกลับจากการแข่งขันกีฬาโอลิมปิก ครั้งที่ 33 ปารีส 2024 ณ ท่าอากาศยานนานาชาติสุวรรณภูมิพร้อมแสดงความยินดี “น้องเทนนิส” เรืออากาศโทหญิง พาณิภัค วงศ์พัฒนกิจ นักกีฬาเทควันโดทีมชาติไทยที่คว้าเหรียญทองจากการแข่งขันกีฬาโอลิมปิก 2024 เป็นสมัยที่ 2 และเป็นนักกีฬาคนแรกของไทย ที่สร้างประวัติศาสตร์คว้าเหรียญโอลิมปิก 3 ครั้งติดต่อกัน นำความภาคภูมิใจมาสู่คนไทยทั้งประเทศ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะผู้สนับสนุนหลักสมาคมกีฬาเทควันโดแห่งประเทศไทย ต้อนรับนักกีฬาเทควันโดทีมชาติไทยและทีมผู้ฝึกสอน โดยเมื่อวันที่ 13 สิงหาคม 2567 นายอัครุตม์ สนธยานนท์ ประธานกรรมการธนาคาร พร้อมด้วยผู้บริหารธนาคาร ต้อนรับ “น้องเทนนิส” เรืออากาศโทหญิง พาณิภัค วงศ์พัฒนกิจ , “น้องหยู” นายบัลลังก์ ทับทิมแดง,“น้องใบเตย” นางสาวศศิกานต์ ทองจันทร์ นักกีฬาเทควันโดทีมชาติไทย และ“โค้ชเช” นายชัชชัย เช และ “โค้ชเล็ก” ร้อยเอกหญิง ชนาธิป ซ้อนขำ เดินทางกลับประเทศไทย หลังจากเข้าร่วม การแข่งขันโอลิมปิก ครั้งที่ 33 ปารีส 2024 ณ ท่าอากาศยานนานาชาติสุวรรณภูมิ พร้อมแสดงความยินดี ผศ.พิมล ศรีวิกรม์ นายกสมาคมกีฬาเทควันโดแห่งประเทศไทย ที่สมาคมกีฬาเทควันโดแห่งประเทศไทยสามารถคว้า 1 เหรียญทอง จากการแข่งขันโอลิมปิกครั้งที่ 33 ปารีส 2024 ในการแข่งขันเทควันโดหญิง รุ่นน้ำหนักไม่เกิน 49 กิโลกรัม โดยน้องเทนนิสสามารถเอาชนะคู่แข่ง กัว ชิง จากสาธารณรัฐประชาชนจีน 2-1 ยก ซึ่งถือเป็นเหรียญทองสมัยที่ 2 ของน้องเทนนิสในการแข่งขันกีฬาโอลิมปิก และนับเป็นนักกีฬาโอลิมปิกคนแรกของไทยที่คว้าเหรียญโอลิมปิกถึง 3 ครั้งติดต่อกัน ถือเป็นการนำความสุขมาสู่คนไทยทั้งประเทศ โดย ธอส.มีความภาคภูมิใจที่ได้เป็นส่วนหนึ่งในการสนับสนุนสมาคมกีฬาเทควันโดแห่งประเทศไทยในการพัฒนานักกีฬาเทควันโดให้แข็งแกร่ง โดดเด่น และสร้างชื่อเสียงให้กับประเทศไทยในเวทีการแข่งขันระดับโลกมาอย่างต่อเนื่อง
ทั้งนี้ ธอส. ได้ให้การสนับสนุนสมาคมกีฬาเทควันโดแห่งประเทศไทย มาตั้งแต่ปี 2549 ถึงปัจจุบัน ในโครงการ 1 กีฬา 1 รัฐวิสาหกิจ พลัส ซึ่งสอดคล้องกับนโยบายด้านการแสดงความรับผิดชอบต่อสังคมและสิ่งแวดล้อมของธนาคาร ควบคู่กับการดำเนินภารกิจหลักในการสนับสนุนสินเชื่อที่อยู่อาศัยแก่ประชาชน ตามพันธกิจ “ทำให้คนไทยมีบ้าน”

ที่มา : https://www.thaigov.go.th/news/contents/details/87113