รัฐบาลไทย-ข่าวทำเนียบรัฐบาล-ดีอี หารือเลขาธิการสหภาพสากลไปรษณีย์ ร่วมพัฒนาไปรษณีย์ UPU และการบริการในอนาคต ณ ราชอาณาจักรกัมพูชา


วันพุธที่ 14 สิงหาคม 2567
ดีอี หารือเลขาธิการสหภาพสากลไปรษณีย์ ร่วมพัฒนาไปรษณีย์ UPU และการบริการในอนาคต ณ ราชอาณาจักรกัมพูชา
ดีอี หารือเลขาธิการสหภาพสากลไปรษณีย์ ร่วมพัฒนาไปรษณีย์ UPU และการบริการในอนาคต ณ ราชอาณาจักรกัมพูชา
วันที่ 14 สิงหาคม 2567 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) หัวหน้าคณะผู้แทนไทย ได้พบหารือกับ Mr. Masahiko Metoki เลขาธิการสหภาพสากลไปรษณีย์ (Universal Postal Union: UPU) ในระหว่างการเข้าร่วมการประชุมสภาบริหารของสหภาพไปรษณีย์แห่งเอเชียและแปซิฟิก ประจำปี 2567 ณ เมืองเสียมราฐ ราชอาณาจักรกัมพูชา เพื่อแลกเปลี่ยนมุมมองและความเห็นเกี่ยวกับประเด็นสำคัญในการจัดทำยุทธศาสตร์ การพัฒนาไปรษณีย์ของ UPU รวมถึงการบริการไปรษณีย์ในอนาคต
โดยนางสาวกัลยาฯ ได้กล่าวว่า ประเทศไทยโดยกระทรวงดิจิทัลเพื่อเศรษฐกิจและสังคมได้ให้ความสำคัญและสนับสนุนแผนยุทธศาสตร์สำคัญของ UPU โดยเฉพาะประเด็นการนำเทคโนโลยีดิจิทัลมาใช้พัฒนากิจการไปรษณีย์และการพัฒนาคุณภาพการให้บริการไปรษณีย์ และประเด็นเรื่องมาตรการลดก๊าซเรือนกระจกรองรับการเปลี่ยนแปลงสภาพภูมิอากาศ โดย บริษัท ไปรษณีย์ไทย จำกัด ได้กำหนดเรื่องนี้ไว้ในแผนยุทธศาสตร์ ซึ่งสอดคล้องกับทิศทางและนโยบายส่งเสริมประเทศสมาชิกของ UPU นอกจากนี้ ได้มีการหารือความเป็นไปได้ในการเสริมสร้างความร่วมมือระหว่างกระทรวงดิจิทัลฯ และ UPU ซึ่งมีสำนักงานภูมิภาคเอเชียและแปซิฟิกตั้งอยู่ที่กรุงเทพฯ เพื่อกระชับความสัมพันธ์ให้แน่นแฟ้นยิ่งขึ้น โดยมีผู้บริหารและผู้แทน บริษัท ไปรษณีย์ไทย จำกัด เข้าร่วมการเข้าพบหารือดังกล่าวด้วย
ทั้งนี้ UPU เป็นหน่วยงานภายใต้สหประชาชาติที่ดูแลรับผิดชอบเกี่ยวกับการพัฒนาด้านไปรษณีย์ มีประเทศสมาชิก 192 ประเทศ มีสำนักงานใหญ่ตั้งอยู่ที่ กรุงเบิร์น สมาพันธรัฐสวิส
------------------------------------------------------------------

ที่มา : https://www.thaigov.go.th/news/contents/details/87145