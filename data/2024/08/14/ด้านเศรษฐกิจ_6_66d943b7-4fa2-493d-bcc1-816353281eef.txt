รัฐบาลไทย-ข่าวทำเนียบรัฐบาล-มาแล้ว ธ.ก.ส. เปิด “เงินฝากดอกเบี้ยทันใจ” รับดอกเบี้ยล่วงหน้าทันที 2% ต่อปี


วันพุธที่ 14 สิงหาคม 2567
14/08/2567
พิมพ์
มาแล้ว ธ.ก.ส. เปิด “เงินฝากดอกเบี้ยทันใจ” รับดอกเบี้ยล่วงหน้าทันที 2% ต่อปี
ธ.ก.ส. เปิดรับฝาก “เงินฝากดอกเบี้ยทันใจ” ฝากเริ่มต้น 100,000 บาท สูงสุดไม่เกิน 20 ล้านบาท เพียง 11 เดือน รับดอกเบี้ยล่วงหน้าทันที 2% ต่อปี เทียบเท่าเงินฝากประจำ ร้อยละ 2.35 ต่อปี เปิดรับฝากตั้งแต่ 19 สิงหาคม – 18 ตุลาคมนี้ ที่ ธ.ก.ส.ทุกสาขาทั่วประเทศ
นายพงษ์พันธ์ จงรักษ์ รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เปิดรับฝากเงินฝากดอกเบี้ยทันใจ เพื่อสนับสนุนลูกค้าที่ใช้บริการผลิตภัณฑ์เงินฝากที่ครบกำหนด ได้มีทางเลือกในการฝากเงินอย่างต่อเนื่อง และสร้างภูมิคุ้มกันทางการเงิน โดยผู้ที่สนใจสามารถเปิดบัญชีเงินฝากดอกเบี้ยทันใจ ฝากขั้นต่ำครั้งละ 100,000 บาท และสามารถฝากเพิ่มได้ ครั้งละ 100,000 บาทขึ้นไป รวมสูงสุดไม่เกิน 20,000,000 บาทต่อราย ระยะเวลา 11 เดือน พร้อมรับดอกเบี้ยทันที ณ วันฝาก ร้อยละ 2 ต่อปี (เทียบเท่าเงินฝากประจำ ร้อยละ 2.35 ต่อปี) โดยเปิดรับฝากตั้งแต่วันที่ 19 สิงหาคม – 18 ตุลาคม 2567 หรือจนกว่าธนาคารแจ้งปิดการรับฝาก
สำหรับลูกค้ารายเดิมที่มีบัญชีเงินฝากดอกเบี้ยทันใจที่ครบกำหนด สามารถติดต่อสาขาเจ้าของบัญชี เพื่อแสดงความประสงค์ขอฝากต่อโครงการได้ ทั้งนี้ สามารถสอบถามรายละเอียดเพิ่มเติมได้ที่ ธ.ก.ส. ทุกสาขาทั่วประเทศ หรือ Call center 02 555 0555

ที่มา : https://www.thaigov.go.th/news/contents/details/87121