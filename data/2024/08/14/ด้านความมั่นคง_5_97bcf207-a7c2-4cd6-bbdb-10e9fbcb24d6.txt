รัฐบาลไทย-ข่าวทำเนียบรัฐบาล-นายสุทิน  คลังแสง รัฐมนตรีว่าการกระทรวงกลาโหมและคณะ เป็นประธานในพิธีส่งมอบต้นแบบรถฐานยิงจรวดหลายลำกล้องอเนกประสงค์ เพื่อมอบให้ ทบ.นำไปทดสอบใช้งาน ณ ศาลาอเนกประสงค์ กองพลทหารปืนใหญ่


วันพุธที่ 14 สิงหาคม 2567
นายสุทิน  คลังแสง รัฐมนตรีว่าการกระทรวงกลาโหมและคณะ เป็นประธานในพิธีส่งมอบต้นแบบรถฐานยิงจรวดหลายลำกล้องอเนกประสงค์ เพื่อมอบให้ ทบ.นำไปทดสอบใช้งาน ณ ศาลาอเนกประสงค์ กองพลทหารปืนใหญ่
เมื่อวันที่ ( 9 ส.ค.67) รมว.กห. เดินทางเป็นประธานในพิธีส่งมอบต้นแบบรถฐานยิงจรวดหลายลำกล้องอเนกประสงค์ ณ ศาลาอเนกประสงค์ พล.ป.โดยมี พลเอก พอพล มณีรินทร์ ประธานกรรมการสถาบันเทคโนโลยีป้องกันประเทศ
เป็นสักขีพยานกิตติมศักดิ์ พร้อมด้วยคณะผู้บังคับบัญชาจากกองทัพบก โดยมี พลเอก ดร.ชรัติ อุ่มสัมฤทธิ์ ผู้อำนวยการสถาบันเทคโนโลยีป้องกันประเทศ เป็นผู้ส่งมอบต้นแบบรถฐานยิงจรวดหลายลำกล้องอเนกประสงค์ฯ ให้กับ พลตรี วรการ ฮุ่นตระกูล ผู้บัญชาการกองพลทหารปืนใหญ่ เป็นผู้แทนกองทัพบกในการรับมอบ เพื่อนำต้นแบบรถฐานยิงจรวดหลายลำกล้องอเนกประสงค์ฯ ไปทดสอบทดลองใช้งานในกองพลทหารปืนใหญ่ (ป.71 พัน.711) ต่อไป ซึ่งเป็นความร่วมมือในโครงการวิจัยและพัฒนาร่วมต้นแบบรถฐานยิงจรวดหลายลำกล้องอเนกประสงค์ (Multi-Purpose Launcher) ระหว่างสถาบันเทคโนโลยีป้องกันประเทศกับกองทัพบก
การส่งมอบต้นแบบรถฐานยิงจรวดในครั้งนี้ นับว่าเป็นกระบวนการสำคัญในการวิจัยและพัฒนายุทโธปกรณ์ให้ได้มาซึ่งผลงานวิจัยที่ได้มาตรฐานของกองทัพบก และนับเป็นก้าวสำคัญในการร่วมกันผลักดัน ผลงานวิจัยเข้าสู่ภาคการผลิต และนำไปสู่การจัดจำหน่ายอันเป็นการลดการนำเข้ายุทโธปกรณ์จากต่างประเทศ นำไปสู่การพึ่งพาตนเองของประเทศได้อย่างยั่งยืน และเป็นสิ่งที่สะท้อนให้เห็นถึงผลจากการดำเนินการตามนโยบายของกระทรวงกลาโหมในการผลักดันอุตสาหกรรมป้องกันประเทศ
หลังจากนั้น รมว.กห. และคณะ ได้เดินทางตรวจเยี่ยมการปฏิบัติงานของ นสศ. จังหวัดลพบุรี รับฟังปัญหาข้อขัดข้องหน่วย นศส. รวมทั้งได้กล่าวชื่นชมและให้กำลังใจกับหน่วยในการเสริมสร้างกำลังพลให้มีความพร้อมรบและความมุ่งมั่นในการปฏิบัติงานของหน่วยบัญชาการสงครามพิเศษ ในการนี้ รมว.กห. เชื่อมั่นว่าหน่วยบัญชาการสงครามพิเศษเป็นหน่วยกำลังรบที่มีความเข้มแข็ง มีความพร้อมในการเผชิญกับทุกสถานการณ์และบรรลุความสำเร็จได้อย่างมีประสิทธิภาพ ขอให้หน่วยดำรงความมุ่งมั่นในการปฏิบัติงานต่อไป ดั่งคำขวัญของหน่วยที่ว่า “ พลังเงียบ เฉียบขาด ” ตลอดจนได้เยี่ยมชม Static Display ที่แสดงถึงยุทโธปกรณ์ต่างๆที่ใช้ในหน่วยอีกด้วย

ที่มา : https://www.thaigov.go.th/news/contents/details/87126