รัฐบาลไทย-ข่าวทำเนียบรัฐบาล-​นายกฯ ตรวจเยี่ยมตลาดใต้สะพานเพลินจิต สั่งการผู้ว่าฯ กทม.- กทพ. ขยายพื้นที่เพื่อการค้าและพื้นที่สาธารณะ สนามกีฬา โดยคำนึงถึง “ผลประโยชน์ต่อส่วนรวม” มากกว่า “ผลกำไร”


วันพุธที่ 14 สิงหาคม 2567
14/08/2567
พิมพ์
​นายกฯ ตรวจเยี่ยมตลาดใต้สะพานเพลินจิต สั่งการผู้ว่าฯ กทม.- กทพ. ขยายพื้นที่เพื่อการค้าและพื้นที่สาธารณะ สนามกีฬา โดยคำนึงถึง “ผลประโยชน์ต่อส่วนรวม” มากกว่า “ผลกำไร”
​นายกฯ ตรวจเยี่ยมตลาดใต้สะพานเพลินจิต สั่งการผู้ว่าฯ กทม.- กทพ. ขยายพื้นที่เพื่อการค้าและพื้นที่สาธารณะ สนามกีฬา โดยคำนึงถึง “ผลประโยชน์ต่อส่วนรวม” มากกว่า “ผลกำไร”
วันนี้ (14 สิงหาคม 2567) เวลา 11.50 น. ณ บริเวณสะพานเพลินจิต ถนนเพลินจิต เขตปทุมวัน กรุงเทพมหานคร นายเศรษฐา ทวีสิน นายกรัฐมนตรีลงพื้นที่ตรวจเยี่ยมตลาดใต้สะพานเพลินจิต โดยมีนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายชัชชาติ สิทธิพันธุ์ ผู้ว่าราชการกรุงเทพมหานคร นายสุรเชษฐ์ เหล่าพูลสุข  ผู้ว่าการทางพิเศษแห่งประเทศไทยลงพื้นตรวจติดตาม
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับฟังบรรยายสรุปจากผู้ว่าการการทางพิเศษแห่งประเทศไทยถึงการดำเนินการว่า ดั้งเดิมพื้นที่ใต้ทางด่วนได้มีการซ่อมแซม จัดการพื้นที่ให้ผู้ประกอบการสามารถค้าขายได้ โดยมีการวางแนวป้องกันน้ำฝนรั่วซึมจากบนสะพาน นอกจากนี้ ยังมีพื้นที่ในการดูแลของการทางพิเศษแห่งประเทศไทยในส่วนอื่น ๆ  เช่น พื้นที่สีลม จำนวน 23 ไร่ ซึ่งจะดำเนินการร่วมกับกรุงเทพมหานคร ในรูปแบบ CSR ต่อไป อย่างไรก็ตาม พื้นที่สีลมและส่วนอื่น ๆ ยังเป็นโจทย์ที่ยาก เพราะไม่มีทางเข้าเหมือนพื้นที่ส่วนนี้
นายกรัฐมนตรีชื่นชมการดำเนินงาน ที่บริหารสัดส่วนและจัดการพื้นที่ได้เป็นอย่างดี ทำให้ประชาชนสามารถใช้เป็นพื้นที่ในการทำกินได้ สำหรับการจัดเก็บค่าเช่า ก็ขอให้มีความเหมาะสม โดยคำนึงถึงผู้ประกอบการและศักยภาพของผู้ซื้อ ในส่วนนี้ถือว่าเป็นโครงการเริ่มต้นและวันนี้ผู้ว่าราชการกรุงเทพมหานคร ได้มาลงพื้นที่ตรวจดูด้วย ก็สามารถปรับพื้นที่อื่น ๆ เป็นแหล่งค้าขายได้มากขึ้น ทั้งนี้ ก็ต้องขึ้นอยู่กับลักษณะกายภาพของพื้นที่เป็นสำคัญ
นายกรัฐมนตรียังกล่าวถึงประโยชน์ของพื้นที่สวนสาธารณะและสนามกีฬา ว่า ช่วยประชาชนได้ในหลายมิติ ทั้งใช้ให้ห่างไกลจากยาเสพติด ใช้พื้นที่เพื่อประกอบอาชีพ ไม่อยากให้การทางพิเศษแห่งประเทศไทยดำเนินการดูแลเพียงอย่างเดียว อยากจะให้หน่วยงานเอกชนเข้ามาร่วมด้วยซึ่งจะดำเนินการในรูปแบบ CSR เช่น บริษัท ปตท. จำกัด (มหาชน) เป็นต้น ซึ่งพื้นที่ใต้ทางด่วนก็มีหลายแห่งแต่ไม่ใช่ทุกพื้นที่จะสามารถทำค้าขายได้
จากนั้น นายกรัฐมนตรีได้เดินชมตลาด และสอบถามพ่อค้าแม่ค้าถึงสภาพเศรษฐกิจ รวมถึงได้อุดหนุนสินค้าของพ่อค้าแม่ค้า พร้อมให้กำลังใจพ่อค้าแม่ค้าอีกด้วย  แสดงความรู้สึกดีใจที่ได้มาติดตามการพัฒนาของโครงการตลาดเพลินจิต เพราะเป็นแหล่งประกอบอาชีพของพ่อค้าแม่ค้าและขายสินค้าในราคาที่เหมาะสม ทำให้ประชาชนที่อาศัยอยู่รอบบริเวณพื้นที่มาใช้จ่าย โอกาสนี้ นายกรัฐมนตรีได้สั่งการให้ผู้ว่าการทางแห่งประเทศไทย ผู้ว่าราชการกรุงเทพมหานคร และรัฐมนตรีว่าการกระทรวงคมนาคม ดูแลเรื่องการขยายพื้นที่ไปยังพื้นที่อื่น ๆ ให้พิจารณาพื้นที่ที่มีทำเลเหมาะสมต่อในการค้าขาย ส่วนพื้นที่ไหนไม่เหมาะสมแก่การค้าขาย ให้พัฒนาเป็นสวนสาธารณะ สวนกีฬา และขอความร่วมมือจากภาคเอกชนให้เข้ามามีส่วนร่วมด้วย ขอให้คำนึงถึงผลประโยชน์ต่อส่วนรวมที่จะได้รับ มากว่าผลกำไรที่จะได้รับ ขณะเดียวกันพ่อค้าแม่ค้าก็ต้องอยู่ได้

ที่มา : https://www.thaigov.go.th/news/contents/details/87134