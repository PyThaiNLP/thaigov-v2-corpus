รัฐบาลไทย-ข่าวทำเนียบรัฐบาล-รัฐมนตรีฯ ชาดา ทลาย “แก๊งหนองยาว” รวบพ่อค้ายาเสพติดวัยรุ่นสร้างตัวยกแก๊ง พร้อมยึดของกลางยาบ้ากว่า 1.7 ล้านเม็ด


วันพุธที่ 14 สิงหาคม 2567
14/08/2567
พิมพ์
รัฐมนตรีฯ ชาดา ทลาย “แก๊งหนองยาว” รวบพ่อค้ายาเสพติดวัยรุ่นสร้างตัวยกแก๊ง พร้อมยึดของกลางยาบ้ากว่า 1.7 ล้านเม็ด
รัฐมนตรีฯ ชาดา ทลาย “แก๊งหนองยาว” รวบพ่อค้ายาเสพติดวัยรุ่นสร้างตัวยกแก๊ง พร้อมยึดของกลางยาบ้ากว่า 1.7 ล้านเม็ด
วันนี้ (14 สิงหาคม 2567) นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล ได้มอบหมายให้ นายนิยม ช่างพินิจ ผู้ช่วยเลขานุการรัฐมนตรีว่าการกระทรวงมหาดไทย เป็นประธานในการแถลงข่าวการจับกุมผู้ต้องหาคดียาเสพติดรายสำคัญ “แก๊งหนองยาว” จำนวน 4 ราย พร้อมของกลาง ยาเสพติด (ยาบ้าจำนวน 1,720,000 เม็ด) ณ สถานีตำรวจภูธรแก่งคอย จังหวัดสระบุรี
นายนิยม ช่างพินิจ ผู้ช่วยเลขานุการรัฐมนตรีว่าการกระทรวงมหาดไทย เปิดเผยว่า สำหรับการจับกุมผู้ต้องหาค้ายารายใหญ่ในครั้งนี้ เป็นผลมาจากการดำเนินการจับกุม ตรวจค้นอย่างเข้มข้นตามนโยบายของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ในการป้องกันและปราบปรามผู้มีอิทธิพล โดยการขับเคลื่อนนโยบายของ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล โดยการอำนวยการของ พ.อ. สุพจน์ สวาคฆพรรณ ผู้ทรงคุณวุฒิ คณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล นายอรรษิษฐ์ สัมพันธรัตน์ อธิบดีกรมการปกครอง ร.ต.อ. เขตรัฐ ชาญศิลป์ ผู้อำนวยการสำนักอำนวยการกองอาสารักษาดินแดน พล.ต.ต.ธรรมนูญ เชาวะวนิชย์ ผบกภ.จว.สระบุรี พันตำรวจเอก ไกรสร ศรีอำพร ผกก.กก.สส.ภ.จว.สระบุรี และ ร.ต. ทองปอนดถาวรสถิตย์ เลขานุการคณะทำงานขับเคลื่อนการดำเนินการป้องกันและปราบปรามผู้มีอิทธิพล ได้สั่งการให้ เจ้าหน้าที่ชุดปราบปรามผู้มีอิทธิพล และตำรวจภูธรภาค1 บูรณาการดำเนินการติดตามความเคลื่อนไหวของกลุ่มวัยรุ่นสร้างตัว “แก๊งหนองยาว” จนสามารถสืบทราบว่ากลุ่มดังกล่าวมีพฤติการณ์เป็นขบวนการจัดจำหน่ายยาเสพติด โดยมีการแบ่งหน้าที่กันทำ ทั้งการขนส่งยาเสพติด การติดต่อเช่ารถยนต์เพื่อมาใช้ในการลำเลียงยาเสพติด ตลอดจนถึงการขนส่งและจัดจำหน่ายยาเสพติด
"เมื่อเจ้าหน้าที่ชุดปราบปรามผู้มีอิทธิพลได้ดำเนินการสดับรับฟังข่าวจนทราบข้อมูลแน่ชัดว่าแก๊งหนองยาวได้นัดหมายเพื่อขนส่งและลำเลียงยาเสพติด โดยมีจุดหมายปลายทางในการลำเลียงและส่งยาเสพติดจากจังหวัดร้อยเอ็ดมายังพื้นที่ภาคกลางของประเทศไทย ทางเจ้าหน้าที่ชุดปราบปรามผู้มีอิทธิพลและตำรวจภูธรภาค 1 จึงได้ทำการวางแผนสะกดรอยตามกลุ่มของผู้ต้องหา จนกระทั่ง เวลา 21.30 น. ของวันที่ 11 สิงหาคม 2567 เจ้าหน้าที่สามารถจับกุมตัวผู้ต้องหากลุ่มแรก พร้อมตรวจยึดรถยนต์บรรทุก ยี่ห้อ ISUZU รุ่น NKR สีขาว หมายเลขทะเบียน บน 1416 ปทุมธานี ซึ่งลำเลียงยาเสพติดอยู่เต็มคันรถได้บริเวณลานจอดรถร้านสะดวกซื้อ 7-11 สาขาชุมชนเกษมราษฎร์ ในพื้นที่เขตจังหวัดสระบุรี" ผู้ข่วยเลขานุการรัฐมนตรีว่าการกระทรวงมหาดไทย กล่าว
ผู้ข่วยเลขานุการรัฐมนตรีว่าการกระทรวงมหาดไทย กล่าวต่อไปอีกว่า หลังจากนั้นเจ้าหน้าที่จึงได้ทำการสืบสวนขยายผลจากผู้ที่ถูกจับกุมชุดแรกจนทราบว่า มีผู้ต้องหาอีกกลุ่มหนึ่งในแก๊งหนองยาว ได้ขับรถยนต์ ยี่ห้อ Mazda รุ่น Mazda 2 สีเทา หมายเลขทะเบียน กร 9785 สระบุรี เพื่อนำร่องเส้นทาง และคุ้มกันขบวนลำเลียงยาเสพติด เจ้าหน้าจึงได้ทำการประสานด่านความมั่นคงเพื่อสกัดจับผู้ต้องหาจนสามารถจับกุมตัวผู้ต้องหากลุ่มวัยรุ่นสร้างตัว “แก๊งหนองยาว” พร้อมของกลางได้ทั้งหมด
ผู้ต้องหา 4 ราย ประกอบด้วย
1. นายประพัฒน์ สงวนนามสกุล อายุ 28 ปี
2. นายยุรนันท์ สงวนนามสกุล อายุ 39 ปี
3. นายณัฐชัย สงวนนามสกุล อายุ 34 ปี
4. นายไพฑูรย์ สงวนนามสกุล อายุ 29 ปี
พร้อมตรวจยึดของกลาง จำนวน 4 รายการ ประกอบด้วย
1. ยาเสพติดให้โทษประเภท 1 (ยาบ้า) จำนวน 4 กระสอบ ประมาณ 1,720,000 เม็ด
2. รถยนต์บรรทุก ยี่ห้อ ISUZU รุ่น NKR สีขาว หมายเลขทะเบียน บน 1416 ปทุมธานี
3. รถยนต์ ยี่ห้อ Mazda รุ่น Mazda 2 สีเทา หมายเลขทะเบียน กร 9785 สระบุรี
4. โทรศัพท์เคลื่อนที่ จำนวน 5 เครื่อง
นายนิยม ช่างพินิจ ผู้ช่วยเลขานุการรัฐมนตรีช่วยว่าการกระทรวงมหาดไทย กล่าวในตอนท้ายว่า ณ วันนี้นโยบายของกระทรวงด้านการปราบปรามผู้มีอิทธิพลโดยเฉพาะผู้มีอิทธิพลที่เกี่ยวข้องกับยาเสพติดนั้นได้ดำเนินการไปอย่างเข้มข้น เราได้มีการบูรณาการทั้งฝ่ายปกครอง ตำรวจ และทหาร ในการสืบสวนหาข่าวผู้ค้ายาเสพติดในทุกพื้นที่ทุกมิติ และขอฝากไปถึงวัยรุ่นที่คิดจะหวังจะรวยทางลัดโดยเข้าไปยุ่งเกี่ยวกับยาเสพติดว่าขอให้เปลี่ยนความคิดดังกล่าวเสีย เพราะยาเสพติดเป็นตัวการสำคัญในการบ่อนทำลายประเทศชาติ และอนาคตที่สดใสของพวกเรา

ที่มา : https://www.thaigov.go.th/news/contents/details/87129