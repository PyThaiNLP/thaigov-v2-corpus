รัฐบาลไทย-ข่าวทำเนียบรัฐบาล-กรมทางหลวงชนบท สร้างถนนสาย พร.4001 จังหวัดแพร่ คืบหน้ากว่า 91% ยกระดับการเดินทางให้สะดวก ปลอดภัย เพิ่มศักยภาพเศรษฐกิจการท่องเที่ยวเชิงนิเวศ ภูพญาพ่อ - น้ำตกเชิงทอง อย่างยั่งยืน


วันพุธที่ 14 สิงหาคม 2567
กรมทางหลวงชนบท สร้างถนนสาย พร.4001 จังหวัดแพร่ คืบหน้ากว่า 91% ยกระดับการเดินทางให้สะดวก ปลอดภัย เพิ่มศักยภาพเศรษฐกิจการท่องเที่ยวเชิงนิเวศ ภูพญาพ่อ - น้ำตกเชิงทอง อย่างยั่งยืน
...
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ดำเนินการก่อสร้างถนนทางหลวงชนบทสาย พร.4001 แยก ทล.1022 - บ้านกลาง อำเภอเมือง จังหวัดแพร่ ยกระดับการเดินทางจากถนนลูกรังเป็นถนนคอนกรีตเสริมเหล็ก สนับสนุนการปฏิบัติงานของเจ้าหน้าที่อุทยานแห่งชาติลำน้ำน่าน และการเดินทางของประชาชนให้สะดวก ปลอดภัย พร้อมเพิ่มศักยภาพการท่องเที่ยวเชิงนิเวศอย่างยั่งยืน ปัจจุบันมีความคืบหน้ากว่าร้อยละ 91 คาดว่าจะแล้วเสร็จภายในปี 2567
โครงการฯ ก่อสร้างเป็นถนนที่เชื่อมระหว่าง 2 จังหวัด คือ อำเภอเมือง จังหวัดแพร่ กับอำเภอ  ท่าปลา จังหวัดอุตรดิตถ์ เป็นเส้นทางในพื้นที่เขตอุทยานแห่งชาติลำน้ำน่าน ที่ประชาชนและนักท่องเที่ยวใช้ในการสัญจรไป - มายังสถานที่ท่องเที่ยวทางธรรมชาติ อาทิ ศาลภูพญาพ่อ จุดชมวิวภูพญาพ่อ น้ำตกนางฟ้า และน้ำตกเชิงทอง อีกทัั้งเป็นเส้นทางสำหรับเจ้าหน้าที่อุทยานใช้ในการสำรวจความเรียบร้อยของอุทยาน ซึ่งแต่เดิมถนนสายนี้เป็นถนนลูกรัง ไม่เหมาะแก่การสัญจร ประกอบกับในช่วงฤดูฝนเกิดน้ำป่าไหลบ่าบนเส้นทาง ทำให้เกิดเป็นร่องลึก ประชาชนเดินทางด้วยความยากลำบาก ทช. จึงได้ก่อสร้างเป็นถนนคอนกรีตเสริมเหล็ก ขนาด 2 ช่องจราจร ผิวจราจรกว้าง 5 เมตร พร้อมก่อสร้างขยายความยาวสะพานเดิม 1 แห่ง ระบบระบายน้ำ งานป้าย และเครื่องหมายจราจร ตั้งแต่ช่วง กม. ที่ 5+100 - 37+557 ระยะทาง 32.457 กิโลเมตร ใช้งบประมาณ 126,100,000 บาท
ทั้งนี้ เมื่อก่อสร้างแล้วเสร็จ จะช่วยยกระดับการเดินทางให้ประชาชนในพื้นที่ และนักท่องเที่ยวให้ได้รับความสะดวก ปลอดภัยมากขึ้น พร้อมสนับสนุนการทำงานของเจ้าหน้าที่อุทยานในการลาดตระเวน เพื่อป้องกันการทำลายทรัพยากรธรรมชาติ และสัตว์ป่าให้มีประสิทธิภาพ และปลอดภัยมากขึ้น อีกทั้งแก้ไขปัญหาการเดินทางในช่วงฤดูฝนให้ประชาชน ตลอดจนเพิ่มศักยภาพเศรษฐกิจการท่องเที่ยวเชิงนิเวศของจังหวัดแพร่ และอุตรดิตถ์ตามสายทางภูพญาพ่อ - น้ำตกเชิงทอง ที่มีความอุดมสมบูรณ์ มีความหลากหลายทางธรรมชาติและทิวทัศน์ที่สวยงาม

ที่มา : https://www.thaigov.go.th/news/contents/details/87125