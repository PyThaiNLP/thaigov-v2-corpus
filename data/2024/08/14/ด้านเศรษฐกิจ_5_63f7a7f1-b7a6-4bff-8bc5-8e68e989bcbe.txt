รัฐบาลไทย-ข่าวทำเนียบรัฐบาล-พันธบัตรวอลเล็ต สบม. บนเป๋าตัง จองซื้อเต็ม 10,000 ล้านบาท ตอกย้ำความสำเร็จ พลิกการลงทุนให้เป็นเรื่องง่ายและงอกเงย


วันพุธที่ 14 สิงหาคม 2567
14/08/2567
พิมพ์
พันธบัตรวอลเล็ต สบม. บนเป๋าตัง จองซื้อเต็ม 10,000 ล้านบาท ตอกย้ำความสำเร็จ พลิกการลงทุนให้เป็นเรื่องง่ายและงอกเงย
สบน.-กรุงไทย ประสบความสำเร็จในการเสนอขายพันธบัตรออมทรัพย์ วอลเล็ต สบม.ของ ก.คลัง ในปีงบประมาณ พ.ศ.2567 ครั้งที่ 2 ในแอปฯ เป๋าตัง ผู้ลงทุนจองซื้อเต็มวงเงิน 10,000 ลบ.
“สบน.-กรุงไทย” ประสบความสำเร็จ ในการเสนอขายพันธบัตรออมทรัพย์ วอลเล็ต สบม.ของกระทรวงการคลัง ในปีงบประมาณ พ.ศ. 2567 ครั้งที่ 2 ในแอปฯ เป๋าตัง ผู้ลงทุนจองซื้อเต็มวงเงิน 10,000 ล้านบาท ตอกย้ำศักยภาพการตอบโจทย์ผู้ลงทุนบนช่องทางดิจิทัลที่ทุกคนเข้าถึงได้อย่างทั่วถึง เท่าเทียม และโปร่งใส พลิกเงินออมให้งอกเงยได้ง่าย สร้างความมั่นคงทางการเงินอย่างยั่งยืน
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารกรุงไทยและสำนักงานบริหารหนี้สาธารณะ (สบน.) ประสบความสำเร็จอีกครั้ง ในการเสนอขายพันธบัตรออมทรัพย์ วอลเล็ต สบม.ของกระทรวงการคลัง ในปีงบประมาณ พ.ศ. 2567 ครั้งที่ 2 ผ่านแอปพลิเคชันเป๋าตัง โดยครั้งนี้ ผู้ลงทุนให้การตอบอย่างท่วมท้น จองซื้อเต็มวงเงิน 10,000 ล้านบาท ในการเปิดขายวันแรก วันที่ 13 สิงหาคม 2567 โดยเปิดขาย 2 รุ่น คือ รุ่นอายุ 5  ปี มียอดจำหน่าย 2,480,181,300 บาท และ 10 ปี มียอดจำหน่าย 7,519,818,700 บาท    โดยมีผู้ลงทุนตั้งอายุ 15-94 ปี ทุกจังหวัดทั่วประเทศแบ่งเป็นกรุงเทพฯ 44.55% และต่างจังหวัด 55.45% ครอบคลุมทั่วประเทศ ถือเป็นการตอกย้ำการส่งเสริมการออม การลงทุนอย่างทั่วถึงและเท่าเทียม เพื่อสร้างความมั่นคงทางการเงินอย่างยั่งยืน
“ธนาคารกรุงไทย ขอขอบคุณการตอบรับของประชาชนและผู้ลงทุนทุกท่าน ที่ให้ความเชื่อมั่นและสนับสนุนพันธบัตรออมทรัพย์ วอลเล็ต สบม. ด้วยดีมาโดยตลอด โดยเฉพาะในครั้งนี้ที่ขายหมดอย่างรวดเร็ว ทั้งที่วงเงินสูงถึง 10,000 ล้านบาท สะท้อนถึงความสำเร็จ และศักยภาพการพัฒนาผลิตภัณฑ์และบริการทางการเงินที่ตอบโจทย์ผู้ลงทุนทุกกลุ่ม โดยเฉพาะผู้ลงทุนยุคใหม่ในการให้บริการได้ตรงจุด บนช่องทางดิจิทัล ภายใต้แนวคิด “พลิกการลงทุนให้เป็นเรื่องง่ายและงอกเงย” พร้อมยกระดับคุณภาพชีวิตของคนไทยให้ดีขึ้นทุกวัน ตามเป้าหมายการพัฒนาอย่างยั่งยืน (SDGs) ในด้านการแก้ปัญหาโลกร้อน จากการพัฒนาผลิตภัณฑ์การลงทุนในรูปแบบไร้กระดาษ ตลอดจน การลดความเหลื่อมล้ำ พร้อมเปิดโอกาสและส่งเสริมให้ประชาชนทุกกลุ่มเข้าถึงการออมและการลงทุนได้อย่างทั่วถึง และเท่าเทียม”
นอกจากนี้ ธนาคารยังได้ร่วมจําหน่ายพันธบัตรออมทรัพย์ฯ อีก 2 รุ่น คือ อายุ 5 ปี และ 10 ปี  สำหรับบุคคลธรรมดา วงเงินรวม 25,000 ล้านบาท ลงทุนขั้นต่ำ 1,000 บาท อัตราดอกเบี้ย 3% ต่อปี และ 3.40% ต่อปี ตามลำดับ จ่ายดอกเบี้ยทุก 3 เดือน โดยเปิดจําหน่ายระหว่างวันที่ 19-21 สิงหาคม 2567  และวงเงิน 5,000 ล้านบาท รุ่นอายุ 10 ปี สำหรับนิติบุคคลไม่แสวงหากำไร (สภากาชาดไทย มูลนิธิ สมาคม สหกรณ์ วัด สถานศึกษาของรัฐ โรงพยาบาลของรัฐ และองค์กรอื่นที่ไม่แสวงหากําไร) อัตราดอกเบี้ย 3% ต่อปี จ่ายดอกเบี้ยทุก 6 เดือน เปิดจําหน่ายระหว่างวันที่ 26-27 สิงหาคม 2567
ผู้สนใจสามารถซื้อพันธบัตรวอลเล็ต สบม.รุ่นอื่นๆ จากตลาดรองผ่านวอลเล็ต สบม.ในแอปฯ เป๋าตังได้แล้ววันนี้ โดยดูรายละเอียดเพิ่มเติมที่ www.krungthai.com หรือ Krungthai Contact Center โทร. 02-111-1111

ที่มา : https://www.thaigov.go.th/news/contents/details/87119