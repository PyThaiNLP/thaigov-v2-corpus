รัฐบาลไทย-ข่าวทำเนียบรัฐบาล-ปลัดฯ ณัฐพล ร่วมรับเสด็จสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทรงเป็นองค์ประธานการประชุมวิชาการ (Symposium) 


วันพุธที่ 14 สิงหาคม 2567
14/08/2567
พิมพ์
ปลัดฯ ณัฐพล ร่วมรับเสด็จสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทรงเป็นองค์ประธานการประชุมวิชาการ (Symposium)
ปลัดฯ ณัฐพล ร่วมรับเสด็จสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทรงเป็นองค์ประธานการประชุมวิชาการ (Symposium) การพัฒนาองค์ความรู้เพื่อการพัฒนาผลิตภัณฑ์สู่สากล ประจำปี 2567
วันอังคารที่ 13 สิงหาคม 2567 นายณัฐพล รังสิตพล ปลัดกระทรวงอุตสาหกรรม ร่วมเข้าเฝ้ารับเสด็จ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในงานการประชุมวิชาการ (Symposium) การพัฒนาองค์ความรู้เพื่อการพัฒนาผลิตภัณฑ์สู่สากล ประจำปี 2567 ณ สเฟียร์ ฮอลล์ ชั้น 5 ศูนย์การค้าเอ็มสเฟียร์ ถนนสุขุมวิท แขวงคลองตัน เขตคลองเตย กรุงเทพฯ โดยมี นายเศรษฐา ทวีสิน นายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายเกรียง กัลป์ตินันท์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย ผู้บริหารหน่วยงานภาครัฐ ภาคเอกชน คณะที่ปรึกษาโครงการผ้าไทยใส่ให้สนุก ผู้ประกอบการผ้าและหัตถกรรม นักวิชาการ นักศึกษา และร่วมรับเสด็จ ณ สเฟียร์ ฮอลล์ ศูนย์การค้า เอ็มสเฟียร์ คลองเตย กรุงเทพฯ
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทอดพระเนตรนิทรรศการการพัฒนาองค์ความรู้เพื่อการพัฒนาผลิตภัณฑ์สู่สากล ซึ่งเป็นนิทรรศการนำเสนอการยกระดับงานศิลปหัตถกรรม งานฝีมือ ให้เข้าสู่อุตสาหกรรมแฟชั่นได้ในระดับสากล ซึ่งสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ทรงเป็นบรรณาธิการบริหาร หนังสือ Thai Textiles Trend Book โดยเล่มล่าสุดเป็นเล่มที่ 5 และได้พระราชทานหนังสือ Thai Textiles Trend Book Spring/Summer 2025 ให้แก่นายกรัฐมนตรี คณะรัฐมนตรี คณะผู้บริหารกระทรวงมหาดไทย และหน่วยงานที่เกี่ยวข้อง จำนวน 30 ราย แล้วทรงบรรยายในหัวข้อ “การส่งเสริมและพัฒนาภาพลักษณ์ผ้าไทยสู่สากล ประจำปี 2567” ร่วมกับนายกุลวิทย์ เลาสุขศรี บรรณาธิการบริหารนิตยสารโว้ก ประเทศไทย และนายธนันท์รัฐ ธนเสฏฐการย์ ที่ปรึกษาโครงการผ้าไทยใส่ให้สนุก
สำหรับองค์ความรู้การนำเสนอในหนังสือ Thai Textiles Trend Book Spring/Summer 2025 มีแนวความคิด (Concept) ใหม่ ด้วยเทคนิคการผสมสี ทั้งเส้นยืนและเส้นพุ่ง การออกแบบดีไซน์ต่าง ๆ สะท้อนความรัก 4 มิติ คือ รักตัวเอง รักสิ่งแวดล้อม รักในอดีต และรักในอนาคต ติก ขิด จก และ 4 เทคนิคตามฤดูกาล ได้แก่ ผ้าทอเกล็ดเต่า ผ้าทอเกล็ดเต่าใหญ่ ผ้ายกลายราชวัตรโคมหรือลายราชวัตรดอกใหญ่ และผ้าขิดลายดอกจัน ทั้งนี้ Trend/เฉดสีใน Thai Textiles Trend Book Spring/Summer 2025 เล่มนี้ มี 4 กลุ่มสี คือ 1. โอบอ้อมอบอุ่น : Warm Embrace สะท้อนแรงบันดาลใจจากรัก 2. สวรรค์เขตร้อน : Paradise Found สะท้อนผืนป่าที่เป็นทรัพยากรอันทรงคุณค่า3. เงาแห่งอดีต : Silhouette of the Past เป็นการทบทวนอารยธรรม และ 4. แพรวพราววาวฝัน : Iridescent Dream สะท้อนการก้าวสู่อนาคต โดยองค์ความรู้ดังกล่าว นอกจากจะนำไปใช้ในการพัฒนาอุตสาหกรรมเครื่องนุ่งห่มแล้ว ยังสามารถนำไปประยุกต์ใช้ในอุตสาหกรรมสร้างสรรค์อื่น ๆ อาทิ อุตสาหกรรมเครื่องประดับ จาน เครื่องเซรามิก เฟอร์นิเจอร์ หรือผลิตภัณฑ์ตกแต่งบ้าน ทำให้ผู้ประกอบการทราบถึงเทรนด์สีของการออกแบบในปีนี้ เพื่อให้สามารถพัฒนาสินค้าและผลิตภัณฑ์ให้ตรงกับความต้องการของผู้บริโภคและเป็นไปตามความนิยมทางแฟชั่นที่เป็นปัจจุบันได้

ที่มา : https://www.thaigov.go.th/news/contents/details/87142