รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๗ ภายใต้แนวคิด “๒ ทศวรรษ กองทุนแม่ของแผ่นดิน


วันเสาร์ที่ 24 สิงหาคม 2567
24/08/2567
พิมพ์
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๗ ภายใต้แนวคิด “๒ ทศวรรษ กองทุนแม่ของแผ่นดิน
พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๗ ภายใต้แนวคิด “๒ ทศวรรษ กองทุนแม่ของแผ่นดิน ครอบครัวอบอุ่น ชุมชนเข้มแข็ง”​
ในวันศุกร์ที่ ๒๓ สิงหาคม ๒๕๖๗ เวลา ๑๗.๒๔ น. พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๗ ภายใต้แนวคิด “๒ ทศวรรษ กองทุนแม่ของแผ่นดิน ครอบครัวอบอุ่น ชุมชนเข้มแข็ง” ณ ห้องรอยัล จูบิลี่ บอลรูม อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี
โอกาสนี้ ได้พระราชทานพระบรมราชวโรกาสให้ พันตำรวจเอก ทวี สอดส่อง รัฐมตรีว่าการกระทรวงยุติธรรรรม กราบทูลรายงานวัตถุประสงค์การจัดงานมหกรรมกองทุนแม่ของแผ่นดิน ประจำปี ๒๕๖๗ โดยมี นางพงษ์​สวาท​ นีละ​โยธิน​ ปลัด​กระทรวง​ยุติธรรม​ ร่วมเข้าเฝ้ารับเสด็จ​ฯ
โดยพลตำรวจโท ภาณุรัตน์ หลักบุญ เลขาธิการคณะกรรมการป้องกันและปราบปรามยาเสพติด กราบบังคมทูลเบิกผู้ว่าราชการจังหวัด ๗๔ จังหวัด และผู้ว่าราชการกรุงเทพมหานคร เป็นผู้แทนหมู่บ้าน ชุมชนกองทุนแม่ของแผ่นดินประจำปี ๒๕๖๗ เข้ารับพระราชทานเงินขวัญถุงกองทุนแม่ของแผ่นดิน
จากนั้นพระบาทสมเด็จพระเจ้าอยู่หัว พระราชทานเงินขวัญถุงกองทุนแม่ของแผ่นดิน ตามลำดับ เสร็จแล้วพระราชทานพระราชดำรัส ความว่า
“ ข้าพเจ้าและพระราชินีมีความยินดีอย่างยิ่ง ที่ได้มาร่วมงานมหกรรมกองทุนแม่ของแผ่นดิน ในวันนี้ การจัดงานในปีนี้ นับว่าเป็นโอกาสพิเศษ เพราะเป็นวาระที่โครงการกองทุนแม่ของแผ่นดิน ดำเนินงานมาครบ ๒๐ ปี ข้าพเจ้าจึงขอแสดงความยินดี และความชื่นชมที่ท่านทั้งหลายมุ่งมั่นตั้งใจ ปฏิบัติงานร่วมกันมาอย่างต่อเนื่อง เพื่อสนองพระราชปณิธาน ของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทำให้เห็นได้ว่าปัญหายาเสพติดนั้น แม้เป็นปัญหาใหญ่ ที่ส่งผลกระทบอย่างกว้างขวาง แต่ถ้าทุกคนทุกฝ่ายร่วมแรงร่วมใจกัน สร้างสรรค์สังคมที่เต็มไปด้วยความเมตตาปราณี และเสริมสร้างคุณภาพชีวิตของคนในชุมชนให้ดีขึ้นแล้ว ก็จะเป็นทางหนึ่งที่ช่วยป้องกันและแก้ปัญหานี้ได้อย่างยั่งยืน หวังเป็นอย่างยิ่งว่า ผู้ปฏิบัติงานทุกคน และสมาชิกชุมชนทุกแห่งทั่วประเทศจะมีกำลังใจ และร่วมมือร่วมงานกันให้เข้มแข็งยิ่งขึ้น เพื่อสร้างอนาคตที่ดี ให้แก่สังคมและชาติบ้านเมืองสืบไป ขออำนวยพรให้ทุกท่าน มีความสุขความเจริญ และความสำเร็จสมประสงค์ในสิ่งที่ดีงามจงทั่วกัน”
ต่อมาเสด็จ ฯ ไปยังบริเวณจัดนิทรรศการ ฯ ทอดพระเนตรนิทรรศการเฉลิมพระเกียรติ ฯ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ส่งกังวลพระราชหฤทัยต่อการแพร่ระบาดของยาเสพติด จึงพระราชทานทรัพย์ส่วนพระองค์แก่สำนักงานคณะกรรมการป้องกันและปราบปรามยาเสพติด เพื่อขจัดปัญหายาเสพติดอย่างยั่งยืน นับเนื่องเป็นเวลาสองทศวรรษจากวันแรกที่ทรงเริ่มต้นจวบจนปัจจุบันมีหมู่บ้านชุมชนกองทุนแม่ของแผ่นดินกระจายอยู่ทั่วประเทศ ได้ร่วมกันเสริมสร้างสถาบันครอบครัวให้อบอุ่นชุมชนเข้มแข็งพ้นจากภัยปัญหายาเสพติด พระบาทสมเด็จพระเจ้าอยู่หัว ที่ทรงสืบสาน รักษา ต่อยอด แนวพระราชดำริ สมเด็จพระบรมชนกนาถ และสมเด็จพระบรมราชชนนีในการปฎิบัติพระราชกรณียกิจน้อยใหญ่เพื่อประโยชน์สุขของอาณาราษฎรทุกหมู่เหล่า และสมเด็จพระนางเจ้าพระบรมราชินี ที่ทรงบำเพ็ญพระราชกรณียกิจเคียงคู่พระบาทสมเด็จพระเจ้าอยู่หัว ทรงตั้งพระราชหฤทัยอันแน่วแน่ในการทรงงานตามรอยเบื้องพระยุคลบาท ทั้งยังทรงมุ่งมั่นสานต่อโครงการศิลปชีพและงานศิลปะสาขาต่าง ๆ ซึ่งสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ได้วางรากฐานการพัฒนานี้ไว้
ทอดพระเนตรนิทรรศการหมู่บ้านชุมชนกองทุนแม่ของแผ่นดินจากพื้นที่ต่าง ๆ ทั้ง ๔ ภาค อาทิ ภาคเหนือบ้านห้วยน้ำเย็น อ.แม่อาย จ.เชียงใหม่ ส่งเสริม คุณภาพชีวิตให้แก่กลุ่มสตรีในชุมชนด้วยการจัดตั้งกลุ่มอาชีพตามทักษะเช่นการตัดเย็บตุ๊กตาการปักผ้าให้มีรายได้สามารถจุนเจือครอบครัว ภาคกลางบ้านแหลมทอง อ.บางแพ จ.ราชบุรี ส่งเสริมเยาวชนต้นกล้าให้มีส่วนร่วมสำคัญในการป้องกันยาเสพติดในกิจกรรมต่างๆ อาทิการฝึกอบรมทักษะวิชาชีพหลังเลิกเรียนเช่นการทำปุ๋ยหมัก การปลูกพืชผักสวนครัวการประดิษฐ์ของใช้จากผักตบชวาการส่งเสริมให้ทำสาธารณะประโยชน์ ภาคตะวันออกเฉียงเหนือ บ้านโคกไม้งาม อ.สีชมพู จ.ขอนแก่น สนับสนุนอาชีพให้กับผู้ผ่านการบำบัดเช่นจัดการโครงการอบรมให้ความรู้เรื่องยาเสพติดโครงการออกกำลังกายเพื่อสุขภาพ โครงการปลูกผักปลอดสารพิษเพื่อยกระดับคุณภาพชีวิตให้มีรายได้ลดการกลับไปเสพซ้ำ
ภาคใต้บ้านนากลาง อ.ตะกั่วทุ่ง จ.พังงา ใช้กระบวนการมีส่วนร่วมของทุกภาคส่วนในชุมชนตามหลักบวร บ้านวัดโรงเรียนโดยมุ่งเน้นการสร้างความมั่นคงทางอาชีพและรายได้เพื่อพัฒนาคุณภาพชีวิตคนในชุมชนให้มีความเป็นอยู่ที่ดีห่างไกลจากการเข้าไปข้องเกี่ยวกับยาเสพติด เช่น สมุนไพรแช่เท้า มัดย้อมสีหูกวาง และ กรุงเทพมหานคร ชุมชนเคหะธนบุรี1 เขตบางขุนเทียน เสริมสร้างความเข้มแข็งในสถาบันครอบครัวโดยการพัฒนาเยาวชนในพื้นที่ได้ทำกิจกรรมสร้างสรรค์ เช่น งานศิลปะการแสดงพร้อมทั้งส่งเสริมอาชีพให้กับกลุ่มสตรีในชุมชนได้แก่งานประดิษฐ์งานผ้าการสอนทำอาหาร เพื่อให้สมาชิกในชุมชนได้มีอาชีพและคุณภาพชีวิตที่ดีขึ้น

ที่มา : https://www.thaigov.go.th/news/contents/details/87394