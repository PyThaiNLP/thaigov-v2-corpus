รัฐบาลไทย-ข่าวทำเนียบรัฐบาล-“สมศักดิ์” เปิดงาน “สุโขทัย เมืองท่องเที่ยวปลอดภัย” ดันเป็นจังหวัดปลอดพิษสุนัขบ้า  พร้อม 170 อำเภอ หนุนการท่องเที่ยวไทย 


วันเสาร์ที่ 24 สิงหาคม 2567
“สมศักดิ์” เปิดงาน “สุโขทัย เมืองท่องเที่ยวปลอดภัย” ดันเป็นจังหวัดปลอดพิษสุนัขบ้า  พร้อม 170 อำเภอ หนุนการท่องเที่ยวไทย
กรมควบคุมโรค กระทรวงสาธารณสุข ร่วมกับหน่วยงานในพื้นที่และภาคีเครือข่าย จัดงาน “สุโขทัย เมืองท่องเที่ยวปลอดภัย” โชว์ศักยภาพเมืองที่มีความปลอดภัยทางสุขภาพ หนุนการท่องเที่ยวไทย
ด้านรัฐมนตรีว่าการกระทรวงสาธารณสุข ดันจังหวัดสุโขทัยเป็นพื้นที่ปลอดโรคพิษสุนัขบ้าต่อจากจังหวัดภูเก็ตพร้อมเดินหน้าในอีก 170 อำเภอ ทั่วประเทศ สร้างความมั่นใจให้กับนักท่องเที่ยว
วันนี้ (24 สิงหาคม 2567) นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข นายแพทย์ธงชัย กีรติหัตถยากร อธิบดีกรมควบคุมโรค และนายสุชาติ ทีคะสุข ผู้ว่าราชการจังหวัดสุโขทัย ร่วมเปิดงาน “สุโขทัย เมืองท่องเที่ยวปลอดภัย” ณ โรงแรมสุโขทัย เทรเชอร์ และสวนสาธารณะเฉลิมพระเกียรติฯ เชิงสะพานพระร่วง บริเวณถนนคนเดิน จังหวัดสุโขทัย โดยนายสมศักดิ์กล่าวว่า ในแต่ละปีมีนักท่องเที่ยวเข้ามาประเทศไทยไม่ต่ำกว่า 20 ล้านคน หากมีการผนวกเรื่องของการท่องเที่ยวเชิงสุขภาพ และความปลอดภัยทางสุขภาพเข้าไป จะช่วยเสริมความมั่นใจให้กับนักท่องเที่ยวได้อย่างมาก ซึ่งจังหวัดสุโขทัยมีแหล่งท่องเที่ยวทางประวัติศาสตร์ที่เป็นเสน่ห์ดึงดูดนักท่องเที่ยวอยู่แล้ว การประกาศเจตจำนงขับเคลื่อนให้เป็นพื้นที่ปลอดโรคพิษสุนัขบ้า โดยมีการเฝ้าระวังค้นหาโรคอย่างทั่วถึง และมีมาตรการควบคุมการนำสัตว์เข้ามาในพื้นที่อย่างมีประสิทธิภาพ จนไม่พบโรคพิษสุนัขบ้าในคนและในสัตว์ทุกชนิดในพื้นที่ รวมถึงการดูแลใส่ใจสุขภาพนักท่องเที่ยว และการเตรียมความพร้อมทางการแพทย์ จะยิ่งทำให้จังหวัดสุโขทัยมีศักยภาพด้านการท่องเที่ยวมากยิ่งขึ้น
นายแพทย์โอภาส กล่าวว่า กิจกรรม “สุโขทัย เมืองท่องเที่ยวปลอดภัย” เป็นการดำเนินงานที่สอดรับกับนโยบายกระทรวงสาธารณสุข ประเด็นการดูแลให้ทุกคนปลอดภัย โดยขับเคลื่อนให้จังหวัดสุโขทัยเป็นพื้นที่ปลอดโรคพิษสุนัขบ้า ภายใต้โครงการสัตว์ปลอดโรค คนปลอดภัย จากโรคพิษสุนัขบ้า ตามพระปณิธาน ศาสตราจารย์ ดร. สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ซึ่งขณะนี้มี 22 อำเภอ 239 ท้องถิ่น ที่ได้รับการรับรองเป็นพื้นที่ปลอดโรคพิษสุนัขบ้าอย่างเป็นทางการแล้ว โดยจังหวัดภูเก็ต ซึ่งเป็นจังหวัดท่องเที่ยวสำคัญ กำลังจะได้รับการรับรองเป็นจังหวัดปลอดโรคพิษสุนัขบ้าเป็นจังหวัดแรก และในปี 2567 นี้ ได้กำหนดให้จังหวัดสุโขทัย เป็นพื้นที่เป้าหมายในการผลักดันเป็นจังหวัด
ปลอดโรคพิษสุนัขบ้าเป็นลำดับต่อไป พร้อมกับอีก 170 อำเภอ ทั่วประเทศ
ด้านนายแพทย์ธงชัย กล่าวว่า ภายในงานได้จัดให้มีการแสดงบูทนิทรรศการที่จะช่วยส่งเสริมการท่องเที่ยว ได้แก่ พระปณิธานอันกว้างไกล ประเทศไทยปลอดโรคพิษสุนัขบ้า, การอบรมอาสาสมัครสาธารณสุขเชี่ยวชาญการจัดการสุขภาพ, นวัตกรรมศูนย์คอยฮัก (Hug) รักน้องหมา, การทำหมันสัตว์และฉีดวัคซีนป้องกันโรคพิษสุนัขบ้าในคนและในสัตว์, การฉีดวัคซีนป้องกันโรคพิษสุนัขบ้าล่วงหน้า แก่บุคลากรกลุ่มเสี่ยง, การสาธิตการแพทย์แผนไทยและสมุนไพรพื้นบ้าน, ระบบส่งต่อผู้ป่วยทางอากาศ (Sky Doctor), อาหารปลอดภัย (Street food good taste) และเมนูสุขภาพ ลดหวาน ลดมัน ลดเค็ม ลดโรค เป็นต้น นอกจากนี้ ยังมีบริการฉีดวัคซีนป้องกันโรคไข้หวัดใหญ่ให้แก่พ่อค้าแม่ค้า คนขับรถรับจ้าง ผู้ให้บริการสปา และผู้ให้บริการนักท่องเที่ยวจำนวน 5,000 โด๊ส ณ สวนสาธารณะเฉลิมพระเกียรติฯ เชิงสะพานพระร่วง บริเวณถนนคนเดินอีกด้วย
นายสุชาติ ได้กล่าวขอบคุณกระทรวงสาธารณสุขและกรมควบคุมโรค ที่มีการจัดกิจกรรมเพื่อกระตุ้นการท่องเที่ยวให้แก่จังหวัดสุโขทัย และเน้นย้ำถึงความพร้อมของจังหวัดในการสร้างความมั่นใจแก่นักท่องเที่ยวที่จะเดินทางมาท่องเที่ยวที่จังหวัดสุโขทัยด้วย
****************************************************** 24 สิงหาคม 2567

ที่มา : https://www.thaigov.go.th/news/contents/details/87399