รัฐบาลไทย-ข่าวทำเนียบรัฐบาล-นายอำเภอเมืองสกลนคร สั่งการชุดปฏิบัติการพิเศษฝ่ายปกครองสนธิกำลังตำรวจ บุกรวบผู้ต้องหายาเสพติด 7 ราย พร้อมของกลาง ยาบ้า 742 เม็ด พร้อมขอความร่วมมือ หากพบเบาะแสแจ้งสายด่วน 1567 ทันที


วันศุกร์ที่ 23 สิงหาคม 2567
23/08/2567
พิมพ์
นายอำเภอเมืองสกลนคร สั่งการชุดปฏิบัติการพิเศษฝ่ายปกครองสนธิกำลังตำรวจ บุกรวบผู้ต้องหายาเสพติด 7 ราย พร้อมของกลาง ยาบ้า 742 เม็ด พร้อมขอความร่วมมือ หากพบเบาะแสแจ้งสายด่วน 1567 ทันที
นายอำเภอเมืองสกลนคร สั่งการชุดปฏิบัติการพิเศษฝ่ายปกครองสนธิกำลังตำรวจ บุกรวบผู้ต้องหายาเสพติด 7 ราย พร้อมของกลาง ยาบ้า 742 เม็ด พร้อมขอความร่วมมือพี่น้องประชาชน พบเบาะแสยาเสพติดแจ้ง 1567 ทันที
วันนี้ (23 ส.ค. 67) นางสาวจิราภรณ์ เบิกบานดี นายอำเภอเมืองสกลนคร เปิดเผยว่า ชุดปฏิบัติการพิเศษอำเภอเมืองสกลนคร นำโดย นายกฤติคุณ แก้วคุณนอก ปลัดอำเภอหัวหน้าฝ่ายความมั่นคง นายฉัตรเทพ จุตาผิว ปลัดอำเภอฝ่ายความมั่นคง นายวรชัย จันทร์นา ปลัดอำเภอฝ่ายความมั่นคง และสมาชิกกองร้อยอาสารักษาดินแดน อำเภอเมืองสกลนครที่ 3 สนธิกำลังร่วมกับเจ้าหน้าที่ตำรวจ จับกุมผู้ต้องหาได้ 7 ราย รวมยาบ้า 742 เม็ด โดยขณะนี้ได้นำตัวผู้ต้องหาทั้งหมดส่งพนักงานสอบสวนดำเนินคดีแล้ว
นางสาวจิราภรณ์ เบิกบานดี นายอำเภอเมืองสกลนคร กล่าวว่า ในคดีที่ 1 ชุดปฏิบัติการพิเศษอำเภอเมืองสกลนคร ได้บูรณาการร่วมกับเจ้าหน้าที่ตำรวจ สภ.ตาดโตน ดำเนินการตรวจค้นตามหมายค้นหมายจับ ซึ่งสามารถจับกุมผู้ต้องหาชาย 1 ราย พร้อมของกลางยาบ้ารวม 610 เม็ด อาวุธปืนสั้นขนาด 9 มม. 1 กระบอก โดยได้นำตัวผู้ต้องหาพร้อมของกลาง ส่งพนักงานสอบสวน สภ.ตาดโตน เพื่อดำเนินคดีตามกฎหมายแล้ว ต่อมาในคดีที่ 2 ได้บูรณาการร่วมกับเจ้าหน้าที่ตำรวจ สภ.ดงมะไฟ ดำเนินการตรวจค้นตามหมายค้นหมายจับ สามารถจับกุมผู้ต้องหาได้ 6 ราย เป็นชาย 5 ราย หญิง 1 ราย พบของกลางยาบ้ารวม 132 เม็ด ซึ่งเจ้าหน้าที่ได้นำตัวผู้ต้องหาทั้ง 6 ราย ส่งพนักงานสอบสวน สภ.ดงมะไฟ ดำเนินคดีตามกฎหมายแล้วเช่นกัน
นางสาวจิราภรณ์ฯ กล่าวอีกว่า จังหวัดสกลนคร ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยผู้ว่าราชการจังหวัดสกลนคร ได้กำชับให้เจ้าหน้าที่ฝ่ายปกครองบูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง
"สิ่งสำคัญในการป้องกันและแก้ไขปัญหายาเสพติด คือ การได้รับความร่วมมือจากทุกภาคส่วนทั้ง เจ้าหน้าที่ฝ่ายปกครอง หน่วยงานอื่น ๆ ที่เกี่ยวข้อง โดยเฉพาะพี่น้องประชาชนที่คอยสนับสนุนการให้ข้อมูลเบาะแสต่าง ๆ ทำให้เจ้าหน้าสามารถยกระดับความเข้มข้นในการลาดตระเวน เดินหน้าพุ่งเป้า Re X-ray เสาะหาสิ่งผิดกฎหมายได้อย่างตรงเป้าหมาย และเพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่อง ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง" นางสาวจิราภรณ์ฯ กล่าวทิ้งท้าย

ที่มา : https://www.thaigov.go.th/news/contents/details/87388