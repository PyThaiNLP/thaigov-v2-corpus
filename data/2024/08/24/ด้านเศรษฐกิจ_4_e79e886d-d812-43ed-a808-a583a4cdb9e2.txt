รัฐบาลไทย-ข่าวทำเนียบรัฐบาล-“รมว.ธรรมนัส” ลุยเมืองแพร่ติดตามสถานการณ์อุทกภัย พร้อมช่วยเหลือพี่น้องเกษตรกรในพื้นที่


วันเสาร์ที่ 24 สิงหาคม 2567
“รมว.ธรรมนัส” ลุยเมืองแพร่ติดตามสถานการณ์อุทกภัย พร้อมช่วยเหลือพี่น้องเกษตรกรในพื้นที่
“รมว.ธรรมนัส” ลุยเมืองแพร่ติดตามสถานการณ์อุทกภัย พร้อมช่วยเหลือพี่น้องเกษตรกรในพื้นที่
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจติดตามสถานการณ์อุทกภัยในพื้นที่จังหวัดแพร่ พร้อมทั้งมอบถุงยังชีพและตรวจเยี่ยมให้กำลังใจผู้ประสบภัยในพื้นที่จังหวัดแพร่ โดยมี นายนวนิตย์ พลเคน รองปลัดกระทรวงเกษตรและสหกรณ์ และผู้บริหารหน่วยงานในสังกัดกระทรวงเกษตรและสหกรณ์ร่วมลงพื้นที่ ณ บ้านลองลือบุญ อ.สอง จ.แพร่
รมว.ธรรมนัส กล่าวว่าสำหรับแนวทางการช่วยเหลือเยียวยาเกษตรกรผู้ประสบอุทกภัยจังหวัดแพร่ได้มอบหมายรองปลัดกระทรวงเกษตรและสหกรณ์ (นายนวนิตย์ พลเคน) ในการส่งเจ้าหน้าที่หน่วยงานในสังกัดเร่งลงพื้นที่สำรวจและประเมินความเสียหายจากอุทกภัยในภาคการเกษตรทั้งด้านพืชไร่ พืชสวน ปศุสัตว์ และประมง เพื่อหาแนวทางเยียวยาและบรรเทาความเดือดร้อนเกษตรกรในพื้นที่ อีกทั้งมอบหมายหน่วยงานที่เกี่ยวข้องในการติดตามสถานการณ์น้ำอย่างใกล้ชิด เพื่อป้องกันการเกิดความเสียหายในพื้นที่เพิ่มเติม ในโอกาสนี้ รมว.ธรรมนัส และคณะผู้บริหารกระทรวงเกษตรฯ ได้มอบถุงยังชีพและสิ่งของช่วยเหลือให้แก่เกษตรกรผู้ประสบอุทกภัย ประกอบด้วย ถุงยังชีพกว่า 1,300 ชุด ข้าวสาร 300 ถุง น้ำดื่ม 400 แพ็ค และหญ้าอาหารสัตว์ 750 ฟ่อน อีกด้วย
จากนั้น รมว.ธรรมนัสและคณะได้เดินทางต่อไปยังฝายแม่ยม อ.สอง จ แพร่เพื่อตรวจติดตามสถานการณ์น้ำและปัญหาอุทกภัยในพื้นที่จังหวัดแพร่ ซึ่งสถานการณ์แม่น้ำยม (ข้อมูล ณ วันที่ 24 ส.ค. 67 เวลา 10.00 น.) ที่สถานีวัดน้ำ Y.20 บ้านห้วยสัก อ.สอง จ.แพร่ ระดับน้ำลดลงกลับลงสู่ตลิ่งแล้ว ขณะที่ฝายแม่น้ำยม มีปริมาณน้ำไหลผ่าน 426 ลูกบาศก์เมตรต่อวินาที ระดับน้ำสูงกว่าตลิ่งประมาณ 79 เซนติเมตร ส่วนที่สถานี Y.1C (สะพานบ้านน้ำโค้ง) อ.เมืองแพร่ มีน้ำไหลผ่าน 1,400 ลบ.ม.ต่อวินาที ระดับน้ำยังสูงกว่าตลิ่งประมาณ 2.4 เมตร แนวโน้มเริ่มลดลง
“สถานการณ์อุทกภัยในจังหวัดแพร่ กระทรวงเกษตรและสหกรณ์พร้อมสนับสนุนเครื่องมือ และเจ้าหน้าที่ในการช่วยเหลือพี่น้องเกษตรกรในพื้นที่ รวมถึงสั่งการให้เร่งสำรวจความเสียหายทั้งด้านพืช ด้านปศุสัตว์ และด้านประมง เพื่อหาแนวทางช่วยเหลือเยียวยาเกษตรกรในระยะเร่งด่วน ทั้งนี้กระทรวงเกษตรฯ โดยกรมชลประทานได้ดำเนินการวางแผนการระบายน้ำในลุ่มน้ำยมตามระบบ พร้อมทั้งติดตามสถานการณ์น้ำอย่างใกล้ชิด เพื่อบรรเทาความเดือดร้อนของพี่น้องเกษตรกรในพื้นที่ต่อไป” รมว.ธรรมนัสกล่าว

ที่มา : https://www.thaigov.go.th/news/contents/details/87397