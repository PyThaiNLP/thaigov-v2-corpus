รัฐบาลไทย-ข่าวทำเนียบรัฐบาล-“อนุทิน” ลงพื้นที่จุดเกิดเหตุเครื่องบินเล็กตก อ.บางปะกง ติดตามการปฏิบัติงานของเจ้าหน้าที่ พร้อมแสดงความเสียใจต่อครอบครัวของผู้ประสบอุบัติเหตุ


วันศุกร์ที่ 23 สิงหาคม 2567
23/08/2567
พิมพ์
“อนุทิน” ลงพื้นที่จุดเกิดเหตุเครื่องบินเล็กตก อ.บางปะกง ติดตามการปฏิบัติงานของเจ้าหน้าที่ พร้อมแสดงความเสียใจต่อครอบครัวของผู้ประสบอุบัติเหตุ
“อนุทิน” ลงพื้นที่จุดเกิดเหตุเครื่องบินเล็กตก อ.บางปะกง ติดตามการปฏิบัติงานของเจ้าหน้าที่ พร้อมแสดงความเสียใจต่อครอบครัวของผู้ประสบอุบัติเหตุ
น.ส.ไตรศุลี ไตรสรณกุล เลขานุการ รมว.มหาดไทย กล่าวว่า วันนี้ (23 ส.ค.67) เวลาประมาณ 11.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมนายนายอรรษิษฐ์ สัมพันธรัตน์ และนายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ลงพื้นที่เพื่อติดตามความคืบหน้าปฏิบัติการค้นหาสาเหตุกรณีเครื่องบินเล็กตก ณ จุดเกิดเหตุใกล้วัดเขาดิน อำเภอบางปะกง จังหวัดฉะเชิงเทรา
ทั้งนี้ นายอนุทินได้รับรายงานจากพื้นที่ถึงเหตุที่เกิดขึ้นว่าเครื่องบินเล็กที่ประสบอุบัติเหตุ เป็นของบริษัท ไทย ฟลายอิ้ง เซอร์วิส จำกัด เที่ยวบินที่ TFT209 แบบเครื่อง Cessna caravan C208 ทะเบียน HSSKR วิ่งขึ้นจากสนามบินสุวรรณภูมิ เมื่อวันที่ 22 ส.ค. 67 เวลา 14.46 น. ปลายทางสนามบินตราด (เกาะไม้ซี้) ขาดการติดต่อ เมื่อเวลา 14.57 น. ตำแหน่งทางตะวันออกเฉียงใต้ ระยะทาง 18.7 ไมล์ทะเล (BEARING 116/18.7 NM) ก่อนพบว่าประสบอุบัติเหตุตกบริเวณป่าต้นแสม หลังวัดเขาดิน ต.เขาดิน อ.บางปะกง จ.ฉะเชิงเทรา โดยบนเครื่องบินลำดังกล่าว มีนักบิน 2 คน ลูกเรือ 2 คน และผู้โดยสาร (ชาวจีน) 5 คน รวม 9 คน
“การลงพื้นที่วันนี้ ท่าน มท.1 ได้รับรายงานจากเจ้าหน้าที่ซึ่งเข้าดูแลปฏิบัติการค้นหาผู้ประสบเหตุและกู้เครื่องบิน ว่าเวลานี้เจ้าหน้าที่ฝ่ายความมั่นคง ทหาร ตำรวจ เจ้าหน้าที่ กู้ภัย และเจ้าหน้าที่ อปท. ในพื้นที่ ได้ให้การช่วยเหลือนำเครื่องจักรกล ประกอบด้วย รถแบ็คโฮ 2 คัน รถน้ำเทศบาล 1 คัน เครื่องสูบน้ำกู้ภัย 1 เครื่อง และรถพยาบาล พร้อมเจ้าหน้าที่ เข้าค้นหาผู้รอดชีวิต ซึ่ง ณ บริเวณซากเครื่องบินพบผู้เสียชีวิต จำนวน 6 ราย แต่ยังไม่สามารถระบุตัวบุคคลได้ อยู่ระหว่างการพิสูจน์หลักฐาน โดยนายอนุทินได้แสดงความเสียใจต่อครอบครัวของผู้ประสบภัยจากอุบัติเหตุในครั้งนี้ด้วย” น.ส.ไตรศุลี กล่าว

ที่มา : https://www.thaigov.go.th/news/contents/details/87391