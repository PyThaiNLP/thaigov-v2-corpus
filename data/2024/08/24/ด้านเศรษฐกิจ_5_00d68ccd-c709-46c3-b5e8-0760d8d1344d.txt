รัฐบาลไทย-ข่าวทำเนียบรัฐบาล-“รมช.อรรถกร” ลุยมอบถุงยังชีพ-หญ้าอาหารสัตว์ ช่วยผู้ประสบภัยน้ำท่วม อ.เวียงสา อ.ภูเพียง จ.น่าน


วันเสาร์ที่ 24 สิงหาคม 2567
“รมช.อรรถกร” ลุยมอบถุงยังชีพ-หญ้าอาหารสัตว์ ช่วยผู้ประสบภัยน้ำท่วม อ.เวียงสา อ.ภูเพียง จ.น่าน
“รมช.อรรถกร” ลุยมอบถุงยังชีพ-หญ้าอาหารสัตว์ ช่วยผู้ประสบภัยน้ำท่วม อ.เวียงสา อ.ภูเพียง จ.น่าน
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ และคณะ ลงพื้นที่ติดตามสถานการณ์น้ำในเขตพื้นที่จังหวัดน่าน โดยมี นายฐนันดร์ สุทธิพิศาล รองอธิบดีกรมชลประทาน ผู้บริหารกระทรวงเกษตรและสหกรณ์ และเจ้าหน้าที่ที่เกี่ยวข้อง ร่วมลงพื้นที่และรายงานข้อมูลสถานการณ์น้ำ พร้อมมอบถุงยังชีพจำนวน 600 ถุง เพื่อบรรเทาความเดือดร้อนจากอุทกภัยในครั้งนี้ รวมทั้งมอบหญ้าอาหารสัตว์พระราชทานช่วยเหลือเกษตรกรผู้เลี้ยงสัตว์ ในพื้นที่ ต.ไหล่น่าน อ.เวียงสา และ ต.ฝายแก้ว อ.ภูเพียง
จากสถานการณ์ฝนตกหนักต่อเนื่องที่ผ่านมาที่จังหวัดน่าน สถานีวัดน้ำฝนอำเภอเมืองน่าน วัดปริมานน้ำฝนได้ 90.8 มิลลิลิตร ส่งผลให้น้ำป่าไหลหลากเข้าท่วมบ้านเรือนราษฎรได้รับความเสียหาย ปัจจุบันสถานการณ์น้ำเริ่มคลี่คลาย ระดับน้ำเริ่มลดลง คาดว่าภายใน 1-2 วัน สถานการณ์น้ำในพื้นที่ส่วนใหญ่จะเข้าสู่สภาวะปกติ โดยปริมาณน้ำทั้งหมดจะไหลลงสู่เขื่อนสิริกิติ์
ทั้งนี้ กรมชลประทาน โดยสำนักงานชลประทานที่ 2 ได้บูรณาการกับหน่วยงานที่เกี่ยวข้องลงพื้นที่สำรวจความเสียหาย เพื่อหาแนวทางช่วยเหลือประชาชน รวมไปถึงบริหารจัดการน้ำในอ่างเก็บน้ำให้เหมาะสมกับสถานการณ์ที่เกิดขึ้น พร้อมติดตั้งเครื่องสูบน้ำ เพื่อบรรเทาความเดือดร้อน และลดผลกระทบที่เกิดขึ้นกับประชาชนให้ได้มากที่สุด

ที่มา : https://www.thaigov.go.th/news/contents/details/87398