รัฐบาลไทย-ข่าวทำเนียบรัฐบาล-เยาวชนเกษตรไทยปลื้ม “รองปลัดเศรษฐเกียรติฯ” เข้าเยี่ยมพูดคุยสร้างขวัญกำลังใจ ภายใต้โครงการฝึกงานผู้นำเยาวชนเกษตรไทยในประเทศญี่ปุ่น


วันเสาร์ที่ 24 สิงหาคม 2567
เยาวชนเกษตรไทยปลื้ม “รองปลัดเศรษฐเกียรติฯ” เข้าเยี่ยมพูดคุยสร้างขวัญกำลังใจ ภายใต้โครงการฝึกงานผู้นำเยาวชนเกษตรไทยในประเทศญี่ปุ่น
เยาวชนเกษตรไทยปลื้ม “รองปลัดเศรษฐเกียรติฯ” เข้าเยี่ยมพูดคุยสร้างขวัญกำลังใจ ภายใต้โครงการฝึกงานผู้นำเยาวชนเกษตรไทยในประเทศญี่ปุ่น
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ให้เข้าร่วมการตรวจติดตามเยาวชนเกษตรไทยภายใต้โครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2567 โดยเมื่อวันที่ 22 สิงหาคม 2567 รองปลัดกระทรวงเกษตรและสหกรณ์ และคณะ ได้เดินทางไปตรวจเยี่ยมเยาวชนเกษตรไทย ซึ่งอยู่ระหว่างการเข้าร่วมกิจกรรมอบรมให้ความรู้ด้านวิชาการและเทคโนโลยีในการทำการเกษตร ร่วมกับเยาวชนเกษตรจากฟิลิปปินส์และอินโดนีเซีย ณ ศูนย์ Koibuchi Gakuen agriculture nutrition specialist school เมือง Ibaraki ทั้งนี้ รองปลัดเศรษฐเกียรติฯ และคณะ ได้กล่าวแสดงความยินดีและให้กำลังใจกับเยาวชนเกษตรไทย พร้อมทั้งให้แนวคิดและทัศนคติที่ดีในการปฏิบัติงานเพื่อให้สามารถนำความรู้และประสบการณ์ไปประยุกต์ใช้ในการทำเกษตรที่ประเทศไทยต่อไป
ต่อมาเมื่อวันที่ 23 สิงหาคม 2567 รองปลัดกระทรวงเกษตรและสหกรณ์ และคณะ ได้เดินทางไปตรวจเยี่ยมบ้านครอบครัวเกษตรกรญี่ปุ่น (นาย Isogai Masakazu) ณ เมือง Chiba โดยเป็นครอบครัวเกษตรกรญี่ปุ่นที่ประกอบอาชีพปลูกพืชผักและข้าว และได้รับเยาวชนเกษตรของไทยเข้าร่วมการฝึกปฏิบัติงานมาแล้ว จำนวน 3 รุ่น โดยปัจจุบันได้รับ นางสาวรัตนาพร อิ่นคำ (ซึ่งได้รับการเสนอชื่อจากกรมชลประทาน) เข้าร่วมการฝึกปฏิบัติงาน โดยนาย Isogai Masakazu กล่าวว่ามีความยินดีที่ได้รับเยาวชนเกษตรของไทยเข้าฝึกปฏิบัติงาน และเห็นว่าเยาวชนเกษตรไทยมีความตั้งใจในการปฏิบัติงาน มีอัธยาศัยที่ดี สามารถปรับตัวเข้ากับครอบครัวเกษตรกรญี่ปุ่นได้เป็นอย่างดี ทั้งนี้ นาย Isogai Masakazu มีความคาดหวังว่า เยาวชนเกษตรไทยที่มาฝึกปฏิบัติงานในประเทศญี่ปุ่น จะนำความรู้และประสบการณ์ที่ได้รับไปปรับใช้ให้เกิดประโยชน์ในการทำเกษตรกรรมในประเทศไทยต่อไป

ที่มา : https://www.thaigov.go.th/news/contents/details/87392