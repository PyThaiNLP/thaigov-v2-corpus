รัฐบาลไทย-ข่าวทำเนียบรัฐบาล-​“แพทองธาร” ขอบคุณ ผู้นำอินเดีย-อินโดนีเซีย-มัลดีฟส์-รมว.กต.สหรัฐฯ


วันอังคารที่ 20 สิงหาคม 2567
20/08/2567
พิมพ์
​“แพทองธาร” ขอบคุณ ผู้นำอินเดีย-อินโดนีเซีย-มัลดีฟส์-รมว.กต.สหรัฐฯ
​“แพทองธาร” ขอบคุณ ผู้นำอินเดีย-อินโดนีเซีย-มัลดีฟส์-รมว.กต.สหรัฐฯ" ร่วมยินดีโอกาสรับตำแหน่งนายกฯ ย้ำไทยพร้อมกระชับความสัมพันธ์ทุกประเทศ ต่อยอดประโยชน์-เพิ่มศักยภาพ-ขยายโอกาส ปชช.ร่วมกัน
20 สิงหาคม 2567 นางสาวแพทองธาร ชินวัตร นายกรัฐมนตรี Repost Twitter (X) ถึงนายนเรนทร โมที (H.E. Mr. Narendra Modi) นายกรัฐมนตรีสาธารณรัฐอินเดีย ซึ่งได้โพสต์ Twitter (X) แสดงความยินดีนางสาวแพทองธาร โอกาสเข้ารับตำแหน่งนายกรัฐมนตรีของไทย และอวยพรให้ดำรงตำแหน่งประสบความสำเร็จ โดยนายนเรนทรฯ หวังว่า จะได้ร่วมงานกับนายกรัฐมนตรีของไทย เพื่อกระชับความสัมพันธ์ทวิภาคีระหว่างอินเดีย และไทย ซึ่งตั้งอยู่บนรากฐานอันแข็งแกร่งของอารยธรรม วัฒนธรรม และความเชื่อมโยงระหว่างประชาชนของทั้งสองประเทศ โดยนายกรัฐมนตรีไทย ได้ขอบคุณสำหรับข้อความแสดงความยินดี เชื่อว่า จะสามารถทำงานร่วมกับนายกรัฐมนตรีของอินเดีย เพื่อเสริมสร้างและกระชับความสัมพันธ์สองฝ่ายให้เข้มแข็ง และแน่นแฟ้นยิ่งขึ้น โดยเฉพาะในด้านการค้า และการลงทุน วัฒนธรรม การติดต่อระหว่างประชาชน และการท่องเที่ยว รวมทั้งการปรับเพิ่มเที่ยวบินในการเดินทางระหว่างกัน พร้อมมั่นใจว่า จะสามารถต่อยอดความร่วมมือที่มี และแสวงหาความร่วมมือที่มีศักยภาพ เพื่อขยายโอกาสสำหรับประชาชนของทั้งสองประเทศต่อไปได้
https://x.com/ingshin/status/1825403391646036256
ขณะที่ นายโจโค วิโดโด (H.E. Mr. Joko Widodo) ประธานาธิบดีอินโดนีเซีย โพสต์ข้อความผ่าน Twitter (X) แสดงความยินดีกับนางสาวแพทองธาร ที่ได้รับการแต่งตั้งเป็นนายกรัฐมนตรีคนที่ 31 ของประเทศไทย โดยเชื่อว่า ความสามารถในการเป็นผู้นำภายใต้การนำของนางสาวแพทองธาร ทั้งอินโดนีเซีย และไทยจะยังคงความสัมพันธ์ทวิภาคีที่แน่นแฟ้น รวมถึงการเสริมสร้างความร่วมมือภายในอาเซียน ซึ่งนายกรัฐมนตรีของไทยได้ Repost Twitter(X) ขอบคุณประธานาธิบดีอินโดนีเซีย สำหรับคำอวยพร พร้อมย้ำว่า ไทยและอินโดนีเซียเป็นมิตร และหุ้นส่วนที่ดีในอาเซียน และในโอกาสที่ทั้งสองประเทศ จะเฉลิมฉลองครบรอบ 75 ปีการสถาปนาความสัมพันธ์ทางการทูตในปี 2568 รัฐบาลไทยพร้อมส่งเสริมความร่วมมือระหว่างกันเพื่อประโยชน์สำหรับประเทศและประชาชน รวมถึงสำหรับภูมิภาคต่อไป
https://x.com/ingshin/status/1825467836548219083?s=46&t=pmJGrAin3-VCEHiTvxOmeA
เช่นเดียวกับ Dr. Mohamed Muizzu ประธานาธิบดีแห่งสาธารณรัฐมัลดีฟส์  โพสต์ข้อความผ่าน Twitter (X)  แสดงความยินดีกับนางสาวแพทองธาร ที่ได้รับการแต่งตั้งฯ พร้อมเห็นว่า ประเทศไทยพร้อมที่จะเข้าสู่ยุคใหม่แห่งความเจริญรุ่งเรือง ภายใต้ผู้นำที่มีความสามารถ และหวังว่า จะได้ทำงานร่วมกันเพื่อกระชับความสัมพันธ์อันใกล้ชิดระหว่างมัลดีฟส์และไทย โดยนางสาวแพทองธาร ได้ Repost ตอบขอบคุณประธานาธิบดีแห่งสาธารณรัฐมัลดีฟส์ สำหรับการแสดงความยินดี และความเชื่อมั่นว่า ประเทศไทยให้คุณค่ากับความสัมพันธ์อันยาวนานที่มีกับมัลดีฟส์ และหวังว่า จะได้ร่วมงานกันเพื่อยกระดับความเป็นหุ้นส่วนระหว่างกันในทุกภาคส่วน
https://x.com/ingshin/status/1825534234699919424?s=12
ขณะที่ นายแอนโทนี บลิงเกน (H.E. Mr. Antony Blinken) รัฐมนตรีว่าการกระทรวงการต่างประเทศสหรัฐฯ โพสต์ข้อความผ่าน Twitter (X) แสดงความยินดีกับนางสาวแพทองธาร ที่ได้รับการโปรดเกล้าฯ แต่งตั้งเป็นนายกรัฐมนตรีคนต่อไปของประเทศไทย และหวังว่า จะได้มีส่วนร่วมกับนายกรัฐมนตรีในการกระชับความเป็นพันธมิตรที่ยั่งยืน ระหว่างสหรัฐอเมริกาและไทย ซึ่งนางสาวแพทองธาร ได้ Repost ขอบคุณ และยืนยันว่า พร้อมทำงานร่วมกับสหรัฐฯ เพื่อเสริมสร้างความเป็นพันธมิตรไทย-สหรัฐฯ ที่มีมายาวนาน รวมทั้งผลักดันความเป็นหุ้นส่วนในหลากหลายมิติให้ก้าวหน้า เพื่อประโยชน์ของประเทศ ประชาชน และภูมิภาคต่อไป
https://x.com/ingshin/status/1825533065973916066?s=53&t=pmJGrAin3-VCEHiTvxOmeA

ที่มา : https://www.thaigov.go.th/news/contents/details/87259