รัฐบาลไทย-ข่าวทำเนียบรัฐบาล-พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุขฯ


วันอังคารที่ 20 สิงหาคม 2567
20/08/2567
พิมพ์
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุขฯ
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ กรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ณ ทัณฑสถานหญิงพิษณุโลก และโรงพยาบาลวังทอง
ในวันจันทร์ที่ ๑๙ สิงหาคม ๒๕๖๗ พลอากาศเอก สมคิด สุขบาง กรรมการมูลนิธิราชทัณฑ์ปันสุขทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วย​นางจิรภา สินธุนาวา รองปลัดกระทรวงยุติธรรม ผู้ช่วยเลขาธิการมูลนิธิราชทัณฑ์ปันสุขฯ และรองประธานคณะกรรมการกองทุนกำลังใจฯ นายแพทย์สมภพ สังคุตแก้ว รองอธิบดีกรมราชทัณฑ์ ลงพื้นที่ตรวจเยี่ยม ทัณฑสถานหญิงพิษณุโลก และโรงพยาบาลวังทอง จังหวัดพิษณุโลก ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
โดยทัณฑสถานหญิงพิษณุโลก มีผู้ต้องขัง จำนวนทั้งสิ้น ๘๕๓ คน เป็นเรือนจำที่เข้าโครงการในระยะที่ ๑ ได้รับครุภัณฑ์พระราชทาน จำนวน ๑๘ รายการ มีโรงพยาบาลวังทอง เป็นโรงพยาบาลแม่ข่าย กรณีต้องส่งต่อ จะส่งที่โรงพยาบาลพุทธชินราช ทัณฑสถานหญิงพิษณุโลกได้ดำเนินการตามมาตรฐานสิ่งจำเป็นขั้นพื้นฐานสำหรับผู้ต้องขัง (๗ ด้าน) ครบทุกด้าน และผ่านเกณฑ์ตามมาตรฐานครบทุกด้าน และได้รับรางวัลระดับดีเด่น ประเภทเรือนจำขนาดเล็ก ในการประกวดเรือนจำดีเด่น คณะกรรมการได้ตรวจเยี่ยมสถานพยาบาล มุมสุขภาพราชทัณฑ์ปันสุขฯ มอบของเยี่ยมให้กับผู้ต้องขังป่วยและผู้ต้องขังสูงอายุ รวม ๘ ราย ได้เข้าตรวจเยี่ยมแดนสูทกรรม การบำบัดน้ำเสีย รวมทั้งเยี่ยมชม นวัตกรรมต่างๆ ที่เรือนจำได้จัดทำขึ้น เช่นเครื่องบดวัตถุดิบ ซึ่งได้รับการสนับสนุนจากโรงพยาบาลแม่ข่าย นวัตกรรมการติดโปสเตอร์รณรงค์ลดอาหาร หวาน มัน เค็ม โครงการน้ำครึ่งแก้ว ซึ่งเป็นกิจกรรมเสียงตามสาย ที่ให้ผู้ต้องขังทำหน้าที่เป็นผู้ดำเนินรายการและถ่ายทอดไปตามเสียงตามสาย จากนั้นเยี่ยมห้องแม่และเด็ก มอบของเยี่ยมให้ผู้ต้องขังหญิงตั้งครรภ์ จำนวน ๑ ราย
ช่วงบ่ายคณะกรรมการฯ ได้เดินทางไปตรวจเยี่ยมโรงพยาบาลวังทอง โดยพลอากาศเอก สมคิดฯ กล่าวกับผู้อำนวยการโรงพยาบาลและเจ้าหน้าที่ว่า ขออันเชิญพระราชกระแสขอบใจในพระบาทสมเด็จพระเจ้าอยู่หัว และสมเด็จพระราชินีฯ ที่เข้ามาช่วยเหลือสุขภาพของผู้ต้องขัง จากนั้นไปเยี่ยมให้กำลังใจเจ้าหน้าที่ในห้องอุบัติเหตุ พื้นที่ซึ่งโรงพยาบาลจัดไว้เป็นพื้นที่พักคอยสำหรับผู้ต้องขังเมื่อมาโรงพยาบาล เยี่ยมห้องราชทัณฑ์ปันสุข ซึ่งทางโรงพยาบาลจัดสำหรับผู้ต้องขังป่วยและต้องมาค้างคืนที่โรงพยาบาลไว้ ๑ ห้อง และเยี่ยมชมการใช้ Telemedicine ซึ่งพบว่าสามารถติดต่อกับแพทย์ได้อย่างชัดเจน

ที่มา : https://www.thaigov.go.th/news/contents/details/87266