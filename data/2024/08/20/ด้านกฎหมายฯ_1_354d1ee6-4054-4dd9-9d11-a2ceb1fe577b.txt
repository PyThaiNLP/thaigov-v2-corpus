รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม พร้อมคณะ ลงพื้นที่จังหวัดอ่างทอง ประชุมหน่วยงานในสังกัดกระทรวงยุติธรรม ในพื้นที่ภาคกลางตอนบน ๖ จังหวัด 


วันจันทร์ที่ 19 สิงหาคม 2567
19/08/2567
พิมพ์
รัฐมนตรีว่าการกระทรวงยุติธรรม พร้อมคณะ ลงพื้นที่จังหวัดอ่างทอง ประชุมหน่วยงานในสังกัดกระทรวงยุติธรรม ในพื้นที่ภาคกลางตอนบน ๖ จังหวัด
รัฐมนตรีว่าการกระทรวงยุติธรรม พร้อมคณะ ลงพื้นที่จังหวัดอ่างทอง ประชุมหน่วยงานในสังกัดกระทรวงยุติธรรม ในพื้นที่ภาคกลางตอนบน ๖ จังหวัด
ในวันจันทร์ที่ ๑๙ สิงหาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ ลงพื้นที่จังหวัดอ่างทอง ประชุมหน่วยงานในสังกัดกระทรวงยุติธรรมในพื้นที่ภาคกลางตอนบน ๖ จังหวัด (ชัยนาท พระนครศรีอยุธยา ลพบุรี สระบุรี สิงห์บุรี และอ่างทอง) โดยมี นายอำเภอเมืองอ่างทอง นายกเทศมนตรีเมืองอ่างทอง พร้อมด้วย หัวหน้าส่วนราชการ ข้าราชการ เจ้าหน้าที่ที่เกี่ยวข้องในสังกัดกระทรวงยุติธรรมในพื้นที่ภาคกลางตอนบน ๖ จังหวัด ร่วมประชุมพร้อมรายงานผลการดำเนินการที่เกี่ยวข้องของหน่วยงาน ณ อาคารขุมทรัพย์ความรู้จังหวัดอ่างทอง (AKAP) เทศบาลเมืองอ่างทอง ตำบลย่านซื่อ อำเภอเมืองอ่างทอง จังหวัดอ่างทอง
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม ได้เน้นย้ำในเรื่องการแก้ปัญหายาเสพติด และปัญหาหนี้สินของประชาชน ซึ่งกระทรวงยุติธรรมมีบทบาทให้ความเป็นธรรม ทั้งในกระบวนการยุติธรรมทางอาญา ทางแพ่ง การบริหารงาน ทางการปกครอง และยังครอบคลุมไปถึงการดูแลแก้ปัญหาเรื่องสิทธิ โดยรัฐบาลได้กำหนดแนวทางในการดำเนินการโดยบูรณาการการทำงานของทุกหน่วยงานที่เกี่ยวข้อง เพื่อให้ประชาชนเข้าถึงสิทธิที่ประชาชนพึงจะได้รับ นำไปสู่การแก้ไขปัญหาอย่างยั่งยืน
นอกจากนี้ รัฐมนตรีว่าการกระทรวงยุติธรรม ได้กำชับให้ผู้บังคับการเรือนจำ จัดทำหลักสูตรการศึกษา พัฒนาเรือนจำ/ทัณฑสถานเป็นสถานที่ฟื้นฟูสถานภาพทางสังคม ตามที่กฎหมายกำหนดให้เรือนจำ จัดการศึกษาขั้นพื้นฐานให้แก่ผู้ต้องขัง เพื่อนำไปสู่การแก้ปัญหานักโทษล้นเรือนจำได้ โดยไม่หวนกลับไปกระทำความผิดซ้ำ เนื่องจากการศึกษาส่งผลให้เกิดโอกาสทางสังคมเพิ่มมากขึ้น

ที่มา : https://www.thaigov.go.th/news/contents/details/87256