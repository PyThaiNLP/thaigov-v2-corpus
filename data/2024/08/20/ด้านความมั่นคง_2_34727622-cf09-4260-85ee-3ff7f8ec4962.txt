รัฐบาลไทย-ข่าวทำเนียบรัฐบาล-มท. น้อมนำพระดำริเจ้าฟ้าสิริวัณณวรีฯ จัดประกวดสุดยอดผลงาน Young OTOP รุ่นใหม่ สืบทอดภูมิปัญญา OTOP สู่สากล โดยเยาวชน 


วันจันทร์ที่ 19 สิงหาคม 2567
19/08/2567
พิมพ์
มท. น้อมนำพระดำริเจ้าฟ้าสิริวัณณวรีฯ จัดประกวดสุดยอดผลงาน Young OTOP รุ่นใหม่ สืบทอดภูมิปัญญา OTOP สู่สากล โดยเยาวชน
มท. น้อมนำพระดำริเจ้าฟ้าสิริวัณณวรีฯ จัดประกวดสุดยอดผลงาน Young OTOP รุ่นใหม่ สืบทอดภูมิปัญญา OTOP สู่สากล โดยเยาวชน "กลุ่มผ้าทอลายมงคลมนตราธิกาญจน์ จังหวัดกาฬสินธุ์" คว้ารางวัลชนะเลิศ โล่พระราชทานต้นกล้านารีรัตน
วันนี้ (19 ส.ค. 67) เวลา 14.30 น. ศูนย์การค้าเซ็นทรัลพลาซา แกรนด์พระราม 9 ชั้น 1 แขวงห้วยขวาง เขตห้วยขวาง กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายสยาม ศิริมงคล อธิบดีกรมการพัฒนาชุมชน เป็นประธานมอบประกาศนียบัตรการประกวดผลงานผลิตภัณฑ์ Young OTOP ในกิจกรรมการประกวดผลงานผลิตภัณฑ์ Young OTOP ที่ได้รับการพัฒนาตามโครงการพัฒนาต่อยอดภูมิปัญญาผลิตภัณฑ์ Young OTOP สู่สากล โดยมี นางอรจิรา ศิริมงคล อุปนายกสมาคมแม่บ้านมหาดไทยและประธานชมรมแม่บ้านพัฒนาชุมชน นายวิฑูรย์ นวลนุกูล นายชยชัย แสงอินทร์ รองอธิบดีกรมการพัฒนาชุมชน คณะผู้บริหารกรมการพัฒนาชุมชน คณะที่ปรึกษาโครงการ “ผ้าไทยใส่ให้สนุก” ผู้เชี่ยวชาญและผู้ทรงคุณวุฒิด้านผ้าไทย นักออกแบบดีไซเนอร์ผ้าไทยที่มีชื่อเสียงระดับประเทศ ผู้เชี่ยวชาญด้านการสร้างแบรนด์ ตลอดทั้งผู้เชี่ยวชาญด้านการตลาด ด้านการออกแบบผลิตภัณฑ์และบรรจุภัณฑ์ อาทิ นายธนันท์รัฐ ธนเสฏฐการย์ ผู้เชี่ยวชาญด้านผ้าไทย ดร.ศรินดา จามรมาน นักวิชาการอิสระ นายศิริชัย ทหรานนท์ ผู้ก่อตั้งแบรนด์ THEATRE นายวิชระวิชญ์ อัครสันติสุข ผู้ก่อตั้งแบรนด์ WISHARAWISH อาจารย์ ดร.กรกลด คำสุข ผู้ช่วยศาสตราจารย์ ดร.รวิเทพ มุสิกะปาน ผศ.ดร.วุฒิไกร ศิริผล อาจารย์ ดร.แพรวา รุจิณรงค์ อาจารย์ ดร. กิติศักดิ์ เยาวนานนท์ อาจารย์ ดร.ฐิศิรักน์ โปตะวณิช ผศ.ดร.มยุรี ศรีกุลวงศ์ และผู้ประกอบการเยาวชน Young OTOP ร่วมกิจกรรม
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทย มุ่งมั่นในการขับเคลื่อนงานเพื่อพัฒนาคุณภาพชีวิตประชาชน ด้วยการยกระดับการสร้างงาน สร้างอาชีพ สร้างรายได้ โดยน้อมนำแนวพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่พระราชทานโครงการผ้าไทยใส่ให้สนุก พระราชทานลายผ้าพระราชทาน และพระราชทานพระอนุญาตให้คณะทำงานโครงการผ้าไทยใส่ให้สนุกในพระดำริฯ ลงพื้นที่ถ่ายทอดความรู้และพัฒนาศักยภาพของผู้ประกอบการ OTOP และกลุ่มศิลปาชีพ เพื่อพัฒนาทักษะด้านงานผ้าและงานหัตถกรรม โดยทรงให้ความสำคัญในการเสริมสร้างความยั่งยืนให้กับสิ่งแวดล้อม ด้วยพระดำริ Sustainable Fashion พร้อมทั้งการถ่ายทอดภูมิปัญญาองค์ความรู้สู่เด็กและเยาวชนคนรุ่นใหม่ ซึ่งพระองค์ทรงเน้นย้ำอยู่เสมอว่า เด็กและเยาวชนคือกำลังสำคัญในการเสริมสร้างและธำรงไว้ซึ่งคุณค่าของงานหัตถศิลป์หัตถกรรมไทยให้คงอยู่คู่กับประเทศไทยอย่างยาวนาน และมีสมาคมแม่บ้านมหาดไทย เป็นภาคีเครือข่ายที่สำคัญในการร่วมริเริ่มขับเคลื่อนการน้อมนำพระดำริสู่การถ่ายทอดให้กับเด็กและเยาวชนคนรุ่นใหม่
"กระทรวงมหาดไทยโดยกรมการพัฒนาชุมชน ได้น้อมนำพระดำริสู่การขับเคลื่อนกิจกรรมด้วยการให้ความสำคัญกับการส่งเสริมเยาวชนที่เป็นทายาทผู้ประกอบการ OTOP หรือเยาวชนคนรุ่นใหม่ ได้เข้ามามีส่วนร่วมและเป็นส่วนหนึ่งในการอนุรักษ์ สืบสานภูมิปัญญาท้องถิ่น และต่อยอดให้เยาวชน Young OTOP ได้รับการพัฒนาศักยภาพ เป็นผู้ผลิตผู้ประกอบการ OTOP รุ่นใหม่ โดยการจัดกิจกรรมประกวดผลงานผลิตภัณฑ์ที่ได้รับการพัฒนาตามโครงการฯ ในครั้งนี้ กรมการพัฒนาชุมชน กระทรวงมหาดไทย ได้รับพระกรุณาธิคุณจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการพระราชทานโล่รางวัลต้นกล้านารีรัตน แก่ผู้ที่ชนะการประกวดฯ และยังได้รับเกียรติจากผู้ทรงคุณวุฒิและผู้เชี่ยวชาญ ด้านผ้าไทย ดีไซเนอร์นักออกแบบที่มีชื่อเสียง ที่ล้วนแล้วแต่เป็นผู้มีผลงานเป็นที่ยอมรับในระดับสากลร่วมเป็นกรรมการพิจารณาผลงานผลิตภัณฑ์ของเยาวชน Young OTOP และตัดสินการประกวดผลงานฯ ในครั้งนี้" นายสุทธิพงษ์ กล่าวเน้นย้ำ
นายสุทธิพงษ์ กล่าวเพิ่มเติมว่า หวังเป็นอย่างยิ่งว่าเยาวชน Young OTOP ที่เข้าร่วมโครงการพัฒนาต่อยอดภูมิปัญญาผลิตภัณฑ์ Young OTOP สู่สากล ทั้ง 105 ราย จะเติบโตขึ้นเป็นผู้ผลิต ผู้ประกอบการ OTOP ที่เข้มแข็ง สามารถยกระดับผลิตภัณฑ์ของตนเองให้มีความสร้างสรรค์ แข่งขันได้ในตลาดสากล นำไปสู่การสร้างงาน สร้างรายได้ และขอให้ทุกท่านร่วมแรงร่วมใจกันน้อมนำแนวพระดำริ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ตามโครงการ “ผ้าไทยใส่ให้สนุก” ช่วยผลักดัน ส่งเสริมและกระตุ้นผ้าไทยให้มีความทันสมัยสู่สากล เป็นที่นิยม ในทุกเพศทุกวัย และทุกโอกาส
"สำหรับกิจกรรมประกวดผลงานผลิตภัณฑ์ Young OTOP ที่ได้รับการพัฒนาตามโครงการฯ มีเยาวชน Young OTOP ที่เข้าร่วมประกวดผลงานฯ ทั้งสิ้น 105 ราย ได้แก่ ประเภทผ้า เครื่องแต่งกาย จำนวน 85 ราย และประเภทของใช้ ของตกแต่ง ของที่ระลึก จำนวน 20 ราย โดยมีผลการประกวด ได้แก่
- รางวัลชนะเลิศ เงินรางวัล 30,000 บาท นายธนาธรณ์ ดอนโอภาส กลุ่มผ้าทอลายมงคลมนตราธิกาญจน์ จังหวัดกาฬสินธุ์
-รางวัลรองชนะเลิศอันดับ 1 เงินรางวัล 20,000 บาท นางสาวอารียา บุญช่วยแล้ว INTHAI จังหวัดสมุทรปราการ
- รางวัลรองชนะเลิศอันดับ 2 เงินรางวัล 10,000 บาท นางสาวจันทิมา ถิระเสถียร ร้านแสงจันทร์จิวเวลรี่ จังหวัดจันทบุรี
รางวัลชมเชย จำนวน 3 รางวัล รางวัลละ 5,000 บาท 1. นายภูวดล จันทรเกษม Feel Youth จังหวัดเชียงใหม่ 2. นายสิทธิศักดิ์ โม้ทอง คุณโด่งผ้าทอน้ำอ่าง จังหวัดอุตรดิตถ์ และ 3.นางสาวพาณิภัส กูลหลัง ไฑบาติก จังหวัดกระบี่
โดยเยาวชน Young OTOP ที่ได้รับรางวัลทั้ง 6 ราย จะได้รับพระราชทานโล่รางวัลต้นกล้านารีรัตน จากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และได้รับการเสริมประสบการณ์เรียนรู้ผ่านการลงพื้นที่ศึกษาดูงาน ณ ประเทศญี่ปุ่น ในเดือนตุลาคม 2567 ต่อไป" นายสุทธิพงษ์ กล่าวในช่วงท้าย
#Young OTOP #ผ้าไทยใส่ให้สนุก #กรมการพัฒนาชุมชน #กระทรวงมหาดไทย
กองสารนิเทศ สป.มท.
ครั้งที่ 1615/2567  วันที่ 19 ส.ค. 2567

ที่มา : https://www.thaigov.go.th/news/contents/details/87258