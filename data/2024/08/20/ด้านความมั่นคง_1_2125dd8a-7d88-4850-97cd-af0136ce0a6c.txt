รัฐบาลไทย-ข่าวทำเนียบรัฐบาล-จังหวัดลำพูน ร่วมกับเหล่ากาชาดจังหวัด จัดโครงการบ้านกาชาด ปันรัก สร้างสุข จังหวัดลำพูน เฉลิมพระเกียรติพระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง 


วันจันทร์ที่ 19 สิงหาคม 2567
19/08/2567
พิมพ์
จังหวัดลำพูน ร่วมกับเหล่ากาชาดจังหวัด จัดโครงการบ้านกาชาด ปันรัก สร้างสุข จังหวัดลำพูน เฉลิมพระเกียรติพระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง
จังหวัดลำพูน ร่วมกับเหล่ากาชาดจังหวัด จัดโครงการบ้านกาชาด ปันรัก สร้างสุข จังหวัดลำพูน เฉลิมพระเกียรติพระบาทสมเด็จพระเจ้าอยู่หัว และสมเด็จพระบรมราชชนนีพันปีหลวง เนื่องในโอกาสวันเฉลิมพระชนมพรรษาประจำปี 2567 ในพื้นที่อำเภอทุ่งหัวช้าง
จังหวัดลำพูน ร่วมกับเหล่ากาชาดจังหวัด จัดโครงการบ้านกาชาด ปันรัก สร้างสุข จังหวัดลำพูน เฉลิมพระเกียรติพระบาทสมเด็จพระเจ้าอยู่หัว และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษาประจำปี 2567 ในพื้นที่อำเภอทุ่งหัวช้าง
วันนี้ (19 ส.ค. 2567) นายสันติธร ยิ้มละมัย ผู้ว่าราชการจังหวัดลำพูน เปิดเผยว่า วันนี้ตนได้ เป็นประธานมอบบ้านในโครงการซ่อมแซมบ้านผู้ยากไร้และด้อยโอกาสในพื้นที่จังหวัดลำพูน (กาชาด ปันรัก สร้างสุขจังหวัดลำพูน) ประจำปีงบประมาณ พ.ศ. 2567 เฉลิมพระเกียรติพระบาทสมเด็จพระเจ้าอยู่หัวและสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษาประจำปี 2567 โดยมี นางสาธิกา กิตติธนดิตถ์ รองนายกเหล่ากาชาดจังหวัดลำพูน นายกองตรี ฉัตรชัย วงศ์ปริยากร นายอำเภอทุ่งหัวช้าง นายกกิ่งกาชาดอำเภอทุ่งหัวช้าง สมาชิกเหล่ากาชาดจังหวัดลำพูน ผู้บริหารองค์กรปกครองส่วนท้องถิ่น กำนัน ผู้ใหญ่บ้าน อสม. ประชาชนจิตอาสา และประชาชนในพื้นที่ เข้าร่วม
นายสันติธร ยิ้มละมัย ผู้ว่าราชการจังหวัดลำพูน กล่าวว่า การจัดกิจกรรมอบบ้านที่จัดขึ้นในครั้งนี้ จังหวัดลำพูน ได้มอบเอกสารทะเบียนประจำบ้าน (ทะเบียนบ้าน) ให้กับชาวบ้านอำเภอทุ่งหัวช้าง จำนวน 3 ราย ได้แก่ นายกล่ำ สุกิน บ้านเลขที่ 20 หมู่ที่ 8 ตำบลตะเคียนปม อำเภอทุ่งหัวช้าง จังหวัดลำพูน และ นางจา นาวา บ้านเลขที่ 22/1 หมู่ที่ 5 ตำบลทุ่งหัวช้าง อำเภอทุ่งหัวช้าง จังหวัดลำพูน และรายที่ 3 นายดาพอ ยอดคำ บ้านเลขที่ 49 หมู่ที่ 3 ตำบลบ้านปวง อำเภอทุ่งหัวช้าง จังหวัดลำพูน โดยได้รับการสนับสนุนงบประมาณในการซ่อมแซมที่อยู่อาศัยจากเหล่ากาชาดจังหวัดลำพูน ซึ่งในปีงบประมาณ พ.ศ. 2567 ที่ผ่านมาเหล่ากาชาดจังหวัดลำพูน ได้อนุมัติงบประมาณในการซ่อมแซมบ้านให้ผู้ยากไร้ รวม 24 หลัง เป็นเงินทั้งสิ้น 699,773 บาท โดยในพื้นที่อำเภอทุ่งหัวช้าง ได้อนุมัติงบประมาณ รวม 3 หลัง เป็นเงินทั้งสิ้น 89,955 บาท
นายสันติธร กล่าวต่อไปว่า สำหรับโครงการซ่อมแซมบ้านผู้ยากไร้และด้อยโอกาสในพื้นที่จังหวัดลำพูน (กาชาด ปันรัก สร้างสุขจังหวัดลำพูน) ประจำปีงบประมาณ พ.ศ. 2567 ได้ดำเนินการด้วยความตั้งใจและเห็นความสำคัญของการสนับสนุนช่วยเหลือให้ประชาชนมี "บ้าน" ซึ่งเป็นหนึ่งในปัจจัย 4 ที่มีความจำเป็นต่อการดำรงชีพพื้นฐานของมนุษย์เป็นศูนย์รวมของสถาบันครอบครัว โครงการฯ ดังกล่าวของเหล่ากาชาดจังหวัดลำพูน และแม่บ้านมหาดไทยจังหวัดลำพูนในวันนี้เป็นการสร้างและซ่อมแซมบ้านให้มีสภาพมั่นคง แข็งแรง ปลอดภัยและถูกสุขอนามัยนับว่าเป็นการช่วยเหลือด้านสังคมสงเคราะห์และบรรเทาความเดือดร้อนให้แก่ประชาชน ซึ่งการช่วยเหลือดังกล่าวจะส่งผลให้สภาพความเป็นอยู่ของพี่น้องประชาชนดีขึ้น
นายสันติธร ยิ้มละมัย ผู้ว่าราชการจังหวัดลำพูน กล่าวทิ้งท้ายว่า ขอขอบคุณและขอชื่นชมองค์กรภาคีเครือข่ายทุกภาคส่วนทั้งภาครัฐ ภาคเอกชน และภาคประชาสังคม ที่บูรณาการความร่วมมือในการดำเนินโครงการซ่อมแซมบ้านผู้ยากไร้และด้อยโอกาสในพื้นที่จังหวัดลำพูน (กาชาด ปันรัก สร้างสุขจังหวัดลำพูน) ประจำปีงบประมาณ พ.ศ. 2567 ที่ได้ร่วมกันสนองพระราชปณิธานของพระบาทสมเด็จพระเจ้าอยู่หัว การทำความ ดี ด้วยหัวใจ ด้วยการรวมพลังจิตอาสา ตลอดจนขอบคุณพี่น้องประชาชนทุกคนที่อยู่ใกล้เคียงที่ให้การสนับสนุนในการปรับปรุงซ่อมแซมบ้านให้สำเร็จลุล่วงไปได้ด้วยดีและร่วมกันสร้างสังคมที่เอื้ออาทรต่อกัน โดยไม่ทิ้งใครไว้ข้างหลัง ตามแนวคิด "ลำพูนไม่ลำพัง รวมพลังเพื่อลำพูน" เพื่อช่วยกันพัฒนาคุณภาพชีวิตชาวลำพูนทุกคนให้ดีขึ้นอย่างยั่งยืน

ที่มา : https://www.thaigov.go.th/news/contents/details/87257