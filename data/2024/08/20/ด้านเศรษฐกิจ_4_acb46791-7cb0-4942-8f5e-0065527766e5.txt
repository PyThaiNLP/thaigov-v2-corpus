รัฐบาลไทย-ข่าวทำเนียบรัฐบาล-ไทย – อินโดนีเซีย แลกเปลี่ยนนโยบายสำคัญระหว่างกัน พร้อมสร้างความเข็มแข็งภาคการเกษตร


วันอังคารที่ 20 สิงหาคม 2567
ไทย – อินโดนีเซีย แลกเปลี่ยนนโยบายสำคัญระหว่างกัน พร้อมสร้างความเข็มแข็งภาคการเกษตร
ไทย – อินโดนีเซีย แลกเปลี่ยนนโยบายสำคัญระหว่างกัน พร้อมสร้างความเข็มแข็งภาคการเกษตร
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เปิดเผยภายหลังหารือร่วมกับ Hon. Mr. Khilmi ประธานกลุ่มมิตรภาพสมาชิกรัฐสภาอินโดนีเซีย-ไทย (Chairman of Indonesia – Thailand Parliamentary Friendship Group) พร้อมด้วย เจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ ว่า สำหรับการหารือวันนี้ ทั้งสองฝ่ายได้มีการแลกเปลี่ยนนโยบายด้านการเกษตรและความมั่นคงทางอาหารระหว่างกัน ทั้งสองฝ่ายได้แลกเปลี่ยนข้อคิดเห็นเกี่ยวกับนโยบายเกษตรและความมั่นคงทางอาหาร โดยฝ่ายไทยกล่าวถึงแผนปฏิบัติการ (2566-2570) ของกระทรวงเกษตรและสหกรณ์ ซึ่งมีเป้าหมายเพื่อยกระดับคุณภาพชีวิตของเกษตรกรโดยให้มีรายได้เพิ่มขึ้นอย่างน้อยปีละ 10% อีกทั้งครอบคลุมยุทธศาสตร์การพัฒนาที่สำคัญ ได้แก่ การเสริมสร้างความมั่นคงทางการเกษตร การเพิ่มขีดความสามารถในการแข่งขันของภาคการเกษตร การส่งเสริมความเท่าเทียมทางสังคมในอุตสาหกรรมการเกษตร การส่งเสริมการจัดการทรัพยากรการเกษตรและสิ่งแวดล้อมอย่างยั่งยืน และการพัฒนาระบบการจัดการและการวิจัยด้านการเกษตร พร้อมมุ่งเน้นการยกระดับความสามารถในการผลิต พัฒนาพันธุ์พืช พันธุ์สัตว์ เครื่องจักรกลและอุปกรณ์การเกษตร สร้างความมั่นคงด้านอาหารและโภชนาการให้เกิดขึ้นในระดับครัวเรือน ชุมชน ท้องถิ่น และประเทศ รวมถึงความสำคัญของความมั่นคงทางอาหารทั้งในระดับทวิภาคีและระดับภูมิภาคอาเซียน
นอกจากนี้ ฝ่ายไทยและฝ่ายอินโดนีเซียมีความร่วมมือที่ดีกันมาอย่างต่อเนื่อง ในภาคการเกษตรและอาหาร ภายใต้ MOU ว่าด้วยความร่วมมือด้านการเกษตรระหว่างทั้งสองประเทศ ทั้งนี้ ฝ่ายอินโดนีเซียมีความสนใจในการดำเนินการของภาคเกษตรของประเทศไทยในส่วนต่าง ๆ อาทิ เทคโนโลยีชีวภาพ การวิจัยและพัฒนา รวมทั้งเสนอให้ประเทศไทยพิจารณาดำเนินความร่วมมือกับอินโดนีเซียในด้านต่าง ๆ เช่น การพัฒนาการเกษตรอย่างยั่งยืน และการจัดการพื้นที่ชุ่มน้ำในประเทศอินโดนีเซีย เป็นต้น ในขณะเดียวกัน ฝ่ายไทยได้เสนอให้อินโดนีเซียส่งเสริมความร่วมมือด้านการประมงระหว่างทั้งสองประเทศ ในการต่อต้านการทำประมงผิดกฎหมาย ขาดการรายงาน และไร้การควบคุม (IUU) และข้อมูลเกี่ยวกับการทำประมงภายใต้นโยบายการจัดสรรพื้นที่และโควตาการทำประมงของอินโดนีเซีย

ที่มา : https://www.thaigov.go.th/news/contents/details/87272