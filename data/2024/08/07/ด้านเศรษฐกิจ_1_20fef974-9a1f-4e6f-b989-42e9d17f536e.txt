รัฐบาลไทย-ข่าวทำเนียบรัฐบาล-บสย. ร่วมงานเปิดตัว “สินเชื่อ SME Green Productivity” ลุยค้ำประกันสินเชื่อ ยกระดับเอสเอ็มอี สู่อุตสาหกรรมสีเขียว


วันพุธที่ 7 สิงหาคม 2567
07/08/2567
พิมพ์
บสย. ร่วมงานเปิดตัว “สินเชื่อ SME Green Productivity” ลุยค้ำประกันสินเชื่อ ยกระดับเอสเอ็มอี สู่อุตสาหกรรมสีเขียว
บสย. ร่วมงานเปิดตัว “โครงการสินเชื่อ SME Green Productivity ยกระดับเพิ่มผลิตภาพเอสเอ็มอีสู่อุตสาหกรรมสีเขียว” โดย SME D Bank โดยมี รมว.อุตสาหกรรม เป็นประธานเปิดงาน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) ร่วมงานเปิดตัว “โครงการสินเชื่อ SME Green Productivity ยกระดับเพิ่มผลิตภาพเอสเอ็มอีสู่อุตสาหกรรมสีเขียว” โดยธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ  SME D Bank โดยมีนางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานเปิดงาน ร่วมด้วย นายพิชิต มิทราวงศ์ กรรมการผู้จัดการ SME D Bank พร้อมด้วยพันธมิตรภาครัฐและเอกชน ณ สำนักงานใหญ่ SME D Bank เมื่อวันที่ 6 สิงหาคม 2567
สำหรับสินเชื่อ SME Green Productivity มุ่งสนับสนุนให้ภาคอุตสาหกรรม และผู้ประกอบการเอสเอ็มอีไทย ยกระดับเพิ่มผลิตภาพเพื่อเข้าสู่อุตสาหกรรมสีเขียว หรือ “Green Industry” โดยมี บสย. ค้ำประกันสินเชื่อ เพื่อช่วยเหลือผู้ประกอบการ SMEs สามารถเข้าถึงสินเชื่อได้ง่ายขึ้น ช่วยให้ผู้ประกอบการมีศักยภาพการแข่งขันสูงขึ้น ลดต้นทุนธุรกิจ และสามารถปรับตัวเข้ากับกฎกติกาการค้าใหม่ระดับสากล ควบคู่การเป็นมิตรกับสิ่งแวดล้อม ลดการปล่อยก๊าซคาร์บอนไดออกไซด์สู่ธรรมชาติ ขับเคลื่อนเศรษฐกิจไทยสู่ความยั่งยืน

ที่มา : https://www.thaigov.go.th/news/contents/details/86789