รัฐบาลไทย-ข่าวทำเนียบรัฐบาล-พ่อเมืองชัยภูมิรวมพลัง "บวร" นำภาคีเครือข่ายและจิตอาสา ร่วมลงแขก ดำนาปลูกข้าว โคก หนอง นา อารยเกษตร ณ แปลงที่ดินของวัดพระธาตุชัยภูมิ เพื่อพัฒนาพื้นที่ เป็นแหล่งท่องเที่ยวเชิงเกษตร


วันพุธที่ 7 สิงหาคม 2567
07/08/2567
พิมพ์
พ่อเมืองชัยภูมิรวมพลัง "บวร" นำภาคีเครือข่ายและจิตอาสา ร่วมลงแขก ดำนาปลูกข้าว โคก หนอง นา อารยเกษตร ณ แปลงที่ดินของวัดพระธาตุชัยภูมิ เพื่อพัฒนาพื้นที่ เป็นแหล่งท่องเที่ยวเชิงเกษตร
พ่อเมืองชัยภูมิรวมพลัง "บวร" นำภาคีเครือข่ายและจิตอาสา ร่วมลงแขก ดำนาปลูกข้าว โคก หนอง นา อารยเกษตร ณ แปลงที่ดินของวัดพระธาตุชัยภูมิ เพื่อพัฒนาพื้นที่และเตรียมพร้อมสู่การเป็นแหล่งท่องเที่ยวเชิงเกษตรในอนาคตต่อไป
วันนี้ (7 ส.ค. 67) นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนพร้อมด้วย นางสาวอรอาภา โล่ห์วีระ รองผู้ว่าราชการจังหวัดชัยภูมิ ได้นำหัวหน้าส่วนราชการ และหน่วยงานอื่น ๆ โดยได้รับเมตตาจากท่านเจ้าคุณพระราชมหาเจติยาภิบาล (ต่อศักดิ์ สุนฺทรวาที) ผู้ช่วยเจ้าอาวาสวัดอรุณราชวราราม รักษาการเจ้าอาวาสวัดโบสถ์ ร่วมกันทำกิจกรรมดำนาปลูกข้าว พันธุ์ข้าวหอมมะลิ กข 105 จำนวน 100 มัด และปลูกหญ้าแฝกจำนวน 5,000 ต้น เพื่อป้องกันการพังทลายของหน้าดินและเป็นการบำรุงรักษาดิน รวมถึงช่วยกันห่มดินด้วยฟางข้าวเพื่อเพิ่มความชุ่มชื้นของหน้าดิน ตลอดจนร่วมกันปลูกผลไม้กว่า 50 ต้น บริเวณโดยรอบวัดพระธาตุชัยภูมิ ตำบลเก่าย่าดี อำเภอแก้งคร้อ จังหวัดชัยภูมิ
นายอนันต์ นาคนิยม ผู้ว่าราชการจังหวัดชัยภูมิ กล่าวว่า การดำเนินการดังกล่าว เป็นการดำเนินการตามโครงการพัฒนาพื้นที่ต้นแบบเพื่อพัฒนาคุณภาพชีวิตแบบอารยเกษตรตามแนวพระราชดำริ ตามหลักทฤษฎีใหม่ ประยุกต์สู่ “โคก หนอง นา อารยเกษตร" โดยได้พัฒนาพื้นที่แปลงที่ดินของวัดพระธาตุชัยภูมิ ตำบลเก่าย่าดี อำเภอแก้งคร้อ จังหวัดชัยภูมิ สู่พื้นที่แปลงนาสาธิตสำหรับการเพาะปลูกพืชผลทางการเกษตรที่มีแหล่งน้ำสำหรับกักเก็บน้ำ พร้อมทั้งมีการสร้างอาคารเพื่อเป็นศูนย์การเรียนรู้ต้นแบบอารยเกษตร โดยออกแบบภูมิทัศน์ตามหลัก "ผังภูมิสังคม" ให้เหมาะสมและสอดคล้องกับการใช้ประโยชน์พื้นที่อย่างคุ้มค่า มีประสิทธิภาพ ได้ประโยชน์สูงสุด ซึ่งจังหวัดชัยภูมิมีความมุ่งมั่นในการพัฒนาพื้นที่เพื่อขยายผลเป็นสถานที่ท่องเที่ยวได้ในอนาคต
นายอนันต์ นาคนิยม ผู้ว่าราชการจังหวัดชัยภูมิ กล่าวเพิ่มเติมว่า โครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา อารยเกษตร" จังหวัดชัยภูมิได้รับเมตตาจากท่านเจ้าคุณพระราชมหาเจติยาภิบาล (ต่อศักดิ์ สุนฺทรวาที) ผู้ช่วยเจ้าอาวาสวัดอรุณราชวราราม รักษาการเจ้าอาวาสวัดโบสถ์ ประธานโครงการก่อสร้างวัดพระธาตุชัยภูมิ ในการดำเนินโครงการให้เป็นพื้นที่แปลงนาสาธิตสำหรับการเพาะปลูกพืชผลทางการเกษตรที่มีการสร้างแหล่งน้ำไว้สำหรับกักเก็บน้ำ มีการกำหนดตำแหน่งขอบเขตพื้นที่ของอาคารศูนย์การเรียนรู้ และเตรียมพร้อมสู่การพัฒนาให้เป็นแหล่งท่องเที่ยวเชิงเกษตรต่อไป-
นายอนันต์ นาคนิยม ผู้ว่าราชการจังหวัดชัยภูมิ กล่าวในช่วงท้ายว่า การพัฒนาพื้นที่ ตามแบบอารยเกษตร ถือกำเนิดขึ้นโดยพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงคิดค้นทฤษฎีใหม่เป็นจำนวนมากเพื่อพัฒนาคุณภาพในชีวิตของพี่น้องประขาชนทุกคน อาทิ เลี้ยงดินให้ดินเลี้ยงพืช ป่าเปียก หลุมขนมครก อธรรมปราบอธรรม โดยต่อมา พระบาทสมเด็จพระเจ้าอยู่หัว ทรงมีพระราชปณิธานในการสืบสาน รักษา และต่อยอด จึงพระราชทานโครงการโคก หนอง นา ซึ่งเป็นโครงการที่ประยุกต์และต่อยอดมาจากการเกษตรทฤษฎีใหม่ของพระบรมราชชนก ซึ่งจังหวัดชัยภูมิได้น้อมนำพระราชดำริ และสนองนโยบายของกระทรวงมหาดไทยที่ได้น้อมนำไปขับเคลื่อน โดยมีนโยบายให้ทุกจังหวัด ทุกอำเภอ ทุกหมู่บ้าน ได้ร่วมกันดำเนินการ "โครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา" หรือโครงการ "อารยเกษตร" ซึ่งจะช่วยทำให้พื้นที่ที่เราพัฒนาแล้วจะเกิดความสวยงาม ทั้งภาพลักษณ์ และอรรถประโยชน์ มองทางไหนก็มีความสวยงาม สบายตา เป็นแหล่งท่องเที่ยวทางธรรมชาติ มีคลองไส้ไก่คดเคี้ยวเลี้ยวลด มีผืนแผ่นดินทำมาหากิน อยู่อาศัย ที่มีต้นไม้สูง กลาง ต่ำ เตี้ย เรี่ยดิน อันจะทำให้คนมีกิน มีใช้ ดูแลให้คนในครอบครัวมีความสุข ต่อยอดสู่การมีคุณภาพชีวิตที่ดีขึ้นอย่างยั่งยืน

ที่มา : https://www.thaigov.go.th/news/contents/details/86824