รัฐบาลไทย-ข่าวทำเนียบรัฐบาล-ธอส. จัดโครงการประกวดนวัตกรรมการเงิน “GHB Open Innovation Hackathon” ชูแนวคิด “Digital Life Customer Experience”


วันพุธที่ 7 สิงหาคม 2567
07/08/2567
พิมพ์
ธอส. จัดโครงการประกวดนวัตกรรมการเงิน “GHB Open Innovation Hackathon” ชูแนวคิด “Digital Life Customer Experience”
ธอส. จัด “โครงการประกวดนวัตกรรมการเงิน “GHB Open Innovation Hackathon” ประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” โดยธนาคารร่วมคัดเลือก 10 ผลงานเด่น เข้าร่วมประกวดชิงเงินรางวัลรวมมูลค่ากว่า 200,000 บาท
ธนาคารอาคารสงเคราะห์ (ธอส.) จัด “โครงการประกวดนวัตกรรมการเงิน “GHB Open Innovation Hackathon” ประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” โดยธนาคารร่วมคัดเลือก 10 ผลงานเด่น เข้าร่วมประกวดชิงเงินรางวัลรวมมูลค่ากว่า 200,000 บาท พร้อมประกาศผลผู้ชนะวันที่ 14 สิงหาคม 2567 นี้
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” โดยตลอดระยะเวลากว่า 70 ปี ได้สนับสนุนให้คนไทยมีที่อยู่อาศัยเป็นของตนเองมาแล้วมากกว่า 4.4 ล้านครอบครัว ซึ่งในปีนี้ ธอส. ยังคงเดินหน้าพัฒนาผลิตภัณฑ์และบริการทางการเงินอย่างต่อเนื่อง จึงได้จัดการประกวด “โครงการประกวดนวัตกรรมการเงิน “GHB Open Innovation Hackathon” ซึ่งเป็นการประกวดต้นแบบนวัตกรรมในรูปแบบ Hackathon ภายใต้แนวคิด “Digital Life Customer Experience” เพื่อนำเสนอแนวความคิดสร้างสรรค์ในการพัฒนานวัตกรรมการเงินใหม่ ๆ ที่สามารถนำไป
ใช้ได้จริง และสร้างผลกระทบเชิงบวกต่อสังคม ที่จะส่งผลดีให้ลูกค้า โดยเฉพาะกลุ่มผู้มีรายได้น้อยและปานกลาง ได้มีที่อยู่อาศัยเป็นของตนเองมากขึ้น โดยจากการเปิดรับสมัครผู้เข้าแข่งขันในระหว่างวันที่ 24 มิถุนายน - 10 กรกฎาคม 2567 ที่ผ่านมา มีทีมบุคคลทั่วไป และสตาร์ทอัพจากทั่วประเทศสนใจสมัครเข้าร่วมโครงการฯ และร่วมส่งผลงานแนวคิดนวัตกรรมการเงินเข้ามาเป็นจำนวนมากกว่า 46 แนวคิด ซึ่ง ธอส. ได้ดำเนินการคัดเลือกทีมที่มีศักยภาพและมีความคิดสร้างสรรค์จำนวน 10 ทีม เรียบร้อยแล้ว
“การจัดทำโครงการ GHB Open Innovation Hackathon เป็นการตอกย้ำถึงความมุ่งมั่นของ ธอส. ในการส่งเสริมและสนับสนุนนวัตกรรมการเงินที่เกี่ยวข้องกับการอยู่อาศัยในยุคดิจิทัล ซึ่งเชื่อว่าการร่วมมือกันของ ธอส. และผู้ที่สนใจเข้าร่วมแข่งขัน จะทำให้เกิดไอเดียและแนวคิดใหม่ ๆ ที่สามารถนำมาพัฒนาผลิตภัณฑ์และบริการ อีกทั้งจะทำให้สามารถช่วยพัฒนาคุณภาพชีวิตของประชาชนได้ต่อไป” นายกมลภพ กล่าว
ทั้งนี้ ธอส. จะทำการประกาศรายชื่อผู้ชนะการแข่งขันจำนวน 3 ทีม ในวันที่ 14 สิงหาคม 2567 โดยผู้ชนะการประกวด จะได้รับเงินรางวัลรวมมูลค่ากว่า 200,000 บาท พร้อมประกาศนียบัตร และโล่รางวัล นอกจากนี้ แต่ละทีมจะได้รับการสนับสนุนและคำปรึกษาจากผู้เชี่ยวชาญและวิทยากรชั้นนำตลอดระยะเวลาโครงการฯ เพื่อพัฒนาผลงานนวัตกรรมการเงินให้ดียิ่งขึ้น ซึ่งเป็นการเสริมสร้างโอกาสในการเติบโตและการพัฒนานวัตกรรมการเงินในอนาคต ผู้ที่สนใจสามารถร่วมส่งกำลังใจให้ผู้ผ่านเข้ารอบ 10 ทีมสุดท้าย โดยสอบถามรายละเอียดเพิ่มเติมและติดตามการแข่งขันได้ที่ Facebook Page : GHB Open Innovation Hackathon

ที่มา : https://www.thaigov.go.th/news/contents/details/86818