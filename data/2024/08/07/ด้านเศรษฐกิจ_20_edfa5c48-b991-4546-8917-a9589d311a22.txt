รัฐบาลไทย-ข่าวทำเนียบรัฐบาล-กบข. ผนึกกำลัง ทิพย ร่วมโปรเจคสุดพิเศษเพื่อสมาชิก ภายใต้โครงการ “กบข. - ทิพย เติมเต็มความสุข ส่งต่ออนาคต”


วันพุธที่ 7 สิงหาคม 2567
07/08/2567
พิมพ์
กบข. ผนึกกำลัง ทิพย ร่วมโปรเจคสุดพิเศษเพื่อสมาชิก ภายใต้โครงการ “กบข. - ทิพย เติมเต็มความสุข ส่งต่ออนาคต”
กบข. และ ทิพยประกันภัย ร่วมกันเปิดตัวโครงการ “กบข.-ทิพย เติมเต็มความสุข ส่งต่ออนาคต” ออกแคมเปญพิเศษประกันภัยอุบัติเหตุส่วนบุคคล นำรายได้ส่วนหนึ่งสนับสนุนทุนการศึกษาให้ 27 โรงเรียนทั่วประเทศ
นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า กบข. และทิพยประกันภัยเป็นพันธมิตรสวัสดิการที่ดีต่อกันมานานนับตั้งแต่ปี 2545 ประกอบกับปีนี้มีความพิเศษครบรอบ 27 ปี กบข. และ ครบรอบ 72 ปี ทิพยประกันภัย จึงเกิดเป็นโครงการ “กบข.-ทิพย เติมเต็มความสุข ส่งต่ออนาคต” โดยมีวัตถุประสงค์ เพื่อมอบความคุ้มครองและดูแลชีวิตสมาชิก กบข. กับบริการประกันภัยอุบัติเหตุส่วนบุคคล เบี้ยประกันราคาพิเศษ และสนับสนุนการศึกษาให้กับเยาวชน ระยะเวลาโครงการ 1 ปี สิ้นสุดเดือนสิงหาคม 2568
โดยโครงการฯ นี้ ทิพยประกันภัยจะนำรายได้ส่วนหนึ่งจากการขายประกันภัยอุบัติเหตุส่วนบุคคล มอบเป็นทุนการศึกษาให้กับโรงเรียนจำนวน 27 แห่งทั่วประเทศ ซึ่ง กบข. อยู่ระหว่างการประสานงานกับสำนักงานคณะกรรมการการศึกษาขั้นพื้นฐาน (สพฐ.) ในการคัดเลือกโรงเรียนที่ต้องการให้สนับสนุนและสร้างโอกาสทางการศึกษาแก่เยาวชน
“ทุกๆ การซื้อกรมธรรม์ประกันภัยของสมาชิก กบข. ในโครงการนี้ รายได้ส่วนหนึ่งจะนำไปสมทบเป็นทุนการศึกษา นอกจาก สมาชิก กบข. จะได้รับความคุ้มครองจากประกันภัยอุบัติเหตุส่วนบุคคลที่ให้ความคุ้มครองเทียบเท่าประกันทั่วไปในราคาที่จับต้องได้แล้ว ยังมีส่วนในการช่วยเติมเต็มสังคม จึงคาดหวังว่าโครงการนี้จะบรรลุเป้าหมาย และขอเชิญชวนให้สมาชิก กบข. มาร่วมส่งต่ออนาคตให้กับเยาวชนไทย” นายทรงพล กล่าว
อย่างไรก็ตาม ปัจจุบัน กบข. มีสมาชิกจำนวน 1.2 ล้านราย โดยสมาชิกให้ความสนใจสวัสดิการในหมวดประกันภัยและประกันชีวิต มียอดการใช้สิทธิ์สูงสุดเป็นอันดับที่ 2 ของสวัสดิการทั้งหมดของ กบข. ซึ่งมีการใช้สิทธิ์หมวดประกันเฉลี่ยปีละ 7% จากสมาชิกทั้งหมด
ด้าน ดร.สมพร สืบถวิลกุล ประธานเจ้าหน้าที่บริหาร บริษัท ทิพย กรุ๊ป โฮลดิ้งส์ จำกัด (มหาชน) และกรรมการผู้จัดการใหญ่ บริษัท ทิพยประกันภัย จำกัด (มหาชน) กล่าวว่า เนื่องในโอกาสครบรอบ 72 ปี ทิพยประกันภัย และครบรอบ 27 ปี กบข. ทั้งสององค์กรได้ร่วมกันจัดตั้งโครงการ "กบข. - ทิพย เติมเต็มความสุข ส่งต่ออนาคต" เพื่อมอบสิทธิพิเศษให้กับสมาชิก กบข. อีกทั้งยังเป็นการสนับสนุนให้สมาชิก กบข. ทุกคน ได้มีประกันภัยอุบัติเหตุส่วนบุคคล เพื่อเป็นหลักประกันให้สามารถใช้ชีวิตได้อย่างมีความสุข ปราศจากความกังวล ด้วยกรมธรรม์ประกันอุบัติเหตุระยะสั้นในราคาพิเศษ 27 บาท ให้ความคุ้มครองสูงสุด 10,000 บาท และ 72 บาท ให้ความคุ้มครองสูงสุด 72,000 บาท โดยมีระยะเวลาความคุ้มครอง 30 วัน ตั้งแต่วันที่ซื้อกรมธรรม์ สมาชิก กบข. โดยสมาชิก กบข. สามารถซื้อกรมธรรม์ผ่านช่องทางออนไลน์ได้ตั้งแต่วันนี้ - 31 สิงหาคม 2568
ลูกค้าสมาชิก กบข. ที่ซื้อประกันภัยจะได้รับกรมธรรม์ในรูปแบบ e-policy เพื่อสนับสนุนการลดการใช้กระดาษและช่วยลดโลกร้อน นอกจากนี้ยังช่วยเติมเต็มความสุข ส่งต่ออนาคต สร้างโอกาสทางการศึกษาแก่เยาวชน โดยรายได้ส่วนหนึ่งจากเบี้ยประกันภัยในโครงการนี้จะนำไปมอบเป็นทุนการศึกษาเพื่อสนับสนุนและสร้างอนาคตที่ดีให้กับบุตรของสมาชิกกบข. และมอบให้กับโรงเรียนในสังกัด สพฐ จำนวน 27 แห่งทั่วประเทศ อีกด้วย
สำหรับลูกค้าสมาชิก กบข. ที่ซื้อประกันอุบัติเหตุระยะสั้น ภายใต้โครงการ "กบข. - ทิพย เติมเต็มความสุข ส่งต่ออนาคต" ทุกกรมธรรม์ ตั้งแต่วันนี้ – 31 สิงหาคม 2568 จะได้ร่วมลุ้นรับรางวัลต่างๆ มากมาย รวมมูลค่ากว่า 600,000 บาท อาทิ จักรยานยนต์ไฟฟ้า จำนวน 10 รางวัล สลากออมสิน จำนวน 72 รางวัล กระเป๋าเดินทาง จำนวน 72 ใบ เป็นต้น

ที่มา : https://www.thaigov.go.th/news/contents/details/86827