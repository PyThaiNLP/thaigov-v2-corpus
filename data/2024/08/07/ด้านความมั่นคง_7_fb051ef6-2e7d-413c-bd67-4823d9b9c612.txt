รัฐบาลไทย-ข่าวทำเนียบรัฐบาล-อธิบดี สถ. ปลื้ม “รร.สังกัดเทศบาลตำบลแพรกษา” ลุยกวาดรางวัลการแข่งขันทักษะทางวิชาการและการแข่งขันกีฬา อปท. ระดับภาคในหลายรายการ และเข้าสู่รอบการแข่งขันในระดับประเทศ


วันพุธที่ 7 สิงหาคม 2567
07/08/2567
พิมพ์
อธิบดี สถ. ปลื้ม “รร.สังกัดเทศบาลตำบลแพรกษา” ลุยกวาดรางวัลการแข่งขันทักษะทางวิชาการและการแข่งขันกีฬา อปท. ระดับภาคในหลายรายการ และเข้าสู่รอบการแข่งขันในระดับประเทศ
อสถ. ปลื้ม “รร.สังกัดเทศบาลตำบลแพรกษา” ลุยกวาดรางวัลการแข่งขันทักษะทางวิชาการและการแข่งขันกีฬา อปท. ระดับภาคในหลายรายการ และเข้าสู่รอบการแข่งขันในระดับประเทศ ชื่นชม “เป็นสถานศึกษาสังกัด อปท. ตัวอย่าง” ที่สามารถพัฒนาและส่งเสริมทักษะให้กับนักเรียน
อธิบดี สถ. ปลื้ม “รร.สังกัดเทศบาลตำบลแพรกษา” ลุยกวาดรางวัลการแข่งขันทักษะทางวิชาการและการแข่งขันกีฬา อปท. ระดับภาคในหลายรายการ และเข้าสู่รอบการแข่งขันในระดับประเทศ ชื่นชม “เป็นสถานศึกษาสังกัด อปท. ตัวอย่าง” ที่สามารถพัฒนาและส่งเสริมทักษะให้กับนักเรียนอย่างเป็นรูปธรรมควบคู่การต่อยอดมุ่งสู่ความเป็นเลิศ
วันนี้ (7 ส.ค. 67) นายขจร ศรีชวโนทัย อธิบดีกรมส่งเสริมการปกครองท้องถิ่น เปิดเผยว่า กระทรวงมหาดไทย โดยกรมส่งเสริมการปกครองท้องถิ่น ได้จัดกิจกรรมการแข่งขันทักษะทางวิชาการ ครั้งที่ 29 ระดับภาคตะวันออก ประจำปีงบประมาณ พ.ศ. 2567 มีสถานศึกษาที่มีผลการแข่งขันโดดเด่นอย่างมาก คือ โรงเรียนสังกัดเทศบาลตำบลแพรกษา จังหวัดสมุทรปราการ ภายใต้การนำของ นางอรัญญา สุวรรณบุตร นายกเทศมนตรีตำบลแพรกษา ซึ่งมี ดร.ยงยุทธ สุวรรณบุตร ที่ปรึกษากิตติมศักดิ์นายกเทศมนตรีตำบลแพรกษา เป็นผู้ผลักดันส่งทีมเด็กนักเรียนโรงเรียนสังกัดเทศบาลตำบลแพรกษา เข้าแข่งขันจนสามารถคว้ารางวัลได้มากมาย ซึ่งในวันนี้ คณะผู้บริหาร สมาชิกสภาเทศบาลตำบลแพรกษา ได้ร่วมเป็นเกียรติในพิธีเชิดชูเกียรติและมอบเกียรติบัตรแก่คณะครูและนักเรียนที่เข้าร่วมการแข่งขัน “วังน้ำเย็นวิชาการ” ครั้งที่ 29 ณ ห้องประชุมชั้น 5 สำนักงานเทศบาลตำบลแพรกษา ตำบลแพรกษา อำเภอเมืองสมุทรปราการ จังหวัดสมุทรปราการ
“กรมส่งเสริมการปกครองท้องถิ่น ได้กำหนดให้มีกิจกรรมแข่งขันทักษะทางวิชาการ ในระดับภาค และระดับประเทศ โดยมอบหมายให้เทศบาลเมืองวังน้ำเย็น อำเภอวังน้ำเย็น จังหวัดสระแก้ว ให้เป็นเจ้าภาพดำเนินโครงการแข่งขันทักษะทางวิชาการ ครั้งที่ 29 ระดับภาคตะวันออก ประจำปีงบประมาณ พ.ศ.2567 ภายใต้คำขวัญในการจัดงานว่า “การศึกษาท้องถิ่นก้าวไกล สร้างเด็กไทยสู่สากล” เพื่อเป็นการประชาสัมพันธ์เผยแพร่ผลงานการจัดการศึกษา ให้ประชาชนทั่วไปได้ทราบถึงศักยภาพและขีดความสามารถในการจัดการศึกษาท้องถิ่น โดยดำเนินโครงการฯ ในระหว่างวันที่ 25 - 27 กรกฎาคม 2567 ซึ่งมีองค์กรปกครองส่วนท้องถิ่นในพื้นที่ภาคตะวันออก เข้าร่วมการแข่งขันทักษะทางวิชาการ จำนวน 63 แห่ง” นายขจรฯ กล่าวในช่วงต้น
นายขจร ศรีชวโนทัย อธิบดีกรมส่งเสริมการปกครองท้องถิ่น กล่าวต่อไปอีกว่า การแข่งขันทักษะทางวิชาการในครั้งนี้ เทศบาลตำบลแพรกษา ซึ่งเป็นสถานศึกษาในสังกัดกรมส่งเสริมการปกครองท้องถิ่น กระทรวงมหาดไทย ได้ส่งคณะครูและนักเรียนเข้าร่วมการแข่งขัน จำนวน 74 รายการ จากทั้งหมด 107 รายการ ได้แก่ 1) โรงเรียนอนุบาลแพรกษาวิเทศศึกษา ได้รับรางวัลเหรียญทอง จำนวน 4 รางวัล รางวัลเหรียญเงิน จำนวน 2 รางวัล และรางวัลเหรียญทองแดง จำนวน 1 รางวัล 2) โรงเรียนแพรกษาวิเทศศึกษา ได้รับรางวัลเหรียญทอง จำนวน 20 รางวัล รางวัลเหรียญเงิน จำนวน 11 รางวัลเหรียญทองแดง จำนวน 4 รางวัล และรางวัลเข้าร่วม จำนวน 3 รางวัล 3) โรงเรียนมัธยมแพรกษาวิเทศ ได้รับรางวัลเหรียญทอง จำนวน 14 รางวัล รางวัลเหรียญเงิน จำนวน 9 และรางวัลเหรียญทองแดง จำนวน 4 รางวัล
“โรงเรียนในสังกัดเทศบาลตำบลแพรกษา ยังสามารถผ่านเข้าแข่งขันในระดับประเทศ 2 โรงเรียน จำนวน 11 รายการ ซึ่งจะแข่งขันในระหว่างวันที่ 2 – 5 กันยายน 2567 ณ เทศบาลนครเชียงราย จังหวัดเชียงราย ได้แก่ โรงเรียนแพรกษาวิเทศศึกษา จำนวน 7 รายการ ประกอบด้วย โครงงานภาษาจีน ระดับชั้น ป.4 – 6 การแสดงละครภาษาอังกฤษ ระดับชั้น ป.1 – 6 การแข่งขันสื่อนวัตกรรม ภาษาจีน การกล่าวสุนทรพจน์ภาษาอังกฤษ ระดับชั้น ป.4 – 6 โครงงานการงานอาชีพฯ ระดับชั้น ป.1 – 3 โครงงานสุขศึกษาฯ ระดับชั้น ป.1-3 โครงงานภาษาจีน ระดับชั้น ป.1-3 โรงเรียนมัธยมแพรกษาวิเทศศึกษา จำนวน 4 รายการ ประกอบด้วย การแข่งขันวาดภาพระบายสี ระดับชั้น ม.1 – 3 การแข่งขันร้องเพลงลูกทุ่งพร้อมแดนเซอร์ ระดับชั้น ม.1 – 6 การแข่งขันสุนทรพจน์ภาษาอังกฤษ ระดับชั้น ม.4 – 6 การแข่งขันตอบปัญหาคุณธรรม ระดับชั้น ม.1 – 3” นายขจร กล่าว
นายขจร ศรีชวโนทัย อธิบดีกรมส่งเสริมการปกครองท้องถิ่น กล่าวเพิ่มเติมอีกว่า นอกจากนี้ การแข่งขันกีฬานักเรียนองค์กรปกครองส่วนท้องถิ่นแห่งประเทศไทย วังน้ำเย็นเกมส์ ครั้งที่ 38 เทศบาลตำบลแพรกษาได้ส่งนักเรียนเข้าร่วมแข่งขัน 2 โรงเรียน จำนวน 26 รายการ จากทั้งหมด 88 รายการ ได้แก่ โรงเรียนแพรกษาวิเทศศึกษา ได้รับรางวัลเหรียญทอง จำนวน 2 รางวัล รางวัลเหรียญเงิน จำนวน 3 รางวัล รางวัลเหรียญทองแดง จำนวน 3 รางวัล และผ่านเข้าแข่งขันในระดับประเทศ จำนวน 8 รายการ คือ กีฬาหมากรุกไทย รุ่นอายุไม่เกิน 12 ปี ชาย แบดมินตัน รุ่นอายุไม่เกิน 12 ปี ประเภทชายเดี่ยว ประเภทชายคู่ ประเภทหญิงเดี่ยว ประเภทหญิงคู่ และประเภทคู่ผสม กรีฑา วิ่ง 200 เมตร รุ่นอายุไม่เกิน ชาย เทเบิลเทนนิส รุ่นอายุไม่เกิน ประเภทหญิงคู่
“ขอชื่นชมและขอแสดงความยินดีกับคณะครูและนักเรียนโรงเรียนในสังกัดเทศบาลตำบลแพรกษาทุกท่านในฐานะตัวแทนของโรงเรียนในสังกัดองค์กรปกครองส่วนท้องถิ่น ที่เข้าร่วมการแข่งขันทักษะวิชาการ รวมถึงการแข่งขันกีฬาในสังกัดองค์กรปกครองส่วนท้องถิ่น ซึ่งสามารถทำผลงานได้เป็นที่น่าประทับใจ จากการฝึกฝนและพยายามของทุกคนจนได้รับรางวัล ต่อเนื่องไปจนถึงเข้ารอบในระดับประเทศ นับว่าเป็นที่น่ายินดีและน่าดีใจที่ได้เห็นเด็กและเยาวชนคนไทยที่มีความรู้ความสามารถ พัฒนายกระดับทักษะความรู้ทั้งด้านวิชาการและด้านกีฬา สามารถต่อยอดไปสู่การประกอบอาชีพ อันจะนำไปสู่การมีคุณภาพชีวิตที่ดี นับสถานศึกษาขององค์กรปกครองส่วนท้องถิ่นตัวอย่างที่พัฒนาและส่งเสริมทักษะให้กับนักเรียนอย่างเป็นรูปธรรม ซึ่งสอดคล้องตามนโยบายของกระทรวงมหาดไทย ในการส่งเสริมสนับสนุนให้เด็กนักเรียนและนักศึกษา ในสถานศึกษาสังกัดองค์กรปกครองส่วนท้องถิ่นทุกแห่งเข้าร่วมแข่งขันกีฬา เพื่อสร้างความรักความสามัคคีความมีระเบียบวินัย สร้างความสัมพันธ์ที่ดีระหว่างองค์กรปกครองส่วนท้องถิ่นด้วยกันเป็นการพัฒนาสุขภาพพลานามัยให้สมบูรณ์แข็งแรงทั้งร่างกายและจิตใจ สร้างภูมิต้านทานโรคภัยไข้เจ็บและที่สำคัญเป็นการป้องกันให้เด็กและเยาวชนได้ห่างไกลยาเสพติด โดยจัดให้มีการแข่งขันกีฬานักเรียนในสังกัดองค์กรปกครองส่วนท้องถิ่น พร้อมสนับสนุนให้นักเรียนนักศึกษาในสถานศึกษาสังกัดองค์กรปกครองส่วนท้องถิ่นทุกเพศทุกวัยได้เล่นกีฬาอย่างทั่วถึง และมุ่งพัฒนาสู่ความเป็นเลิศในอนาคต” นายขจรฯ กล่าวในช่วงท้าย

ที่มา : https://www.thaigov.go.th/news/contents/details/86820