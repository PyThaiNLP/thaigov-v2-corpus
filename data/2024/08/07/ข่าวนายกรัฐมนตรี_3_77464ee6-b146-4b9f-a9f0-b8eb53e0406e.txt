รัฐบาลไทย-ข่าวทำเนียบรัฐบาล-นายกรัฐมนตรีชมนิทรรศการ “โครงการหลวง 55” ส่งตรงผลิตผลและผลิตภัณฑ์โดยเกษตรกรบนพื้นที่สูงของมูลนิธิโครงการหลวงจากยอดดอย 39 แห่ง ใน 7 จังหวัดภาคเหนือ สู่ผู้บริโภคในเมือง 


วันพุธที่ 7 สิงหาคม 2567
07/08/2567
พิมพ์
นายกรัฐมนตรีชมนิทรรศการ “โครงการหลวง 55” ส่งตรงผลิตผลและผลิตภัณฑ์โดยเกษตรกรบนพื้นที่สูงของมูลนิธิโครงการหลวงจากยอดดอย 39 แห่ง ใน 7 จังหวัดภาคเหนือ สู่ผู้บริโภคในเมือง
นายกรัฐมนตรีชมนิทรรศการ “โครงการหลวง 55” ส่งตรงผลิตผลและผลิตภัณฑ์โดยเกษตรกรบนพื้นที่สูงของมูลนิธิโครงการหลวงจากยอดดอย 39 แห่ง ใน 7 จังหวัดภาคเหนือ สู่ผู้บริโภคในเมือง
วันนี้ (7 สิงหาคม 2567)  เวลา 16.00 น. ณ ศูนย์การค้าเซ็นทรัลเวิลด์ เขตปทุมวัน กรุงเทพมหานคร  นายเศรษฐา ทวีสิน นายกรัฐมนตรี  เยี่ยมชมนิทรรศการ “โครงการหลวง 55” ภายใต้แนวคิด “Love for the Earth สัมผัสทุกไออุ่น คุณความรักจากแผ่นดิน”  โดยมี นางสาวพัชรินทร์ เก่งกาจ ผู้ช่วยผู้อำนวยการมูลนิธิโครงการหลวง  นางสาวทิพวรรณ เรืองบุญ อาสาสมัครมูลนิธิโครงการหลวง   นางสาววัลยา จิราธิวัฒน์ กรรมการผู้จัดการใหญ่และประธานเจ้าหน้าที่บริหาร บริษัท เซ็นทรัลพัฒนา จำกัด และผู้บริหาร บมจ. เซ็นทรัลพัฒนา จำกัด  ผู้บริหารมหาวิทยาลัยเกษตรศาสตร์  พร้อมด้วย หน่วยงานภาครัฐ หน่วยงานภาคเอกชน ประชาชน เข้าร่วมงานในวันนี้
น.ส.เกณิกา อุ่นจิตร์ รองโฆษกประจำสำนักนายกรัฐมนตรี  เปิดเผยว่า นายกรัฐมนตรีชมวีดิทัศน์เฉลิมพระเกียรติ เรื่อง “The Royal Project Celebrations : Love For The Earth สัมผัสทุกไออุ่น คุณความรักจากแผ่นดิน”
พร้อมเยี่ยมชมนิทรรศการ “โครงการหลวง 55” ได้แก่ 1) การสาธิตวิธีการชงชา 2) นิทรรศการ “72 พรรษา ทศมมหาราชา พระมหากรุณาหลั่งไหลสู่แผ่นดิน” 3) ร้านจำหน่ายของโครงการส่วนพระองค์ 4) ผลิตภัณฑ์ บริษัท ดอยคำ ผลิตภัณฑ์อาหาหาร จำกัด ร้านค้าของสถาบันค้นคว้าและพัฒนาผลิต มหาวิทยาลัยเกษตรศาสตร์ 5) ร้านจำหน่ายหัตถกรรมและผลิตภัณฑ์ของมูลนิธิโครงการหลวง อาทิเช่น บุหงาโครงการหลวง ผัก ผลไม้สด อาหารแปรรูป สมุนไพรแปรรูป รวมถึงจำหน่ายไม้ดอก ไม้ประดับ และไม้กระถาง  และ 6) ร้านอาหารปรุงสำเร็จจากมูลนิธิโครงการหลวง
สำหรับการจัดนิทรรศการ “โครงการหลวง 55” จัดขึ้นระหว่างวันที่ 1-13 สิงหาคม 2567 โดยมูลนิธิโครงการหลวง ร่วมกับมหาวิทยาลัยเกษตรศาสตร์ และกลุ่มบริษัท เซ็นทรัลพัฒนา จำกัด เพื่อเฉลิมพระเกียรติพระบาทสมเด็จพระเจ้าอยู่หัว องค์นายกกิตติมศักดิ์มูลนิธิโครงการหลวง เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เฉลิมพระเกียรติสมเด็จพระนางเจ้า ฯ พระบรมราชินี น้อมรำลึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้ทรงก่อตั้งมูลนิธิโครงการหลวง และเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสวันเฉลิมพระชนมพรรษา 12 สิงหาคม 2567 รวมทั้งเพื่อเผยแพร่ผลสำเร็จการดำเนินงานในโอกาสครบ 55 ปี ของมูลนิธิโครงการหลวง และส่งเสริมการจำหน่ายผลิตผลและผลิตภัณฑ์ของมูลนิธิโครงการหลวง โดยงานนี้ได้นำผลิตผล และผลิตภัณฑ์ที่เป็นผลลัพธ์ของการส่งเสริมอาชีพแก่เกษตรกรบนพื้นที่สูงของมูลนิธิโครงการหลวง ส่งตรงจากยอดดอย 39 แห่ง ใน 7 จังหวัดภาคเหนือ ได้แก่ เชียงใหม่ เชียงราย แม่ฮ่องสอน ลำพูน พะเยา ลำปาง และตาก มาสู่ชาวเมือง นอกจากเป็นการสนับสนุนการสร้างรายได้ที่ยั่งยืนให้แก่เกษตรกรชาวไทยภูเขาบนพื้นที่สูงกว่า 12,000 รายแล้ว ยังเป็นการช่วยให้ชาวเมืองได้บริโภคสินค้าที่ดี ปลอดภัย รวมถึง สืบสาน รักษา และต่อยอดงานของโครงการหลวง ให้เกิดประโยชน์แก่ประชาชนคนไทยอีกด้วย

ที่มา : https://www.thaigov.go.th/news/contents/details/86830