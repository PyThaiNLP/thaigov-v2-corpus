รัฐบาลไทย-ข่าวทำเนียบรัฐบาล-“วราวุธ” รมว.พม. หนุน นิคมสร้างตนเองระยอง จับมือ “ปตท.” ปลูกป่า กระตุ้นสังคม เพิ่มพื้นที่สีเขียว โครงการเขาจอมแหเปิดประตูสู่ระยอง ประจำปี 67


วันพุธที่ 7 สิงหาคม 2567
“วราวุธ” รมว.พม. หนุน นิคมสร้างตนเองระยอง จับมือ “ปตท.” ปลูกป่า กระตุ้นสังคม เพิ่มพื้นที่สีเขียว โครงการเขาจอมแหเปิดประตูสู่ระยอง ประจำปี 67
“วราวุธ” รมว.พม. หนุน นิคมสร้างตนเองระยอง จับมือ “ปตท.” ปลูกป่า กระตุ้นสังคม เพิ่มพื้นที่สีเขียว โครงการเขาจอมแหเปิดประตูสู่ระยอง ประจำปี 67
วันที่ 7 สิงหาคม 2567 ที่จังหวัดระยอง นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรมปลูกป่าเพิ่มพื้นที่สีเขียวโครงการเขาจอมแหเปิดประตูสู่ระยอง ประจำปี 2567 ณ เขาจอมแห ตำบลมะขามคู่ อำเภอนิคมพัฒนา จังหวัดระยอง เพื่อเป็นการขยายพื้นที่ป่าเขาจอมแหเพิ่มเติมอีก 36 ไร่ จากเดิมที่มีการปลูกป่า 64 ไร่ รวมเป็น 100 ไร่ ซึ่งอยู่ในพื้นที่นิคมสร้างตนเองจังหวัดระยอง กรมพัฒนาสังคมและสวัสดิการ กระทรวง พม. อีกทั้งจัดการอบรมพัฒนาองค์ความรู้ตามโครงการอนุรักษ์พันธุกรรมพืช อันเนื่องมาจากพระราชดำริฯ ให้กับประชาชนในพื้นที่ป่าเขาจอมแหและพัฒนาพื้นที่สาธารณะให้กับจังหวัดระยอง โดยความร่วมมือระหว่างบริษัท ปตท. จำกัด (มหาชน) กระทรวง พม. โดยนิคมสร้างตนเองจังหวัดระยอง กรมพัฒนาสังคมและสวัสดิการ เทศบาลตำบลมะขามคู่ ภาคีเครือข่ายภาครัฐ เอกชน และประชาชน ซึ่งดำเนินกิจกรรมปลูกป่าเพิ่มพื้นที่สีเขียวและดูแลพื้นที่ป่าเขาจอมแหอย่างต่อเนื่องมาตั้งแต่ปี 2561
นายวราวุธ กล่าวว่า สำหรับโครงการเขาจอมแหเปิดประตูสู่ระยอง เป็นโครงการต่อเนื่องที่โรงแยกก๊าซธรรมชาติระยอง บริษัท ปตท. จำกัด (มหาชน) ดำเนินการมาตั้งแต่ปี พ.ศ. 2561 ซึ่งได้เพิ่มพื้นที่สีเขียวของเขาจอมแห ไปแล้ว 64 ไร่ และได้รับการรับรองจากองค์การบริหารจัดการก๊าซเรือนกระจกว่าสามารถกักเก็บก๊าซเรือนกระจกได้มากถึง 798.75 ตันคาร์บอนไดอ็อกไซด์เทียบเท่า ซึ่งการดำเนินงานในปี 2567 นี้ จะเป็นการปลูกป่าเพิ่มพื้นที่สีเขียวเพิ่มเติมอีกจำนวน 36 ไร่ ให้ครบ 100 ไร่  ซึ่งจะช่วยสนับสนุนเป้าหมายการปล่อยก๊าซเรือนกระจกสุทธิเป็นศูนย์ (Net Zero Emissions) ภายในปี พ.ศ. 2593 ของ กลุ่ม ปตท. นอกจากนี้  ยังเป็นการสร้างระบบนิเวศที่มีความอุดมสมบูรณ์ให้กับพื้นที่ป่าเสื่อมโทรม และเป็นแหล่งซับน้ำ  ที่ช่วยบรรเทาผลกระทบจากอุทกภัยในพื้นที่จังหวัดระยองตลอดจนสร้างรายได้ให้กับวิสาหกิจชุมชน  และส่งเสริมอาชีพผู้เลี้ยงผึ้งชันโรงในพื้นที่ป่าเขาจอมแห ตามวิสัยทัศน์ “ปตท. แข็งแรงร่วมกับสังคมไทยและเติบโตในระดับโลกอย่างยั่งยืน” หรือ “TOGETHER FOR SUSTAINABLE THAILAND, SUSTAINABLE WORLD”
ทางด้าน ดร.คงกระพัน อินทรแจ้ง ประธานเจ้าหน้าที่บริหารและกรรมการผู้จัดการใหญ่ ปตท. กล่าวว่า บริษัท ปตท. จำกัด (มหาชน) ในฐานะบริษัทพลังงานแห่งชาติ ภายใต้การกำกับของกระทรวงพลังงาน มีภารกิจหลักในการสร้างความมั่นคงทางพลังงาน ควบคู่กับการสร้างการเติบโตทางธุรกิจอย่างยั่งยืน ผ่านการสร้างสมดุลทั้งด้านเศรษฐกิจ สังคม และสิ่งแวดล้อม โดย ปตท. ได้กำหนดเป้าหมายการปล่อยก๊าซเรือนกระจกสุทธิเป็นศูนย์ หรือ Net Zero Emissions ภายในปี พ.ศ. 2593 ซึ่งโครงการปลูกป่าเป็นหนึ่งในแนวทางการชดเชยคาร์บอน เพื่อมุ่งสู่การเป็น Net Zero Company
ดร.คงกระพัน กล่าวเพิ่มเติมว่า กลุ่ม ปตท. อยู่ระหว่างดำเนินโครงการปลูกป่า 72,000 ไร่ เฉลิมพระเกียรติพระบาทสมเด็จพระเจ้าอยู่หัว ครอบคลุมพื้นที่ป่าทั่วประเทศ ในพื้นที่ความร่วมมือของหน่วยงานภาครัฐ ซึ่งมีแผนแล้วเสร็จภายในปี 2567 กิจกรรมปลูกป่าเพิ่มพื้นที่สีเขียวโครงการเขาจอมแหเปิดประตูสู่ระยอง ปี 2567 ที่ได้จัดขึ้นในวันนี้ ถือเป็นอีกหนึ่งโครงการที่ช่วยฟื้นฟูระบบนิเวศป่าต้นน้ำและเพิ่มแหล่งดูดซับก๊าซคาร์บอนไดออกไซด์ด้วยวิธีทางธรรมชาติ ควบคู่กับการยกระดับคุณภาพชีวิตและความเป็นอยู่ของชุมชนในพื้นที่ป่าเขาจอมแห ผ่านการต่อยอดผลิตภัณฑ์ นำไปสู่การเพิ่มมูลค่าและสร้างรายได้แก่ชุมชนในจังหวัดระยอง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พส  #ปตท #นิคมสร้างตนเอง #ระยอง #เขาจอมแห

ที่มา : https://www.thaigov.go.th/news/contents/details/86815