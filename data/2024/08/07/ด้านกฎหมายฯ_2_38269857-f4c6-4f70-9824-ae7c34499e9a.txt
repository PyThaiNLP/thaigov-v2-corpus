รัฐบาลไทย-ข่าวทำเนียบรัฐบาล-กระทรวงยุติธรรม สนองนโยบายรัฐบาล ขับเคลื่อนการแก้ไขปัญหาหนี้ครัวเรือนให้ประชาชนอย่างยั่งยืน


วันพุธที่ 7 สิงหาคม 2567
07/08/2567
พิมพ์
กระทรวงยุติธรรม สนองนโยบายรัฐบาล ขับเคลื่อนการแก้ไขปัญหาหนี้ครัวเรือนให้ประชาชนอย่างยั่งยืน
กระทรวงยุติธรรม สนองนโยบายรัฐบาล ขับเคลื่อนการแก้ไขปัญหาหนี้ครัวเรือนให้ประชาชนอย่างยั่งยืน
ในวันพุธที่ ๗ สิงหาคม ๒๕๖๗ เวลา ๐๘.๔๕ น. พันตำรวจเอก ทวี สอดสอด รัฐมนตรีว่าการกระทรวงยุติธรรมเป็นประธานในพิธีเปิดโครงการสัมมนาเพื่อพัฒนาการขับเคลื่อนการแก้ไขปัญหาหนี้ครัวเรือนอย่างบูรณาการและยั่งยืน เพื่อให้บุคลากรของกระทรวงยุติธรรมที่เกี่ยวข้อง มีความรู้ ความเข้าใจเกี่ยวกับหนี้ครัวเรือน​ และสามารถนำไปถ่ายทอดและเสนอแนะวิธีการแก้ไขปัญหาให้แก่ประชาชนได้อย่างถูกต้อง และเพื่อให้หน่วยงานในสังกัดกระทรวงยุติธรรมมีการบูรณาการร่วมกันในการขับเคลื่อนการแก้ไขปัญหาหนี้ครัวเรือนให้ได้อย่างยั่งยืน โดยมี ผู้บริหารกรมสอบสวนคดีพิเศษ กรมบังคับคดี กรมคุ้มครองสิทธิและเสรีภาพ และผู้แทนจากหน่วยงานที่เกี่ยวข้อง เข้าร่วมฯ ณ ห้องบรรยาย ๑ อาคารเรียนรวม สถาบันการสอบสวนคดีพิเศษ เขตหนองจอก กรุงเทพมหานคร และผู้เข้าร่วมผ่านระบบออนไลน์ ประกอบด้วย บุคลากรจากศูนย์ปฏิบัติการคดีพิเศษเขตพื้นที่ กรมสอบสวนคดีพิเศษ และสำนักงานยุติธรรมจังหวัดทั่วประเทศ
รัฐมนตรีว่าการกระทรวงยุติธรรม กล่าวว่า ปัญหาหนี้สินถือเป็นทุกข์ของประชาชนทั้งประเทศ กระทรวงยุติธรรม โดยกรมคุ้มครองสิทธิและเสรีภาพร่วมกับกรมบังคับคดี จึงได้จัดโครงการ “มหกรรมแก้หนี้ สร้างวิถีแห่งความเป็นธรรม” เพื่อช่วยเหลือและบรรเทาความเดือดร้อนทางด้านหนี้สินภาคครัวเรือนให้แก่ประชาชนทั่วประเทศ ซึ่งในแต่ละครั้งมีประชาชนให้ความสนใจเข้าร่วมเป็นจำนวนมาก
ทั้งนี้ แม้รัฐบาลจะมีนโยบายในการแก้ปัญหาหนี้ทั้งระบบ แต่พบว่า ยิ่งแก้ปัญหากลับยิ่งรุนแรงขึ้น ซึ่งข้อมูลจากสำนักงานสภาการพัฒนาเศรษฐกิจและสังคมแห่งชาติ ระบุว่า ปัจจุบันประชาชนมีหนี้ครัวเรือน ๑๖.๓๖ ล้านล้านบาท หรือ ๙๑.๓ ของ GDP ซึ่งปัญหาหนี้ที่พบมากที่สุด คือ หนี้บัตรเครดิตและหนี้สินเชื่อส่วนบุคคล คิดเป็นร้อยละ ๘๓ ของประชากรไทย รวมถึงหนี้กองทุนเงินให้กู้ยืมเพื่อการศึกษา (กยศ.) ซึ่งถือเป็นกระดุมเม็ดแรกที่ต้องเร่งแก้ไข เนื่องจากเป็นหนี้บุริมสิทธิ และจากการลงพื้นที่ พบว่า ปัญหาของประชาชนส่วนใหญ่ คือ ประชาชน ๑ ราย มีเจ้าหนี้มากกว่า ๑ แห่ง โดยกระทรวงยุติธรรม ในฐานะที่มีหน้าที่ในการบังคับใช้กฎหมายให้เป็นธรรม จึงต้องมีการปรับปรุงแก้ไขกฎหมายที่เกี่ยวข้องเพื่อให้สอดรับการให้ความช่วยเหลือประชาชน อาทิ พระราชบัญญัติล้มละลายฯ กฎหมายการฟื้นฟูบุคคลธรรมดาฯ ซึ่งกรมบังคับคดีกำลังเตรียมเสนอเข้าสภาฯ รวมไปถึงการปรับโครงสร้างหนี้ เป็นต้น ทั้งนี้ เพื่อลดภาระหนี้ให้ประชาชน ซึ่งถือเป็นวาระแห่งชาติที่แท้จริง

ที่มา : https://www.thaigov.go.th/news/contents/details/86814