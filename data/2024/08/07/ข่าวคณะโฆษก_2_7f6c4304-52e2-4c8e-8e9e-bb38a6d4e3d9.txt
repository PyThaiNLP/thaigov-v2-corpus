รัฐบาลไทย-ข่าวทำเนียบรัฐบาล-“เกณิกา”เผย กระทรวงสาธารณสุข ห่วงประชาชน ช่วงหน้าฝน อาจมีโรคระบาดในพื้นที่อุทกภัย หากมีอาการเจ็บป่วยให้รีบพบแพทย์ทันที หรือขอคำแนะนำได้ที่ สายด่วนกรมควบคุมโรค โทร.1422


วันพุธที่ 7 สิงหาคม 2567
07/08/2567
พิมพ์
“เกณิกา”เผย กระทรวงสาธารณสุข ห่วงประชาชน ช่วงหน้าฝน อาจมีโรคระบาดในพื้นที่อุทกภัย หากมีอาการเจ็บป่วยให้รีบพบแพทย์ทันที หรือขอคำแนะนำได้ที่ สายด่วนกรมควบคุมโรค โทร.1422
“เกณิกา”เผย กระทรวงสาธารณสุข ห่วงประชาชน ช่วงหน้าฝน อาจมีโรคระบาดในพื้นที่อุทกภัย หากมีอาการเจ็บป่วยให้รีบพบแพทย์ทันที หรือขอคำแนะนำได้ที่ สายด่วนกรมควบคุมโรค โทร.1422
วันนี้  (7 ส.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ในช่วงนี้หลายพื้นที่มีฝนตกหนักอย่างต่อเนื่อง ส่งผลให้เกิดน้ำท่วมฉับพลันน้ำป่าไหลหลาก รัฐบาลโดยการนำของนายเศรษฐา ทวีสิน นายกรัฐมนตรี ขอให้ประชาชนติดตามข้อมูลข่าวสารจากภาครัฐอย่างใกล้ชิด เพื่อเตรียมความพร้อมรับมือแผนอพยพ หากเกิดอันตรายจากอุทกภัย ในส่วนของกรมควบคุมโรค กระทรวงสาธารณสุข โดย รัฐมนตรีสมศักดิ์ เทพสุทิน ห่วงใยสุขภาพประชาชน ในพื้นที่น้ำท่วม แนะวิธีดูแลตนเองเพื่อป้องกันการเจ็บป่วย
น.ส.เกณิกา กล่าวต่อว่า กลุ่มโรคที่มากับน้ำท่วม ไม่ว่าจะเป็น โรคระบบทางเดินหายใจ อย่าง ไข้หวัดใหญ่ และโรคปอดบวม หรือโรคติดต่อทางอาหารและน้ำ อาทิอาหารเป็นพิษ และอุจจาระร่วง) รวมถึงโรคติดเชื้อต่าง ๆ เช่น โรคไข้ฉี่หนู, น้ำกัดเท้า, โรคตาแดง และโรคไข้เลือดออก จึงขอให้ประชาชนในพื้นที่ประสบภัย หมั่นล้างมือ รับประทานอาหารสุกร้อน สะอาด และใหม่อยู่เสมอ นอกจากนี้ ขอให้ระมัดระวังภัยอันตรายที่อาจเกิดขึ้นได้ เช่น การจมน้ำ ไฟฟ้าดูด ไฟฟ้าช็อต แมลงสัตว์มีพิษกัดต่อย ที่มักเกิดขึ้นช่วงน้ำท่วม
น.ส.เกณิกา ยังกล่าวต่อว่า รัฐบาลขอฝากให้ประชาชนป้องกันตัวเองและคนรอบข้างด้วยการ ล้างมือ ล้างเท้าด้วยน้ำและสบู่บ่อย ๆ และอาบน้ำชำระร่างกายทันทีหลังเสร็จจากการทำงานหรือลุยน้ำ หลีกเลี่ยงการเดินเท้าเปล่าลุยน้ำ หากจำเป็นต้องเดินลุยน้ำ ควรสวมรองเท้าบูทหรือนำถุงพลาสติกที่สะอาด มาสวมเพื่อป้องกันไม่ให้เท้าสัมผัสน้ำโดยตรง และหากท่านมีเด็กในการปกครอง อย่าปล่อยให้เด็กลงเล่นน้ำโดยลำพัง เพราะอาจจมน้ำและช่วยเหลือไม่ทัน รวมถึงอาจรับเชื้อจากน้ำที่มีสิ่งสกปรก ทำให้เจ็บป่วยได้
ทั้งนี้ หากมีอาการไข้สูงเฉียบพลัน ปวดศีรษะ ปวดเมื่อยตามตัว ให้รีบไปพบแพทย์ทันที สามารถสอบถามข้อมูลเพิ่มเติมได้ที่ สายด่วนกรมควบคุมโรค โทร.1422
////

ที่มา : https://www.thaigov.go.th/news/contents/details/86784