รัฐบาลไทย-ข่าวทำเนียบรัฐบาล-ผู้ตรวจราชการฯ เอกนิติฯ ลงพื้นที่ตรัง ตรวจราชการรอบ 2 พร้อมเร่งรัด ติดตาม เพื่อขับเคลื่อนการดำเนินงานและโครงการสำคัญของ อก.


วันพุธที่ 7 สิงหาคม 2567
07/08/2567
พิมพ์
ผู้ตรวจราชการฯ เอกนิติฯ ลงพื้นที่ตรัง ตรวจราชการรอบ 2 พร้อมเร่งรัด ติดตาม เพื่อขับเคลื่อนการดำเนินงานและโครงการสำคัญของ อก.
ผู้ตรวจราชการฯ เอกนิติฯ ลงพื้นที่ตรัง ตรวจราชการรอบ 2 พร้อมเร่งรัด ติดตาม เพื่อขับเคลื่อนการดำเนินงานและโครงการสำคัญของ อก.
วันที่ 1 สิงหาคม 2567 เวลา 10.00 น. นายเอกนิติ รมยานนท์ ผู้ตรวจราชการกระทรวงอุตสาหกรรม ลงพื้นที่ตรัง ตรวจราชการกรณีปกติ รอบที่ 2 โดยมีนางพรทิพา  อัครสุต อุตสาหกรรมจังหวัดตรัง และเจ้าหน้าที่เข้าร่วมรับการตรวจราชการพร้อมรายงานตามประเด็นการตรวจราชการกรณีการตรวจกำกับ เร่งรัด ติดตาม เพื่อขับเคลื่อนการดำเนินงานและโครงการสำคัญของกระทรวงอุตสาหกรรม (อก.)
ทั้งนี้ ผู้ตรวจราชการฯ ได้เน้นย้ำให้เจ้าหน้าที่ทุกคนดำเนินการตาม MIND ของ อก. ใช้หัวและใจขับเคลื่อนแผนงานปี 2567 มุ่งยกระดับ “ปั้นอุตสาหกรรมคู่ชุมชน” 4 มิติ ส่งเสริมธุรกิจ ดูแลชุมชน รักษาสิ่งแวดล้อม และการกระจายรายได้เพื่อคุณภาพชีวิตที่สมดุลกับสิ่งแวดล้อม พร้อมข้อเสนอแนะในการปฏิบัติงาน รวมทั้งแนวทางปฏิบัติงานตามข้อสั่งการที่จะต้องปฏิบัติอย่างเคร่งครัด อาทิ เร่งรัดการเบิกจ่ายงบประมาณให้เป็นไปตามมติ ครม. รวมทั้งจะต้องจัดสรรและบริหารจัดการการใช้จ่ายงบประมาณอย่างรอบคอบ ตรวจกำกับดูแลสถานประกอบการในพื้นที่ให้เป็นไปตามกฎหมาย และแก้ไขปัญหาเรื่องร้องเรียนอย่างเร่งด่วน มีการตรวจตามแผนการตรวจและมีบันทึกการตรวจสอบทุกครั้ง และเน้นย้ำให้ปฏิบัติงานผ่านระบบสารสนเทศ โดยใช้ระบบตรวจกำกับโรงงาน (i-Auditor)  โรงงานและเหมืองแร่ค้างชำระค่าธรรมเนียม จะต้องติดตามเร่งรัดดำเนินการให้เป็นที่สิ้นสุด การบริหารจัดการกากอุตสาหกรรม กำกับดูแลให้เป็นไปตามกฎหมาย และรายงานข้อมูลกากอุตสาหกรรมผ่านระบบสารสนเทศฯ ให้ดำเนินการภายในระยะเวลาที่กำหนด การรายงานข้อมูลกลางของกระทรวงอุตสาหกรรม (I-Single Form) ให้ติดตามสถานประกอบการรายงานข้อมูลในระบบให้ครบถ้วน
นอกจากนี้ได้ตรวจสอบ ติดตาม และกำกับดูแลการรายงานการตรวจกำกับโรงงานผ่านระบบฯ I-Auditor การรับคำขอรับใบอนุญาตประกอบกิจการโรงงาน e-License และระบบรับเรื่องร้องเรียนกลาง กระทรวงอุตสาหกรรม (I-Dee Pro) พร้อมให้กำลังใจเจ้าหน้าที่ในการปฏิบัติงาน และขอให้ปฏิบัติงานอย่างเต็มความสามารถในทุกด้าน เพื่อผู้ประกอบการ ประชาชน และ อก.

ที่มา : https://www.thaigov.go.th/news/contents/details/86800