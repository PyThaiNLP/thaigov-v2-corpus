รัฐบาลไทย-ข่าวทำเนียบรัฐบาล-ผู้ว่าฯ ลำปาง ห่วงใยประชาชน สั่งการทุกหน่วยงานในพื้นที่เฝ้าระวังเตรียมพร้อมให้ความช่วยเหลือประชาชนที่ได้รับความเดือดร้อนจากสถานการณ์น้ำท่วมฉับพลัน น้ำป่าไหลหลาก ตลอด 24 ชั่วโมง


วันพุธที่ 7 สิงหาคม 2567
07/08/2567
พิมพ์
ผู้ว่าฯ ลำปาง ห่วงใยประชาชน สั่งการทุกหน่วยงานในพื้นที่เฝ้าระวังเตรียมพร้อมให้ความช่วยเหลือประชาชนที่ได้รับความเดือดร้อนจากสถานการณ์น้ำท่วมฉับพลัน น้ำป่าไหลหลาก ตลอด 24 ชั่วโมง
ผู้ว่าฯ ลำปาง ห่วงใยประชาชน สั่งการทุกหน่วยงานในพื้นที่เฝ้าระวังเตรียมพร้อมให้ความช่วยเหลือประชาชนที่ได้รับความเดือดร้อนจากสถานการณ์น้ำท่วมฉับพลัน น้ำป่าไหลหลาก ตลอด 24 ชั่วโมง
เมื่อวันที่ 6 ส.ค. 67 นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า จากสถานการณ์ฝนตกหนักบริเวณภาคเหนือและภาคตะวันออกเฉียงเหนือตอนบน ส่งผลทำให้เกิดอุทกภัย น้ำป่าไหลหลากท่วม บ้านเรือน และพื้นที่การเกษตรของประชาชนในพื้นที่จังหวัดลำปาง ตั้งแต่วันที่ 2 สิงหาคม 2567 ที่ผ่านมา โดยวันนี้ (6 ส.ค. 67) เมื่อเวลา 03.00 น. เกิดน้ำป่าไหลหลากเอ่อล้นไหลท่วมบ้านเรือน จำนวน 3 หลังคาเรือน และท่วมพื้นที่การเกษตร ในพื้นที่บ้านไผ่งาม หมู่ 4 ตำบลเมืองมาย อำเภอแจ้ห่ม จังหวัดลำปาง และเมื่อเวลา 08.00 น. สถานการณ์ในพื้นที่ได้คลี่คลายสู่สภาวะปกติแล้ว
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า วันนี้ (6 ส.ค. 67) เมื่อเวลา เวลา 03.00 น. เกิดน้ำป่าไหลหลากเอ่อล้นไหลท่วมบ้านเรือน จำนวน 3 หลังคาเรือน และท่วมพื้นที่การเกษตร ในพื้นที่บ้านไผ่งาม หมู่ 4 ตำบลเมืองมาย อำเภอแจ้ห่ม จังหวัดลำปาง ตนจึงสั่งการให้นายอำเภอ ผู้นำท้องที่ กำนัน ผู้ใหญ่บ้าน และผู้นำชุมชน บูรณาการร่วมกับองค์กรปกครองส่วนท้องถิ่นในพื้นที่ สำรวจความเสียหายและเร่งดำเนินการให้ความช่วยเหลือครัวเรือนที่ได้รับความเดือดร้อน ซึ่งเมื่อเวลา 08.00 น. สถานการณ์อุทกภัย น้ำป่าไหลหลากได้คลี่คลายสู่ภาวะปกติแล้ว โดยมีผู้ใหญ่บ้าน อบต.เมืองมาย และมวลชนในพื้นที่ร่วมกันทำความสะอาดบ้านเรือน สำรวจความเสียหายและเร่งให้การช่วยเหลือเบื้องต้นด้วยแล้ว โดยไม่มีผู้เสียชีวิต ไม่มีผู้ได้รับบาดเจ็บแต่อย่างใด ทั้งนี้ ตนได้กำชับสำนักงานป้องกันและบรรเทาสาธารณภัยจังหวัดลำปาง และหน่วยงานที่เกี่ยวข้องดำเนินการ เฝ้าระวังติดตามสถานการณ์ ประชาสัมพันธ์ให้ประชาชนมีความตระหนักและเตรียมการป้องกันอุทกภัย น้ำป่าไหลหลาก พร้อมอพยพประชาชน ปศุสัตว์ ไปยังจุดอพยพ จุดปลอดภัย และเตรียมความพร้อม เครื่องมืออุปกรณ์ เครื่องจักรกล ยุทโธปกรณ์ กำลังพลพร้อมให้ความช่วยเหลือตลอดเวลา
"เพื่อเป็นการเตรียมความพร้อมรับสถานการณ์ที่อาจเกิดขึ้น จากการประเมินวิเคราะห์สถานการณ์น้ำ และการคาดการณ์พื้นที่เสี่ยงน้ำหลากและพื้นที่เสี่ยงดินโคลนถล่มบริเวณพื้นที่ต้นน้ำดังกล่าว ขอให้อำเภอ เทศบาล และหน่วยงานที่เกี่ยวข้องติดตามสถานการณ์ และแจ้งเตือนประชาชนที่อยู่ในพื้นที่เสี่ยงภัยทราบล่วงหน้า พร้อมทั้งติดตามปริมาณฝนที่ตกในพื้นที่แต่ละจุดอย่างใกล้ชิด รวมถึงเฝ้าระวังพื้นที่เสี่ยงฝนตกหนักหรือบริเวณฝนตกสะสม ซึ่งอาจจะทำให้เกิดอุทกภัยได้ สำหรับสถานที่ท่องเที่ยวทางธรรมชาติ โดยเฉพาะถ้ำ น้ำตก ถ้ำลอด หากมีฝนตกหนักมีความเสี่ยงที่จะเกิดภัย ให้หน่วยงานที่รับผิดชอบ ประกาศแจ้งเตือนและปิดกั้นพื้นที่ห้ามบุคคลใดเข้าพื้นที่โดยเด็ดขาด พร้อมทั้งจัดเจ้าหน้าที่เฝ้าระวังพื้นที่เสี่ยงภัยตลอด 24 ชั่วโมง สำหรับพื้นที่ที่สถานการณ์น้ำท่วมขัง และขอให้ระมัดระวังอันตรายจากกระแสไฟฟ้ารั่ว ในกรณีที่มีความเสี่ยงจะเกิดอันตรายให้ตัดกระแสไฟฟ้าทันที" นายชัชวาลย์ฯ กล่าวเพิ่มเติม
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า ขอให้พี่น้องประชาชนติดตามข้อมูลข่าวสารสถานการณ์อุทกภัย ตลอดจนการพยากรณ์อากาศอย่างใกล้ชิด จนกว่าเหตุการณ์จะกลับเข้าสู่ภาวะปกติ เพื่อให้รู้เท่าทันเหตุการณ์อย่างทันท่วงที ทั้งนี้ หากได้รับความเดือดร้อนจากเหตุภัยพิบัติ หรือ ต้องการขอรับความช่วยเหลือ สามารถโทรสายด่วนนิรภัย 1784 หรือสายด่วนศูนย์ดำรงธรรม 1567 หรือประสานงานกับกำนัน ผู้ใหญ่บ้าน ผู้บริหารองค์กรปกครองส่วนท้องถิ่น ปลัดอำเภอประจำตำบล นายอำเภอ ได้ตลอด 24 ชั่วโมง

ที่มา : https://www.thaigov.go.th/news/contents/details/86797