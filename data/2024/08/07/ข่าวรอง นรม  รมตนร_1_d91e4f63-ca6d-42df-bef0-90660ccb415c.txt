รัฐบาลไทย-ข่าวทำเนียบรัฐบาล-รองนายกฯ ภูมิธรรม ลงพื้นที่อีอีซี ติดตามความพร้อมการพัฒนาทักษะบุคลากร เพิ่มความมั่นใจดึงนักลงทุนอุตสาหกรรมขั้นสูง สร้างโอกาสเดินหน้าเศรษฐกิจไทยต่อเนื่อง


วันพุธที่ 7 สิงหาคม 2567
07/08/2567
พิมพ์
รองนายกฯ ภูมิธรรม ลงพื้นที่อีอีซี ติดตามความพร้อมการพัฒนาทักษะบุคลากร เพิ่มความมั่นใจดึงนักลงทุนอุตสาหกรรมขั้นสูง สร้างโอกาสเดินหน้าเศรษฐกิจไทยต่อเนื่อง
รองนายกฯ ภูมิธรรม ลงพื้นที่อีอีซี ติดตามความพร้อมการพัฒนาทักษะบุคลากร เพิ่มความมั่นใจดึงนักลงทุนอุตสาหกรรมขั้นสูง สร้างโอกาสเดินหน้าเศรษฐกิจไทยต่อเนื่อง
​(วันที่ 7 ส.ค.2567) นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ และคณะ อาทิ ดร.ณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี นายยศพล เวณุโกเศส เลขาธิการคณะกรรมการการอาชีวศึกษา พร้อมด้วยผู้บริหารจากหน่วยงานที่เกี่ยวข้อง เดินทางลงพื้นที่จังหวัดระยอง และชลบุรี ติดตามโครงการสำคัญตามนโยบายของรัฐบาล โดยเฉพาะมาตรการส่งเสริมการลงทุนในพื้นที่เขตพัฒนาพิเศษภาคตะวันออก หรือ อีอีซี โดยมี
ดร.จุฬา สุขมานพ เลขาธิการคณะกรรมการนโยบายเขตพัฒนาพิเศษภาคตะวันออก (อีอีซี) ร่วมบรรยายสรุปการติดตามความก้าวหน้าในพื้นที่อีอีซีดังกล่าว เพื่อสร้างความมั่นใจให้แก่นักลงทุน ถึงความพร้อมในการเตรียมปัจจัยรองรับและส่งเสริมระบบนิเวศการลงทุนอุตสาหกรรมเป้าหมาย สร้างโอกาสขับเคลื่อนเศรษฐกิจได้อย่างเป็นรูปธรรมต่อเนื่อง
​รองนายกรัฐมนตรีฯ ภูมิธรรม และคณะ ได้ติดตามความความก้าวหน้า โครงการทุนมนุษย์ตามแนวคิด EEC Model ที่วิทยาลัยเทคนิคระยอง ซึ่งเป็นสถานศึกษาระดับอาชีวศึกษาที่ร่วมสนับสนุนการผลิต และพัฒนาทักษะบุคลากรเพื่อรองรับการจัดการศึกษายุคใหม่ตามหลัก “Demand Driven” ยกระดับพัฒนาทักษะบุคลากร สร้างกำลังคนตรงความต้องการภาคอุตสาหกรรม ซึ่งเป็นปัจจัยสำคัญส่งเสริมให้เกิดการลงทุนในพื้นที่อีอีซี โดย อีอีซี ได้ขับเคลื่อนร่วมกับ สถาบันการศึกษา หน่วยงานภาครัฐ ภาคเอกชน และภาคอุตสาหกรรม โดยตั้งเป้าหมาย สร้างโอกาสให้ เยาวชนไทย เรียนจบ ได้มีงานตรงความสามารถ รายได้ดีอย่างยั่งยืน
​ทั้งนี้ ได้เยี่ยมชมการจัดกิจกรรมตลาดนัดธุรกิจ (RYTC Market) ของแต่ละแผนกวิชา ภายใต้ศูนย์บ่มเพาะผู้ประกอบการอาชีวศึกษา เพื่อสร้างผู้ประกอบการรุ่นเยาว์ที่เรียนรู้คู่ไปกับการสร้างอาชีพและรายได้ระหว่างการเรียน และจะพัฒนาไปสู่การสร้างอาชีพในอนาคต พร้อมทั้งเยี่ยมชมผลงาน innovation & Technology ของนักศึกษาวิทยาลัยเทคนิคระยอง รวมถึงเปิดเวทีเสวนา “การพัฒนาทุนมนุษย์ตามแนวคิด EEC model” ที่มีผู้แทนจากภาคการศึกษาอาชีวศึกษา ภาคเอกชน สภาอุตสาหกรรมจังหวัด และนักศึกษาอาชีวศึกษา เพื่อร่วมกันหาแนวทางการพัฒนาทักษะบุคลากร ผลักดันให้เกิดการสร้างงานรองรับการลงทุนในพื้นที่อีอีซี
​รองนายกรัฐมนตรีฯ ภูมิธรรม กล่าวว่า โครงการทุนมนุษย์ตามแนวคิด EEC model นี้ ถือเป็นเรื่องสำคัญเพื่อสนับสนุนให้เกิดการพัฒนาทักษะบุคลากรรองรับการลงทุนอุตสาหกรรมเป้าหมายในพื้นที่อีอีซี โดยที่วิทยาลัยเทคนิคระยองแห่งนี้ นับเป็นสถาบันการศึกษาต้นแบบ ในพื้นที่จังหวัดระยองที่ได้เปิดสาขาการเรียนการสอนให้กับนักเรียน นักศึกษาระดับอาชีวะ ได้พัฒนาความรู้ให้เป็นบุคลากรทักษะสูง ที่จะตรงกับความต้องการลงทุนอุตสาหกรรมเป้าหมายดังกล่าวในอนาคตอันใกล้นี้ ซึ่งจะการันตีการสร้างงาน สร้างโอกาสที่ดีให้กับเยาวชนคนรุ่นใหม่ โดยขอให้ความมั่นใจว่า การพัฒนาอีอีซี จากนี้ต้องเกิดขึ้นอย่างเป็นรูปธรรม และภาครัฐจะผลักดันให้เกิดการลงทุนอุตสาหกรรมใหม่ๆ ในพื้นที่อีอีซีอย่างต่อเนื่อง
สำหรับการพัฒนาบุคลากรตามแนวคิด EEC model ประกอบด้วย EEC Model Type A เป็นหลักสูตรระดับปริญญา (Degree) หรือประกาศนียบัตรวิชาชีพ (ปวช./ปวส.) ที่สถาบันการศึกษาร่วมมือกับผู้ประกอบการในการพัฒนาหลักสูตรและทักษะบุคลากร เรียนฟรี มีงานทำ รายได้สูง เอกชนสนับสนุนทุนการศึกษาตลอดหลักสูตร และ EEC Model Type B เป็นการฝึกอบรมระยะสั้น เพื่อปรับ - เพิ่มทักษะในระยะเร่งด่วน ภาครัฐอุดหนุนไม่เกินร้อยละ 50 ส่วนที่เหลือเอกชนเป็นผู้สนับสนุน โดยสามารถลดหย่อนภาษีได้ 2.5 เท่า เพื่อเป็นการจูงใจนักลงทุนให้มีการส่งเสริมด้านพัฒนาบุคลากร โดยการขยายผลการศึกษา EEC model ดังกล่าว ขณะนี้ อีอีซี และหน่วยงานที่เกี่ยวข้องได้ร่วมสนับสนุนการพัฒนาบุคลากรตรงความต้องการ (Demand driven) ได้รวมประมาณ 102,480 คน รับรองหลักสูตรฝึกอบรมด้านวิทยาศาสตร์ เทคโนโลยี และวิศวกรรมขั้นสูง ได้สูงถึง 328 หลักสูตร ผลักดันให้เกิดโครงสร้างพื้นฐานในการพัฒนาบุคลากรในพื้นที่อีอีซี สนับสนุนการพัฒนาบุคลากรสำหรับอุตสาหกรรมเป้าหมาย (EEC Nets) จำนวน 13 แห่ง อาทิ ศูนย์อุตสาหกรรม Automation & Robotics ศูนย์อุตสหากรรม Aviation & Logistics ศูนย์อุตสาหกรรม New gen Automotive (ยานยนต์ไฟฟ้า) เป็นต้น

ที่มา : https://www.thaigov.go.th/news/contents/details/86833