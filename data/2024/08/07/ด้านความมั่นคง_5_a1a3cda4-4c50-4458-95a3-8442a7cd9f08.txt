รัฐบาลไทย-ฝ่ายปกครองอำเภอละอุ่น ผนึกกำลังฝ่ายความมั่นคง บุกจับกุมเยาวชนวัย 18 ปี ลักลอบจำหน่ายยาเสพติด พร้อมของกลางยาบ้ากว่า 1 พันเม็ด ด้านผู้ว่าฯ สั่งการเร่ง Re X-ray ทุกพื้นที่


วันพุธที่ 7 สิงหาคม 2567
07/08/2567
พิมพ์
ฝ่ายปกครองอำเภอละอุ่น ผนึกกำลังฝ่ายความมั่นคง บุกจับกุมเยาวชนวัย 18 ปี ลักลอบจำหน่ายยาเสพติด พร้อมของกลางยาบ้ากว่า 1 พันเม็ด ด้านผู้ว่าฯ สั่งการเร่ง Re X-ray ทุกพื้นที่
ฝ่ายปกครองอำเภอละอุ่น ผนึกกำลังฝ่ายความมั่นคง บุกจับกุมเยาวชนวัย 18 ปี ลักลอบจำหน่ายยาเสพติด พร้อมของกลางยาบ้ากว่า 1 พันเม็ด ด้านผู้ว่าฯ สั่งการเร่ง Re X-ray ทุกพื้นที่ และขอความร่วมมือพี่น้องประชาชนหากพบเบาะแส แจ้งสายด่วนศูนย์ดำรงธรรม 1567 ทันที
เมื่อวันที่ 6 ส.ค. 67 นายนริศ นิรามัยวงศ์ ผู้ว่าราชการจังหวัดระนอง เปิดเผยว่า ตนได้สั่งการให้ นายชยพล รัตนวิสุทธิกุล นายอำเภอละอุ่น นำหน่วยงานฝ่ายความมั่นคงอำเภอละอุ่น บูรณาการกำลังกับ สมาชิกกองอาสารักษาดินแดนอำเภอละอุ่น เจ้าหน้าที่ตำรวจ สภ.ละอุ่น และหน่วยงานที่เกี่ยวข้อง ร่วมกันดำเนินการขับเคลื่อนตามนโยบายของกระทรวงมหาดไทยในการป้องกันแก้ไขปัญหายาเสพติด และมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง เร่ง Re X- ray ค้นหาผู้เสพและผู้ค้าในทุกพื้นที่ โดยได้ร่วมกันบุกจับกุมเยาวชนอายุ 18 ปี ลักลอบจำหน่ายยาเสพติด พร้อมของกลางยาบ้า 1,006 เม็ด โดยเจ้าหน้าที่ได้นำตัวผู้กระทำผิดพร้อมของกลางทั้งหมด ส่งพนักงานสอบสวน สภ.ละอุ่น เพื่อดำเนินคดีตามกฎหมายเป็นที่เรียบร้อยแล้ว
นายนริศ นิรามัยวงศ์ ผู้ว่าราชการจังหวัดระนอง กล่าวว่า การปฏิบัติการในครั้งนี้สืบเนื่องมาจาก จังหวัดระนองได้รับเบาะแสเข้ามาว่าพบผู้ลักลอบจำหน่ายยาเสพติดให้กับเยาวชน และประชาชนในพื้นที่อำเภอละอุ่น ตนจึงได้สั่งการให้นายอำเภอละอุ่น พร้อมหน่วยงานฝ่ายความมั่นคงเข้าตรวจสอบข้อเท็จจริงดังกล่าว ผลปฏิบัติการ สามารถจับกุมผู้ลักลอบจำหน่ายยาเสพติดได้ 1 ราย คือ นายณัฐพลฯ อายุ 18 ปี ณ บ้านไม่มีเลขที่ หมู่ 1 ตำบลในวงเหนือ อำเภอละอุ่น จังหวัดระนอง พร้อมของกลางเป็นยาบ้า จำนวน 1,006 เม็ด โดยได้แจ้งข้อกล่าวหาว่า มียาเสพติดให้โทษประเภท 1 (ยาบ้า) มีไว้ในครอบครองเพื่อจำหน่าย โดยกระทำเพื่อการค้า อันก่อให้เกิดการแพร่กระจายในกลุ่มประชาชน และเสพยาเสพติดให้โทษประเภท 1 (ยาบ้า) โดยฝ่าฝืนกฎหมาย ทั้งนี้ เจ้าหน้าที่ฝ่ายความมั่นคงได้นำตัวผู้กระทำผิดพร้อมของกลางทั้งหมด ส่งพนักงานสอบสวน สภ.ละอุ่น เพื่อดำเนินคดีตามกฎหมายต่อไป
นายนริศ นิรามัยวงศ์ ผู้ว่าราชการจังหวัดระนอง กล่าวในช่วงท้ายว่า จังหวัดระนองได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล การป้องกันแก้ไขปัญหายาเสพติด รวมถึงสิ่งผิดกฎหมายทุกชนิดอย่างต่อเนื่อง และขอกำชับให้เจ้าหน้าที่ฝ่ายปกครองหรือหน่วยงานอื่นๆที่เกี่ยวข้อง เร่งยกระดับความเข้มข้นในการลาดตระเวน เดินหน้าพุ่งเป้า Re X-Ray เสาะหาสิ่งผิดกฎหมายอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มีความสุข บ้านเมืองมีความมั่นคงสงบเรียบร้อย ประชาชนได้รับความปลอดภัยในชีวิตและทรัพย์สิน ปลอดจากสิ่งผิดกฎหมายทุกชนิด จึงขอให้ทุกภาคส่วนร่วมกันป้องกันและแก้ไขอย่างต่อเนื่องต่อไป ทั้งนี้ หากพี่น้องประชาชนพบเบาะแสการกระทำผิด สามารถแจ้งข้อมูล หรือ ร้องเรียน ร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ฟรี ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86798