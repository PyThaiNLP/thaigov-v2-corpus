รัฐบาลไทย-ข่าวทำเนียบรัฐบาล-บสย. ผนึก สวทช. ปั้น SMEs นวัตกรรม สู่อุตสาหกรรม 4.0 ดึงแพลตฟอร์ม SMEs Gateway เชื่อม Thailand i4.0 Index


วันพุธที่ 7 สิงหาคม 2567
07/08/2567
พิมพ์
บสย. ผนึก สวทช. ปั้น SMEs นวัตกรรม สู่อุตสาหกรรม 4.0 ดึงแพลตฟอร์ม SMEs Gateway เชื่อม Thailand i4.0 Index
บสย. และ สวทช. ร่วมลงนาม MOU ยกระดับผู้ประกอบการ SMEs เข้าสู่อุตสาหกรรม 4.0 ผ่านแพลตฟอร์มประเมินความพร้อมด้านนวัตกรรม วิทยาศาสตร์และเทคโนโลยี และ แพลตฟอร์ม บสย. SMEs Gateway ตรวจสุขภาพทางการเงิน และประเมินโอกาสธุรกิจการเข้าถึงสินเชื่อ
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย ดร.สมบุญ สหสิทธิวัฒน์ รองผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมลงนามในบันทึกข้อตกลงความร่วมมือ ยกระดับผู้ประกอบการ SMEs เข้าสู่อุตสาหกรรม 4.0 ผ่านแพลตฟอร์มประเมินความพร้อมด้านนวัตกรรม วิทยาศาสตร์และเทคโนโลยี และ แพลตฟอร์ม บสย. SMEs Gateway ตรวจสุขภาพทางการเงิน และประเมินโอกาสธุรกิจการเข้าถึงสินเชื่อ ผ่าน LINE OA : @tcgfirst
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) กล่าวว่า ความร่วมมือครั้งนี้คือความก้าวหน้าครั้งสำคัญ ระหว่าง บสย. และ สำนักงานพัฒนาวิทยาศาสตร์และเทคโนโลยีแห่งชาติ (สวทช.) โดย สวทช. จะใช้จุดแข็งแพลตฟอร์มการวิเคราะห์และประเมินผู้ประกอบการ SMEs ที่กำลังจะก้าวสู่อุตสาหกรรม 4.0 ได้ด้วยตัวเอง Thailand i4.0 Index ขณะที่ บสย. จะเป็นตัวกลางเชื่อมโยงแหล่งทุนและให้คำปรึกษาทางการเงิน SMEs ผ่านแพลตฟอร์ม Digital SMEs Gateway ร่วมประเมินความพร้อมผู้ประกอบการก่อนการเข้าถึงสินเชื่อ พร้อมให้คำแนะนำการเตรียมความพร้อมก่อนขอสินเชื่อ การวิเคราะห์การค้ำประกันสิน SMEs ที่มีศักยภาพด้านเทคโนโลยี นวัตกรรม ซึ่งผู้ประกอบการ สามารถตรวจสอบสถานะการพิจารณาการค้ำประกันสินเชื่อได้ที่ บสย. ผ่าน Line OA : @tcgfirst ตลอด 24 ชั่วโมง
“นับเป็นช่วงเวลาที่ดีเยี่ยมของทั้ง 2 หน่วยงานที่จะเข้าไปช่วยยกระดับผู้ประกอบการ SMEs ที่กำลังยกระดับสู่อุตสาหกรรม 4.0 อย่างยั่งยืน ผ่านโครงการค้ำประกันสินเชื่อ บสย. SMEs ยั่งยืน หรือ PGS 11 วงเงิน 50,000 ล้านบาท ร่วมกับ 18 สถาบันการเงิน โดยมีวงเงินค้ำประกันสินเชื่อธุรกิจกลุ่ม Green สูงสุด 40 ล้านบาทต่อราย ฟรีค่าธรรมเนียมค้ำประกัน 4 ปีแรก” นายสิทธิกร กล่าว
โดยคาดว่า ภายในระยะเวลา 3 ปี (ปี 2567-2569) บสย. จะสามารถช่วย SMEs ที่เตรียมยกระดับเข้าสู่อุตสาหกรรม 4.0 และในกลุ่มธุรกิจสีเขียวได้มากกว่า 600 ราย ตามเป้าหมายการพัฒนาที่ยั่งยืน (Sustainable Development Goal : SDGs) คิดเป็นวงเงินค้ำประกันสินเชื่อ มากกว่า 3,000 ล้านบาท (เฉลี่ย 5 ล้านบาทต่อราย) ก่อให้เกิดสินเชื่อในระบบกว่า 3,600 ล้านบาท สร้างมูลค่าเพิ่มทางเศรษฐกิจได้มากกว่า 14,000 ล้านบาท
ดร.สมบุญ สหสิทธิวัฒน์ รองผู้อำนวยการสำนักงานพัฒนาวิทยาศาสตร์และเทคโนโลยีแห่งชาติ (สวทช.) กล่าวว่า เพื่อช่วยให้ผู้ประกอบการปรับตัวสู่อุตสาหกรรม 4.0 ได้อย่างยั่งยืน สวทช. ได้พัฒนาดัชนีชี้วัดความพร้อมที่เรียกว่า Thailand i4.0 Index เพื่อตรวจวัดสถานะความพร้อมได้ด้วยตนเอง ด้วยระบบการประเมินแบบออนไลน์ Thailand i4.0 Checkup และนำผลที่ได้ไปวางแผนการลงทุน หรือการขอรับสิทธิประโยชน์ต่าง ๆ ก่อนตัดสินใจเลือกใช้บริการประเมิน รวมถึงการประยุกต์ใช้งานในองค์กร รู้ระดับความพร้อม จุดแข็งจุดอ่อน และเป็นแนวทางในการกำหนดกลยุทธ์เพื่อการพัฒนาองค์กรสู่อุตสาหกรรม 4.0
ทั้งนี้ ปัจจัยที่มีส่วนช่วยผู้ประกอบการสามารถปรับปรุงองค์กรสู่อุตสาหกรรม 4.0 ได้อย่างรวดเร็วนั้น คือเงินทุน ซึ่งทาง สวทช. จะได้รับความร่วมมือกับ บรรษัทประกันสินเชื่ออุตสาหกรรมขนาดย่อม (บสย.) โดยจะนำผลการประเมิน มาเป็นส่วนหนึ่งของเครื่องมือที่ใช้ในการประเมินศักยภาพทางการเงินของผู้ประกอบการ SMEs ที่ต้องการค้ำประกันสินเชื่อและเข้าถึงแหล่งทุน รวมทั้งการพัฒนาแพลตฟอร์มร่วมกันเพื่อเพิ่มทักษะ และเปลี่ยนองค์ความรู้ทางด้านเทคโนโลยีและการเงินที่เกี่ยวข้องเพื่อส่งเสริมผู้ประกอบการSMEs ที่จะเข้ามาใช้บริการในอนาคต

ที่มา : https://www.thaigov.go.th/news/contents/details/86825