รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมลงพื้นที่ จ.ภูเก็ต 8 ส.ค. นี้ ติดตามมาตรการป้องกันและแก้ไขดินโคลนถล่ม และติดตามโครงการ Phuket Sandbox


วันพุธที่ 7 สิงหาคม 2567
07/08/2567
พิมพ์
โฆษกรัฐบาลเผย นายกฯ เตรียมลงพื้นที่ จ.ภูเก็ต 8 ส.ค. นี้ ติดตามมาตรการป้องกันและแก้ไขดินโคลนถล่ม และติดตามโครงการ Phuket Sandbox
โฆษกรัฐบาลเผย นายกฯ เตรียมลงพื้นที่ จ.ภูเก็ต 8 ส.ค. นี้ ติดตามมาตรการป้องกันและแก้ไขดินโคลนถล่ม และติดตามโครงการ Phuket Sandbox
วันนี้ (7 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี มีกำหนดการเดินทางไปตรวจราชการจังหวัดภูเก็ต ในวันที่ 8 สิงหาคม 2567 เพื่อตรวจติดตามมาตรการป้องกันและแก้ไขปัญหาดินโคลนถล่ม ณ ศูนย์วิจัยทรัพยากรทางทะเลและชายฝั่งอันดามัน และเยี่ยมชมนิทรรศการโครงการ Phuket Sandbox ต้นแบบอนุรักษ์หาดไทย เฉลิมพระเกียรติฯ การอำนวยความสะดวกและปราบปรามการกระทำความผิดของนักท่องเที่ยว โดยมีภารกิจตามกำหนดการ ดังนี้
เวลา 09.00 น. นายกรัฐมนตรีพร้อมคณะเดินทางจากท่าอากาศยานทหาร 2 กองบิน 6 (บน.6) ไปยังท่าอากาศยานนานาชาติภูเก็ต ต่อจากนั้นเวลา 11.10 น. นายกฯ เดินทางต่อไปยังศูนย์วิจัยทรัพยากรทางทะเลและชายฝั่งอันดามัน ตอนบน ร่วมประชุมพิจารณามาตรการการป้องกันและแก้ไขปัญหาดินโคลนถล่ม และเยี่ยมชมการบริหารจัดการช่วยเหลือสัตว์ทะเลหายากในพื้นที่ทะเลอันดามัน ณ ศูนย์ช่วยชีวิตสัตว์ทะเลหายากสิริธาร
เวลา 13.00 น. นายกรัฐมนตรีเดินทางเข้าสักการะสิ่งศักดิ์สิทธิ์ ณ วัดไชยธาราราม (วัดฉลอง) อำเภอเมือง จังหวัดภูเก็ต เพื่อความเป็นสิริมงคล จากนั้นเวลา 14.30 น. นายกฯ เดินทางไปยังโรงแรม kudo beach club เยี่ยมชมนิทรรศการโครงการ Phuket Sandbox ต้นแบบอนุรักษ์หาดไทย เฉลิมพระเกียรติฯ การอำนวยความสะดวกและการรักษาความปลอดภัยของนักท่องเที่ยว และการปราบปรามการกระทำความผิดของชาวต่างชาติ ภายหลังเสร็จสิ้นภารกิจ นายกฯ พร้อมคณะเดินทางจากท่าอากาศยานนานาชาติภูเก็ต กลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ
ทั้งนี้ กำหนดการอาจมีการเปลี่ยนแปลงตามความเหมาะสม “การเดินทางไปตรวจราชการ จังหวัดภูเก็ต ครั้งนี้เป็นการตรวจติดตามมาตรการป้องกันและแก้ไขดินโคลนถล่มอย่างต่อเนื่อง จากเหตุการณ์ปัญหาดินโคลนถล่มในช่วงเดือนกรกฎาคมที่ผ่านมา ซึ่งสร้างความเดือดร้อนแก่ประชาชนในพื้นที่ โดยนายกรัฐมนตรีได้สั่งการมาตรการระยะสั้น และระยะยาว ในการป้องกันแก้ไขปัญหาดินโคลนถล่มที่จะเกิดขึ้น และให้ความสำคัญเป็นอย่างยิ่งในการดูแลความเป็นอยู่ของพี่น้องประชาชนในพื้นที่ นอกจากนี้ นายกฯ จะได้ติดตามโครงการ Phuket Sandbox ซึ่งเป็นหนึ่งในมาตรการของรัฐบาลที่ต้องการยกระดับพื้นที่การท่องเที่ยวตามวิสัยทัศน์ IGNITE TOURISM THAILAND เพื่อเตรียมพร้อมรองรับนักท่องเที่ยวและดึงอีเวนต์ขนาดใหญ่เข้าสู่ประเทศไทยในปี 2568 ซึ่งเป็นปีแห่งการท่องเที่ยว” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/86786