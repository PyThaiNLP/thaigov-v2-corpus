รัฐบาลไทย-ข่าวทำเนียบรัฐบาล-นายกรัฐมนตรีขอให้คลายความกังวลเงินดิจิทัลวอลเล็ต ยืนยันทุกระบบต้องเสถียรและตรวจสอบได้ ขอให้รอ ก. คลังแถลงกำหนดวันใช้งาน พร้อมส่งข้อความตรง “น้องเทนนิส” ในการแข่งขันเทควันโด 


วันพุธที่ 7 สิงหาคม 2567
07/08/2567
พิมพ์
นายกรัฐมนตรีขอให้คลายความกังวลเงินดิจิทัลวอลเล็ต ยืนยันทุกระบบต้องเสถียรและตรวจสอบได้ ขอให้รอ ก. คลังแถลงกำหนดวันใช้งาน พร้อมส่งข้อความตรง “น้องเทนนิส” ในการแข่งขันเทควันโด
นายกรัฐมนตรีขอให้คลายความกังวลเงินดิจิทัลวอลเล็ต ยืนยันทุกระบบต้องเสถียรและตรวจสอบได้ ขอให้รอ ก. คลังแถลงกำหนดวันใช้งาน พร้อมส่งข้อความตรง “น้องเทนนิส” ในการแข่งขันเทควันโด โอลิมปิกเกมส์ 2024 วันนี้ พร้อมเตรียมจัดเลี้ยงคณะนักกีฬาไทย เพื่อขอบคุณ
วันนี้ (7 สิงหาคม 2567) เวลา 09.10 น. ณ โถงกลางตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรี ให้สัมภาษณ์ถึงโครงการเงินดิจิทัลวอลเล็ตว่า ขอบคุณสมาชิกวุฒิสภาทุกคนที่ให้การยอมรับและโหวตผ่าน ซึ่งรายละเอียดก็เป็นไปตามที่กระทรวงการคลังได้แถลงไปแล้ว สำหรับกรอบเวลาที่แน่นอนนั้น ขอให้รอนายจุลพันธ์ อมรวิวัฒน์ รัฐมนตรีช่วยว่าการกระทรวงการคลังเป็นผู้แถลงอีกครั้งหนึ่ง โดยรัฐบาลจะพยายามดำเนินการให้เร็วที่สุด เพราะเข้าใจความต้องการของประชาชนทุกคน รัฐบาลก็ต้องการนำเงินส่วนนี้มากระตุ้นเศรษฐกิจให้เร็วที่สุด เมื่อมีประกาศลงวันที่ได้แน่นอนก็จะเป็นสมการตัวหนึ่งที่ทำให้บริษัทห้างร้าน ภาคอุตสาหกรรม และ SME จะได้เร่งผลิตสินค้าเพื่อการรองรับการบริโภคโดยใช้เงินในส่วนนี้ การผลิตสินค้าก็ต้องมีระยะเวลาในการที่จะผลิต ทั้งนี้ เข้าใจถึงความกังวลของทุกคน ทั้งร้านค้า รวมถึงการถอนเงินออกจากระบบ (Cash out) นั้น รัฐบาลพยายามแก้ไขทุกปัญหาเพื่อตอบโจทย์กับทุกคน ซึ่งจะให้ทางรัฐมนตรีช่วยว่าการกระทรวงการคลังเป็นผู้แถลงรายละเอียด ยืนยันทุกอย่างต้องเป็นไปตามกติกาที่กำหนดไว้ ระบบต้องมีความพร้อม เสถียร ตรวจสอบได้ และต้องตอบคำถามทุกคำถามได้
นายกรัฐมนตรียังให้สัมภาษณ์ถึงโอลิมปิก 2024 เผยพร้อมลุ้นเหรียญรางวัล สำหรับการแข่งขันเทควันโดในวันนี้และพรุ่งนี้ ซึ่งได้มีการส่งข้อความให้กำลังใจให้ น้องเทนนิส เรืออากาศโทหญิงพาณิภัค วงศ์พัฒนกิจ เป็นการส่วนตัวด้วย คาดหวังว่าเราจะได้เหรียญเพิ่ม พร้อมเป็นกำลังใจให้ วิว กุลวุฒิ วิทิตศานต์ นับเป็นความสำเร็จที่ยิ่งใหญ่ แม้ไม่ได้เหรียญทอง แต่ต่างเป็นแฟนลิเวอร์พูลตัวยงเหมือนกัน สำหรับการเลี้ยงรับรองนักกีฬาโอลิมปิกนั้น ได้มีการพูดหารือกับหน่วยงานที่เกี่ยวข้องแล้ว อยากจะจัดเลี้ยงอาหารกลางวันเมื่อทุกคนกลับมาพร้อมแล้ว โดยอยากจะทำก่อนสิ้นเดือนนี้ เพื่อเป็นการแสดงความยินดี ปลอบใจ รวมทั้งขอบคุณที่เป็นตัวแทนของประเทศไทยที่ต่อสู้อย่างเหมาะสม
โอกาสนี้ นายกรัฐมนตรียังปฏิเสธไม่มีความเห็นเกี่ยวกับประเด็นคดีพรรคก้าวไกลในวันนี้  ตนเองเป็นฝ่ายบริหาร  สำหรับกระแสการซื้อตัวสมาชิกนั้นสภาผู้แทนราษฎรนั้น  ยืนยันว่าไม่ทราบ ไม่แน่ใจว่ามีจริงหรือไม่ ถ้ามีจริงก็นำมาหลักฐานมายืนยันและว่าไปตามกระบวนการยุติธรรม

ที่มา : https://www.thaigov.go.th/news/contents/details/86804