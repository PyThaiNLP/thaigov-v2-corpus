รัฐบาลไทย-ข่าวทำเนียบรัฐบาล-รมช.อรรถกร ติดตามความก้าวหน้าแก้ปัญหาการแพร่ระบาดปลาหมอคางดำ


วันพุธที่ 7 สิงหาคม 2567
รมช.อรรถกร ติดตามความก้าวหน้าแก้ปัญหาการแพร่ระบาดปลาหมอคางดำ
รมช.อรรถกร ติดตามความก้าวหน้าแก้ปัญหาการแพร่ระบาดปลาหมอคางดำ
นายอรรถกร ศิริลัทธยากร รัฐมนตรีช่วยว่าการกระทรวงเกษตรและสหกรณ์ เป็นประธานการประชุมติดตามความก้าวหน้าการแก้ไขปัญหาการแพร่ระบาดของปลาหมอคางดำ พร้อมด้วย นายภูผา ลิกค์ ผู้ช่วยเลขานุการรัฐมนตรีว่าการกระทรวงเกษตรและสหกรณ์นายสุรเดช เตียวตระกูล ประธานที่ปรึกษารัฐมนตรีช่วยว่าการกระทรวงเกษตรและสหกรณ์ ร่วมกับ นายสุวัฐน์ วงศ์สุวัฒน์ รองอธิบดีกรมประมง นายสุขทัศน์ ต่างวิริยกุล รักษาการแทนผู้ว่าการการยางแห่งประเทศไทย ผู้บริหารกรมประมง สํานักงานประมงจังหวัด 20 จังหวัด เข้าร่วม ณ ห้องประชุมพะยูน ชั้น 7 อาคารจุฬาภรณ์ กรมประมง และผ่านระบบ Zoom Meeting เพื่อติดตามความก้าวหน้าการแก้ไขปัญหาการปลาหมอคางดำในระดับจังหวัด รวมทั้งผลการดำเนินโครงการผลิตน้ำหมักชีวภาพเพื่อเกษตรกรชาวสวนยาง ตลอดจนรับฟังปัญหา อุปสรรค และข้อเสนอแนะ
นอกจากนี้ ที่ประชุมได้รายงานผลการกำจัดปลาหมอคางดำตั้งแต่เดือนกุมภาพันธ์ 2567 มีปริมาณทั้งหมด 901,714 กิโลกรัม โดยเป็นปริมาณกำจัดภายใต้โครงการผลิตน้ำหมักชีวภาพเพื่อเกษตรกรชาวสวนยาง ของการยางแห่งประเทศไทย (กยท.) ตั้งแต่วันที่ 1 - 6 ส.ค.67 จำนวน 117,341 กิโลกรัม อีกทั้ง ที่ประชุมได้รับทราบแผนปฏิบัติการกวาดล้างปลาหมอคางดำในแหล่งน้ำธรรมชาติ ของกรมประมง ระหว่างเดือน ส.ค. - ก.ย. 67 ครอบคลุม 18 จังหวัด แหล่งน้ำธรรมชาติ 84 แห่ง
ทั้งนี้ รมช.เกษตรฯ ได้กำชับให้กรมประมง กรมพัฒนาที่ดิน และ กยท. ประสานการทำงานร่วมกัน เพิ่มความเข้มข้นในการกำจัดปลาหมอคางดำออกจากแหล่งน้ำธรรมชาติให้มากที่สุด พร้อมขอความร่วมมือแต่ละจังหวัดที่มีการแพร่ระบาดให้เร่งเดินหน้าตามแผนงานที่วางไว้ เพื่อจะเริ่มดำเนินการตามมาตรอื่นต่อไปได้อย่างมีประสิทธิภาพ

ที่มา : https://www.thaigov.go.th/news/contents/details/86831