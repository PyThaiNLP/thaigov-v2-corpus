รัฐบาลไทย-ข่าวทำเนียบรัฐบาล-ผู้ว่าฯ ขอนแก่น นำหัวหน้าส่วนราชการ ทำเมนู “ข้าวมันไก่” เลี้ยงผู้เข้ารับการบำบัดยาเสพติด ณ ศูนย์พักคอยผู้ผ่านการบำบัดยาเสพติด (Community Isolation; CI) อำเภอเมืองขอนแก่น


วันพุธที่ 7 สิงหาคม 2567
07/08/2567
พิมพ์
ผู้ว่าฯ ขอนแก่น นำหัวหน้าส่วนราชการ ทำเมนู “ข้าวมันไก่” เลี้ยงผู้เข้ารับการบำบัดยาเสพติด ณ ศูนย์พักคอยผู้ผ่านการบำบัดยาเสพติด (Community Isolation; CI) อำเภอเมืองขอนแก่น
ผู้ว่าฯ ขอนแก่น นำหัวหน้าส่วนราชการ ทำเมนู “ข้าวมันไก่” เลี้ยงผู้เข้ารับการบำบัดยาเสพติด ณ ศูนย์พักคอยผู้ผ่านการบำบัดยาเสพติด (Community Isolation; CI) อำเภอเมืองขอนแก่น พร้อมเน้นย้ำให้เจ้าหน้าที่ทุกคนดูแลผู้เข้ารับการบำบัดอย่างใกล้ชิด
ผู้ว่าฯ ขอนแก่น นำหัวหน้าส่วนราชการ ทำเมนู “ข้าวมันไก่” เลี้ยงผู้เข้ารับการบำบัดยาเสพติด ณ ศูนย์พักคอยผู้ผ่านการบำบัดยาเสพติด (Community Isolation ; CI) อำเภอเมืองขอนแก่น พร้อมเน้นย้ำให้เจ้าหน้าที่ทุกคนดูแลผู้เข้ารับการบำบัดอย่างใกล้ชิด เพราะหน้าที่ของคนมหาดไทยต้องช่วยกันพัฒนาศักยภาพ สร้างโอกาสให้กับผู้เข้ารับการบำบัด เพื่อคืนคนดีกลับสู่สังคมและไม่หันกลับไปยุ่งเกี่ยวกับยาเสพติด
วันนี้ (7 ส.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้นำนโยบายของรัฐบาลและกระทรวงมหาดไทย ในการดำเนินการแก้ไขปัญหายาเสพติด ด้วยการจัดตั้งศูนย์พักคอยผู้ผ่านการบำบัดยาเสพติด (Community Isolation ; CI) ในทุกอำเภอ โดยตนได้เดินทางตรวจเยี่ยมอย่างต่อเนื่อง ซึ่งล่าสุดได้ไปตรวจเยี่ยมให้กำลังใจผู้เข้ารับการบำบัดยาเสพติด ศูนย์พักคอยผู้ผ่านการบำบัดยาเสพติดอำเภอเมืองขอนแก่น พร้อมทั้งได้นำคณะหัวหน้าส่วนราชการ ร่วมทำอาหารกลางวันเลี้ยงผู้บำบัดยาเสพติด เพื่อสร้างขวัญและกำลังใจในการต่อสู้กับยาเสพติด ทำให้ศูนย์พักคอยฯ เป็นศูนย์พักใจ เสริมกำลังใจลูกหลานให้เข้มแข็ง สามารถเอาชนะทางความคิด ไม่ให้หันกลับไปพึ่งยาเสพติด และให้โอกาส ให้ที่ยืน ให้ฝึกอาชีพเพื่อกลับคืนสู่สังคม โดยมี นายอำเภอเมืองขอนแก่น หัวหน้าส่วนราชการ นายกเทศมนตรี กำนัน ผู้ใหญ่บ้าน เข้าร่วมกิจกรรม ณ ศูนย์พักคอยผู้ผ่านการบำบัดยาเสพติด (Community Isolation ; CI) อำเภอเมืองขอนแก่น ต.พระลับ อ.เมืองขอนแก่น จ.ขอนแก่น
นายไกรสร กล่าวต่อไปว่า สำหรับศูนย์พักคอยฯ อำเภอเมืองขอนแก่น ปัจจุบันมีลูกหลานที่ผ่านการบำบัดยาเสพติดที่ยังไม่พร้อมที่จะกลับคืนสู่หมู่บ้าน ชุมชน มาใช้ชีวิตร่วมกันโดยมีนายอำเภอเมืองขอนแก่น ปลัดอำเภอ ได้ผลัดเปลี่ยนหมุนเวียนมาร่วมให้กำลังใจอยู่เสมอ ซึ่งมีผู้เข้ารับการบำบัดรักษา จำนวน 39 คน เพื่อฟื้นฟูสภาพจิตใจ ฟื้นฟูสภาพร่างกาย ปรับสภาพจิตใจให้เข้มแข็ง ฝึกงาน สร้างงาน สร้างอาชีพ โดยในการตรวจเยี่ยมครั้งนี้ ตนได้ประกอบอาหารเมนู “ข้าวมันไก่” เลี้ยงผู้ที่เข้ารับการบำบัด รวมทั้งได้พบปะพูดคุยอย่างเป็นกันเองกับทุกคน ด้วยความตั้งใจที่อยากจะให้กำลังใจแก่ผู้เข้ารับการบำบัด ไม่ให้เกิดความเครียดทางสภาวะจิตใจ เพราะในบางครั้งผู้ที่เข้ารับการบำบัดจะต้องมีการปรับตัวกับสถานที่ใหม่ ระเบียบวินัยที่เข้มข้น จึงอาจจะทำให้เกิดความเครียด ความกดดัน และความคาดหวังของสังคมรอบข้าง ตนจึงอยากเข้ามาเป็นส่วนหนึ่งในการส่งสัญญาณที่ดีให้กับผู้เข้ารับการบำบัดทุกคนว่า ยังคงมีคนอีกมากมายในจังหวัด ในอำเภอ ชุมชน และครอบครัว ที่ยังคงรอคอย พร้อมให้โอกาส ให้ที่ยืนเพื่อกลับมามีชีวิตที่ดีขึ้น ห่างไกลจากยาเสพติดอยู่เสมอ
"โดยจังหวัดขอนแก่นได้ดำเนินการขับเคลื่อนภารกิจด้านการป้องกันและแก้ไขปัญหายาเสพติด โดยการจัดตั้งศูนย์พักคอยผู้ป่วยยาเสพติด (Community Isolation : CI) จังหวัดขอนแก่น ณ กองร้อยอาสารักษาดินแดนอำเภอทุกแห่งในพื้นที่ ดำเนินการโดยไม่ใช้งบประมาณของทางราชการ ภายใต้กลไกของนายอำเภอและภาคีเครือข่ายร่วมกันให้การช่วยเหลือผู้ป่วยยาเสพติดเข้ารับการบำบัดฟื้นฟูสภาพทางสังคม ตามแนวคิด "เอาชนะทางความคิด ให้โอกาส ให้ที่ยืน และให้อาชีพ" เพื่อให้การสงเคราะห์ช่วยเหลือผู้ป่วยยาเสพติดที่ผ่านการบำบัดจากสถานพยาบาล หรือผู้ป่วยที่ยังไม่หายขาดจากยาเสพติดที่อยู่ในหมู่บ้าน/ชุมชน มาเข้ารับการบำบัดที่กองร้อย อส.จังหวัด/กองร้อย อส.อำเภอ โดยการดูแลของนายอำเภอ/พนักงานฝ่ายปกครอง เพื่อแยกผู้ป่วยยาเสพติดที่มีพฤติกรรมที่มีความเสี่ยงที่อาจก่อให้เกิดความเดือดร้อนในชุมชน ออกมาพักคอยจนกว่าจะมีความพร้อมกลับคืนสู่ชุมชน เพื่อลดอันตรายและความเสียหายที่อาจเกิดขึ้นจากผู้ป่วยยาเสพติด ซึ่งจังหวัดขอนแก่นได้ดำเนินการมาตั้งแต่เดือนมีนาคม 2566 เป็นต้นมา” นายไกรสร กล่าวเพิ่มเติม
นายไกรสร กล่าวในช่วงท้ายว่า ศูนย์พักคอยผู้ป่วยยาเสพติด (CI) ถือเป็นอีกหนึ่งสถานที่ที่มุ่งเป้าคืนลูกหลานให้พ่อแม่ปู่ย่าตายาย คืนคนดีสู่สังคม ให้โอกาส ให้อาชีพกับผู้ป่วยยาเสพติดที่กลับตัวกลับเข้าเข้าสู่ระบบการบำบัดรักษา ตนจึงขอประชาสัมพันธ์และขอความร่วมมือพ่อแม่พี่น้องชาวจังหวัดขอนแก่นทุกท่าน ได้ช่วยกันเป็นหูเป็นตาสอดส่องดูแลบุคคลรอบข้างที่เป็นกลุ่มเสี่ยง หรือเป็นผู้ป่วยยาเสพติด หากมีเบาะแส และอยากให้เขาได้รับการบำบัดฟื้นฟู โปรดแจ้งทางนายอำเภอ เจ้าหน้าที่ที่เกี่ยวข้อง หรือแจ้งไปยังศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมงได้รับทราบ เพื่อจะได้นำบุคคลดังกล่าวทำการรักษาได้อย่างเต็มที่ รวมทั้งชุมชนจะต้องเข้ามาร่วมกันเป็นกำลังใจให้กับผู้ป่วยยาเสพติดที่ได้รับการบำบัดจนหายดีแล้ว ให้โอกาส ให้อาชีพ และให้ที่ยืนในสังคม เพื่อป้องกันการกลับไปกระทำความผิดซ้ำหวนคืนสู่การเสพยาเสพติดอีกด้วย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86821