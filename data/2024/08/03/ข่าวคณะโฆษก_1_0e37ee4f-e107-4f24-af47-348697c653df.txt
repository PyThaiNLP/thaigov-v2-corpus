รัฐบาลไทย-ข่าวทำเนียบรัฐบาล-นายกฯ ส่งเสริมศักยภาพบุคลากรภาคอุตสาหกรรมและภาคการขนส่งไทย พร้อมยกระดับความสามารถผู้ประกอบการภาคการขนส่ง ผลักดันประเทศสู่การเป็นศูนย์กลางอุตสาหกรรมและนวัตกรรม


วันเสาร์ที่ 3 สิงหาคม 2567
03/08/2567
พิมพ์
นายกฯ ส่งเสริมศักยภาพบุคลากรภาคอุตสาหกรรมและภาคการขนส่งไทย พร้อมยกระดับความสามารถผู้ประกอบการภาคการขนส่ง ผลักดันประเทศสู่การเป็นศูนย์กลางอุตสาหกรรมและนวัตกรรม
นายกฯ ส่งเสริมศักยภาพบุคลากรภาคอุตสาหกรรมและภาคการขนส่งไทย พร้อมยกระดับความสามารถผู้ประกอบการภาคการขนส่ง ผลักดันประเทศสู่การเป็นศูนย์กลางอุตสาหกรรมและนวัตกรรม และศูนย์กลางขนส่งในภูมิภาค
วันนี้ (3 สิงหาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรี ให้ความสำคัญกับการพัฒนาศักยภาพบุคลากรภาคอุตสาหกรรมตามมาตรฐานสากลในฐานะกำลังสำคัญของการขับเคลื่อนเศรษฐกิจประเทศ ซึ่งรัฐบาลโดย กระทรวงอุตสาหกรรม และหน่วยงานที่เกี่ยวข้อง ขานรับนโยบาย จัดกิจกรรมเพื่อพัฒนาศักยภาพ เพิ่มขีดความสามารถ และประสิทธิภาพของบุคลากรในภาคอุตสาหกรรมและภาคการขนส่งให้มีความรู้และทักษะตามมาตรฐานสากล สามารถผลักดันประเทศสู่การเป็นศูนย์กลางอุตสาหกรรมและนวัตกรรม และศูนย์กลางขนส่งในภูมิภาค
โฆษกประจำสำนักนายกรัฐมนตรี กล่าวว่า การนิคมอุตสาหกรรมแห่งประเทศไทย (กนอ.) ได้ร่วมมือกับมหาวิทยาลัยธรรมศาสตร์ ลงนามบันทึกความเข้าใจ เพื่อยกระดับขีดความสามารถของนักศึกษาให้มีทักษะและความรู้ที่สอดคล้องกับความต้องการของภาคอุตสาหกรรม ครอบคลุมการพัฒนาศักยภาพในหลากหลายมิติ อาทิ การฝึกงานและสหกิจศึกษาในนิคมอุตสาหกรรมของ กนอ. การสร้างเครือข่ายร่วมกับผู้ประกอบอุตสาหกรรม โดย กนอ.มีเครือข่ายผู้ประกอบอุตสาหกรรมใน 70 นิคมอุตสาหกรรม กระจายอยู่ใน 16 จังหวัดทั่วประเทศ และการพัฒนางานวิจัยและนวัตกรรมที่ตอบโจทย์ความต้องการของภาคอุตสาหกรรม สามารถสร้างองค์ความรู้ใหม่และส่งเสริมการนำเทคโนโลยีมาประยุกต์ใช้ในการพัฒนาอุตสาหกรรม
นอกจากนี้ รัฐบาลโดยกรมส่งเสริมอุตสาหกรรม หรือ ดีพร้อม (DIPROM) ได้วางแนวทางในการสร้างนักโลจิสติกส์อุตสาหกรรมมืออาชีพ และพัฒนาศักยภาพผู้ประกอบการด้านการบริหารจัดการโลจิสติกส์ จำนวน 310 กิจการ ใน 5 ภูมิภาค ด้วยการฝึกอบรมให้บุคลากรด้านการขนส่งให้มีความรู้และความสามารถตามมาตรฐานสากล สนับสนุนการดำเนินกิจกรรมทางโลจิสติกส์อย่างปลอดภัยและเป็นมิตรกับสิ่งแวดล้อม รวมถึงเพิ่มโอกาสผู้ประกอบการไทยให้เชื่อมโยงกับห่วงโซ่มูลค่าระดับภูมิภาคและระดับโลก และช่วยให้สามารถลดต้นทุนด้านโลจิสติกส์ได้ โดย DIPROM คาดการณ์ว่าในปี 2568 จะดำเนินการส่งเสริมและพัฒนาสถานประกอบการได้เป็นจำนวน 350 กิจการ คิดเป็นมูลค่าทางเศรษฐกิจ 2,100 ล้านบาท
“นายกรัฐมนตรีให้ความสำคัญกับการพัฒนาบุคลากรไทยให้มีศักยภาพ มีทักษะ ความรู้ ความสามารถ เป็นไปตามความต้องการของตลาดแรงงาน เท่าทันการพัฒนาบุคลากรภาคอุตสาหกรรมและนวัตกรรมอนาคต เป็นก้าวสำคัญในการยกระดับภาคอุตสาหกรรมไทย และโลจิสติกส์ให้มีความแข็งแกร่ง ทัดเทียมกับนานาชาติ สามารถส่งเสริมการแข่งขันให้ไทยเป็นศูนย์กลางอุตสาหกรรม นวัตกรรม และศูนย์กลางขนส่งในภูมิภาคตามวิสัยทัศน์ Ignite Thailand ของนายกรัฐมนตรี” นายชัย กล่าว

ที่มา : https://www.thaigov.go.th/news/contents/details/86638