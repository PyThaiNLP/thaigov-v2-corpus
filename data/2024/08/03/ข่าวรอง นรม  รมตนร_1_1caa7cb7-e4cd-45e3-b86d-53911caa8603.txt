รัฐบาลไทย-ข่าวทำเนียบรัฐบาล-’จิราพร‘ มอบรางวัล ‘งานวันภาษาไทยแห่งชาติ‘ ชูเยาวชนช่วยสืบสานคุณค่า ดันใช้ภาษาเชื่อมโยงทุกรุ่น


วันเสาร์ที่ 3 สิงหาคม 2567
03/08/2567
พิมพ์
’จิราพร‘ มอบรางวัล ‘งานวันภาษาไทยแห่งชาติ‘ ชูเยาวชนช่วยสืบสานคุณค่า ดันใช้ภาษาเชื่อมโยงทุกรุ่น
‘จิราพร’ ชูคุณค่าภาษาไทยเครื่องมือสื่อสารเชื่อมโยงทุกรุ่น หวังเยาวชนสืบสานใช้อย่างถูกต้อง
เมื่อเวลา 8.30 น. วันที่ 3 สิงหาคม 2567 ณ ณ ห้องกมลทิพย์ 1-2 ชั้น 2 โรงแรม เดอะ สุโกศล กรุงเทพ นายเศรษฐา ทวีสิน นายกรัฐมนตรี มอบหมายให้นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในงานเสวนาทางวิชาการและงานมอบรางวัลราชบัณฑิตยสภาสรรเสริญ เนื่องในวันภาษาไทยแห่งชาติประจำพุทธศักราช 2567
นางสาวจิราพร กล่าวตอนหนึ่งว่า ท่ามกลางสภาพสังคมที่เปลี่ยนแปลงและการสื่อสารที่หลากหลาย ภาษาไทยถือเป็นสัญลักษณ์ของเอกลักษณ์และวัฒนธรรมไทย เป็นสะพานที่เชื่อมโยงเราทุกคนกับอดีต ขณะเดียวกันก็นำเราไปสู่อนาคตด้วย แม้การพัฒนาทางเทคโนโลยีจะล้ำหน้าไปเพียงใด ภาษาไทยยังคงเป็นเครื่องมือสำคัญ ในการสร้างความเข้าใจเชิงลึกและการสื่อสารมีประสิทธิภาพ
นางสาวจิราพร ยังร่วมแสดงความชื่นชมและยินดีกับผู้ที่ได้รับรางวัลราชบัณฑิตยสภาสรรเสริญ โดยเฉพาะศาสตราจารย์กิตติคุณ ดร. กาญจนา นาคสกุล ที่ได้รับรางวัลราชบัณฑิตยสภาสรรเสริญ เกียรติยศ ในฐานะผู้รักษาภาษาไทยดีเด่นและส่งเสริมการใช้ภาษาไทยมาโดยตลอด
“การจัดงานในวันนี้จึงเป็นการสะท้อนให้เห็นถึงความพยายามของผู้ใหญ่ในบ้านเมือง ที่ต้องการกระตุ้นให้เยาวชนและประชาชนตระหนักถึงความสำคัญและคุณค่าของภาษาไทย ซึ่งเป็นมรดกภูมิ ปัญญาที่สำคัญของชาติ ภาษาไทยยังคงเป็นเครื่องมือสำคัญในการเชื่อมโยงระหว่างรุ่นและสร้าง ความก้าวหน้าของพวกเรา ภาษาไทยไม่ใช่เพียงแค่เครื่องมือในการสื่อสาร แต่ยังเป็นส่วนหนึ่งของศิลปะ วรรณกรรม และวิชาการสาขาต่างๆ ที่เราทุกคนในชาติควรรักษาสืบทอดต่อไป”  นางสาวจิราพรกล่าว

ที่มา : https://www.thaigov.go.th/news/contents/details/86641