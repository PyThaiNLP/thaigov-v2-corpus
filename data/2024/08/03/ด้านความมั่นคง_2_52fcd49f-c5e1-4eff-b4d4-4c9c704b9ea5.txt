รัฐบาลไทย-ข่าวทำเนียบรัฐบาล-ผู้ว่าฯ นครพนม นำหัวหน้าส่วนราชการ ลงพื้นที่เยี่ยมสถานศึกษาในพื้นที่ 12 อำเภอนครพนม พร้อมจัดกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียน


วันศุกร์ที่ 2 สิงหาคม 2567
02/08/2567
พิมพ์
ผู้ว่าฯ นครพนม นำหัวหน้าส่วนราชการ ลงพื้นที่เยี่ยมสถานศึกษาในพื้นที่ 12 อำเภอนครพนม พร้อมจัดกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียน
ผู้ว่าฯ นครพนม นำหัวหน้าส่วนราชการ ลงพื้นที่เยี่ยมสถานศึกษาในพื้นที่ 12 อ.นครพนม พร้อมจัดกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียนรู้ประวัติศาสตร์ หน้าที่พลเมือง เดินหน้าขับเคลื่อนนโยบายการศึกษาของจังหวัด
ผู้ว่าฯ นครพนม นำหัวหน้าส่วนราชการ ลงพื้นที่เยี่ยมสถานศึกษาในพื้นที่ 12 อำเภอนครพนม พร้อมจัดกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียนรู้ประวัติศาสตร์และหน้าที่พลเมือง เดินหน้าขับเคลื่อนนโยบายการศึกษาของจังหวัดนครพนม ควบคู่การป้องกันและแก้ไขปัญหายาเสพติดและการลดอุบัติเหตุทางถนนของเด็กนักเรียน
วันนี้ (2 ส.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม จัดกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียนรู้ประวัติศาสตร์และหน้าที่พลเมือง พร้อมมอบแนวนโยบายการทำการเรียนการสอนการเรียนรู้ประวัติศาสตร์ ศีลธรรมและหน้าที่พลเมือง และติดตามและประเมินผลการดำเนินการตามแนวนโยบายด้านการศึกษาของจังหวัดนครพนม 15 ข้อ โดยมีหัวหน้าส่วนราชการ ผู้บริหารสถานศึกษา คณะครูและนักเรียนโรงเรียนในพื้นที่ตัวเมืองนครพนม จำนวน 11 แห่งและโรงเรียนประจำอำเภอ ในพื้นที่ทั้ง 12 อำเภอของจังหวัดนครพนม ร่วมกิจกรรม
นายวันชัย จันทร์พร ผู้ว่าราชการจังหวัดนครพนม กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มีนโยบายในการพัฒนาทรัพยากรมนุษย์ของชาติ ให้เป็นคนที่มีจิตสำนึกรักชาติ ภาคภูมิใจในประวัติศาสตร์ของชาติไทย และยึดมั่นในสถาบันสำคัญของชาติ ซึ่งนายสุทธิพงษ์ จุลเจริญ ปลัดกระทรวงมหาดไทย ได้สั่งการให้ทุกจังหวัดภายใต้การนำของท่านผู้ว่าราชการจังหวัด ได้มีการส่งเสริม สร้างการรับรู้ให้กับพี่น้องประชาชน โดยเฉพาะเยาวชน ให้มีความภูมิใจในประวัติศาสตร์ของชาติไทยและยึดมั่นในสถาบันสำคัญของชาติ
“สำหรับการลงพื้นที่ในครั้งนี้ ตนได้นำหัวหน้าส่วนราชการ ลงพื้นที่ตรวจเยี่ยมโรงเรียนชุมชนเทศบาล 3 (พินิจพิทยานุสรณ์) ตำบลในเมือง อำเภอเมืองนครพนม จังหวัดนครพนม โดยมี ผู้บริหารสถานศึกษา คณะครู นักเรียน ร่วมกันทำกิจกรรมเคารพธงชาติ สวดมนต์ไหว้พระ สร้างสำนึกรักและภาคภูมิใจของคนในชาติ ส่งเสริมการเรียนรู้ประวัติศาสตร์และหน้าที่พลเมือง พร้อมพบปะ ผู้บริหารสถานศึกษา คณะครู นักเรียน มอบแนวนโยบายการเรียน การสอน การเรียนรู้ประวัติศาสตร์ ศีลธรรมและหน้าที่พลเมือง พร้อมชี้แจงข้อราชการ ติดตามและประเมินผลการดำเนินการตามแนวนโยบายด้านการศึกษาของจังหวัดนครพนม 15 ข้อ โดยได้เน้นย้ำให้ผู้บริหารสถานศึกษาดำเนินการตามนโยบายดังกล่าวอย่างต่อเนื่อง เพื่อพัฒนาคุณภาพการศึกษาของเยาวชน ซึ่งจะเติบโตเป็นพลเมืองที่มีคุณภาพในอนาคตต่อไป พร้อมนี้ยังได้มอบหมายให้รองผู้ว่าราชการจังหวัดนครพนม นายอำเภอ ดำเนินกิจกรรมดังกล่าวในสถานศึกษาในพื้นที่ตัวเมืองนครพนม จำนวน 11 แห่งและโรงเรียนประจำอำเภอ ในพื้นที่ทั้ง 12 อำเภอของจังหวัดนครพนมด้วย” นายวันชัยฯ กล่าวในช่วงต้น
นายวันชัย จันทร์พร ผู้ว่าราชการจังหวัดนครพนม กล่าวต่อไปอีกว่า ได้เน้นย้ำมอบแนวทางการดำเนินการป้องกันและแก้ไขปัญหายาเสพติดในสถานศึกษา แนวทางการลดอุบัติเหตุทางถนนของสถานศึกษา รณรงค์การสร้างระเบียบวินัยให้กับนักเรียนให้รู้จักหน้าที่ การดำเนินกิจกรรมพานักเรียนเข้าวัด/ศาสนสถาน กล่อมเกลาจิตใจ พร้อมตรวจติดตามการดำเนินนโยบายงดใช้เครื่องทำน้ำเย็นในสถานศึกษา เพื่อป้องกันอันตราย จากการถูกไฟฟ้าช็อต สร้างความปลอดภัยในชีวิตและทรัพย์สิน ให้กับนักเรียน คณะครู และบุคคลากรทางการศึกษา
“กิจกรรมการเคารพธงชาติ สวดมนต์ และการฝึกความเป็นระเบียบวินัย ถือเป็นจุดเริ่มต้นของการพัฒนาตัวเองในการเป็นข้าราชการที่ดี เป็นการเสริมสร้างวัฒนธรรมองค์กรให้มีความเข้มแข็ง ปลูกฝังจิตสำนึกแสดงออกถึงความรักชาติ สร้างความภาคภูมิใจของคนในชาติ ด้วยสำนึกในความเสียสละของบรรพบุรุษ เพื่อรักษาไว้ซึ่งแผ่นดิน และธำรงไว้ซึ่งสถาบันหลักของชาติ ก่อเกิดความจงรักภักดีต่อสถาบันชาติ ศาสนา พระมหากษัตริย์ และเป็นการน้อมรำลึกในพระมหากรุณาธิคุณพระบาทสมเด็จพระมงกุฎเกล้าเจ้าอยู่หัวที่ทรงพระราชทานธงไตรรงค์เป็นธงชาติไทย เป็นการแสดงออกถึงความพร้อมของข้าราชการ เจ้าหน้าที่ ในการปฏิบัติหน้าที่ "บำบัดทุกข์ บำรุงสุข" และให้บริการประชาชน ส่งเสริมให้ข้าราชการทุกคนได้ตระหนักเห็นคุณค่าของชาติ สร้างความรัก ความสามัคคีในหน่วยงาน สร้างวินัย รู้หน้าที่ ความรับผิดชอบ และรักษาเอกลักษณ์ของชาติไทยสืบไป” นายวันชัยฯ กล่าวในช่วงท้าย

ที่มา : https://www.thaigov.go.th/news/contents/details/86635