รัฐบาลไทย-ข่าวทำเนียบรัฐบาล-รองปลัดฯ เศรษฐเกียรติ ควงเลขาฯ มกอช. นำทีมบุกซีอานเจรจา GACC ขยายตลาดสินค้าเกษตรแดนมังกรเต็มสูบ ถก 15 ประเด็นการค้าเกษตร ไทย-จีน


วันเสาร์ที่ 3 สิงหาคม 2567
รองปลัดฯ เศรษฐเกียรติ ควงเลขาฯ มกอช. นำทีมบุกซีอานเจรจา GACC ขยายตลาดสินค้าเกษตรแดนมังกรเต็มสูบ ถก 15 ประเด็นการค้าเกษตร ไทย-จีน
รองปลัดฯ เศรษฐเกียรติ ควงเลขาฯ มกอช. นำทีมบุกซีอานเจรจา GACC ขยายตลาดสินค้าเกษตรแดนมังกรเต็มสูบ ถก 15 ประเด็นการค้าเกษตร ไทย-จีน
นายเศรษฐเกียรติ กระจ่างวงศ์ รองปลัดกระทรวงเกษตรและสหกรณ์ หัวหน้าคณะผู้แทนไทย พร้อมด้วย นายพิศาล พงศาพิชณ์ เลขาธิการสำนักงานมาตรฐานสินค้าเกษตรและอาหารแห่งชาติ นายโสภัชย์ ชวาลกุล รองอธิบดีกรมปศุสัตว์ ผู้แทนกรมวิชาการเกษตร และกรมประมง ได้ร่วมประชุมหารือกับนายโจว เหวินอี้ อธิบดีกรมความร่วมมือระหว่างประเทศ สำนักงานศุลกากรแห่งสาธารณรัฐประชาชนจีน ในการประชุมเจ้าหน้าที่ระดับสูงของคณะกรรมการร่วมทางเทคนิคด้านสุขอนามัยและสุขอนามัยพืช (JTC on SPS) ไทย - จีน ครั้งที่ 8 ณ ศุลกากร ซีอาน เมืองซีอาน มณฑลส่านซี สาธารณรัฐประชาชนจีน เมื่อวันที่ 1 สิงหาคม 2567
สำหรับการหารือถึงแนวทางการผลักดันนโยบายการค้าสินค้าเกษตรและอาหารระหว่างกันให้มีความปลอดภัยต่อผู้บริโภคของทั้งสองประเทศ โดยจีนได้ชื่นชมมาตรการควบคุมกำกับดูแลผลไม้ส่งออกของไทยโดยเฉพาะทุเรียน ซึ่งเป็นผลไม้ที่จีนนำเข้าจากไทยเป็นลำดับ 1  และกล่าวชื่นชมความพยายามของเจ้าหน้าที่ทั้งสองฝ่ายที่ร่วมกันหารือประเด็นจำนวนมากครอบคลุมทั้งการตรวจสอบกักกัน การแก้ไขปัญหาการส่งออกเนื้อจระเข้ การเปิดตลาดสละ อินทผลัม มะยงชิด และกุ้งก้ามกราม การขึ้นทะเบียนผู้ประกอบการ การเพิ่มด่านนำเข้าส่งออก เป็นต้น ให้สามารถบรรลุผลสำเร็จร่วมกันได้อย่างเป็นรูปธรรม
นอกจากนี้ จีนเผยว่าปัจจุบันท่าเรือกวนเหล่ยที่กระทรวงเกษตรฯ ได้ผลักดัน สามารถนำเข้าผลไม้จากไทยได้แล้ว โดยในส่วนนี้ไทยเองมีความพร้อมเป็นอย่างมาก ซึ่งคาดว่าผลไม้ล็อตแรกจะส่งออกมาจีนได้ภายในเดือนนี้ พร้อมทั้งแจ้งข่าวดีว่าไทยจะสามารถส่งออกกุ้งก้ามกรามมายังจีนได้เร็วๆ นี้อีกด้วย
ในโอกาสนี้ ทั้งสองฝ่ายต่างมุ่งหวังในการพัฒนาความสัมพันธ์ทางเศรษฐกิจให้มีความก้าวหน้า จะทำงานร่วมกันอย่างใกล้ชิดผ่านกลไกความร่วมมือทั้งระดับนโยบายและระดับเทคนิค ระหว่างกระทรวงเกษตรและสหกรณ์ และ GACC สอดคล้องกับที่ ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ได้เน้นย้ำกับผู้บริหารระดับสูงของกระทรวงเกษตรฯ ทุกท่าน ให้ความสำคัญต่อการค้าระหว่างไทยจีน ในการสร้างผลประโยขน์ที่เป็นรูปธรรมให้แก่เกษตรกรและประชาชนของเราทั้ง 2 ประเทศ โดยในปี 2569 ประเทศไทยจะเป็นเจ้าภาพจัดการประชุมดังกล่าว  พร้อมหวังว่านับจากนี้ มูลค่าการค้าสินค้าเกษตรและอาหารระหว่างไทยจีน จะเพิ่มขึ้นอย่างมั่นคง ต่อไป

ที่มา : https://www.thaigov.go.th/news/contents/details/86650