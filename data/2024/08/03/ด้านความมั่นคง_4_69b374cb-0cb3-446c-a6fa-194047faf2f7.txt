รัฐบาลไทย-ข่าวทำเนียบรัฐบาล-ผู้ว่าฯ จังหวัดเชียงราย แจ้งเตือนประชาชนติดตาม และเฝ้าระวังสถานการณ์น้ำท่วม สั่งทุกหน่วยงานติดตามสถานการณ์ พร้อมเร่งช่วยเหลือประชาชนผู้ได้รับผลกระทบทุกพื้นที่


วันศุกร์ที่ 2 สิงหาคม 2567
02/08/2567
พิมพ์
ผู้ว่าฯ จังหวัดเชียงราย แจ้งเตือนประชาชนติดตาม และเฝ้าระวังสถานการณ์น้ำท่วม สั่งทุกหน่วยงานติดตามสถานการณ์ พร้อมเร่งช่วยเหลือประชาชนผู้ได้รับผลกระทบทุกพื้นที่
ผู้ว่าฯ จังหวัดเชียงราย แจ้งเตือนประชาชนติดตาม และเฝ้าระวังสถานการณ์น้ำท่วม สั่งทุกหน่วยงานติดตามสถานการณ์ พร้อมเร่งช่วยเหลือประชาชนผู้ได้รับผลกระทบทุกพื้นที่ ย้ำพี่น้องประชาชนหากต้องการความช่วยเหลือโทรสายด่วนนิรภัย 1784 ทันที
วันนี้ (2 ส.ค. 67) นายพุฒิพงศ์ ศิริมาตย์ ผู้ว่าราชการจังหวัดเชียงราย เปิดเผยว่า จากสถานการณ์ฝนตกหนักต่อเนื่องบริเวณภาคเหนือตนบน ส่งผลกระทบให้มวลน้ำจำนวนมากไหลมายังพื้นที่จังหวัดเชียงราย ซึ่งส่งผลให้เกิดน้ำท่วมฉับพลันและดินถล่มเป็นวงกว้างครอบคลุมพื้นที่ 5 อำเภอ 8 ตำบล 15 หมู่บ้าน ราษฎรได้รับผลกระทบ ประมาณ 51 ครัวเรือน พื้นที่การเกษตรประมาณ 200 ไร่ ตนจึงได้สั่งการให้หน่วยงานที่เกี่ยวข้อง ดำเนินการตามแผนเผชิญเหตุฯ พร้อมระดมสรรพกำลัง นำเจ้าหน้าที่เข้าช่วยเหลือเคลื่อนย้ายสิ่งของในบ้านเรือนพี่น้องประชาชน และเข้าดูแลประชาชนผู้ได้รับผลกระทบอย่างเต็มกำลังความสามารถ พร้อมทั้งแจ้งเตือนประชาชนผ่านทุกช่องทาง เพื่อเตรียมรับมือกับสถานการณ์ฝนตกหนักที่อาจตกกระหน่ำลงมาโดยตลอด และให้ดำเนินการช่วยเหลือ พร้อมรายงานให้จังหวัดทราบทุกระยะจนกว่าสถานการณ์จะกลับมาเป็นปกติ
นายพุฒิพงศ์ กล่าวต่อว่า จากการเข้าสำรวจพื้นที่ที่ได้รับผลกระทบ พบว่าพื้นที่จังหวัดเชียงราย ที่ได้รับผลกระทบจากสถานการณ์น้ำท่วมฉับพลันและดินถล่ม ประกอบด้วย "อำเภอแม่สาย" ตำบลแม่สาย เวลาประมาณ 03.00 น. ระดับแม่น้ำสายเพิ่มขึ้น น้ำล้นตลิ่งเข้าท่วมบริเวณบ้านของประชาชน ม.1 ม.7 และ ม.10 จำนวนประมาณ 50 ครัวเรือน โดยอำเภอ และองค์กรปกครองส่วนท้องถิ่นเฝ้าระวังระดับน้ำอย่างใกล้ชิดและแจ้งเตือนประชาชนให้ขนของขึ้นที่สูง ในขณะที่หอเตือนภัย ปภ. จุดบ้านเกาะทรายได้แจ้งเตือนประชาชนเตรียมอพยพ และอปท. ติดตั้งพนังกั้นน้ำ สูบน้ำออก และสนับสนุนกระสอบทรายกั้นแนวพื้นที่สำคัญ โดยในช่วงเวลา 15.00 น. ที่ผ่านมา ระดับน้ำมีแนวโน้มลดลงเล็กน้อย ตำบลเกาะช้าง ม.6 ม.9 ม.12 มีพื้นที่การเกษตรได้รับผลกระทบประมาณ 200 ไร่ โดยทาง อบต.เกาะช้าง กำลังอยู่ระหว่างสำรวจความเสียหายและเตรียมให้การช่วยเหลือ "อำเภอแม่จัน" ตำบลแม่จัน ม.5 ยังคงมีดินไสลด์ปิดเส้นทางในหมู่บ้าน จำนวน 1 จุด ทางด้าน อบต.แม่จัน ได้เร่งดำเนินการขุดปรับดินเพื่อเปิดเส้นทางเรียบร้อยแล้ว
"ส่วนในพื้นที่ "อำเภอแม่สรวย" ตำบลแม่สรวย ตำบลป่าแดด และตำบลท่าก๊อ เสาไฟฟ้าล้ม และดินสไลด์ บ้านเสียหายบางส่วน จำนวน 1 หลัง โดยเบื้องต้น กฟภ.แม่สรวย ดำเนินแก้ไขปัญหาเรียบร้อยแล้ว ส่วน อบต.ท่าก๊อ ได้ทำการเข้าสำรวจความเสียหายและให้การช่วยเหลือแล้ว "อำเภอเวียงแก่น" ตำบลปอ ม.2 และ ม.21 น้ำเริ่มล้นตลิ่ง ประชาชนในพื้นที่เตรียมขนย้ายทรัพย์สิน ทางด้าน อำเภอ และ อปท.เตรียมการ เฝ้าระวังระดับน้ำอย่างใกล้ชิดและแจ้งเตือนประชาชนให้ขนของขึ้นที่สูงโดยเร็ว และ "อำเภอแม่ฟ้าหลวง" ตำบลแม่ฟ้าหลวง เกิดดินสไลด์ปิดเส้นทางในหมู่บ้าน ทางด้าน อบต.แม่ฟ้าหลวง ได้ดำเนินการขุดปรับดินเพื่อเปิดเส้นทางเรียบร้อยแล้ว" นายพุฒิพงศ์ กล่าวเพิ่มเติม
นายพุฒิพงศ์ กล่าวต่อไปว่า สำหรับการช่วยเหลือประชาชนในขณะนี้ กองอำนวยการป้องกันและบรรเทาสาธารณภัยจังหวัดเชียงรายได้ร่วมกับหน่วยงานทุกภาคส่วน ทั้งหน่วยงานทหาร องค์กรปกครองส่วนท้องถิ่น อาสาสมัครกู้ภัย ประชาชนจิตอาสา และหน่วยงานที่เกี่ยวข้องในพื้นที่เร่งให้การช่วยเหลือ ขนย้ายสิ่งของ และดูแลประชาชนที่ได้รับผลกระทบเป็นการเร่งด่วน รวมถึงได้ตั้งป้ายสัญญาณเตือนและจัดเจ้าหน้าที่อำนวยความสะดวกบริเวณเส้นทางที่มีน้ำท่วม และดินถล่ม โดยได้วางมาตรการในการบริหารจัดการสถานการณ์เอาไว้ ประกอบด้วย การมอบหมายให้นายอำเภอทุกอำเภอต้องเฝ้าระวัง ติดตามสถานการณ์ น้ำท่วมฉับพลัน น้ำป่าไหลหลากน้ำล้นตลิ่งอย่างต่อต่อเนื่อง โดยทุกภาคส่วนในจังหวัดจะต้องเตรียมความพร้อม ด้านเครื่องมืออุปกรณ์ เครื่องจักรกล ยุทโธปกรณ์ กำลังพลเพื่อพร้อมให้ความช่วยเหลือทันที ตลอด 24 ชั่วโมง เมื่อได้รับการร้องขอ และจะต้องเร่งสำรวจความเสียหายและให้ความช่วยเหลือผู้ประสบภัยโดยเร่งด่วน นอกจากนี้ ทางกองอำนวยการป้องกันและบรรเทาสาธารณภัยจังหวัดเชียงราย ยังได้มีการประเมินสถานการณ์น้ำท่วมในพื้นที่เป็นระยะ โดยใช้ข้อมูลพยากรณ์อากาศ ปริมาณฝนที่ตกในพื้นที่ และปริมาณการอุ้มน้ำของพื้นดิน เพื่อเตรียมพร้อมรับมือและให้การช่วยเหลือประชาชนได้ทันท่วงทีต่อไปอีกด้วย
"ในส่วนสถานการณ์ขณะนี้ ล่าสุด เวลา 16.30 น. แนวโน้มปริมาณน้ำในแม่น้ำสายต่าง ๆ ที่ไหลผ่านแต่ละอำเภอของจังหวัดอยู่ในระดับเฝ้าระวังอย่างใกล้ชิด โดยมีฝนตกลงมาอย่างต่อเนื่อง แต่ทั้งนี้ ระดับน้ำเริ่มมีแนวโน้มลดลงอย่างต่อเนื่อง ซึ่งจะต้องมีการติดตามอย่างใกล้ชิดต่อไป" นายพุฒิพงศ์ กล่าวเพิ่มเติม
นายพุฒิพงศ์ ศิริมาตย์ ผู้ว่าราชการจังหวัดเชียงราย กล่าวในช่วงท้ายว่า สถานการณ์ฝนตกในช่วงนี้ ตามการรายงานสภาพอากาศของกรมอุตุนิยมวิทยา ในบริเวณพื้นที่ภาคเหนือตอนบน และจังหวัดเชียงราย ยังคงมีฝนตกหนักในหลายพื้นที่ โดยจังหวัดเชียงรายจะต้องมีการเฝ้าระวังพื้นที่เสี่ยงภัยฝนตกหนักซึ่งอาจจะเกิดน้ำท่วมฉับพลันและดินถล่มอยู่ตลอดเวลา จึงขอให้พี่น้องประชาชนเตรียมตัวรับมือกับฝนตกหนักที่กำลังมาถึง และคอยติดตามข่าวสารการแจ้งเตือนของทางราชการอย่างใกล้ชิด ทั้งนี้ หากผู้ประสบภัยท่านใดยังไม่ได้รับความช่วยเหลือ หรือต้องการสอบถามข้อมูลและวิธีการเตรียมตัวรับมือสถานการณ์น้ำท่วม สามารถแจ้งได้ที่ กำนัน ผู้ใหญ่บ้าน หรือ เจ้าหน้าที่ของส่วนราชการในพื้นที่จังหวัดเชียงราย หรือ โทรสายด่วน 1567 หรือ 1784 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/86637