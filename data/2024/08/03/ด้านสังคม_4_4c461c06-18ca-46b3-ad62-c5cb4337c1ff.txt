รัฐบาลไทย-ข่าวทำเนียบรัฐบาล-ดีอี เตือน ระวัง 5 ข่าวปลอม “ดิจิทัลวอลเล็ต” ระบาด เช็คให้ชัวร์ ก่อนเชื่อ แชร์ หากสงสัยโทรสายด่วน  “Digital Wallet 1111”  


วันเสาร์ที่ 3 สิงหาคม 2567
ดีอี เตือน ระวัง 5 ข่าวปลอม “ดิจิทัลวอลเล็ต” ระบาด เช็คให้ชัวร์ ก่อนเชื่อ แชร์ หากสงสัยโทรสายด่วน  “Digital Wallet 1111”
ดีอี เตือน ระวัง 5 ข่าวปลอม “ดิจิทัลวอลเล็ต” ระบาด เช็คให้ชัวร์ ก่อนเชื่อ แชร์ หากสงสัยโทรสายด่วน  “Digital Wallet 1111”
วันที่ 3 สิงหาคม 2567 นางสาววงศ์อะเคื้อ บุญศล โฆษกกระทรวงดิจิทัลเพื่อเศรษฐกิจและสังคม (ดีอี) ฝ่ายการเมือง กล่าวว่า จากกรณีที่ นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ได้จัดตั้งคณะทำงานเพื่อพิจารณาเนื้อหาข่าวสารและข้อมูลที่เข้าข่ายผิดกฎหมายที่เกี่ยวข้องกับโครงการเติมเงิน 10,000 บาท ผ่าน Digital Wallet หรือ “ดิจิทัลวอลเล็ต”  โดยเปิดให้ลงทะเบียนเข้าร่วมโครงการฯ เมื่อวันที่ 1 สิงหาคม 2567 ที่ผ่านมา ซึ่งพบว่าประชาชนให้สนใจลงทะเบียนเข้าร่วมโครงการฯ แล้ว กว่า 22.3 ล้านคน (ข้อมูล ณ เวลา 10.00 น. วันที่ 3 สิงหาคม 2567)
ทั้งนี้ กระทรวง ดีอี ได้มอบหมายให้คณะทำงานติดตามและประเมินสถานการณ์ พร้อมเฝ้าระวังการก่ออาชญากรรมออนไลน์ที่อาจเกิดขึ้นต่อโครงการ “ดิจิทัลวอลเล็ต” เป็นประจำทุกวัน เพื่อเป็นการสร้างความเชื่อมั่นในการใช้งานดิจิทัลของประชาชน และเป็นไปตามเป้าหมายของรัฐบาลในการให้ความช่วยเหลือประชาชน และกระตุ้นเศรษฐกิจของประเทศได้อย่างมีประสิทธิภาพ
ดังนั้น ศูนย์ต่อต้านข่าวปลอมประเทศไทย (Anti Fake New Center หรือ AFNC)  จึงได้ติดตาม ตรวจสอบ และประเมินสถานการณ์ พร้อมบูรณาการทำงานร่วมกับหน่วยงานที่เกี่ยวข้อง ซึ่งจากการสรุปผลการประเมินเมื่อวันที่ 2 สิงหาคม 2567 ที่ผ่านมา พบ ข่าวปลอม ที่เกี่ยวข้องกับโครงการดิจิทัลวอลเล็ต และได้มีการตรวจสอบยืนยันโดยหน่วยงานที่เกี่ยวข้องและทำการชี้แจงให้ประชาชนทราบแล้วทั้งหมด 5 เรื่อง ดังนี้
เรื่องที่ 1. “รัฐบาลเปิดเพจทางรัฐใหม่ ชื่อว่า ทางรัฐ – เงินดิจิทัล
เรื่องที่ 2. “สามารถเปิดรับแลกเงินดิจิทัล 10,000 บาท และนำเงินสดไปใช้ได้”
เรื่องที่ 3.  “ธปท. เตือน แอปฯ ทางรัฐ ไร้ความปลอดภัยในการเก็บข้อมูลส่วนบุคคล”
เรื่องที่ 4. “ผู้ตรวจการแผ่นดิน ตีตกเงินดิจิตอลวอลเล็ต”
เรื่องที่ 5. “แอปฯ ทางรัฐ แสดงข้อมูลเครดิตบูโร บัญชีติดหนี้ ใบสั่งจราจร ข้อมูลโดนฟ้องศาล หลังลงทะเบียน 10,000 บาท”
“จะเห็นได้ว่าข่าวปลอมเหล่านี้ ได้อ้างถึงหน่วยงานรัฐ เพื่อสร้างความน่าเชื่อถือของข่าวปลอม และข้อมูลที่บิดเบือน แต่เมื่อมีการตรวจสอบกับหน่วยงานที่มีการกล่าวอ้างแล้วพบว่า ไม่เป็นความจริง  โดยข่าวปลอม หรือข้อมูลบิดเบือนดังกล่าวถือเป็นภัยคุกคามทางไซเบอร์ที่ร้ายแรง อันเป็นการสร้างความเข้าใจที่คลาดเคลื่อน และความเสียหายต่อประชาชนในสังคมเป็นวงกว้าง เนื่องจากเป็นเรื่องที่ประชาชนกำลังให้ความสนใจมากที่สุดอยู่ ณ ปัจจุบัน โดยกระทรวง ดีอี มีความห่วงใยประชาชน จึงขอเตือนให้ประชาชนอย่าเชื่อ อย่าแชร์ข่าวปลอมดังกล่าว เพื่อตัดวงจรการก่ออาชญากรรมออนไลน์ของมิจฉาชีพ โดยหากมีข้อสงสัยเกี่ยวกับโครงการดิจิทัลวอลเล็ต สามารถโทรสายด่วน Digital Wallet 1111 ตลอด 24 ชม.” นางสาววงศ์อะเคื้อ กล่าว
อย่างไรก็ตาม ผู้สนใจเข้าร่วมโครงการดิจิทัลวอลเล็ต สามารถติดตามข้อมูลข่าวสารเกี่ยวกับการเตรียมการลงทะเบียนเข้าร่วมโครงการ ซึ่งเป็นข้อมูลโดยตรงจากรัฐบาลที่เชื่อถือได้ ผ่านเว็บไซต์ www.digitalwallet.go.th หรือ www.กระเป๋าเงินดิจิทัล.รัฐบาล.ไทย และสามารถสอบถามรายละเอียดเพิ่มเติมผ่านศูนย์บริการข้อมูลโครงการเติมเงิน 10,000 บาท ผ่าน Digital Wallet โทรสายด่วน Digital Wallet 1111 พร้อมให้บริการและคำแนะนำปรึกษาแก่ประชาชนตลอด 24 ชั่วโมง
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
--------------------------------------------------------------------------------------

ที่มา : https://www.thaigov.go.th/news/contents/details/86654