รัฐบาลไทย-ข่าวทำเนียบรัฐบาล-ดีอี - สกมช. ยัน แอปฯ “ทางรัฐ” มีระบบป้องกันข้อมูลรั่วไหล ชี้ “ดิจิทัลวอลเล็ต” เป็นก้าวสำคัญ สร้างความเชื่อมั่นการใช้งานดิจิทัลของคนไทย


วันศุกร์ที่ 2 สิงหาคม 2567
ดีอี - สกมช. ยัน แอปฯ “ทางรัฐ” มีระบบป้องกันข้อมูลรั่วไหล ชี้ “ดิจิทัลวอลเล็ต” เป็นก้าวสำคัญ สร้างความเชื่อมั่นการใช้งานดิจิทัลของคนไทย
ดีอี - สกมช. ยัน แอปฯ “ทางรัฐ” มีระบบป้องกันข้อมูลรั่วไหล ชี้ “ดิจิทัลวอลเล็ต” เป็นก้าวสำคัญ สร้างความเชื่อมั่นการใช้งานดิจิทัลของคนไทย
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ในฐานะประธานกรรมการกำกับดูแลด้านความมั่นคงปลอดภัยไซเบอร์ เปิดเผยว่า กรณีที่มีการเผยแพร่ข้อความบิดเบือนเกี่ยวกับโครงการเติมเงิน 10,000 บาท ผ่าน Digital Wallet หรือ “ดิจิทัลวอลเล็ต” ว่า ประชาชนที่ลงทะเบียนเข้าใช้งาน แอปพลิเคชัน “ทางรัฐ” ไร้การรักษาความมั่นคงปลอดภัยของข้อมูลส่วนบุคคล และเสี่ยงข้อมูลรั่วไหล นั้น ขอยืนยันว่าไม่เป็นความจริง ซึ่งข้อความดังกล่าว หากมีการเผยแพร่ออกไปสู่วงกว้างจะเป็นผลกระทบต่อความเชื่อมั่นด้านการใช้งานดิจิทัลของประชาชน โดยเฉพาะความเชื่อมั่นเกี่ยวกับโครงการสำคัญของรัฐบาล
ทั้งนี้ กระทรวง ดีอี และสำนักงานคณะกรรมการการรักษาความมั่นคงปลอดภัยไซเบอร์ (สกมช.) ในฐานะหน่วยงานรับผิดชอบหลักด้านความมั่นคงปลอดภัยไซเบอร์ ได้กำหนดกรอบแนวทางการสนับสนุนความมั่นคงปลอดภัยไซเบอร์ ในโครงการ “ดิจิทัลวอลเล็ต” และแอปพลิเคชัน “ทางรัฐ” ซึ่งเริ่มตั้งแต่ขั้นตอนการออกแบบและพัฒนาระบบ ตามมาตรฐานการคุ้มครองข้อมูลส่วนบุคคล ของสำนักงานคณะกรรมการคุ้มครองข้อมูลส่วนบุคคล (สคส.) หรือ PDPC พร้อมกับการตรวจสอบการออกแบบ การพัฒนา และการทดสอบเพื่อรับมือสถานการณ์ที่มีการเจาะระบบ และจัดให้มีการเฝ้าระวังภัยคุกคามทางไซเบอร์ร่วมกับหน่วยงานที่เกี่ยวข้องอย่างต่อเนื่อง
ตลอดจนการเฝ้าระวังข้อมูลข่าวสารที่มีการเผยแพร่บนอินเทอร์เน็ตและสื่อสังคมออนไลน์ที่เข้าข่ายเป็นการหลอกลวงสร้างความเข้าใจผิดหรือหลงเชื่อแก่ประชาชน เช่น การสร้างเว็บไซต์ปลอม การหลอกให้ดาวน์โหลดแอปพลิเคชันปลอม การสร้างเพจเฟซบุ๊กปลอม นอกจากนี้ยังได้มีการกำหนดการจัดทำแผนดำรงความต่อเนื่องของการดำเนินงานของระบบ (Business Continuity Plan) และแผนการฟื้นฟูเพื่อคืนสภาพการพร้อมให้บริการ (Disaster Recovery Plan) ดังนั้นโครงการ ดิจิทัลวอลเล็ต จึงถือเป็นโครงการสำคัญของรัฐบาล ในการสร้างความเชื่อมั่นการใช้งานดิจิทัลของคนไทย
“กระทรวง ดีอี และสกมช. ได้ติดตามตรวจสอบการดำเนินการของโครงการดิจิทัลวอลเล็ต โดยจัดตั้งทีมตรวจสอบและเฝ้าระวัง การก่ออาชญากรรมทางออนไลน์ และขอยืนยันว่าการลงทะเบียนข้อมูลส่วนบุคคลผ่านแอปฯ ทางรัฐ มีความมั่นคงปลอดภัยสูงสุด ซึ่งเป็นไปตามมาตรฐานการรักษาข้อมูลส่วนบุคคลของ PDPC ดังนั้นขอให้ประชาชนได้คลายความกังวลต่อเรื่องดังกล่าว อย่างไรก็ตาม ดีอี มีความห่วงใยประชาชน ภายหลังมีข้อความบิดเบือน ข่าวปลอมที่เกี่ยวข้องกับโครงการดิจิทัลวอลเล็ตเป็นจำนวนมาก โดยขอให้ติดตามข้อมูลข่าวสารเกี่ยวกับโครงการฯ ซึ่งเป็นข้อมูลโดยตรงจากรัฐบาล ที่เชื่อถือได้ ในเว็บไซต์ www.digitalwallet.go.th หรือ www.กระเป๋าเงินดิจิทัล.รัฐบาล.ไทย และสามารถสอบถามรายละเอียดเพิ่มเติมผ่านศูนย์บริการข้อมูลโครงการเติมเงิน 10,000 บาท ผ่าน Digital Wallet โทรสายด่วน. Digital Wallet 1111 พร้อมให้บริการและคำแนะนำปรึกษาแก่ประชาชนตลอด 24 ชั่วโมง” นายประเสริฐ กล่าว
สอบถามข้อมูลข่าวสารโครงการ “ดิจิทัลวอลเล็ต” โทรสายด่วน Digital Wallet 1111 (24 ชม.)
--------------------------------------------------------------------------------------

ที่มา : https://www.thaigov.go.th/news/contents/details/86633