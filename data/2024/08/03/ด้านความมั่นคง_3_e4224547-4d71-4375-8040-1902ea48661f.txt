รัฐบาลไทย-ข่าวทำเนียบรัฐบาล-ผู้ว่าฯ ขอนแก่น เปิดเผย สถานการณ์น้ำในจังหวัด พร้อมสั่งหน่วยงานที่เกี่ยวข้องพร่องน้ำต่อเนื่องเพื่อเตรียมความพร้อมรับมวลน้ำใหม่ ควบคู่กับการตรวจสอบความมั่นคงแข็งแรงของอ่างเก็บน้ำ


วันศุกร์ที่ 2 สิงหาคม 2567
02/08/2567
พิมพ์
ผู้ว่าฯ ขอนแก่น เปิดเผย สถานการณ์น้ำในจังหวัด พร้อมสั่งหน่วยงานที่เกี่ยวข้องพร่องน้ำต่อเนื่องเพื่อเตรียมความพร้อมรับมวลน้ำใหม่ ควบคู่กับการตรวจสอบความมั่นคงแข็งแรงของอ่างเก็บน้ำ
ผู้ว่าราชการจังหวัดขอนแก่น เปิดเผย สถานการณ์น้ำในจังหวัดขอนแก่น พร้อมสั่งหน่วยงานที่เกี่ยวข้องพร่องน้ำต่อเนื่องเพื่อเตรียมความพร้อมรับมวลน้ำใหม่ ควบคู่กับการตรวจสอบความมั่นคงแข็งแรงของอ่างเก็บน้ำ
วันนี้ (2 ส.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยถึงสถานการณ์น้ำในพื้นที่จังหวัดขอนแก่น เนื่องจากมีปริมาณน้ำฝนสะสมเป็นจำนวนมากทำให้ที่ผ่านมาจังหวัดขอนแก่นได้มีประกาศเตือนภัยพี่น้องประชาชนภายในจังหวัดทั้ง 26 อำเภอ ให้ติดตามข้อมูลข่าวสารจากหน่วยงานภาครัฐและให้เตรียมความพร้อมในการรับมืออุทกภัย โดยในบางพื้นที่มีน้ำท่วมสูงกว่า 50 ซม. โดยเมื่อวันที่ 30 ก.ค. 67 ที่ประชุมคณะกรรมการบริหารจัดการน้ำจังหวัดขอนแก่น มีมติให้มีการพร่องน้ำในแหล่งน้ำสาธารณะ น้ำเก็บกัก และลำน้ำต่าง ๆ โดยจะต้องประสานงานร่วมกันทุกฝ่าย ตามการจัดการจราจรทางน้ำในระยะนี้อย่างเข้มงวด เนื่องจากมีการคาดการณ์ว่า มวลน้ำจากพื้นที่จังหวัดที่ตั้งอยู่ตอนบน จะทยอยเข้าเอ่อเข้ามาในพื้นที่ รวมทั้งน้ำจากพายุฝนที่ตกลงมาอย่างต่อเนื่องในระยะนี้ ทำให้มีมวลน้ำจำนวนมาก ไหลเข้าสู่อ่างเก็บน้ำ และลำน้ำสาธารณะ จึงจำเป็นที่จะต้องพร่องน้ำ และระบายน้ำเพื่อเพิ่มพื้นที่รับน้ำในระยะนี้อย่างต่อเนื่อง พร้อมได้สั่งการให้โครงการชลประทานขอนแก่น และหน่วยงานที่เกี่ยวข้องเร่งตรวจสอบความมั่นคงแข็งแรงของอ่างเก็บน้ำ เพื่อประเมินสถานการณ์ในการเตรียมความพร้อมในการรองรับมวลน้ำ
นายไกรสร กองฉลาด ผู้ว่าราชการจังหวัดขอนแก่น กล่าวว่า จากปรากฏการณ์ลานีญ่าทำให้ประเทศไทยทั่วทั้งประเทศมีปริมาณฝนตกในหลายพื้นที่ ซึ่งข้อมูลจากศูนย์อำนวยการน้ำแห่งชาติ ระบุว่า สภาพอากาศในช่วงนี้ มีร่องมรสุมกำลังปานกลางพาดผ่านตอนบนของภาคเหนือ และประเทศลาวตอนบน เข้าสู่หย่อมความกดอากาศต่ำบริเวณประเทศเวียดนามอ่าวตังเกี๋ย ในขณะที่มีแนวลมพัดสอบของทิศตะวันตกเฉียงใต้และลมตะวันออกเฉียงใต้พัดปกคลุมภาคตะวันออกและอ่าวไทยตอนบน ประกอบกับมรสุมตะวันตกเฉียงใต้กำลังปานกลางยังคงพัดปกคลุมทะเลอันดามัน ประเทศไทย และอ่าวไทย ทำให้ประเทศไทยมีฝนฟ้าคะนองและมีฝนตกหนักบางแห่งในภาคเหนือ ภาคตะวันออกเฉียงเหนือตอนบน และภาคตะวันออก
“จากการคาดการณ์ในช่วงวันที่ 3 – 6 ส.ค. 67 ร่องมรสุมจะเลื่อนขึ้นไปพาดผ่านประเทศเมียนมาตอนบนและประเทศลาวตอนบน จะยังคงทำให้ประเทศไทยมีฝนฟ้าคะนองและมีฝนตกหนังบางแห่งบริเวณภาคเหนือ และภาคตะวันออกเฉียงเหนือตอนบน จังหวัดขอนแก่นจึงได้สั่งการให้โครงการชลประทานขอนแก่น และหน่วยงานที่เกี่ยวข้องติดตามสถานการณ์น้ำในพื้นที่จังหวัดขอนแก่น และให้ตรวจสอบความมั่นคงแข็งแรงขออ่างเขื่อนรวมทั้งการระบายน้ำในแหล่งน้ำที่มีความจุ ที่มีความเสี่ยงนั้น เนื่องจากปกติในเดือนกรกฎาคมของทุกปี จะมีฝนทิ้งช่วง แต่ในเดือนกรกฎาคมปีนี้ มีปริมาณฝนค่อนข้างมาก รวมทั้งเดือนกรกฎาคม พื้นที่บริเวณสนามบินขอนแก่น พบว่า ในปี 2566 ระดับน้ำสูง 176.4 มม. ซึ่งใกล้เคียงกับค่าปกติ ที่ระดับ 177.9 มม. แต่ในปี 2567 นี้ระดับน้ำสูงถึง 226.4 มม. จึงได้มีการประเมินสถานการณ์ และเตรียมความพร้อมในการรองรับปริมาณน้ำ โดยการเตรียมพร่องน้ำไว้ ซึ่งโครงการชลประทานจังหวัดขอนแก่นได้ทำการตรวจสอบและเร่งระบายน้ำเพื่อรองรับปริมาณน้ำฝนที่ไหลเข้าอ่างกักเก็บน้ำ ดังนี้ 1) อ่างเก็บน้ำ ห้วยใหญ่อำเภอบ้านฝาง ระบายน้ำ 95,000 ลบ.ม./วัน 2) อ่างเก็บน้ำห้วยทราย ตำบลในเมือง อำเภอบ้านไผ่ ระบายน้ำวันละ 67,000 ลบ.ม./วัน 3) อ่างเก็บน้ำหนองกองแก้ว ตำบลศรีบุญเรือง อำเภอชนบท ระบายน้ำ 1,000,000 ลบ.ม /วัน และ 4) อ่างเก็บน้ำบึงเค้า อำเภอมัญจาคีรี ระบายน้ำ 525,000 ลบ.ม./วัน” นายไกรสร กล่าว
นายไกรสร เพิ่มเติมว่า นอกจากนี้ โครงการชลประทานขอนแก่น ได้รายงานข้อมูลระดับน้ำในแม่น้ำสายหลักในเขต จังหวัดขอนแก่น จุดต่าง ๆ ดังนี้ 1. สถานีวัดน้ำ E.9 แม่น้ำชี อ.มัญจาคีรี ต่ำกว่าตลิ่ง 5.18 เมตร ระดับน้ำ มีแนวโน้มเพิ่มขึ้น 2. สถานีวัดน้ำ E.91 แม่น้ำชี อ.โกสุมพิสัย จ.มหาสารคาม ต่ำกว่าตลิ่ง 4.75 เมตร ระดับน้ำมีแนวโน้มลดลง และ 3. สถานีวัดน้ำ E.22 B ลำน้ำพอง อ.น้ำพอง ต่ำกว่าตลิ่ง 2.71 เมตร ระดับน้ำ มีแนวโน้มลดลง
นายไกรสร กล่าวทิ้งท้ายว่า ขณะนี้สถานการณ์น้ำในอ่างเก็บน้ำเขื่อนอุบลรัตน์ จังหวัดขอนแก่น เมื่อวันที่ 2 สิงหาคม 2567 เวลา 07.00 น. ระดับน้ำในเขื่อน 176.45 เมตร มีปริมาณน้ำในอ่างเก็บน้ำ 833.14 ล้านลูกบาศก์เมตร คิดเป็น 34 % ของความจุอ่างปกติ ซึ่งมีแผนระบายน้ำ 20 ล้านลูกบาศก์เมตร/วัน เป็นการระบายน้ำปกติ เพื่อพร่องน้ำออกจากอ่างเก็บน้ำ ควบคุมระดับน้ำในอ่างเก็บน้ำให้อยู่ตามเกณฑ์ ระดับน้ำควบคุม และเตรียมพื้นที่ว่างของอ่างเก็บน้ำ สำหรับรองรับน้ำที่จะไหลเข้ามาในหน้าฝนนี้ ซึ่งถือว่าเป็นการเพิ่มปริมาณการระบายน้ำของเขื่อนอุบลรัตน์ (อ่างน้ำขนาดใหญ่) มากที่สุดเท่าที่ไม่กระทบท้ายน้ำ โดยอาศัยอำนาจของคณะกรรมการลุ่มน้ำ และอ่างขนาดกลางที่จะพอพร่องได้ โดยให้โครงการชลประทานขอนแก่น ร่วมวางแผนกับหน่วยงานที่เกี่ยวข้อง ในส่วนของอ่างเก็บน้ำห้วยเตยอำเภอบ้านแฮด ซึ่งมีความจุ 5,300,000 ลบ.ม. ปัจจุบันมีน้ำ 3,200,000 ลบ.ม. มีการระบายน้ำออกจากอ่างวันละ 120,000 ลบ.ม./วัน คิดเป็นร้อยละ 61.74 ของความจุ (ระดับน้ำต่ำกว่าปากกระโถนน้ำล้น 1.00 ม.) ทั้งนี้ ได้สั่งการให้โครงการชลประทานขอนแก่น ดำเนินการพร่องน้ำในแหล่งน้ำสาธารณะ น้ำเก็บกัก และลำน้ำต่าง ๆ อย่างต่อเนื่อง เพื่อเตรียมพื้นที่รองรับน้ำใหม่ ที่จะไหลเข้าเขื่อนและแหล่งเก็บน้ำต่าง ๆ ในจังหวัด หลังจากในพื้นที่มีฝนตกหนัก

ที่มา : https://www.thaigov.go.th/news/contents/details/86636