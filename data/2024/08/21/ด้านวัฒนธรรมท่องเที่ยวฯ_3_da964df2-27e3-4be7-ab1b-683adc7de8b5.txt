รัฐบาลไทย-ข่าวทำเนียบรัฐบาล-สวธ.แจ้งการบำเพ็ญกุศล ครูเพลงลูกกรุง ชรินทร์ นันทนาคร ศิลปินแห่งชาติ สาขาศิลปะการแสดง (เพลงไทยสากล - ขับร้อง) ประจำปี พ.ศ. ๒๕๔๑


วันพุธที่ 21 สิงหาคม 2567
สวธ.แจ้งการบำเพ็ญกุศล ครูเพลงลูกกรุง ชรินทร์ นันทนาคร ศิลปินแห่งชาติ สาขาศิลปะการแสดง (เพลงไทยสากล - ขับร้อง) ประจำปี พ.ศ. ๒๕๔๑
สวธ.แจ้งการบำเพ็ญกุศล ครูเพลงลูกกรุง ชรินทร์ นันทนาคร ศิลปินแห่งชาติ สาขาศิลปะการแสดง (เพลงไทยสากล - ขับร้อง) ประจำปี พ.ศ. ๒๕๔๑
สวธ.แจ้งการบำเพ็ญกุศล ครูเพลงลูกกรุง ชรินทร์ นันทนาคร ศิลปินแห่งชาติ สาขาศิลปะการแสดง (เพลงไทยสากล - ขับร้อง) ประจำปี พ.ศ. ๒๕๔๑
นายประสพ เรียงเงิน อธิบดีกรมส่งเสริมวัฒนธรรม (สวธ.) เปิดเผยว่า นายชรินทร์ นันทนาคร ศิลปินแห่งชาติ สาขาศิลปะการแสดง (เพลงไทยสากล - ขับร้อง) ประจำปี พ.ศ. ๒๕๔๑ ได้ถึงแก่กรรมอย่างสงบ เมื่อวันอังคารที่ ๑๙ มีนาคม ๒๕๖๗ สิริอายุ ๙๑ ปี ณ โรงพยาบาลตำรวจ เวลาประมาณ ๐๒.๒๓ น. หลังเข้ารับการรักษามานานหลายเดือนด้วยโรคชรา  โดยเลขานุการแจ้งว่า จะมีกำหนดการบำเพ็ญกุศลศพ ดังนี้ พระราชทานน้ำหลวงอาบศพ ในวันพุธที่ ๒๑ สิงหาคม ๒๕๖๗ เวลา ๑๗.๐๐ น. สวดพระอภิธรรม เวลา ๑๘.๐๐ น. และกำหนดสวดพระอธิธรรมระหว่างวันที่ ๒๒-๒๗ สิงหาคม ๒๕๖๗ เวลา ๑๘.๓๐ น. ณ ศาลา ๙ วัดธาตุทอง เขตวัฒนา กรุงเทพมหานคร โดยในส่วนของพิธีพระราชทานเพลิงศพจะแจ้งให้ทราบต่อไป
อธิบดีสวธ. เปิดเผยอีกว่า กรมส่งเสริมวัฒนธรรม ในฐานะหน่วยงานที่ดำเนินการยกย่องเชิดชูเกียรติศิลปินแห่งชาติ เผยแพร่ผลงานให้เป็นที่ประจักษ์แล้ว ในกรณีศิลปินแห่งชาติเสียชีวิต จะได้รับสวัสดิการช่วยเหลือตามกฎกระทรวงกำหนดสาขา คุณสมบัติ หลักเกณฑ์และวิธีการคัดเลือก และประโยชน์ตอบแทนของศิลปินแห่งชาติ พ.ศ. ๒๕๕๕ ดังนี้ มอบเงินช่วยเหลือเมื่อเสียชีวิตเพื่อร่วมการบำเพ็ญกุศลศพ จำนวน ๒๐,๐๐๐ บาท ค่าเครื่องเคารพศพ ๓,๐๐๐ บาท และค่าจัดทำหนังสือเพื่อเผยแพร่ผลงานเมื่อเสียชีวิตเท่าที่จ่ายจริงไม่เกิน ๑๕๐,๐๐๐ บาท ด้วย
สำหรับประวัติของ ชรินทร์ นันทนาคร เกิดเมื่อวันที่ ๑ กุมภาพันธ์ ๒๔๗๖ ที่จังหวัดเชียงใหม่ และได้เข้ามาศึกษาต่อที่อัสสัมชัญ คอมเมิร์ส กรุงเทพฯ เป็นนักกีฬาฟุตบอลและรักบี้ของโรงเรียน แต่ประสบอุบัติเหตุจนต้องเลิกเล่นกีฬาทุกชนิด จึงหันมาฝึกหัดการร้องเพลง กับ นายไศล ไกรเลิศ ครูเพลงไทยสากลคนสำคัญในยุคนั้น จนได้บันทึกแผ่นเสียงเพลง “ดวงใจในฝัน” เมื่อ พ.ศ. ๒๔๙๔ จากนั้นก็ได้บันทึกแผ่นเสียงอีกเป็นจำนวนมาก อาทิ เพลงนกเขาคู่รัก สัญญารัก ง้อรัก เชื่อรัก เรือนแพ แสนแสบ ท่าฉลอม หยาดเพชร ผู้ชนะสิบทิศ ทาสเทวี อาลัยรัก ข้าวประดับดิน ฯลฯ
เกียรติยศที่ได้รับ อาทิ รางวัลแผ่นเสียงทองคำพระราชทานจากเพลง “อาลัยรัก” ได้รับรางวัล กิติคุณสัมพันธ์ “สังข์เงิน” สาขาใช้ศิลป์สร้างสรรค์ให้เกิดความรักชาติและสถาบันพระมหากษัตริย์ โดยเป็นผู้ริเริ่มและร่วมสร้างสรรค์เพลง “สดุดีมหาราชา” นายชรินทร์ เป็นนักร้องเพลงไทยสากลที่มีเอกลักษณ์การขับร้องเพลงเป็นของตนเองในแบบฉบับของเพลงไทยเดิมผสมผสานกับเพลงไทยสากลที่มีท่วงทำนองสูงต่ำ เอื้อนด้วยนำเสียงที่พลิ้วมีเสน่ห์ชวนฟัง ออกเสียงอักขระได้ชัดเจน เป็นนักร้องที่ใช้น้ำเสียงสร้างศิลปะการขับร้องให้แก่ประชาชนมาอย่างยาวนาน ผลงานเป็นอมตะสืบสานมาจนปัจจุบัน นายชรินทร์ นันทนาคร ได้รับการยกย่องเชิดชูเกียรติเป็นศิลปินแห่งชาติ สาขาศิลปะการแสดง (นักร้องเพลงไทยสากล) เมื่อปี พุทธศักราช ๒๕๔๑

ที่มา : https://www.thaigov.go.th/news/contents/details/87284