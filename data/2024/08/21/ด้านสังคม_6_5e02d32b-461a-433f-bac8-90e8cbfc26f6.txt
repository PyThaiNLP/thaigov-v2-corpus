รัฐบาลไทย-ข่าวทำเนียบรัฐบาล-“วราวุธ” ชวน ชม-ช้อป มหกรรมแสดงผลิตภัณฑ์วิสาหกิจชุมชน-สินค้าราษฎรบนพื้นที่สูง เทิดพระเกียรติ พระบรมราชชนนีพันปีหลวง


วันพุธที่ 21 สิงหาคม 2567
“วราวุธ” ชวน ชม-ช้อป มหกรรมแสดงผลิตภัณฑ์วิสาหกิจชุมชน-สินค้าราษฎรบนพื้นที่สูง เทิดพระเกียรติ พระบรมราชชนนีพันปีหลวง
“วราวุธ” ชวน ชม-ช้อป มหกรรมแสดงผลิตภัณฑ์วิสาหกิจชุมชน-สินค้าราษฎรบนพื้นที่สูง เทิดพระเกียรติ พระบรมราชชนนีพันปีหลวง
เมื่อวันที่ 20 สิงหาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กระทรวงการพัฒนาสังคมและความมั่นคงของมนุษย์ (พม.) ได้จัดมหกรรมแสดงผลิตภัณฑ์วิสาหกิจชุมชนและสินค้าราษฎรบนพื้นที่สูง เทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมี พระบรมราชชนนีพันปีหลวง” ภายใต้แนวคิด “ใต้ร่มพระบารมี อัตลักษณ์วิถีชาติพันธุ์ วิสาหกิจชุมชนสร้างสรรค์ ผลักดันสวัสดิการยั่งยืน” ระหว่างวันที่ 22 – 24 สิงหาคม 2567 ที่เซ็นทรัลเวิลด์ไลฟ์ ชั้น 8 ศูนย์การค้าเซ็นทรัลเวิลด์ กรุงเทพมหานคร
นายวราวุธ กล่าวต่อไปว่า เนื่องด้วยพระราชดำริด้านการส่งเสริมศิลปาชีพของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงเป็นต้นแบบของการส่งเสริมศิลปาชีพเพื่อพัฒนาอาชีพเสริม และเพิ่มรายได้ให้กับราษฎรบนพื้นที่สูง รวมถึงการธำรงรักษาฟื้นฟูศิลปหัตถกรรมให้เป็นที่รู้จักแพร่หลาย ซึ่งราษฎรบนพื้นที่สูงเป็นกลุ่มเป้าหมายของกรมพัฒนาสังคมและสวัสดิการ (พส.) กระทรวง พม. โดยวัตถุประสงค์ของการจัดงานครั้งนี้ เพื่อเป็นสื่อกลางในการเผยแพร่วิถีชีวิต ประเพณี ความเชื่อ อัตลักษณ์ และภูมิปัญญาของกลุ่มชาติพันธุ์ และเป็นช่องทางในการจัดแสดงและจำหน่ายสินค้า ผลิตภัณฑ์กลุ่มชาติพันธุ์ของราษฎรบนพื้นที่สูง เพื่อยกระดับผลิตภัณฑ์ให้เหมาะสมกับตลาด ช่วยสร้างอาชีพ เพิ่มรายได้ที่มั่นคงแก่ชุมชนบนพื้นที่สูง
นายวราวุธ กล่าวเพิ่มเติมว่า ภายในงานมีกิจกรรมสำคัญ ประกอบด้วย 1) นิทรรศการนำเสนอพระราชกรณียกิจด้านการส่งเสริมและพัฒนาอาชีพราษฎรบนพื้นที่สูงของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง “ใต้ร่มพระบารมี พระบรมราชชนนีพันปีหลวง” 2) การจัดแสดงผลิตภัณฑ์สิ่งทอ (ผ้าชาติพันธุ์จากอดีตสู่ปัจจุบัน) ของราษฎรบนพื้นที่สูง 10 ชาติพันธุ์ “อัตลักษณ์ภูษา ภูมิปัญญาชาติพันธ์ุ” และผลิตภัณฑ์เครื่องเงิน กาแฟ 3) การแสดงแฟชั่นโชว์ “อัตลักษณ์ภูษา พัสตราชาติพันธุ์” สุดตระการตา 4) การแสดงวิถีชีวิตอัตลักษณ์กลุ่มชาติพันธุ์ของราษฎรบนพื้นที่สูงที่หาชมได้ยาก เช่น การสาธิตการผลิตสินค้า ผลิตภัณฑ์ และการแสดงประเพณีและดนตรี 5) การออกบูธจำหน่ายสินค้า ผลิตภัณฑ์กลุ่มชาติพันธุ์ของราษฎรบนพื้นที่สูง และหน่วยงานภาคีเครือข่าย จำนวนกว่า 100 บูธ 6) กิจกรรมเวิร์คช็อปทำสินค้า ผลิตภัณฑ์ชุมชนบนพื้นที่สูง และ 7) กิจกรรม Business Matching กิจกรรมจับคู่ทางธุรกิจผลิตภัณฑ์ชุมชนบนพื้นที่สูง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #กลุ่มชาติพันธุ์
#มหกรรมแสดงผลิตภัณฑ์วิสาหกิจชุมชนและสินค้าราษฎรบนพื้นที่สูง

ที่มา : https://www.thaigov.go.th/news/contents/details/87294