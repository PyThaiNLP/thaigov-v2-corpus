รัฐบาลไทย-ข่าวทำเนียบรัฐบาล-"พ่อเมืองเลย" จัดกิจกรรม KICK OFF สานต่อแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นำพี่น้องประชาชนชาวจังหวัดเลยออกปฏิบัติการปลูกผักสวนครัว


วันพุธที่ 21 สิงหาคม 2567
21/08/2567
พิมพ์
"พ่อเมืองเลย" จัดกิจกรรม KICK OFF สานต่อแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นำพี่น้องประชาชนชาวจังหวัดเลยออกปฏิบัติการปลูกผักสวนครัว
"พ่อเมืองเลย" จัดกิจกรรม KICK OFF สานต่อแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นำพี่น้องประชาชนชาวจังหวัดเลยออกปฏิบัติการปลูกผักสวนครัว “เส้นทางนี้มีผล ผู้คนรักกัน ปันสุข” เพื่อสร้างความมั่นคงทางอาหารอย่าง
"พ่อเมืองเลย" จัดกิจกรรม KICK OFF สานต่อแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี นำพี่น้องประชาชนชาวจังหวัดเลยออกปฏิบัติการปลูกผักสวนครัว “เส้นทางนี้มีผล ผู้คนรักกัน ปันสุข” เพื่อสร้างความมั่นคงทางอาหารอย่างยั่งยืน
วันนี้ (21 ส.ค. 67) นายชัยพจน์ จรูญพงศ์ ผู้ว่าราชการจังหวัดเลย เป็นประธานในพิธีเปิด กิจกรรม KICK OFF โครงการขับเคลื่อนกิจกรรมต่อยอดและขยายผลการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่ปฏิบัติการปลูกผักสวนครัวเพื่อสร้างความมั่นคงทางอาหาร” ประจำปีงบประมาณ 2567 "เส้นทางนี้มีผล ผู้คนรักกัน ปันสุข” โดยมี นายพยุง เหล็กดี นายอำเภอเมืองเลย นางทรงศิริ แก้วคำ ประชาสัมพันธ์จังหวัดเลย นายประจวบ ศิลธรรม นายก อบต.ศรีสองรัก เหล่ากาชาดจังหวัดเลย นายสนอง จันทะข้อ ผู้ใหญ่บ้านปากหมาก หัวหน้าส่วนราชการ ภาคเอกชน และประชาชน เข้าร่วมกิจกรรม ณ ลานอเนกประสงค์บ้านปากหมาก หมู่ที่ 6 ตำบลศรีสองรัก อำเภอเมืองเลย จังหวัดเลย
นายชัยพจน์ จรูญพงศ์ ผู้ว่าราชการจังหวัดเลย กล่าวต่อไปว่า สำหรับกิจกรรม KICK OFF สานต่อแนวพระราชดำริฯ สู่ปฏิบัติการปลูกผักสวนครัวในวันนี้ จัดขึ้นด้วยความตั้งใจของประชาชนชาวจังหวัดเลย เพื่อสร้างความมั่นคงทางอาหารของครัวเรือนและชุมชนผ่าน "เส้นทางนี้มีผล ผู้คนรักกัน ปันสุข" ภายใต้แนวคิด "จะพัฒนาใครเขา ต้องพัฒนาเราก่อน" สร้างองค์การดำเนินกิจกรรมผ่าน "ผู้นำต้นแบบตัวอย่างที่เห็นจริง" โดยมีทีมนักพัฒนา 3 ประสาน และ 7 ภาคีเครือข่าย มาร่วมเป็นกลไกขับเคลื่อนปฏิบัติการสู่ทุกครัวเรือน โดยตั้งใจจะทำให้ทุกครัวเรือน คือ คลังอาหาร ทุกหมู่บ้าน คือ ศูนย์แบ่งปัน สร้างทักษะชีวิตวิถีใหม่ ให้ประชาชนสามารถสร้างอาหารเป็น และถอดรหัสการพัฒนาชุมชนท้องถิ่นที่บริหารจัดการตนเอง สร้างความมั่นคงทางอาหารอย่างยั่งยืนได้
“ภายในงาน ตนและหัวหน้าส่วนราชการ ได้ทำการมอบพันธุ์ไม้ผล พืชผักสวนครัวให้แก่ วัด โรงเรียน ศูนย์พัฒนาเด็กเล็ก และผู้นำชุมชน เพื่อใช้ในการสร้างคลังอาหาร การร่วมกันปลูกไม้ผล พืชผักสวนครัว พืชสมุนไพร บริเวณ 2 ข้างทางของหมู่บ้าน โดยได้มีการจัดแบ่งพื้นที่ปลูกพืชตามความเหมาะสม เช่น ได้จัดโซนสำหรับการปลูกพืชพื้นถิ่นที่เป็นอาหารของคนพื้นถิ่น พืชหายาก พืชเศรษฐกิจ พืชสมุนไพร และพืชพลังงานสะอาด ซึ่งจะช่วยให้แต่ละโซนสามารถมีการจัดการดูแลต้นพืชเป็นอย่างดี สร้างมูลค่าเพิ่มของทรัพย์สินบนดินจากมูลค่าของเมล็ดพันธุ์และต้นไม้ รักษาความหลากหลายทางชีวภาพของพืชประจำถิ่น และสร้างความมั่นคงทางอาหาร ให้กับประชาชนในพื้นที่เเละทั่วทั้งประเทศได้มากยิ่งขึ้น” นายชัยพจน์ ฯ กล่าว
นายชัยพจน์ จรูญพงศ์ ผู้ว่าราชการจังหวัดเลย กล่าวเพิ่มเติมว่า การจัดกิจกรรมในวันนี้ ถือเป็นส่วนหนึ่งที่เราทุกคนได้ร่วมกันน้อมนำแนวพระราชดำริฯ สู่ปฏิบัติการปลูกผักสวนครัว เพื่อสร้างความมั่นคงทางอาหารอย่างแพร่หลาย ทั่วถึงในทุกพื้นที่ ด้วยกิจกรรม "เส้นทางนี้มีผล ผู้คนรักกัน ปันสุข" ผ่านการปลูกไม้ผล พืชผักสวนครัว พืชสมุนไพร หมู่บ้านละอย่างน้อย 1 เส้นทาง มากไปกว่านั้นยังสามารถตอบสนองต่อเป้าหมายการพัฒนาหมู่บ้านให้ยั่งยืน ตามโครงการ "หมู่บ้านยั่งยืน" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โดยการเพิ่มพื้นที่สีเขียว และสร้างคลังอาหาร เสริมสร้างความรัก ความสามัคคีและความเกื้อกูลของคนในชุมชน ซึ่งจะช่วยให้ผู้คนเกิดความเป็นอันหนึ่งอันเดียวกันและพร้อมที่จะช่วยเหลือเกื้อกูลซึ่งกันและกันต่อไปได้
นายชัยพจน์ จรูญพงศ์ ผู้ว่าราชการจังหวัดเลย กล่าวทิ้งท้ายว่า ภายใต้การดำเนินโครงการฯ ดังกล่าว กลุ่มพี่น้องชาวบ้าน และภาคีเครือข่ายในพื้นที่ล้วนมีความภูมิใจเป็นอย่างมาก ที่ได้เป็นส่วนหนึ่งในการช่วยกันพัฒนาพื้นที่บ้านปากหมาก หมู่ที่ 6 ตำบลศรีสองรัก อำเภอเมืองเลย จังหวัดเลย ให้กลายเป็นครัวเรือนที่มีความมั่นคงทางอาหารเป็นชุมชนที่มีความยั่งยืนได้ ทั้งนี้ จังหวัดเลย หวังเป็นอย่างยิ่งว่า กลุ่มเป้าหมายที่เข้าร่วมโครงการฯ ในวันนี้ จะสามารถนำองค์ความรู้ไปต่อยอดสำหรับการพัฒนาพื้นที่ของตนเอง และขยายผลไปสู่พื้นที่อื่น ๆ ให้คงอยู่และเกิดความยั่งยืนต่อไป

ที่มา : https://www.thaigov.go.th/news/contents/details/87293