รัฐบาลไทย-ข่าวทำเนียบรัฐบาล-“วราวุธ” ยกย่องเชิดชูเกียรติ 45 บุคลากร-องค์กร พม. มอบรางวัล “ประชาบดี” ประจำปี 2567 ที่มีความมุ่งมั่นตั้งใจทำความดี เป็นแรงผลักดันให้สังคมไทยเดินหน้า


วันพุธที่ 21 สิงหาคม 2567
“วราวุธ” ยกย่องเชิดชูเกียรติ 45 บุคลากร-องค์กร พม. มอบรางวัล “ประชาบดี” ประจำปี 2567 ที่มีความมุ่งมั่นตั้งใจทำความดี เป็นแรงผลักดันให้สังคมไทยเดินหน้า
“วราวุธ” ยกย่องเชิดชูเกียรติ 45 บุคลากร-องค์กร พม. มอบรางวัล “ประชาบดี” ประจำปี 2567 ที่มีความมุ่งมั่นตั้งใจทำความดี เป็นแรงผลักดันให้สังคมไทยเดินหน้า
เมื่อวันที่ 20 สิงหาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กระทรวง พม. เตรียมจัดพิธีมอบรางวัล “ประชาบดี” ประจำปี 2567 ในวันพุธที่ 21 สิงหาคม 2567 เวลา 13.00 น. ที่โรงแรมปรินซ์พาเลซ กรุงเทพมหานคร เพื่อยกย่องเชิดชูเกียรติผู้ทำคุณประโยชน์ดีเด่นแก่ผู้อยู่ในสภาวะยากลำบาก และผู้อยู่ในสภาวะยากลำบากที่ประพฤติตนดีเด่น และยังเป็นการส่งเสริมเจตคติเชิงบวกแก่ผู้อยู่ในสภาวะยากลำบากเพื่อให้อยู่ในสังคมได้อย่างมั่นคงและมีความสุข ซึ่งรางวัลประชาบดี เป็นรางวัลแห่งเกียรติยศที่นำต้นแบบมาจาก “พระประชาบดี” เทพผู้เป็นที่พึ่งช่วยสงเคราะห์ประชาชน ด้วยพลังแห่งการให้และแบ่งปัน เพื่อช่วยเหลือเพื่อนมนุษย์ให้รอดพ้นจากสภาวะยากลำบาก
นายวราวุธ กล่าวเพิ่มเติมว่า ตั้งแต่ปี 2550 จนถึงปัจจุบัน มีผู้ได้รับรางวัล “ประชาบดี” จำนวนกว่า 1,055 คน โดยในปี 2567 มีผู้ได้รับรางวัลจำนวนทั้งสิ้น 45 ราย แบ่งออกเป็น 4 ประเภทรางวัล ได้แก่ 1.ประเภทบุคคลผู้ทำคุณประโยชน์ จำนวน 12 ราย อาทิ นายธีระวัฒน์ พิทักษ์ไพรศรี ผู้จัดตั้งมูลนิธิพัฒนาแม่น้ำคำ พลตำรวจเอก วุฒิ ลิปตพัลลภ 2.ประเภทองค์กรที่ทำคุณประโยชน์ จำนวน 9 ราย อาทิ สถานคุ้มครองคนไร้ที่พึ่งกุ่มสะแก จังหวัดเพชรบุรี เทศบาลตำบลสมเด็จ และสภาอุตสาหกรรมจังหวัดตาก 3.ประเภทสื่อสร้างสรรค์ จำนวน 15 ราย อาทิ รายการ “Big Story เรื่องใหญ่ ThaiPBS” รายการเก่งจริงชิงค่าเทอม ช่อง ONE31 และรายการธรรมะสัญจร ช่องยูทูป และ 4.ประเภทต้นแบบคนสู้ชีวิต จำนวน 9 ราย อาทิ นางอรัญวา ชาวพนาไพร สตรีชาติพันธุ์ชาว “มละบริ” คนแรกของโลกที่จบการศึกษาในระดับปริญญาตรี นางพนิดา ถวิลไพร ผู้ทำงานช่วยเหลือลูกของผู้ต้องขังร่วมกับมูลนิธิบ้านพระพร ซึ่งกระทรวง พม. ขอแสดงความยินดี และยกย่องเชิดชูเกียรติกับทุกท่านและทุกองค์กรที่มีความมุ่งมั่น ตั้งใจทำความดี และเป็นแรงผลักดันให้สังคมไทยเดินไปข้างหน้า ทั้งนี้ กระทรวง พม. นั้น ไม่สามารถขับเคลื่อนงานพัฒนาสังคมได้เพียงลำพัง ต้องอาศัยภาคีเครือข่ายทุกภาคส่วนเข้ามามีส่วนร่วม เพื่อพัฒนาคุณภาพชีวิตที่ดีอย่างมั่นคง ด้วยคุณค่าและศักดิ์ศรีความเป็นมนุษย์อย่างเท่าเทียมกัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #รางวัลประชาบดี

ที่มา : https://www.thaigov.go.th/news/contents/details/87291