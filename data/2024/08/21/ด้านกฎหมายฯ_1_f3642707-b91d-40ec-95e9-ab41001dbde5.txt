รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดการประกวดแข่งขันสวนสนามผู้ต้องขังทั่วประเทศ รอบชิงชนะเลิศ พัฒนาศักยภาพเป็นผู้มีระเบียบวินัย ส่งเสริมสุขภาพร่างกายแข็งแรง


วันพุธที่ 21 สิงหาคม 2567
21/08/2567
พิมพ์
รัฐมนตรีว่าการกระทรวงยุติธรรม เปิดการประกวดแข่งขันสวนสนามผู้ต้องขังทั่วประเทศ รอบชิงชนะเลิศ พัฒนาศักยภาพเป็นผู้มีระเบียบวินัย ส่งเสริมสุขภาพร่างกายแข็งแรง
รัฐมนตรีว่าการกระทรวงยุติธรรม เปิดการประกวดแข่งขันสวนสนามผู้ต้องขังทั่วประเทศ รอบชิงชนะเลิศ พัฒนาศักยภาพเป็นผู้มีระเบียบวินัย ส่งเสริมสุขภาพร่างกายแข็งแรง
ในวันพุธที่ ๒๑ สิงหาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดการประกวดแข่งขันสวนสนามผู้ต้องขังทั่วประเทศ รอบชิงชนะเลิศ โดยมี นายสหการณ์ เพ็ชรนรินทร์ อธิบดีกรมราชทัณฑ์ พันตำรวจโท เชน กาญจนาปัจจ์ รองอธิบดีกรมราชทัณฑ์ นายณรงค์ จุ้ยเส่ย รองอธิบดีกรมราชทัณฑ์ พร้อมด้วยผู้บริหารกรมราชทัณฑ์ ผู้บัญชาการเรือนจำประจำเขต ผู้อำนวยการทัณฑสถานวัยหนุ่มกลาง และแขกผู้มีเกียรติ เข้าร่วมฯ ณ ทัณฑสถานวัยหนุ่มกลาง จังหวัดปทุมธานี
โอกาส​นี้ รัฐมนตรีว่าการกระทรวงยุติธรรม กล่าวว่า การสวนสนามเจตนาต้องการให้เกียรติกับผู้รับสวนสนามทุกท่านที่เข้ามาสวนสนามที่ต้องมีการฝึกทางร่างกาย จิตใจ เสียสละหยาดเหงื่อ วันนี้จึงนับว่าเป็นเกียรติยศอันน่าจดจำ สิ่งที่ได้ปรากฎในวันนี้แม้ว่าใช้เวลาการสวนสนามไม่นาน แต่ใช้ระยะเวลาในการฝึกซ้อมหลายเดือนทำให้เห็นว่าทุกท่านให้เกียรติผู้ร่วมงาน และท่านได้เป็นตัวแทนผู้ต้องขังกว่าสามแสนคนที่เตรียมจะพัฒนาเป็นกำลังในการพัฒนาประเทศต่อไป
โดยการประกวดแข่งขันสวนสนามผู้ต้องขังเรือนจำ/ทัณฑสถานทั่วประเทศในครั้งนี้ เพื่อเป็นการส่งเสริมนโยบายยกระดับความมั่นคงปลอดภัย ให้ความสำคัญกับการฝึกระเบียบ วินัยให้แก่ผู้ต้องขัง พัฒนาศักยภาพผู้ต้องขังให้เป็นผู้มีระเบียบวินัย เคารพ และให้เกียรติต่อผู้อื่น รวมถึงส่งเสริมสุขภาพร่างกายให้มีความแข็งแรง และเสริมสร้างความสามัคคี โดยการฝึกบุคคลท่ามือเปล่า บุคคลแถวชิด การฝึกขบวนสวนสนามให้เกิดความพร้อมเพรียง ถูกต้องตามระเบียบการสวนสนาม โดยในการประกวดแข่งขันรอบแรกระดับเขตจัดการประกวดตามภูมิภาคต่าง ๆ จำนวน ๑๐ เขต เพื่อคัดเลือกตัวแทนเข้าประกวดการแข่งขันในวันนี้ ได้แก่ เขต ๑ เรือนจำกลางสมุทรปราการ เขต ๒ เรือนจำกลางระยอง เขต ๓ เรือนจำกลางคลองไผ่ เขต ๔ เรือนจำจังหวัดกาฬสินธ์ุ เขต ๕ เรือนจำกลางเชียงราย เขต ๖ เรือนจำกลางพิษณุโลก เขต ๗ เรือนจำกลางราชบุรี เขต ๘ เรือนจำกลางสุราษฎร์ธานี เขต ๙ เรือนจำกลางสงขลา และเขต ๑๐ ทัณฑสถานวัยหนุ่มกลาง ซึ่งมีผู้ต้องขังทั่วประเทศกว่า ๖๐๐ คน เข้าร่วมการแข่งขัน ร่วมกับเจ้าหน้าที่บังคับกอง ๑๐ นาย พลธง ๑๐ นาย พลป้าย ๑๐ นาย
กิจกรรมดังกล่าวนับเป็นเครื่องมือหนึ่งที่กรมราชทัณฑ์นำมาใช้ในการพัฒนาพฤตินิสัยผู้ต้องขังทั้งทางด้านร่างกาย จิตใจ คุณธรรม และจริยธรรม ปลูกฝังความเป็นผู้นำและผู้ตามที่ดี ฝึกฝนความอดทน ความมีระเบียบ วินัย ความสามัคคี และการเสียสละผลประโยชน์ส่วนตนเพื่อส่วนรวม โดยเรือนจำ/ทัณฑสถานที่ชนะการประกวดแข่งขันสวนสนามผู้ต้องขังทั่วประเทศ ดังนี้ รางวัลชนะเลิศการประกวดแข่งขันสวนสนามผู้ต้องขังทั่วประเทศ ได้แก่ เรือนจำกลางระยอง รางวัลรองชนะเลิศอันดับที่ ๑ ได้แก่ ทัณฑสถานวัยหนุ่มกลาง​ และรางวัลรองชนะเลิศอันดับที่ ๒ ได้แก่ เรือนจำกลางสมุทรปราการ

ที่มา : https://www.thaigov.go.th/news/contents/details/87304