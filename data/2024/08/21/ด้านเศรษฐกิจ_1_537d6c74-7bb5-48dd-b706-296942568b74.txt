รัฐบาลไทย-ข่าวทำเนียบรัฐบาล-สำนักงานสลากฯ พร้อมออกสลากสัญจร งวดวันที่ 1 กันยายน 2567 นี้ ที่จังหวัดร้อยเอ็ด


วันพุธที่ 21 สิงหาคม 2567
21/08/2567
พิมพ์
สำนักงานสลากฯ พร้อมออกสลากสัญจร งวดวันที่ 1 กันยายน 2567 นี้ ที่จังหวัดร้อยเอ็ด
การออกรางวัลสลากกินแบ่งรัฐบาล งวดวันที่ 1 กันยายน 2567 นี้ สำนักงานฯ จะเดินทางไปออกรางวัลสลากสัญจร ณ หอประชุมจังหวัดร้อยเอ็ด อำเภอเมืองร้อยเอ็ด จังหวัดร้อยเอ็ด เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการ ตลอดจนอุปกรณ์การออกรางวัล
พันโท หนุน ศันสนาคม ผู้อำนวยการสำนักงานสลากกินแบ่งรัฐบาล (GLO) เปิดเผยว่า การออกรางวัลสลากกินแบ่งรัฐบาล งวดวันที่ 1 กันยายน 2567 นี้ สำนักงานฯ จะเดินทางไปออกรางวัลสลากสัญจร ณ หอประชุมจังหวัดร้อยเอ็ด อำเภอเมืองร้อยเอ็ด จังหวัดร้อยเอ็ด เพื่อเปิดโอกาสให้ประชาชนในต่างจังหวัดได้เห็นขั้นตอนและวิธีการ ตลอดจนอุปกรณ์ที่ใช้ในการออกรางวัลด้วยตนเอง จะได้ไม่หลงเชื่อข่าวลือเรื่องเลขเด็ดจากกลุ่มมิจฉาชีพที่ทำการหลอกลวงต้มตุ๋น ผ่านทางสื่อสังคมออนไลน์ และการส่งจดหมายแอบอ้างว่าสามารถให้ตัวเลขที่จะออกรางวัลได้
สำหรับการออกรางวัลครั้งนี้ ผู้ว่าราชการจังหวัดร้อยเอ็ด ให้เกียรติเป็นประธานกรรมการ ออกรางวัล รวมทั้งข้าราชการระดับสูง ผู้นำชุมชนและผู้แทนสื่อมวลชนในพื้นที่ จะร่วมเป็นคณะกรรมการออกรางวัล โดยสำนักงานฯ จะเชิญข้าราชการหรือบุคลากรของจังหวัดร่วมทำหน้าที่หมุนวงล้อสลับกับพนักงานหมุนวงล้อของสำนักงานฯ อีกด้วย
สำหรับประชาชนที่สนใจสามารถเข้าชมการออกรางวัลได้ด้วยตนเองโดยไม่มีค่าใช้จ่าย พร้อมนำบัตรประจำตัวประชาชนหรือบัตรที่ทางราชการออกให้แสดงในวันดังกล่าวด้วย นอกจากนี้ ยังสามารถรับชมการถ่ายทอดสดได้ผ่านช่องทางสถานีโทรทัศน์อมรินทร์ ทีวี ตั้งแต่เวลา 13.50 น. เป็นต้นไป , สถานีโทรทัศน์ไทยรัฐทีวี ตั้งแต่เวลา 14.00 น. เป็นต้นไป รวมทั้งผ่านทาง LINE TODAY , เว็บไซต์สำนักงานฯ www.glo.or.th , แอปพลิเคชันของสำนักงานฯ “GLO Lottery official” และรับฟังการถ่ายทอดเสียงทางสถานีวิทยุกระจายเสียงแห่งประเทศไทย กรมประชาสัมพันธ์ ตั้งแต่เวลา 14.30 น. เป็นต้นไป
ผู้อำนวยการสำนักงานสลากกินแบ่งรัฐบาล กล่าวเพิ่มเติมว่า นอกจากการเดินทางไปออกรางวัลสลากสัญจรแล้ว สำนักงานฯ ได้จัดกิจกรรมการช่วยเหลือสังคม (CSR) ในวันที่ 31 สิงหาคม 2567 โดยจัดเลี้ยงอาหารกลางวัน พร้อมจัดกิจกรรม GLO เติมฝัน ปันสุข ร่วมกับ รายการโฮปประกายแสงแห่งความหวัง มอบถุงห่วงใยที่บรรจุของใช้ที่จำเป็นให้แก่เด็กๆ ที่อยู่ในการดูแลของศูนย์การศึกษาพิเศษจังหวัดร้อยเอ็ดอีกด้วย
สามารถติดตามความเคลื่อนไหวและภารกิจที่น่าสนใจของ สำนักงานสลากกินแบ่งรัฐบาล ได้ที่ www.glo.or.th , Facebook Fanpage สำนักงานสลากกินแบ่งรัฐบาล และ Line Official : GLO Lottery

ที่มา : https://www.thaigov.go.th/news/contents/details/87287