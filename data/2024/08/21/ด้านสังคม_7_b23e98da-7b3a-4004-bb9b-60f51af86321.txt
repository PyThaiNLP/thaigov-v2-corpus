รัฐบาลไทย-ข่าวทำเนียบรัฐบาล-ปลัด พม. รับมอบเสื้อโปโล 2,000 ตัว จาก ธกส. เตรียมส่งต่อให้กลุ่มเป้าหมายทั่วประเทศ


วันพุธที่ 21 สิงหาคม 2567
ปลัด พม. รับมอบเสื้อโปโล 2,000 ตัว จาก ธกส. เตรียมส่งต่อให้กลุ่มเป้าหมายทั่วประเทศ
ปลัด พม. รับมอบเสื้อโปโล 2,000 ตัว จาก ธกส. เตรียมส่งต่อให้กลุ่มเป้าหมายทั่วประเทศ
วันที่ 21 สิงหาคม 2567 เวลา 09.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีรับมอบเสื้อโปโลเขียวตราสัญลักษณ์ธนาคาร จำนวน 2,000 ตัว ตามโครงการเพื่อสังคม “ปันเสื้อ ปันสุข” จากธนาคารเพื่อการเกษตรและสหกรณ์การเกษตร (ธกส.) โดย นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร เพื่อเป็นส่วนหนึ่งในการสนับสนุน แบ่งปันความสุข และส่งเสริมคุณภาพชีวิตที่ดีให้กับกลุ่มเป้าหมายของกระทรวง พม. โดยมีคณะผู้บริหารกระทรวง พม. และ ธกส. เข้าร่วม ณ ห้องประชุมประชาบดี ชั้น 19 กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายอนุกูล กล่าวว่า กระทรวง พม. ขอขอบคุณธนาคารเพื่อการเกษตรและสหกรณ์การเกษตร (ธกส.) สำหรับโครงการดีๆ ซึ่งเป็นกิจกรรมที่พนักงานของ ธกส. พร้อมใจกันนำเสื้อยืดโปโลสีเขียวตราสัญลักษณ์ธนาคาร ซึ่งเป็นเสื้อเครื่องแบบพนักงานรูปแบบเดิมที่ยังอยู่ในสภาพดี นำมาสกรีน เพื่อนำไปส่งมอบให้กับประชาชนและชุมชนเป้าหมายทั่วประเทศ และในวันนี้ ได้นำมามอบให้กระทรวง พม. จำนวน 2,000 ตัว เพื่อนำไปช่วยเหลือและสนับสนุนด้านเครื่องนุ่งห่ม ซึ่งเป็นหนึ่งในปัจจัย 4 ให้กับกลุ่มเป้าหมายของกระทรวง พม. ซึ่งเป็นผู้รับบริการที่ประสบปัญหาทางสังคมในความช่วยเหลือคุ้มครองของหน่วยงานสังกัดกระทรวง พม. ทั่วประเทศ และหวังเป็นอย่างยิ่งว่า จะได้รับความร่วมมือและการสนับสนุนอย่างต่อเนื่อง
ข่าวพม #พม #ศรส #esshelpme #1300 #พมพอใจให้ทุกวัยพึงพอใจในพม#พมหนึ่งเดียว #ธกส #ปันเสื้อปันสุข

ที่มา : https://www.thaigov.go.th/news/contents/details/87295