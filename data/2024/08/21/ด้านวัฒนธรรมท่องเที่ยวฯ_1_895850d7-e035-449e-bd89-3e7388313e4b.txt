รัฐบาลไทย-ข่าวทำเนียบรัฐบาล-วธ.ประกาศผลการคัดเลือก "1 จังหวัด 1 เมนู เชิดชูอาหารถิ่น รสชาติ...ที่หายไป The Lost Taste” ประจำปี  2567 โดยประชาชนร่วมโหวตเมนูในทุกจังหวัด 1.99 แสนคน


วันพุธที่ 21 สิงหาคม 2567
วธ.ประกาศผลการคัดเลือก "1 จังหวัด 1 เมนู เชิดชูอาหารถิ่น รสชาติ...ที่หายไป The Lost Taste” ประจำปี  2567 โดยประชาชนร่วมโหวตเมนูในทุกจังหวัด 1.99 แสนคน
วธ.ประกาศผลการคัดเลือก "1 จังหวัด 1 เมนู เชิดชูอาหารถิ่น รสชาติ...ที่หายไป The Lost Taste” ประจำปี  2567 โดยประชาชนร่วมโหวตเมนูในทุกจังหวัด 1.99 แสนคน
วธ.ประกาศผลการคัดเลือก "1 จังหวัด 1 เมนู เชิดชูอาหารถิ่น รสชาติ...ที่หายไป The Lost Taste” ประจำปี  2567 โดยประชาชนร่วมโหวตเมนูในทุกจังหวัด 1.99 แสนคน
(วันที่ 18 สิงหาคม 2567) นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม (วธ.) เปิดเผยว่า ตามที่กรมส่งเสริมวัฒนธรรม (สวธ.) ร่วมกับ 76 จังหวัดและ กทม. ดำเนินการคัดเลือกอาหารถิ่นประจำจังหวัด ตามโครงการส่งเสริมและพัฒนายกระดับอาหารถิ่นสู่มรดกทางวัฒนธรรมและอัตลักษณ์ความเป็นไทย (Thailand Best Local Food รสชาติ…ที่หายไป The Lost Taste) ประจำปี 2567 โดยแต่ละจังหวัดมีคณะกรรมการประจำจังหวัด ซึ่งมีผู้ว่าราชการจังหวัด หรือผู้แทนที่เป็นประธาน เพื่อดำเนินการคัดเเลือก รวมทั้งเปิดให้ประชาชนในพื้นที่จังหวัดร่วมโหวตเมนูที่ควรได้รับการคัดเลือกในจังหวัดตนเองพร้อมกันทั่วประเทศ ระหว่างวันที่ 1-9 ส.ค. 67 ที่ผ่านมานั้น
รมว.วธ กล่าวว่า บัดนี้ สวธ. ได้ผลการคัดเลือก 1 จังหวัด 1 เมนู เชิดชูอาหารถิ่น “รสชาติ...ที่หายไป The Lost Taste” ประจำปี 2567 แล้ว โดยมีเมนูอาหารที่ให้ประชาชนร่วมโหวตทั่วประเทศ 563 รายการ แบ่งเป็นเมนูอาหารคาว  234 รายการ เมนูอาหารหวาน 184 รายการ เมนูอาหารว่าง 143 รายการ และเมนูอาหารอื่น 2 รายการ ทั้งนี้ ประชาชนได้มีส่วนร่วมในการโหวตคัดเลือกผ่านสื่อท้องถิ่น สื่อออนไลน์ต่าง ๆ ทุกช่องทาง ซึ่งแต่ละเมนูมีความพิเศษและสะท้อนถึงวัฒนธรรมและวิถีชีวิตของแต่ละจังหวัดอย่างชัดเจน เช่น เมนูอาหารหวานจากจังหวัดปราจีนบุรี “ขนมหน่อไม้” ได้รับความสนใจและมีการโหวตสูงสุดถึง 22,945  คะแนน รองลงมาได้แก่ เมนูอาหารหวาน “ขนมถังแตกมอญ” จากจังหวัดกาญจนบุรี 4,660 คะแนน และ เมนูอาหารคาว “ปลายอก ข้าวบอก” จากจังหวัดกระบี่ 4,259 คะแนน นอกจากนี้ยังมีเมนูที่น่าสนใจอีกมากมาย อาทิ “ขนมเหนียวสูตรโบราณ” จากกทม. , “กาละแมรวงข้าวเม็ดบัว” จากจังหวัดปทุมธานี “ยำไก่ผีปู่ย่า” จากจังหวัดสุโขทัย, “แกงอีเหี่ยว”จากจังหวัดเพชรบูรณ์ และ "แกงคั่วหนามพุงดอหมูย่าง" จากจังหวัดประจวบคีรีขันธ์ ,“ข้าวมัน แกงตอแมะห์ปลา” จากจังหวัดสตูล “น้ำพริกหมู (โคราช)” จากจังหวัดนครราชสีมา, “นมเนียล” จากจังหวัดสุรินทร์ เป็นต้น
โครงการนี้ ได้ดำเนินการต่อเนื่องเป็นปีที่ 2 แล้ว เพื่อรวบรวมและเผยแพร่ข้อมูลเกี่ยวกับประวัติศาสตร์ของอาหารไทยและวิถีชีวิตที่เชื่อมโยงกับอาหารถิ่นของไทย พร้อมทั้งต่อยอดภูมิปัญญาด้านสมุนไพรและสรรพคุณทางเลือกที่สืบทอดกันมาจากรุ่นสู่รุ่น โดยได้รับความร่วมมือจากสำนักงานวัฒนธรรมจังหวัดและเครือข่ายวัฒนธรรมทั่วประเทศ ในการคัดสรรเมนูอาหารถิ่นที่เป็นเอกลักษณ์และมีรสชาติที่โดดเด่น ซึ่งมีหลายเมนูที่หลายคนอาจยังไม่เคยลิ้มลอง อีกทั้งส่งเสริมและพัฒนาอาหารถิ่นไทยให้เป็นมรดกทางวัฒนธรรมที่ยั่งยืน ตลอดจนยกระดับอัตลักษณ์อาหารไทยในเวทีสากลด้วย
รมว.วธ. กล่าวว่า กิจกรรมนี้ไม่เพียงแต่เป็นการอนุรักษ์อาหารถิ่นไทย แต่ยังเป็นการส่งเสริมศักยภาพของเครือข่ายวัฒนธรรมในการบริหารจัดการงานวัฒนธรรมอย่างยอดเยี่ยม และเชิญชวนให้ประชาชนทั่วประเทศได้ตามรอยและลิ้มรสอาหารถิ่นที่มีความพิเศษจากทุกจังหวัดทั่วประเทศ  โดยสามารถตรวจสอบรายชื่อเมนูอาหารถิ่น พร้อมร้านจำหน่ายได้ที่ เว็บไซต์กรมส่งเสริมวัฒนธรรม / Facebook กรมส่งเสริมวัฒนธรรม https://www.culture.go.th/culture_th/ewt_news.php?nid=7843&filename=index  (ประกาศรายชื่อ 1 จังหวัด 1 เมนู ฯ ) และ Facebook สำนักงานวัฒนธรรมจังหวัดทั่วประเทศ
โอกาสนี้ วธ.ต้องขอขอบคุณผู้ว่าราชการจังหวัด และผู้เกี่ยวข้อง ทุกภาคส่วน รวมถึงประชาชนทุกจังหวัด ที่ร่วมดำเนินการคัดเลือก และร่วมโหวตเมนูอาหารถิ่นประจำจังหวัดในครั้งนี้ด้วย ทั้งนี้ สวธ. จะได้นำเมนูอาหารถิ่นทั่วประเทศที่ได้รับการคัดเลือกปีนี้ มาสาธิตและให้ลองชิมพร้อมกัน ณ กรุงเทพมหานคร ช่วงเดือนกันยายนนี้ รายละเอียดจะแจ้งให้ทราบในโอกาสต่อไป
.....................................................

ที่มา : https://www.thaigov.go.th/news/contents/details/87282