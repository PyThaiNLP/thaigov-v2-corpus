รัฐบาลไทย-ข่าวทำเนียบรัฐบาล-มุกดาหารน้อมนำพระดำริ "ผ้าไทยใส่ให้สนุก" จัดงานแฟชั่นวีค ครั้งที่ 1 โชว์ผลงานผ้าไทยหลากหลายสีสัน โดดเด่นด้วยอัตลักษณ์พื้นถิ่น "ผ้าไหมย้อมสีธรรมชาติหมักโคลน"


วันพุธที่ 21 สิงหาคม 2567
21/08/2567
พิมพ์
มุกดาหารน้อมนำพระดำริ "ผ้าไทยใส่ให้สนุก" จัดงานแฟชั่นวีค ครั้งที่ 1 โชว์ผลงานผ้าไทยหลากหลายสีสัน โดดเด่นด้วยอัตลักษณ์พื้นถิ่น "ผ้าไหมย้อมสีธรรมชาติหมักโคลน"
มุกดาหารน้อมนำพระดำริ "ผ้าไทยใส่ให้สนุก" จัดงานแฟชั่นวีค ครั้งที่ 1 โชว์ผลงานผ้าไทยหลากหลายสีสัน โดดเด่นด้วยอัตลักษณ์พื้นถิ่น "ผ้าไหมย้อมสีธรรมชาติหมักโคลน" ที่มีกรรมวิธีผลิตโดยปราศจากสีเคมี มุ่งสร้างมาตรฐานนกยูงพระราชทานฯ สู่ระดับสากล
วันนี้ (21 ส.ค. 67) นายวรญาณ บุญณราช ผู้ว่าราชการจังหวัดมุกดาหาร เปิดเผยว่า จังหวัดมุกดาหารน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาดำเนินนโยบาย โดยได้จัดงานแสดงและจำหน่ายสินค้าผ้าไหมและผ้าฝ้ายจังหวัดมุกดาหาร และการเดินแบบแฟชั่นโชว์ "มุกดาหารแฟชั่นวีค ครั้งที่ 1" ภายใต้โครงการส่งเสริมสินค้าเกษตรอัตลักษณ์ กิจกรรมส่งเสริมและพัฒนาคุณภาพผ้าไหมย้อมสีธรรมชาติหมักโคลนและสีเคมีที่ปลอดภัย มาตรฐานนกยูงพระราชทานฯ สู่สากล โดยมีผู้เข้าร่วมกิจกรรมทั้งจากภาครัฐเอกชน ผู้ประกอบการ ประชาชน และนักเรียนนักศึกษาที่สนใจงานด้านแฟชั่น เข้าร่วมรับชมที่หอประชุม 250 ปี มุกดาหาร
นายวรญาณ บุญณราช ผู้ว่าราชการจังหวัดมุกดาหาร กล่าวต่อว่า จังหวัดมุกดาหาร มีชื่อเสียงเรื่องการผลิตผ้าฝ้ายย้อมสีธรรมชาติหมักโคลนมาช้านานตั้งแต่อดีตจนถึงปัจจุบัน และถือเป็นผ้าอัตลักษณ์ของจังหวัดมุกดาหาร โดยในปีงบประมาณ 2567 จังหวัดมุกดาหารได้จัดกิจกรรมดังกล่าวขึ้น โดยมีวัตถุประสงค์ เพื่อส่งเสริมและพัฒนาคุณภาพผ้าไหมย้อมสีธรรมชาติให้ได้มาตรฐานตรานกยูงพระราชทานฯ เป็นการอนุรักษ์สืบสานภูมิปัญญาในการผลิตผ้าไหมย้อมสีธรรมชาติ และสร้างเครือข่ายด้านการตลาดหม่อนไหมให้เกษตรกร มีรายได้เพิ่มขึ้น
"กิจกรรมมุกดาหารแฟชั่นวีค ครั้งที่ 1 เป็นการส่งเสริมให้กลุ่มผู้บริโภคทุกเพศทุกวัย ได้รู้จักผ้าไทยในมุมมอง "ผ้าไทยใส่ให้สนุก" นอกจากนี้ ยังเป็นการร่วมถ่ายทอดความงดงามของผ้าไทย ผ้าพื้นเมือง และผ้าฝ้ายย้อมสีธรรมชาติหมักโคลน ซึ่งเป็นผ้าอัตลักษณ์ของจังหวัดมุกดาหาร และยังถือเป็นการส่งเสริมผลิตภัณฑ์ชุมชน กลุ่มทอผ้า กลุ่มอาชีพ ให้เป็นที่รู้จักอย่างแพร่หลาย เป็นการสร้าง Soft Power ในพื้นที่และ สร้างรายได้สู่ชุมชนอีกด้วย" นายวรญาณ กล่าว
โดยกิจกรรมการเดินแบบแฟชั่นโชว์ภายใต้ชื่องาน มุกดาหารแฟชั่นวีค ครั้งที่ 1 ในครั้งนี้ ได้รับความร่วมมือจากดีไซเนอร์ที่มีชื่อเสียง และใช้ผ้าที่เป็นอัตลักษณ์และมีชื่อเสียงของจังหวัดมุกดาหารในการออกแบบและตัดเย็บให้มีความทันสมัย และรักษาอัตลักษณ์ที่สำคัญ คือ การอนุรักษ์ภูมิปัญญาในการผลิตผ้าของคนไทย ซึ่งนำมาต่อยอดสู่การใช้นวัตกรรมและเทคโนโลยี เพื่อพัฒนามาตรฐานผลิตภัณฑ์ผ้าของจังหวัดมุกดาหาร และเป็นการเพิ่มช่องทางการตลาด เพิ่มมูลค่าและส่งผลต่อรายได้ที่เพิ่มขึ้นให้กับ ผู้ประกอบการในจังหวัดมุกดาหารต่อไป

ที่มา : https://www.thaigov.go.th/news/contents/details/87292