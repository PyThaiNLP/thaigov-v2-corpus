รัฐบาลไทย-ข่าวทำเนียบรัฐบาล-ก.เกษตรฯ จับมือ พาโกดา ผลักดันการส่งออกผลไม้คุณภาพสูงของไทยและต่อยอดการพัฒนาผลไม้สายพันธุ์พิเศษตามความต้องการตลาด


วันพุธที่ 21 สิงหาคม 2567
ก.เกษตรฯ จับมือ พาโกดา ผลักดันการส่งออกผลไม้คุณภาพสูงของไทยและต่อยอดการพัฒนาผลไม้สายพันธุ์พิเศษตามความต้องการตลาด
ก.เกษตรฯ จับมือ พาโกดา ผลักดันการส่งออกผลไม้คุณภาพสูงของไทยและต่อยอดการพัฒนาผลไม้สายพันธุ์พิเศษตามความต้องการตลาด
ร้อยเอก ธรรมนัส พรหมเผ่า รักษาการรัฐมนตรีว่าการกระทรวงเกษตรและสหกรณ์ หารือร่วมกับ นายเถียน ซีชิว รองประธานบริษัท Shenzhen Pagoda Industrial (Group) จำกัด (Mr. Tian Xiqiu) โดยมี นายอรรถกร ศิริลัทธยากร รักษาการรัฐมนตรีช่วยว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ที่เกี่ยวข้อง เข้าร่วม ณ ห้องรับรอง 112 กระทรวงเกษตรและสหกรณ์ โดยรัฐมนตรีว่าการกระทรวงเกษตรและสหกรณ์ ได้กล่าวเน้นย้ำถึงนโยบาย “การยกระดับสินค้าเกษตร เสริมศักยภาพเกษตรกร” ซึ่งเป็น 1 ใน 6 นโยบายที่มีความสำคัญต่อการพัฒนาภาคการเกษตรของไทยอย่างยั่งยืน มุ่งเน้นการผลิตสินค้าเกษตรและอาหารคุณภาพสูงที่มีเอกลักษณ์เฉพาะในด้านแหล่งผลิต รสชาติ และเนื้อสัมผัส พร้อมทั้งได้ให้ความสำคัญกับตลาดในต่างประเทศ ที่ต้องการนำเข้าสินค้าเกษตรเป็นอย่างมาก โดยเฉพาะอย่างยิ่งตลาดจีน ซึ่งเป็นตลาดที่ไทยส่งออกสินค้าเกษตรและอาหารมากเป็นอันดับ 1 รวมทั้งยังสามารถยกระดับความร่วมมือการค้าสินค้าเกษตรได้
นอกจากนี้ ฝ่ายพาโกดาได้แสดงความสนใจที่จะลงทุนเพาะปลูกผลไม้สายพันธุ์พิเศษในประเทศไทย อีกทั้งกระทรวงเกษตรและสหกรณ์ โดยกรมวิชาการเกษตร มีความประสงค์ขอเปิดตลาดส่งออกมะยงชิดให้แก่สำนักงานศุลกากรแห่งชาติสาธารณรัฐประชาชนจีน (General Administration of Customs of the People's Republic China: GACC) ซึ่งทาง GACC ยินดีให้การสนับสนุน โดยฝ่ายไทยจะยื่นขอเปิดตลาดส่งออก มะยงชิดและมะปราง ในคราวเดียวกัน เนื่องจากเป็นพืชที่อยู่ในสกุลเดียวกัน สามารถใช้เงื่อนไขเดียวกันในการส่งออกได้ รวมถึงกระทรวงเกษตรและสหกรณ์ โดยกรมส่งเสริมการเกษตร ได้มีการวิจัยและพัฒนาทุเรียน GI มังคุด และผลไม้อื่น ๆ เพื่อให้มีคุณภาพ และมีความเป็นเอกลักษณ์เฉพาะ อีกด้วย
ทั้งนี้ สาธารณรัฐประชาชนจีนเป็นประเทศคู่ค้าสินค้าเกษตรอันดับ 1 ของไทย มีมูลค่าการค้าสินค้าเกษตรเฉลี่ยปี 2564 – 2566 อยู่ที่ 582,875 ล้านบาท ซึ่งสินค้าเกษตรที่สำคัญที่ไทยส่งออกไปจีน คือ 1) ทุเรียน 2) ผลิตภัณฑ์จากยางพาราธรรมชาติ 3) มันสำปะหลัง 4) มังคุดสด และ 5) ลำไยสด เป็นต้น

ที่มา : https://www.thaigov.go.th/news/contents/details/87297