รัฐบาลไทย-ข่าวทำเนียบรัฐบาล-"วราวุธ" ร่วม ขรก.พม. ซ้อมดับเพลิง-หนีไฟ เตรียมความพร้อมระงับเหตุ ลดความสูญเสีย


วันพุธที่ 21 สิงหาคม 2567
"วราวุธ" ร่วม ขรก.พม. ซ้อมดับเพลิง-หนีไฟ เตรียมความพร้อมระงับเหตุ ลดความสูญเสีย
"วราวุธ" ร่วม ขรก.พม. ซ้อมดับเพลิง-หนีไฟ เตรียมความพร้อมระงับเหตุ ลดความสูญเสีย
เมื่อวันที่ 16 สิงหาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ดร. สุวรรณา ศิลปอาชา ภริยา และคณะผู้บริหารกระทรวงการพัฒนาสังคมและความมั่นคงของมนุษย์ ร่วมกับข้าราชการ และเจ้าหน้าที่กรมพัฒนาสังคมและสวัสดิการ ฝึกซ้อมดับเพลิงและอพยพหนีไฟ ประจำปี 2567 ณ อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ เพื่อฝึกซ้อมการบัญชาการเหตุการณ์ เมื่อเกิดเพลิงไหม้ในอาคารกรมพัฒนาสังคมและสวัสดิการ และเตรียมความพร้อมให้แก่บุคลากรผู้ปฏิบัติงาน รวมทั้งทดสอบแผนรองรับภาวะฉุกเฉิน ระบบเตือนภัย ระบบดับเพลิง และระบบลิฟต์โดยสาร นำไปสู่มาตรฐานการปฏิบัติงานในการเผชิญเหตุไฟไหม้ในอาคารสูงอย่างถูกต้อง ลดความรุนแรง และความเสียหาย ที่อาจเกิดขึ้นต่อชีวิตและทรัพย์สิน
นายวราวุธ กล่าวว่า การฝึกซ้อมดับเพลิง อพยพหนีไฟในวันนี้ ได้รับการสนับสนุนจากสถานีดับเพลิง กู้ภัยภูเขาทอง และกิจการค้าร่วม พร้อม เทคโน เซอร์วิส โดยมีการจำลองสถานการณ์ เมื่อเกิดเหตุเพลิงไหม้อาคารกรมพัฒนาสังคมและสวัสดิการ บริเวณชั้น 7 กลุ่มตรวจสอบภายใน ซึ่งผู้พบเห็นเหตุการณ์ได้ตะโกนแจ้งเหตุ และเข้าระงับเหตุด้วยถังดับเพลิง แต่ไม่สามารถควบคุมเพลิงได้ จึงโทรแจ้งกลุ่มพัสดุและบริหารทรัพย์สิน  พร้อมกดสัญญาณเตือนภัยให้บุคลากรทุกคนในอาคารทราบ เมื่อบุคลากรในอาคารได้ยินเสียงสัญญาณเตือนภัย จึงอพยพออกจากอาคารตามขั้นตอนการอพยพหนีไฟไปยังจุดรวมพล ณ บริเวณลานพระประชาบดี หน้าอาคารกรมพัฒนาสังคมและสวัสดิการ เพื่อความปลอดภัยของบุคลากรทุกคน
นายวราวุธ กล่าวเพิ่มเติมว่า การฝึกซ้อมดับเพลิงและอพยพหนีไฟ เป็นแผนปฏิบัติการในภาวะฉุกเฉินกรณีเกิดเพลิงไหม้ ด้วยการเตรียมความพร้อมในทุก ๆ ด้าน ตั้งแต่การใช้อุปกรณ์ระงับเหตุเบื้องต้น อาคารสถานที่ แผนรองรับภาวะฉุกเฉิน เครือข่ายและผู้เกี่ยวข้องต่าง ๆ รวมทั้งพัฒนาศักยภาพผู้ปฏิบัติงาน ให้มีความรู้ ความชำนาญ และสร้างความเชื่อมั่นให้แก่บุคลากรทุกคนในองค์กร เมื่อเกิดสถานการณ์ฉุกเฉินจะทำให้เราสามารถแก้ไขวิกฤตการณ์ที่เกิดขึ้นได้อย่างมีประสิทธิภาพ ลดการสูญเสีย ซึ่งผลจากการฝึกซ้อมในครั้งนี้จะเป็นการเรียนรู้ วิธีปฏิบัติตนเมื่อเกิดภัย ให้สามารถช่วยเหลือตนเองและผู้อื่นได้ในยามคับขัน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม#พมหนึ่งเดียว #กรมพัฒนาสังคมและสวัสดิการ
#พส #ซ้อมหนีไฟ #ซ้อมดับเพลิง

ที่มา : https://www.thaigov.go.th/news/contents/details/87288