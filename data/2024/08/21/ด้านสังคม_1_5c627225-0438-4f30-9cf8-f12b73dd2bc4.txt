รัฐบาลไทย-ข่าวทำเนียบรัฐบาล-สธ.-สภากาชาดไทย จับมือเชื่อมโยงข้อมูล เพิ่มช่องทางบริจาค “ดวงตา-อวัยวะ” ผ่านไลน์-แอปฯ หมอพร้อม


วันพุธที่ 21 สิงหาคม 2567
สธ.-สภากาชาดไทย จับมือเชื่อมโยงข้อมูล เพิ่มช่องทางบริจาค “ดวงตา-อวัยวะ” ผ่านไลน์-แอปฯ หมอพร้อม
รัฐมนตรีว่าการกระทรวงสาธารณสุข เป็นประธานพิธีลงนามความร่วมมือเชื่อมโยงข้อมูลบริจาคดวงตาและอวัยวะของสภากาชาดไทย กับ Digital Health Platform กระทรวงสาธารณสุข ให้ประชาชนแสดงความจำนงบริจาคผ่าน Line OA และแอปฯ หมอพร้อม
ได้สะดวก รวดเร็ว นำข้อมูลมาวางแผนช่วยเหลือผู้ป่วยรออวัยวะได้เหมาะสม ทันเวลา เผยยังมีผู้ป่วยรอคอยดวงตาและอวัยวะประมาณ 1.8 หมื่นคน แต่ได้รับการปลูกถ่ายดวงตาเฉลี่ยปีละ 1,000 ดวง และปลูกถ่ายอวัยวะเฉลี่ยเพียงปีละ 300 รายเท่านั้น
วันนี้ (21 สิงหาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานพิธีลงนามบันทึกข้อตกลงความร่วมมือ “การเชื่อมโยงข้อมูลบริการด้านสาธารณสุขบน Digital Health Platform ของกระทรวงสาธารณสุข” ระหว่าง นพ.โอภาส การย์กวินพงศ์ ปลัดกระทรวงสาธารณสุข และ นายเตช บุนนาค เลขาธิการสภากาชาดไทย โดยมีคณะผู้บริหารจากทั้งสองหน่วยงานเข้าร่วม
นายสมศักดิ์กล่าวว่า กระทรวงสาธารณสุขมีนโยบายเพิ่มการเข้าถึงบริการสุขภาพของประชาชน และเพิ่มความสะดวกรวดเร็วในการรับบริการผ่านระบบดิจิทัล ด้วยการเชื่อมโยงระบบข้อมูลต่างๆ เช่น ข้อมูลสุขภาพประชาชนในระบบอิเล็กทรอนิกส์ ข้อมูลการรักษาพยาบาล การออกใบรับรองแพทย์ดิจิทัล การนัดหมายออนไลน์ เป็นต้น ซึ่งในวันนี้ นับเป็นอีกก้าวสำคัญของการเชื่อมโยงข้อมูลบริการด้านสาธารณสุข ระหว่าง Digital Health Platform ของกระทรวงสาธารณสุข และการบริจาคดวงตาและอวัยวะ ของสภากาชาดไทย บน LINE Official Account และ Application หมอพร้อม ให้เป็นช่องทางที่ประชาชนสามารถแจ้งความจำนงการบริจาคดวงตาและอวัยวะ และตรวจสอบข้อมูลได้อย่างสะดวกรวดเร็วด้วยตนเอง ถือเป็นหนึ่งในกระบวนการที่จะช่วยเพิ่มโอกาสและคุณภาพชีวิตแก่ผู้ป่วยที่จำเป็นต้องได้รับการปลูกถ่ายอวัยวะเพื่อให้สามารถมีชีวิตต่อไปได้ ซึ่งจากข้อมูลของสภากาชาดไทย พบว่ามีผู้ป่วยรอคอยดวงตาและอวัยวะประมาณ 18,000 ราย แต่ได้รับการปลูกถ่ายดวงตาเฉลี่ยปีละ 1,000 ดวง และปลูกถ่ายอวัยวะเฉลี่ยเพียงปีละ 300 รายเท่านั้น
“ขอขอบคุณสภากาชาดไทยและผู้มีส่วนเกี่ยวข้องที่ให้ความสำคัญและร่วมมือกับกระทรวงสาธารณสุขพัฒนาต่อยอดการบริจาคดวงตาและอวัยวะผ่าน Line OA หมอพร้อม เชื่อว่าจะช่วยเพิ่มการเข้าถึงการบริจาคดวงตาและอวัยวะ สร้างการรับรู้และความเข้าใจให้แก่ประชาชนให้สามารถตัดสินใจเรื่องการบริจาคได้อย่างสบายใจมากขึ้นเพิ่มความหวังให้ผู้ป่วยที่กำลังรอโอกาส และขอเชิญชวนทุกคนร่วมแสดงความจำนงบริจาคดวงตาและอวัยวะเพื่อเป็นผู้ให้ ช่วยต่อชีวิตและต่อลมหายใจแก่ผู้ป่วย ซึ่งถือเป็นการให้ที่ยิ่งใหญ่” นายสมศักดิ์กล่าว
นพ.โอภาสกล่าวว่า ความร่วมมือนี้เป็นการยกระดับรูปแบบการรับบริจาคดวงตาและอวัยวะผ่านแพลตฟอร์มดิจิทัลที่ทันสมัย เป็นมิติใหม่ให้ทุกคนสามารถแสดงความจำนงการบริจาคของตนเองได้และตรวจสอบข้อมูลการบริจาคได้ผ่านช่องทางเดียวกัน โดยข้อมูลจะถูกจัดเก็บอย่างเป็นความลับภายใต้ระบบการบริหารจัดการข้อมูลที่มีระดับความปลอดภัยตามมาตรฐานสากล ซึ่งไม่เพียงแต่ช่วยให้การบริจาคดวงตาและอวัยวะเป็นไปอย่างมีประสิทธิภาพและรวดเร็วขึ้นเท่านั้น แต่ยังช่วยให้สามารถให้บริการและดูแลผู้ป่วยได้อย่างเหมาะสม ทันเวลา เป็นประโยชน์อย่างมากในการวางแผนและพัฒนาการให้บริการด้านสาธารณสุขในอนาคต
ด้านนายเตชกล่าวว่า ปัจจุบันมีผู้ป่วยที่ขึ้นทะเบียนรอกระจกตาและอวัยวะกับสภากาชาดไทยอยู่เป็นจำนวนมากซึ่งความร่วมมือระหว่าง สภากาชาดไทยและกระทรวงสาธารณสุขในครั้งนี้ เป็นการเพิ่มช่องทางให้ประชาชนที่มีจิตกุศลได้แสดงความจำนงบริจาคดวงตาและอวัยวะสะดวกยิ่งขึ้น นอกจากนี้ ยังช่วยให้บุคลากรทางการแพทย์สามารถตรวจสอบสถานะการแสดงความจำนงบริจาคของผู้ป่วยที่เสียชีวิตและแจ้งแก่ญาติ เพื่อให้การบริจาคสามารถดำเนินการได้อย่างรวดเร็วและตรงตามเจตจำนง ซึ่งจะเป็นผลดีสำหรับผู้ป่วยที่รอคอยการปลูกถ่ายกระจกตาและอวัยวะได้กลับมามีชีวิตใหม่อีกครั้ง
****************************************************** 21 สิงหาคม 2567

ที่มา : https://www.thaigov.go.th/news/contents/details/87286