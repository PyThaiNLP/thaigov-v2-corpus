รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๗/๒๕๖๗ 


วันพุธที่ 21 สิงหาคม 2567
21/08/2567
พิมพ์
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๗/๒๕๖๗
รัฐมนตรีว่าการกระทรวงยุติธรรม ประชุมผู้บริหารกระทรวงยุติธรรม ครั้งที่ ๗/๒๕๖๗ ติดตามผลการเบิกจ่ายงบประมาณกระทรวงยุติธรรม พร้อมห่วงใยบุคลากรกระทรวงยุติธรรมในเรื่องปัญหาหนี้สิน สั่งการรวบรวมข้อมูลด้านการเงินเพื่อกำหนดแนวทางการช่วยเหลือให้สามารถดำรงชีพ
ในวันพุธที่ ๒๑ สิงหาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๗/๒๕๖๗ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายวัลลภ นาคบัว รอง​ปลัด​กระทรวง​ยุติธรรม​ นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม พร้อมด้วยหัวหน้าส่วนราชการในสังกัดกระทรวงยุติธรรม ผู้แทนหน่วยงาน และเจ้าหน้าที่ที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐ - ๐๑ อาคารกระทรวงยุติธรรม และผ่านระบบการประชุมทางไกลผ่านจอภาพ (Video Conference)
โดยที่ประชุมได้รับทราบความคืบหน้างบประมาณรายจ่ายกระทรวงยุติธรรม ในส่วนของผลการเบิกจ่ายงบประมาณกระทรวงยุติธรรม ปีงบประมาณ พ.ศ. ๒๕๖๗ และการชี้แจงงบประมาณต่อคณะกรรมาธิการพิจารณาร่างพระราชบัญญัติ งบประมาณรายจ่ายประจำปีงบประมาณ พ.ศ. ๒๕๖๘ สภาผู้แทนราษฎร
นอกจากนี้ ที่ประชุมได้รายงานสถานการณ์หนี้สินและการแก้ไขปัญหาหนี้สินแก่ข้าราชการ ลูกจ้าง และบุคคล ที่เกี่ยวข้องกับกระทรวงยุติธรรม โดยมี ดร.ขจร ธนะแพสย์ เลขานุการและคณะกรรมการกำกับการแก้ไขปัญหาหนี้สินประชาชนรายย่อย ได้นำเสนอข้อมูลสรุปภาพรวมการแก้ไขปัญหาหนี้สินของข้าราชการ ทั้งนี้ รัฐมนตรีว่าการกระทรวงยุติธรรม ได้ให้ความสำคัญกับสถานการณ์หนี้สินของข้าราชการ ลูกจ้างประจำ พนักงานราชการ และบุคคลที่เกี่ยวข้องกับกระทรวงยุติธรรม โดยมอบหมายให้กองบริหารการคลัง สำนักงานปลัดกระทรวงยุติธรรม และส่วนราชการในสังกัดกระทรวงยุติธรรมทุกหน่วยงาน ดำเนินการรวบรวมข้อมูลที่เกี่ยวข้อง อาทิ เงินเดือน การตรวจสอบยอดหนี้ ความสามารถในการชำระหนี้ เพื่อพิจารณาหาแนวทางการให้ความช่วยเหลือให้กลุ่มบุคคลเหล่านี้สามารถดำรงชีพอยู่ได้ในสภาพเศรษฐกิจ และค่าครองชีพที่เพิ่มสูงขึ้นในปัจจุบัน

ที่มา : https://www.thaigov.go.th/news/contents/details/87307