รัฐบาลไทย-ข่าวทำเนียบรัฐบาล-“จิราพร” เปิดงานกองทุนหมู่บ้านภาคใต้ เชื่อ ‘รัฐบาลเพื่อไทย’ สานต่อภารกิจฟื้นฟูเศรษฐกิจฐานราก-เพิ่มรายได้อย่างยั่งยืน


วันเสาร์ที่ 17 สิงหาคม 2567
17/08/2567
พิมพ์
“จิราพร” เปิดงานกองทุนหมู่บ้านภาคใต้ เชื่อ ‘รัฐบาลเพื่อไทย’ สานต่อภารกิจฟื้นฟูเศรษฐกิจฐานราก-เพิ่มรายได้อย่างยั่งยืน
“จิราพร” เปิดงานกองทุนหมู่บ้านภาคใต้ เชื่อ ‘รัฐบาลเพื่อไทย’ สานต่อภารกิจฟื้นฟูเศรษฐกิจฐานราก-เพิ่มรายได้อย่างยั่งยืน
วันที่ 17 สิงหาคม 2567 นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธานในพิธีเปิดกิจกรรม “กองทุนหมู่บ้านมั่นคง ชุมชนเข้มแข็งอย่างยั่งยืน” และการประชุมเชิงปฏิบัติการเครือข่ายกองทุนหมู่บ้านและชุมชนเมือง ภาคใต้ จัดโดยสำนักงานกองทุนหมู่บ้านและชุมชนเมืองแห่งชาติ (สทบ.) ณ ศูนย์ประชุมนานาชาติฉลองสิริราชสมบัติครบ 60 ปี มหาวิทยาลัยสงขลานครินทร์ โดยมี นายมาหะมะพีสกรี วาแม รองผู้ว่าราชการจังหวัดสงขลา และเครือข่ายกองทุนหมู่บ้านจากทุกอำเภอในภาคใต้ เข้าร่วม
นางสาวจิราพร กล่าวว่า กองทุนหมู่บ้านและชุมชนเมืองแห่งชาติ เป็นนโยบายที่ถือกำเนิดขึ้นมาตั้งแต่ปี 2544 ในรัฐบาลภายใต้การนำของ ดร. ทักษิณ ชินวัตร เพื่อเป็นแหล่งเงินให้พี่น้องประชาชนใช้ในการสร้างงาน สร้างอาชีพ ต่อเนื่องมาจนถึงรัฐบาลนางสาวยิ่งลักษณ์ ชินวัตร ที่กองทุนหมู่บ้านยังคงมุ่งลดความเหลื่อมล้ำของครัวเรือนอย่างยั่งยืน โดยตนเชื่อว่า รัฐบาลใหม่ภายใต้การนำของคุณแพทองธาร ชินวัตร ที่มีดีเอ็นเอของพรรคเพื่อไทยอย่างเต็มเปี่ยมจะสานต่องาน และสร้างความสำเร็จใหม่ให้แก่นโยบายกองทุนหมู่บ้านและชุมชนซึ่งกำลังก้าวสู่ปีที่ 23 โดยเน้นไปที่การให้ความสำคัญกับระบบเศรษฐกิจฐานราก บนหลักการประชาธิปไตย เปิดพื้นที่ให้ ‘ประชาชนคิด ประชาชนใช้ ประชาชนจัดการ’ สร้างกระบวนการร่วมกันคิด ร่วมกันทำ สร้างความกินดี อยู่ดี ให้กับชุมชนต่อไป
นอกจากนี้ นางสาวจิราพร ยังกล่าวเพิ่มเติมว่า กิจกรรมนี้ได้จัดขึ้นใน 4 ภูมิภาคทั่วประเทศ สะท้อนว่ารัฐบาลภายใต้การนำของพรรคเพื่อไทยให้ความสำคัญกับพี่น้องประชาชนในทุกภูมิภาค โดยเฉพาะภาคใต้ถือเป็นพื้นที่แรกที่ นายเศรษฐา ทวีสิน อดีตนายกรัฐมนตรี เลือกลงพื้นที่ เพื่อรับฟังปัญหาจากพี่น้องประชาชน และได้กลับมาลงพื้นที่จังหวัดอื่นๆ ในภาคใต้อย่างต่อเนื่องตลอดระยะเวลาการดำรงตำแหน่งนายกรัฐมนตรี
ทั้งนี้ กิจกรรม “กองทุนหมู่บ้านมั่นคง ชุมชนเข้มแข็งอย่างยั่งยืน” ณ จังหวัดสงขลา เป็นกิจกรรมที่สาม หลังจากที่จัดมาแล้วสองครั้ง ที่ จ.ขอนแก่น และ จ.เชียงใหม่ซึ่งได้รับเสียงตอบรับอย่างดียิ่งจากสมาชิกกองทุน โดยหลังจากนี้ จะมีการจัดกิจกรรมในภาคกลางที่จังหวัดพระนครศรีอยุธยา ในวันที่ 19 สิงหาคมนี้

ที่มา : https://www.thaigov.go.th/news/contents/details/87206