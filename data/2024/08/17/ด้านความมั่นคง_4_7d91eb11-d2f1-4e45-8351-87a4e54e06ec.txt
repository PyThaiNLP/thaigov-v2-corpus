รัฐบาลไทย-ข่าวทำเนียบรัฐบาล-ผู้ว่าฯ นครพนม ลงพื้นที่ตรวจเยี่ยมติดตามการดำเนินงานตามนโยบายด้านการศึกษา เน้นย้ำ รักษามาตรฐานคุณภาพอาหารกลางวัน ส่งเสริมการเรียนการสอนประวัติศาสตร์ชาติไทย หน้าที่พลเมืองและศีลธรรม


วันเสาร์ที่ 17 สิงหาคม 2567
17/08/2567
พิมพ์
ผู้ว่าฯ นครพนม ลงพื้นที่ตรวจเยี่ยมติดตามการดำเนินงานตามนโยบายด้านการศึกษา เน้นย้ำ รักษามาตรฐานคุณภาพอาหารกลางวัน ส่งเสริมการเรียนการสอนประวัติศาสตร์ชาติไทย หน้าที่พลเมืองและศีลธรรม
ผู้ว่าฯ นครพนม ลงพื้นที่ตรวจเยี่ยมและติดตามการดำเนินงานตามนโยบายด้านการศึกษา เน้นย้ำ รักษามาตรฐานคุณภาพอาหารกลางวัน ส่งเสริมการเรียนการสอนประวัติศาสตร์ชาติไทย หน้าที่พลเมือง และศีลธรรม ตั้งเป้าหนุนเสริมโรงเรียนต้นแบบ ต่อยอดสู่การพัฒนาทักษะด้านอาชีพ
ผู้ว่าฯ นครพนม ลงพื้นที่ตรวจเยี่ยมและติดตามการดำเนินงานตามนโยบายด้านการศึกษา เน้นย้ำ รักษามาตรฐานคุณภาพอาหารกลางวัน ส่งเสริมการเรียนการสอนประวัติศาสตร์ชาติไทย หน้าที่พลเมือง และศีลธรรม ตั้งเป้าหนุนเสริมโรงเรียนต้นแบบ ต่อยอดสู่การพัฒนาทักษะด้านอาชีพ ตอบสนองความต้องการของตลาดแรงงาน ขับเคลื่อนการพัฒนาเมืองอย่างยั่งยืน
เมื่อวันที่ 16 ส.ค. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนม ได้จัดกิจกรรมตรวจเยี่ยมสถานศึกษาในพื้นที่จังหวัดนครพนม เพื่อติดตามการดำเนินนโยบายด้านการส่งเสริมการศึกษาของจังหวัดนครพนมและกระทรวงมหาดไทย ซึ่งล่าสุดตนได้ลงพื้นที่พบปะผู้บริหารสถานศึกษา ครู และนักเรียน โรงเรียนปิยะมหาราชาลัย และโรงเรียนนครพนมวิทยาคม ตำบลในเมือง อำเภอเมืองนครพนม จังหวัดนครพนม โดยมี นายธันฐ์สุธี ภัคธารีรัตน์ ศึกษาธิการจังหวัดนครพนม ผู้บริหารสำนักงานเขตพื้นที่การศึกษามัธยมศึกษานครพนม หัวหน้าส่วนราชการ ร่วมลงพื้นที่
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้มอบนโยบายด้านการศึกษา จำนวน 15 ข้อเพื่อให้สถานศึกษาไปดำเนินการเพื่อพัฒนาคุณภาพการศึกษาของเยาวชน ซึ่งจะเติบโตเป็นพลเมืองที่มีคุณภาพในอนาคตต่อไป เช่น การจัดสภาพแวดล้อมภายในโรงเรียนและปรับภูมิทัศน์ในโรงเรียนให้น่าดู น่าอยู่ น่าเรียน การพัฒนาสมรรถนะการจัดการเรียนการสอนด้วยเทคโนโลยี การเสริมสร้างหลักสูตรและส่งเสริมสนับสนุนการศึกษาสู่สมรรถนะที่สูงขึ้นของผู้เรียน การดำเนินมาตรการเรื่องความปลอดภัยในสถานศึกษา การนำปราชญ์ชาวบ้าน ภูมิปัญญาท้องถิ่นเข้ามาร่วมในการเรียนการสอนถ่ายทอดศิลปวัฒนธรรมพื้นบ้าน และภูมิปัญญาต่าง ๆ การส่งเสริมการเรียนการสอนประวัติศาสตร์ชาติไทย หน้าที่พลเมือง และศีลธรรม เป็นต้น ซึ่งโรงเรียนปิยะมหาราชาลัย และโรงเรียนนครพนมวิทยาคม มีนักเรียนระดับมัธยมศึกษาตอนต้นและมัธยมศึกษาตอนปลายมากกว่า 2,300 คนต่อโรงเรียน เป็นสถานศึกษาที่มีชื่อเสียงของจังหวัด ผู้ปกครองต้องการให้บุตรหลานได้เข้ามาเรียนเพื่อต่อยอดการศึกษาในระดับปริญญาตรีต่อไป
“ขอให้ผู้บริหารโรงเรียนปิยะมหาราชาลัยและโรงเรียนนครพนมวิทยาคม ทั้ง 2 แห่ง ได้เป็นพี่เลี้ยงในเรื่องวิชาการ การเรียนการสอนให้แก่โรงเรียนมัธยมศึกษาอื่น ๆ ด้วย เช่น การจัดประชุมสัมมนาแลกเปลี่ยนเรียนรู้ แลกเปลี่ยนความคิดเห็นของครู เอาครูที่มีประสบการณ์สูงมาถ่ายทอดให้ครูรุ่นใหม่ ส่วนครูรุ่นใหม่ก็ถ่ายทอดการใช้เทคโนโลยีต่าง ๆ ให้ครูรุ่นใหญ่ การติวเตอร์ แนะแนวเพื่อศึกษาต่อในระดับปริญญาตรี เป็นต้น นอกจากนี้ ขอให้ส่งเสริมให้นักเรียนที่จบชั้นมัธยมศึกษาปีที่ 3 ได้ศึกษาต่อในสายอาชีวศึกษาตามความถนัดและเชี่ยวชาญของเด็กนักเรียน สามารถประกอบอาชีพได้ เพื่อเตรียมความพร้อมสร้างบุคลากรที่สามารถเข้าสู่แรงงานในตลาด เนื่องจากจังหวัดนครพนมกำลังมีการพัฒนาด้านโลจิสติกส์ และการท่องเที่ยว” นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวต่อไปอีกว่า นอกจากนี้ ขอให้บุคลากรครูอาจารย์ได้ติดตามดูแลพฤติกรรมที่ไม่เหมาะสมของนักเรียนอย่างใกล้ชิด เช่น ห้ามเข้าไปเกี่ยวข้องกับยาเสพติดทุกชนิด รวมทั้งบุหรี่ไฟฟ้าด้วย ความปลอดภัยในการขับขี่ยานพาหนะโดยเฉพาะรถจักรยานยนต์ ต้องสวมหมวกนิรภัย 100% และไม่ขับรถเร็ว เพื่อลดการสูญเสียต่อชีวิตและทรัพย์สินที่เกิดจากอุบัติเหตุทางถนน โดยตนได้ให้ตำรวจมีการบังคับใช้กฎหมายอย่างเคร่งครัดกับผู้ฝ่าฝืนกฎหมาย จากเดิมจังหวัดนครพนมมีผู้เสียชีวิตจากอุบัติเหตุเดือนละประมาณ 12 คน แต่หลังจากมีการรณรงค์ขับขี่ปลอดภัยทำให้มีผู้เสียชีวิตลดลงเหลือ 3 คนต่อเดือน ยุทธการพิทักษ์ขอนแก่นพร้อมทั้งได้ย้ำให้โรงเรียนหมั่นตรวจสอบดูแลความปลอดภัยเรื่องของระบบไฟฟ้าด้วย เนื่องจากมีการใช้งานมานานอาจเสื่อมสภาพ อันตรายต่อผู้ใช้ หรือหากลัดวงจรจะทำให้เกิดเพลิงไหม้อาคาร
“การลงพื้นที่ตรวจเยี่ยมสถานศึกษาของจังหวัดนครพนมในครั้งนี้ ได้พบปะพูดคุยกับผู้บริหารสถานศึกษาระดับอาชีวศึกษาในจังหวัดนครพนม ที่โรงแรมชีวาโขง อ.เมืองนครพนม จังหวัดนครพนม เกี่ยวกับนโยบายด้านการศึกษา และการวางยุทธศาสตร์การพัฒนาจังหวัดนครพนม ทั้งในเรื่องของโครงสร้างพื้นฐาน อุตสาหกรรม การค้า การลงทุน และการท่องเที่ยว เพื่อให้มีหลักสูตรการเรียนการสอนในสาขาที่ตรงกับความต้องการของตลาด ทั้งนี้ จังหวัดนครพนม มีความมุ่งมั่นในการส่งเสริมและยกระดับคุณภาพด้านการศึกษาในจังหวัดนครพนม โดยจะมีการติดตามและประเมินผลสถานศึกษาอย่างต่อเนื่อง และจะลงพื้นที่ตรวจเยี่ยมทุกสถานศึกษาในอำเภอเมืองนครพนม เพื่อประชุมพบปะกับผู้บริหารของโรงเรียน เปิดโอกาสในการรับฟังอุปสรรคและข้อเสนอแนะในการดำเนินการตามนโยบายการสนับสนุนและยกระดับการศึกษา โดยทั้งหมดมีเป้าหมายสูงสุด คือ "เพื่อพัฒนายกระดับการศึกษา อันเป็นพื้นฐานสำคัญของการเป็นพลเมืองดีของสังคมให้แก่เด็กและเยาวชนในอนาคต” นายวันชัยฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/87203