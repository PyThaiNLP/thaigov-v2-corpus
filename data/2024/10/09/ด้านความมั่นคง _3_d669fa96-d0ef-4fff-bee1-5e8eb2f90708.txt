รัฐบาลไทย-ข่าวทำเนียบรัฐบาล-"อนุทิน" ขอบคุณสมาพันธ์ชาวจีนร่วมมอบของช่วยเหลือและส่งกำลังใจถึงผู้ประสบภัยน้ำท่วมภาคเหนือของไทย


วันพุธที่ 9 ตุลาคม 2567
09/10/2567
พิมพ์
"อนุทิน" ขอบคุณสมาพันธ์ชาวจีนร่วมมอบของช่วยเหลือและส่งกำลังใจถึงผู้ประสบภัยน้ำท่วมภาคเหนือของไทย
"อนุทิน" ขอบคุณสมาพันธ์ชาวจีนร่วมมอบของช่วยเหลือและส่งกำลังใจถึงผู้ประสบภัยน้ำท่วมภาคเหนือของไทย
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า เมื่อวานนี้ (8 ต.ค. 67) เวลา 18.00 น. ที่สถานเอกอัครราชทูตสาธารณรัฐประชาชนจีนประจำประเทศไทย นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วย นายมงคล สุระสัจจะ ประธานวุฒิสภา พลเอก เกรียงไกร ศรีรักษ์ รองประธานวุฒิสภา คนที่ 1 นายหาน จื้อเฉียง เอกอัครราชทูตจีนประจำประเทศไทย และนายอรรษิษฐ์ สัมพันธรัตน์ ปลัดกระทรวงมหาดไทยร่วมพิธีรับมอบสิ่งของบริจาคช่วยเหลือผู้ประสบภัยน้ำท่วมทางภาคเหนือ จาก ดร. อมร อภิธนาคุณ ประธานสมาพันธ์รวมใจชาวจีนทั่วโลกเป็นหนึ่งเดียว และสมาคมคนไทยเชื้อสายจีน รวม 17 สมาคม โดยมี ดร.คนึงนิตย์ ศรีรักษ์ ภริยารองประธานวุฒิสภา คนที่ 1 นางสาวธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พร้อมหัวหน้าส่วนราชการสังกัดกระทรวงหาดไทย ร่วมพิธีด้วย
นายอนุทิน กล่าวว่า ขอขอบคุณน้ำใจที่ทุกท่านเป็นห่วงพี่น้องประชาชนที่ประสบภัย โดยจากการที่ตนและคณะผู้บริหารของกระทรวงมหาดไทย ได้ไปลงพื้นที่ประสบภัย ทำให้ได้พบเห็นความลำบากทุกข์ยากของพี่น้องที่ประสบภัย ซึ่งเขาเหล่านั้น นอกจากจะต้องประสบน้ำท่วมอย่างหนักแล้ว เมื่อน้ำลดยังต้องเผชิญกับดินโคลนอีกจำนวนมาก แต่ถึงอย่างไรพี่น้องประชาชนก็ยังมีกำลังใจจากน้ำใจของเพื่อนร่วมชาติ และชาวต่างชาติที่ได้ร่วมมือส่งสิ่งของไปช่วยเหลือ
"ท่ามกลางความเสียหายทั้งหลาย สิ่งที่ทำให้พี่น้องผู้ประสบภัยยังมีกำลังใจต่อไป คือ "น้ำใจของประชาชน" เพราะแม้ว่าจะทุกข์ยาก แต่สิ่งที่ยังไม่ขาดแคลน คือ ยังมีอาหาร มีข้าวของเครื่องใช้ในการดำรงชีพ แม้ว่าจะเปรียบเทียบกับความเสียหายไม่ได้ แต่เราก็ยังได้เห็นถึงกำลังใจ สิ่งที่มอบให้พวกเราในวันนี้ จะเป็นอีกกำลังใจที่ได้ส่งถึงพี่น้องประชาชนที่ประสบภัยต่อไป" นายอนุทิน กล่าว
นายอนุทิน กล่าวว่า ในนามของรัฐบาล ขอขอบคุณทางสมาพันธ์รวมใจชาวจีนทั่วโลกเป็นหนึ่งเดียว ที่สมาพันธ์พร้อมด้วยหน่วยงานต่าง ๆ ของประเทศจีนในประเทศไทย ร่วมบริจาคเงินและสิ่งของที่จำเป็น เพื่อช่วยเหลือพี่น้องผู้ประสบภัยน้ำท่วมในภาคเหนือของประเทศไทย ทั้งในจังหวัดเชียงใหม่และเชียงราย นับว่าเป็นการสร้างขวัญกำลังใจทั้งยังส่งมอบความห่วงใยให้แก่ผู้ประสบภัยรวมทั้งเป็นการเสริมสร้างความสัมพันธ์อันดี ระหว่างพี่น้องชาวไทยและชาวจีนให้แน่นแฟ้นยิ่งขึ้น

ที่มา : https://www.thaigov.go.th/news/contents/details/88920