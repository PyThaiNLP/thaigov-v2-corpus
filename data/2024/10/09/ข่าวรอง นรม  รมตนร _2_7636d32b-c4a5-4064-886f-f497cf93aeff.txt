รัฐบาลไทย-ข่าวทำเนียบรัฐบาล-รมต. นร. “ชูศักดิ์” หารือ ออท. สหรัฐฯ ย้ำความต่อเนื่องในการดำเนินนโยบายของรัฐบาล พร้อมร่วมเดินหน้าความร่วมมือไทย - สหรัฐฯ อย่างรอบด้าน 


วันพุธที่ 9 ตุลาคม 2567
09/10/2567
พิมพ์
รมต. นร. “ชูศักดิ์” หารือ ออท. สหรัฐฯ ย้ำความต่อเนื่องในการดำเนินนโยบายของรัฐบาล พร้อมร่วมเดินหน้าความร่วมมือไทย - สหรัฐฯ อย่างรอบด้าน
รมต. นร. “ชูศักดิ์” หารือ ออท. สหรัฐฯ ย้ำความต่อเนื่องในการดำเนินนโยบายของรัฐบาล พร้อมร่วมเดินหน้าความร่วมมือไทย - สหรัฐฯ อย่างรอบด้าน
วันนี้ (วันพุธที่ 9 ตุลาคม 2567) เวลา 15.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายรอเบิร์ต เอฟ. โกเด็ก (Mr. Robert F. Godec) เอกอัครราชทูตสหรัฐอเมริกาประจำประเทศไทย เข้าเยี่ยมคารวะ นายชูศักดิ์ ศิรินิล รัฐมนตรีประจำสำนักนายกรัฐมนตรี โดยสรุปสาระสำคัญของการหารือ ดังนี้
รมต. นร. กล่าวต้อนรับและยินดีที่ได้พบหารือกับเอกอัครราชทูตสหรัฐฯ เชื่อมั่นว่า ด้วยประสบการณ์และความเชี่ยวชาญของเอกอัครราชทูตสหรัฐฯ จะมีส่วนสนับสนุนความเป็นหุ้นส่วนทางยุทธศาสตร์ระหว่างไทยกับสหรัฐฯ ให้มีความก้าวหน้ามากยิ่งขึ้น ซึ่งทั้งสองประเทศกำลังมุ่งสู่การครบรอบ 200 ปีของการสถาปนาความสัมพันธ์ทางการทูตระหว่างกัน โดย รมต. นร. ยืนยันว่าไทยยังคงเป็นพันธมิตรที่เชื่อถือได้ของสหรัฐฯ ทั้งในอดีตและในอนาคต และรัฐบาลพร้อมทำงานร่วมกับสหรัฐฯ เพื่อเดินหน้าความสัมพันธ์และความร่วมมือระหว่างกันให้ใกล้ชิดยิ่งขึ้น
เอกอัครราชทูตสหรัฐฯ แสดงความยินดีกับ รมต. นร. ในโอกาสเข้ารับตำแหน่ง พร้อมขอบคุณที่สละเวลาให้เข้าเยี่ยมคารวะในวันนี้ ยืนยันความมุ่งมั่นของสหรัฐฯ ที่มีต่อไทย โดยความสัมพันธ์ระหว่างไทยกับสหรัฐฯ แน่นแฟ้นและมีความสำคัญต่อกันอย่างมาก สหรัฐฯ พร้อมทำงานร่วมกับรัฐบาลชุดใหม่ของไทยอย่างเต็มที่ เพื่อส่งเสริมความสัมพันธ์ระหว่างกันในทุกสาขาที่เป็นไปได้ โดยเฉพาะในด้านความมั่นคง การค้าและการลงทุน และประเด็นความท้าทายระดับโลกต่าง ๆ
นอกจากนี้ เอกอัครราชทูตสหรัฐฯ แสดงความเห็นใจต่อเหตุการณ์อุทกภัยในประเทศไทย และพร้อมสนับสนุนความช่วยเหลือที่จำเป็นแก่ไทย และเพิ่มพูนความร่วมมือเพื่อช่วยเหลือในระยะยาว เช่น การบริหารจัดการทรัพยากรน้ำ การสนับสนุนทางด้านเทคนิคและวิศวกรรม ตลอดจนความร่วมมือเพื่อรับมือกับการเปลี่ยนแปลงสภาพภูมิอากาศ ซึ่ง รมต. นร. ขอบคุณสหรัฐฯ สำหรับความร่วมมือ
โอกาสนี้ ทั้งสองฝ่ายได้หารือในประเด็นความร่วมมือที่สำคัญ ดังนี้
ความมั่นคงและการทหาร รมต. นร. ย้ำความมุ่งมั่นของไทยในการส่งเสริมความร่วมมือกับสหรัฐฯ โดยเฉพาะในการปรับปรุงกองทัพให้ทันสมัย การฝึกซ้อมร่วม การแลกเปลี่ยนทางการทหารและการศึกษา ตลอดจนต้องการมีความร่วมมือกับสหรัฐฯ ในการต่อสู้กับยาเสพติด โดยเฉพาะการยกระดับเทคโนโลยีและอุปกรณ์ การเสริมสร้างขีดความสามารถ และการแบ่งปันข่าวกรองระหว่างหน่วยงานบังคับใช้กฎหมาย ซึ่งทางเอกอัครราชทูตสหรัฐฯ พร้อมร่วมมือกับไทยอย่างเต็มที่ โดยเฉพาะประเด็นปัญหายาเสพติดที่แพร่กระจายมาจากประเทศเพื่อนบ้าน
เศรษฐกิจ รมต. นร. ขอให้สหรัฐฯ มั่นใจในความต่อเนื่องของการดำเนินนโยบายทางเศรษฐกิจและมาตรการทางธุรกิจของรัฐบาล พร้อมย้ำว่า ไทยยังคงเปิดกว้างและพร้อมรับการลงทุนจากต่างประเทศ โดยเฉพาะจากสหรัฐฯ ซึ่งมีการลงทุนในไทยหลายบริษัท ทั้ง Google และ Amazon Web Services รวมทั้ง Microsoft ซึ่งพร้อมร่วมลงทุนกับไทย ทั้งนี้ เอกอัครราชทูตสหรัฐฯ ย้ำว่า สหรัฐฯ ให้ความสำคัญกับการส่งเสริมการค้าและการลงทุนกับไทย ซึ่งไม่เพียงสนับสนุนการค้าและการลงทุนระหว่างกัน แต่ยังทำให้เกิดการแลกเปลี่ยนองค์ความรู้และพัฒนาทักษะให้กับคนไทย โดยเฉพาะทักษะทางด้านดิจิทัล AI เป็นต้น
นอกจากนี้ ทั้งสองฝ่ายได้แลกเปลี่ยนความคิดเห็นเกี่ยวกับสถานการณ์ในเมียนมา ซึ่งทั้งไทยและสหรัฐฯ ต้องการเห็นสันติภาพและการฟื้นฟูประชาธิปไตยในเมียนมา โดยไทยยังคงสนับสนุนให้เกิดความคืบหน้าในเชิงบวก ผ่านกระบวนการเจรจา การทูต และการให้ความช่วยเหลือตามหลักมนุษยธรรม

ที่มา : https://www.thaigov.go.th/news/contents/details/88948