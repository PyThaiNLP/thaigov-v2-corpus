รัฐบาลไทย-ข่าวทำเนียบรัฐบาล-“มนพร” เป็นประธานวันคล้ายวันสถาปนา 22 ปี สนข. สู่การขับเคลื่อนนโยบายและแผน เพื่อโอกาสของประเทศไทย พร้อมกำชับนำนโยบาย “สุริยะ” มาดำเนินการ 


วันพุธที่ 9 ตุลาคม 2567
“มนพร” เป็นประธานวันคล้ายวันสถาปนา 22 ปี สนข. สู่การขับเคลื่อนนโยบายและแผน เพื่อโอกาสของประเทศไทย พร้อมกำชับนำนโยบาย “สุริยะ” มาดำเนินการ
...
วันนี้ (9 ตุลาคม 2567) นางมนพร เจริญศรี รัฐมนตรีช่วยว่าการกระทรวงคมนาคม เป็นประธานในวันคล้ายวันสถาปนาสำนักงานนโยบายและแผนการขนส่งและจราจร (สนข.) ครบรอบ 22 ปี พร้อมมอบทุนการศึกษา “คำรบลักขิ์ สุรัสวดี ประจำปี 2567” และเงินสนับสนุนนักกีฬาของ สนข. เพื่อสร้างขวัญและกำลังใจให้กับบุคลากรมีพลังร่วมกันพัฒนาให้ สนข. มีความก้าวหน้าอย่างมั่นคงและยั่งยืนสืบไป โดยมี นายปัญญา ชูพานิช ผู้อำนวยการ สนข. พร้อมคณะผู้บริหาร บุคลากร และเจ้าหน้าที่ ให้การต้อนรับ
นางมนพร เจริญศรี กล่าวว่า รู้สึกยินดีเป็นอย่างยิ่งและถือโอกาสนี้แสดงความยินดีเนื่องในโอกาสวันคล้ายวันสถาปนา สนข. ครบรอบ 22 ปี ที่ผ่านมาได้เห็นผู้บริหารและเจ้าหน้าที่ สนข. มีความมุ่งมั่นร่วมกันทำงานอย่างเต็มกำลังความสามารถ ภายใต้ภารกิจหน้าที่ในการกำหนดทิศทางนโยบายและแผนพัฒนาระบบคมนาคมขนส่งในด้านต่าง ๆ ของประเทศ สนข. เป็นองค์กรที่เปรียบเสมือน “คลังสมอง” ให้กับกระทรวงคมนาคม ปฏิบัติภารกิจหน้าที่และมีบทบาทในการเสนอแนะนโยบายและจัดทำแผนยุทธศาสตร์ แผนแม่บท แผนงานต่าง ๆ ด้านคมนาคมขนส่งและจราจร ทั้งทางถนน ทางราง ทางน้ำ และทางอากาศ รวมทั้งผลักดันขับเคลื่อนแผนงาน โครงการ ตลอดจนมาตรการต่าง ๆ ให้เกิดผลสำเร็จอย่างเป็นรูปธรรม เพื่อบรรลุเป้าหมายในการยกระดับคุณภาพชีวิตประชาชน การขับเคลื่อนระบบเศรษฐกิจ การเพิ่มขีดความสามารถในการแข่งขันของประเทศ เพื่อเตรียมความพร้อมในการรองรับการขยายตัวและการเปลี่ยนแปลงที่จะเกิดขึ้นในอนาคต ในสภาวะปัจจุบันที่ประเทศไทยต้องเผชิญกับปัญหาด้านเศรษฐกิจทั้งในและต่างประเทศ สำหรับประเทศไทยต้องเร่งเพิ่มศักยภาพโดยขยายและกระจายการบริการสาธารณะขั้นพื้นฐานไปสู่ภูมิภาค โดยเฉพาะอย่างยิ่งการบริการสาธารณะด้านคมนาคมขนส่ง เพื่อให้ประชาชนคนไทยทุกตำบลทุกอำเภอสามารถเดินทางไปมาและสามารถประกอบอาชีพได้อย่างสะดวก ปลอดภัย ตามที่ นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้มอบนโยบายไว้เมื่อวันที่ 16 กันยายน 2567 ภายใต้กรอบ “คมนาคม เพื่อโอกาสประเทศไทย” ผลักดันให้ประเทศไทยก้าวสู่การเป็น “ศูนย์กลางด้านคมนาคมในภูมิภาค” โดยมีนโยบายที่เกี่ยวข้องกับ สนข. ที่ต้องทำหน้าที่เป็นหน่วยงานหลักในการบูรณาการร่วมกับหน่วยงานต่าง ๆ ที่เกี่ยวข้อง ได้แก่
1. นโยบายด้านคมนาคมทางบก ในระยะเร่งด่วน ได้มอบหมายให้ สนข. เป็นหน่วยงานหลักในการบูรณาการผ่านกลไกของคณะกรรมการจัดระบบการจราจรทางบก (คจร.) เพื่อบริหารจัดการแก้ไขปัญหาจราจร และระยะกลาง ให้ สนข. เป็นหน่วยงานหลักในการพัฒนาโครงข่ายคมนาคมเชื่อมโยงรูปแบบการเดินทาง (ระบบ Feeder) และจัดให้มีระบบขนส่งสาธารณะในเมืองใหญ่ของภูมิภาค
2. นโยบายด้านการคมนาคมทางราง ในระยะเร่งด่วน ได้มอบหมายให้ สนข. เป็นหน่วยงานหลักในการเจรจากับสาธารณรัฐประชาธิปไตยประชาชนลาว และสาธารณรัฐประชาชนจีน เพื่อหาข้อสรุปในโครงการก่อสร้างสะพานข้ามแม่น้ำโขงแห่งใหม่ ที่จังหวัดหนองคาย ส่วนระยะกลาง ให้ สนข. เป็นหน่วยงานหลักในการหาข้อสรุปแนวทางการพัฒนาระบบรถไฟฟ้าในเมืองภูมิภาคและรถไฟฟ้าสายใหม่
3. นโยบายด้านการคมนาคมทางอากาศ ในระยะเร่งด่วน มอบหมายให้ สนข. เป็นหน่วยงานหลักพิจารณาการเชื่อมต่อการเดินทางทางอากาศกับการขนส่งภาคพื้น เพื่อให้ผู้โดยสารได้รับความสะดวก และจัดระเบียบการจราจรบริเวณท่าอากาศยานต่าง ๆ
4. นโยบายสำคัญในภาพรวมของกระทรวงคมนาคม ได้มอบหมายให้ สนข. เร่งเดินหน้าโครงการ Landbridge ให้เกิดผลเป็นรูปธรรมโดยเร็ว
“ขอชื่นชมผู้บริหาร ข้าราชการ และเจ้าหน้าที่ สนข. ผู้ปฏิบัติงานทุกท่าน ที่เป็นฟันเฟืองสำคัญในการเร่งรัดผลักดันดำเนินงานตามนโยบายสำคัญของกระทรวงคมนาคม จนประสบความสำเร็จในหลาย ๆ เรื่อง สมกับที่เป็นองค์กรในการกำหนดทิศทางและขับเคลื่อนการพัฒนาระบบคมนาคมของไทย และขอเป็นกำลังใจในการขับเคลื่อนเศรษฐกิจของประเทศให้เจริญ มั่นคง และสร้างความสุขให้แก่ประชาชนอย่างยั่งยืนต่อไป” นางมนพร เจริญศรี กล่าว

ที่มา : https://www.thaigov.go.th/news/contents/details/88937