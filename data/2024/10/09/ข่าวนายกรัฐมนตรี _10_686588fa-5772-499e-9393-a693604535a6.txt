รัฐบาลไทย-ข่าวทำเนียบรัฐบาล- นายกฯ แพทองธาร ยืนยันสนับสนุน AIPA ทำงานร่วมกับอาเซียน   แนะ 3 ประเด็นเสริมบทบาท AIPA บูรณาการการทำงาน - กรอบกฎหมายที่มีประสิทธิภาพ 


วันพุธที่ 9 ตุลาคม 2567
นายกฯ แพทองธาร ยืนยันสนับสนุน AIPA ทำงานร่วมกับอาเซียน   แนะ 3 ประเด็นเสริมบทบาท AIPA บูรณาการการทำงาน - กรอบกฎหมายที่มีประสิทธิภาพ
และส่งเสริมอัตลักษณ์อาเซียน เพื่อต่อสู้กับความท้าทาย
วันที่ (9 ตุลาคม 2567) เวลา 13.30 น. ตามเวลาท้องถิ่น สปป. ลาว นางสาวแพทองธาร ชินวัตร นายกรัฐมนตรี  กล่าวปาฐกถาในการหารือระหว่างผู้นำอาเซียนกับผู้แทนสมัชชารัฐสภาอาเซียน (ASEAN Inter - Parliamentary Assembly : AIPA) ณ ห้องประชุม 4 ชั้น 1 NCC โดยนายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวถึงความท้าทายที่กำลังเผชิญอยู่ว่า ความพยายามของรัฐบาลเพียงอย่างเดียวไม่สามารถบรรลุวิสัยทัศน์ในการเป็นชุมชนที่เจริญรุ่งเรืองและมีประชาชนเป็นศูนย์กลาง    AIPA ซึ่งเป็นตัวแทนของเสียงของประชาชนอาเซียนจึงมีบทบาทสำคัญ ซึ่ง AIPA จะเสริมความเข้มแข็งในประชาคมอาเซียนใน 3 ประเด็นสำคัญ ดังนี้
1. การบูรณาการอย่างกลมกลืน (harmonization for integration) สมาชิกรัฐสภามีบทบาทด้านกฎหมาย เสริมสร้างความสอดคล้องกันของกฎหมาย และกฎระเบียบที่เกี่ยวข้อง เพื่ออำนวยความสะดวกทางการค้าภายในและระหว่างภูมิภาค รวมทั้งการเคลื่อนย้ายของประชาชน เพื่อการบูรณาการผ่านความเชื่อมโยงเพื่อสร้างอาเซียนที่ไร้รอยต่อ
2. กรอบกฎหมายที่มีประสิทธิภาพ (effective legal frameworks) เพื่อความยั่งยืนและความมั่นคงของมนุษย์   โดยข้อตกลงอาเซียนและการนำไปบังคับใช้ ส่งผลถึงความท้าทายข้ามพรมแดน โดยเฉพาะการเปลี่ยนแปลงสภาพภูมิอากาศ มลพิษทางอากาศ การค้ายาเสพติด และการหลอกลวงออนไลน์ จึงต้องตรวจสอบให้ชัดเจนว่ากฎหมายและข้อบังคับต้องเท่าทันแนวโน้มและความท้าทายที่เปลี่ยนแปลง
3. การส่งเสริมอัตลักษณ์ของอาเซียน รัฐสภามีบทบาทสำคัญในการสร้างความตระหนักรู้ของอาเซียนและอัตลักษณ์ของอาเซียน ซึ่งในปี 2025 อาเซียนจะเปิดตัววิสัยทัศน์ประชาคมอาเซียนปี 2045 (ASEAN Community Vision 2045)
ในช่วงท้าย นายกรัฐมนตรียืนยันสนับสนุน AIPA รวมทั้งการมีส่วนร่วมระหว่าง ASEAN และ AIPA ผ่านสำนักงานเลขาธิการอาเซียนเพื่อการทำงานร่วมกันในช่วงเวลาที่โลกเปลี่ยนแปลงอย่างรวดเร็วนี้

ที่มา : https://www.thaigov.go.th/news/contents/details/88945