รัฐบาลไทย-ข่าวทำเนียบรัฐบาล-กรุงไทยรับโล่ประกาศเกียรติคุณ ในฐานะองค์กรที่สนับสนุนแพทยสภาอย่างต่อเนื่อง


วันพุธที่ 9 ตุลาคม 2567
09/10/2567
พิมพ์
กรุงไทยรับโล่ประกาศเกียรติคุณ ในฐานะองค์กรที่สนับสนุนแพทยสภาอย่างต่อเนื่อง
ธ.กรุงไทยรับโล่ประกาศเกียรติคุณ ในฐานะองค์กรที่มีส่วนร่วมในการสนับสนุนและส่งเสริมกิจกรรมต่างๆ ของแพทยสภามาอย่างต่อเนื่อง
นายผยง ศรีวณิช กรรมการผู้จัดการใหญ่ ธนาคารกรุงไทย ร่วมแสดงความยินดีในโอกาสครบรอบ 56 ปีแพทยสภา พร้อมรับโล่ประกาศเกียรติคุณ ในฐานะองค์กรที่มีส่วนร่วมในการสนับสนุนและส่งเสริมกิจกรรมต่าง ๆ ของแพทยสภามาอย่างต่อเนื่อง โดยได้รับเกียรติจาก ศาสตราจารย์เกียรติคุณ แพทย์หญิงสมศรี เผ่าสวัสดิ์ นายกแพทยสภา เป็นประธานมอบโล่ประกาศเกียรติคุณ ณ อาคารมหิตลาธิเบศร กระทรวงสาธารณสุข
ธนาคารกรุงไทย ในฐานะธนาคารพาณิชย์ของรัฐ มุ่งมั่นพัฒนาเทคโนโลยีและนวัตกรรมทางการเงินตอบโจทย์ลูกค้าในทุกมิติ ยกระดับคุณภาพชีวิตคนไทยให้ดีขึ้นในทุกด้าน โดยบริการด้านสุขภาพและสาธารณสุข เป็น 1 ใน 5 Ecosystem หลักที่ธนาคารให้ความสำคัญ เพื่อส่งเสริมการมีสุขภาพที่ดีของคนไทย โดยธนาคารได้นำเทคโนโลยีดิจิทัล สนับสนุนการดำเนินงานของแพทยสภา ผ่านระบบ “MD eService” และพัฒนาเป็นเแอปพลิเคชัน “MD eConnect” ยกระดับการให้บริการแก่แพทย์ภายใต้การดูแลของแพทยสภา ด้วยฟีเจอร์ที่ครอบคลุมทุกความต้องการของผู้ใช้ เชื่อมต่อกับระบบยืนยันตัวตนทางอิเล็กทรอนิกส์ (e-KYC) ให้สามารถยืนยันตัวตนผ่านแอปฯ "เป๋าตัง" เพื่อสร้างบัญชีผู้ใช้งาน พร้อมด้วยฟีเจอร์ Digital MD Card บัตรประจำตัวในรูปแบบ Virtual ID ที่เชื่อมโยงข้อมูลจาก MD Card สามารถแสดงบัตรประจำตัวผู้ประกอบการวิชาชีพเวชกรรมในรูปแบบอิเล็กทรอนิกส์แทนการใช้กระดาษ นอกจากนี้ยังสามารถเปลี่ยนแปลงข้อมูลส่วนตัวผ่านแอปฯ ด้วยตนเองได้ตลอด 24 ชั่วโมง ทั้งนี้ การจัดการด้านข้อมูลส่วนบุคคลและการจัดการเอกสารอิเล็กทรอนิกส์ในรูปแบบเอกสารรับรอง (Verifiable Credential : VC) ดำเนินการผ่านระบบดิจิทัลด้วยเทคโนโลยี Self-Sovereign Identity (SSI) ที่ได้รับการรับรองตามมาตรฐานสากล พร้อมเพิ่มระดับความปลอดภัยในการใช้งานด้วยรหัส PIN และ Biometric
MD eConnect เป็นแอปพลิเคชันที่ธนาคารกรุงไทย พัฒนาร่วมกับแพทยสภา ที่ช่วยอำนวยความสะดวกให้กับแพทย์ ที่มีข้อจำกัดในเรื่องเวลา ตอบโจทย์ให้ชีวิตง่ายขึ้นในแอปฯ เดียว ครอบคลุมทุกบริการ สะดวก ทุกที่ ทุกเวลา ทั้งการสมัครและจ่ายค่าธรรมเนียมการออกบัตร MD Card การลงทะเบียนสมัครเรียนและสอบ เช็คคะแนนในระบบการศึกษาต่อเนื่องของแพทย์ (CME) และการลงคะแนนเลือกตั้งแพทยสภา พร้อมบริการอัปเดตข้อมูลข่าวสารจากเว็บไซต์แพทยสภาให้ไม่พลาดกิจกรรมและข้อมูลสำคัญ นอกจากนี้ ยังสามารถเชื่อมต่อกับระบบ HIE (Health Information Exchange) เพื่อให้แพทย์สามารถเข้าถึงข้อมูลการรักษาของผู้ป่วยได้อย่างรวดเร็ว ครบถ้วนและถูกต้อง และช่วยให้การรักษาเป็นไปอย่างต่อเนื่อง
ธนาคารกรุงไทย ยังมีแผนร่วมมือกับแพทยสภาต่อยอดการนำ MD Digital ID เชื่อมโยงกับระบบต่างๆ ทางการแพทย์ เพื่อให้การยืนยันตัวตนของแพทย์ถูกต้องได้มาตรฐาน สนับสนุนการออกเอกสารรับรองในรูปแบบอิเล็กทรอนิกส์  โดย MD Digital ID ยังเป็นองค์ประกอบสำคัญที่จะสร้างความเชื่อมั่นในการเข้ารับบริการ การแพทย์ทางไกล หรือ Telemedicine ให้กับประชาชน เพื่อการยกระดับการบริการ สร้างระบบการบริการสุขภาพที่ทันสมัย รวดเร็ว มีประสิทธิภาพและเข้าถึงได้ เสริมความแข็งแกร่งให้กับระบบสาธารณสุขของประเทศไทย ตามวิสัยทัศน์ "กรุงไทย เคียงข้างไทย สู่ความยั่งยืน"

ที่มา : https://www.thaigov.go.th/news/contents/details/88941