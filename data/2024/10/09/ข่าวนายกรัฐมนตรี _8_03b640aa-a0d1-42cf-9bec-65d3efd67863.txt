รัฐบาลไทย-ข่าวทำเนียบรัฐบาล-ไทย-สิงคโปร์พร้อมจับมือส่งเสริมธุรกิจอาหารและการท่องเที่ยวระหว่างกันยืนยันปีหน้าพร้อมรับผู้นำสิงคโปร์เยือนไทยอย่างสมเกียรติ


วันพุธที่ 9 ตุลาคม 2567
09/10/2567
พิมพ์
ไทย-สิงคโปร์พร้อมจับมือส่งเสริมธุรกิจอาหารและการท่องเที่ยวระหว่างกันยืนยันปีหน้าพร้อมรับผู้นำสิงคโปร์เยือนไทยอย่างสมเกียรติ
นายกรัฐมนตรี หารือทวิภาคีกับนายกรัฐมนตรีสิงคโปร์ครั้งแรกยืนยันพร้อมสานต่อความเป็นพันธมิตรและหุ้นส่วนของทั้งสองประเทศอย่างยั่งยืน
วันนี้  (9 ตุลาคม 2567)  เวลา 11.20 น. ณ ศูนย์การประชุม NCC ณ นครหลวงเวียงจันทน์  สปป.ลาว นางสาวแพทองธาร ชินวัตร นายกรัฐมนตรีหารือทวิภาคี (pull-aside) กับ นายลอว์เรนซ์ หว่อง (H.E. Mr. Lawrence Wong) นายกรัฐมนตรีสิงคโปร์ ระหว่างการประชุมสุดยอดอาเซียน ครั้งที่ 44-45 เพื่อสานต่อความเป็นพันธมิตรและหุ้นส่วนสำคัญในทุกมิติของทั้งสองประเทศ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ผู้นำทั้งสองได้เห็นพ้องความร่วมมือทางเศรษฐกิจ ช่วงครึ่งปีหลังนี้ (2567) โดยประเทศสิงคโปร์เป็นอันดับหนึ่งที่ลงทุนโดยตรงจากต่างประเทศ (FDI) ในไทย ซึ่งรัฐบาลไทยให้ความสำคัญกับเศรษฐกิจดิจิทัล AI รวมถึง Digital transportation และต้องการให้สิงคโปร์ช่วยสนับสนุน นอกจากนี้ ไทยกับสิงคโปร์ยังมีความร่วมมือด้านความมั่นคงทางอาหาร โดยไทยอยากให้สิงคโปร์สนับสนุนสำหรับการส่งออกผลผลิตทางการเกษตรและอาหารของไทย เช่น ไข่ออร์แกนิค เนื้อหมู ส่วนในด้านการท่องเที่ยว จำเป็นต้องสนับสนุนและเพิ่มการท่องเที่ยวระหว่างกันให้มากขึ้น ส่วนความร่วมมือทางการทหาร ทั้งสองฝ่ายเห็นพ้องที่จะขยายความตกลงในการฝึกซ้อมของเหล่าทัพร่วมกัน พร้อมทั้งสานต่อความร่วมมือด้านความปลอดภัยทางไซเบอร์ และปัญหาภัยธรรมชาติ
นายจิรายุ ยังกล่าวต่อไปว่า นายกรัฐมนตรียืนยันกับทางสิงคโปร์ว่า พร้อมให้การต้อนรับประธานาธิบดีสิงคโปร์ ในห้วงการเยือนประเทศไทย อย่างเป็นทางการ ในโอกาสครบรอบ 60 ปี ความสัมพันธ์ทางการทูต ในปีหน้าด้วย

ที่มา : https://www.thaigov.go.th/news/contents/details/88924