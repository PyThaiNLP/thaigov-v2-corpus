รัฐบาลไทย-ข่าวทำเนียบรัฐบาล-“วราวุธ” เผย พม. เยียวยาครอบครัวผู้ได้รับผลกระทบจากเหตุรถบัสทัศนศึกษา ย้ำ ติดตามช่วยเหลือเป็นระยะๆ


วันอังคารที่ 8 ตุลาคม 2567
“วราวุธ” เผย พม. เยียวยาครอบครัวผู้ได้รับผลกระทบจากเหตุรถบัสทัศนศึกษา ย้ำ ติดตามช่วยเหลือเป็นระยะๆ
“วราวุธ” เผย พม. เยียวยาครอบครัวผู้ได้รับผลกระทบจากเหตุรถบัสทัศนศึกษา ย้ำ ติดตามช่วยเหลือเป็นระยะๆ
วันที่ 8 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนประชุม ครม. ถึงความคืบหน้าในการช่วยเหลือครอบครัวผู้ได้รับผลกระทบจากเหตุเพลิงไหม้รถบัสทัศนศึกษา ว่า ตั้งแต่เกิดเหตุ ตนได้ลงพื้นที่เกิดเหตุที่จังหวัดปทุมธานี และสั่งการให้ระดมทีมเจ้าหน้าที่ พม.หนึ่งเดียว จังหวัดปทุมธานี เพื่อดูแลผู้ได้รับผลกระทบจากเหตุดังกล่าวทั้งที่อยู่ในโรงพยาบาลและศูนย์อำนวยการฉุกเฉิน อีกทั้งได้สั่งการให้ทีมเจ้าหน้าที่ พม. หนึ่งเดียว จังหวัดอุทัยธานี และระดมกำลังจากจังหวัดใกล้เคียงทั้งจังหวัดชัยนาท สุพรรณบุรี นครสวรรค์ และสิงห์บุรี เข้าไปที่ในพื้นที่ของครอบครัวผู้ได้รับผลกระทบ เพื่อเยียวยาประกบทุกครอบครัว โดยเฉพาะอย่างยิ่งครอบครัวผู้เสียชีวิต ซึ่งเราทำงานกันอย่างต่อเนื่องทุกวัน
นายวราวุธ กล่าวว่า ขณะนี้ กระทรวง พม. ได้ระดมทีมเจ้าหน้าที่ทีม พม.หนึ่งเดียว จังหวัดอุทัยธานี ชัยนาท นครสวรรค์ สุพรรณบุรี และสิงห์บุรี เข้าไปทำงานร่วมกับทีมสหวิชาชีพในศูนย์ประสานงานช่วยเหลือผู้ประสบอุบัติเหตุใหญ่ทางถนน โดยร่วมประชุมวางแผนการลงพื้นที่และประชุมทีม Case Manager (CM) เพื่อช่วยเหลือและเยียวยาจิตใจครอบครัวผู้ได้รับผลกระทบ จำนวน 36 ราย ซึ่งประกอบด้วย ทุกคนจากบัสที่ประสบเหตุ และบางคนจากบัส 1 กับบัส 3 ที่ได้รับการประเมินแล้ว ร่วมทำงานกับทีมเยียวยาจิตใจ (MCATT) กระทรวงสาธารณสุข จำนวน 10 ทีม  และจัดทำข้อมูลครอบครัวครูผู้เสียชีวิต จำนวน 3 ราย ให้กับมูลนิธิราชประชานุเคราะห์ฯ ประกอบการช่วยเหลือ อีกทั้งวางแผนการช่วยเหลือและเยียวยาครอบครัวผู้ได้รับผลกระทบ โดยเตรียมการลงพื้นที่สอบข้อเท็จจริง เพื่อให้การช่วยเหลือตามระเบียบเงินอุดหนุนของกระทรวง พม. และวางแผนดูแลเด็กในครอบครัวผู้เสียชีวิต รวมถึงการปรับสภาพแวดล้อมที่อยู่อาศัยให้เหมาะสมให้แก่ครอบครัวผู้เสียชีวิตที่มีผู้สูงอายุและคนพิการ เป็นต้น
นายวราวุธ กล่าวว่า ในส่วนของการช่วยเหลือของทีม พม. หนึ่งเดียว จังหวัดปทุมธานี ได้ลงพื้นที่ให้กำลังใจและมอบเงินสงเคราะห์ครอบครัวกรณีฉุกเฉินให้แก่ครอบครัวเด็กที่ได้รับบาดเจ็บ ณ สถาบันสุขภาพเด็กแห่งชาติมหาราชินี และการจัดเตรียมที่พักในบ้านพักเด็กและครอบครัวปทุมธานี ให้กับบิดามารดาของเด็กที่รักษาตัวที่โรงพยาบาลธรรมศาสตร์เฉลิมพระเกียรติ และประสานที่พักของสถาบันสุขภาพเด็กแห่งชาติมหาราชินี อีกทั้งประสานบริษัท มินิแบ จำกัด ขอความอนุเคราะห์สิทธิพิเศษกับบิดามารดาเด็กที่ได้รับบาดเจ็บ ในการลาเยี่ยมไข้และดูแลบุตรโดยไม่นับว่าเป็นวันลา พร้อมทั้งจัดที่พักผู้บริหารให้กับบิดามารดาเด็ก
สำหรับการช่วยเหลือเป็นเงินสงเคราะห์ต่างๆ ทางกระทรวง พม. ได้พิจารณาเป็น 1) เงินสงเคราะห์ช่วยเหลือผู้ประสบปัญหาทางสังคมกรณีฉุกเฉิน จำนวน 23 ครอบครัว  2) เงินสงเคราะห์เด็ก 25 ราย 14 ครอบครัว  3) เงินสงเคราะห์ผู้สูงอายุในภาวะยากลำบาก จำนวน 21 ครอบครัว  4) โครงการปรับสภาพแวดล้อมและสิ่งอำนวยความสะดวกของผู้สูงอายุให้เหมาะสมและปลอดภัย จำนวน 1 ครอบครัว และ 5) เงินสงเคราะห์และฟื้นฟูสมรรถภาพคนพิการ จำนวน 2 ราย
นายวราวุธ กล่าวเพิ่มเติมว่า กระทรวง พม. ได้วางแนวทางการให้ความช่วยเหลือเด็กและครอบครัวที่ได้รับผลกระทบในระยะต่อๆไป โดยกองทุนคุ้มครองเด็ก กรณีเด็กในครอบครัวยากจน จะได้รับการช่วยเหลือเป็นเงินสงเคราะห์ครอบครัวอุปถัมภ์ ค่าเลี้ยงดูหรือค่าใช้จ่ายที่เกี่ยวกับเด็ก เช่น ค่ารถไปหาหมอ ค่าเครื่องอุปโภคบริโภค ค่าใช้จ่ายทางการศึกษาและอุปกรณ์การเรียนตามระดับชั้นอนุบาล ประถมศึกษา มัธยมศึกษา และ อาชีวศึกษา และค่าใช้จ่ายเกี่ยวกับกายอุปกรณ์แก่เด็กพิการและทุพพลภาพ เป็นต้น
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เพลิงไหม้รถบัสทัศนศึกษา

ที่มา : https://www.thaigov.go.th/news/contents/details/88898