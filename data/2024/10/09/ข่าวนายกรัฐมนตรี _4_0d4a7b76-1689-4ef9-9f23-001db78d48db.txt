รัฐบาลไทย-ข่าวทำเนียบรัฐบาล- นายกแพทองธาร พอใจ ผลการเจรจาวันแรก กับ สปป.ลาว เป็นผลสำเร็จในการเดินทางเยือนต่างประเทศอย่างเป็นทางการครั้งแรก


วันอังคารที่ 8 ตุลาคม 2567
นายกแพทองธาร พอใจ ผลการเจรจาวันแรก กับ สปป.ลาว เป็นผลสำเร็จในการเดินทางเยือนต่างประเทศอย่างเป็นทางการครั้งแรก
หลัง ไทย-ลาวจับมือเดินหน้า 5 เรื่องหลัก มอบกระทรวงการต่างประเทศ ต้องติดตามผลความคืบหน้าอย่างใกล้ชิด
วันนี้ (วันอังคารที่ 8 ตุลาคม 2567) นางสาวแพทองธาร ชินวัตร นายกรัฐมนตรี ให้สัมภาษณ์โทรทัศน์รวมการเฉพาะกิจ ถึงความประทับใจและผลสำเร็จการเดินทางเยือนสปป.ลาว ซึ่งเป็นการเยือนต่างประเทศอย่างเป็นทางการ (Official Visit) หลังการดำรงตำแหน่งนายกรัฐมนตรี คนที่ 31 ของไทย ซึ่งได้รับการต้อนรับอย่างสมเกียรติและได้ร่วมหารือกับบุคคลสำคัญ สปป.ลาว ได้แก่   นายสอนไซ สีพันดอน นายกรัฐมนตรี สปป. ลาว นายทองลุน สีสุลิด ประธานประเทศ สปป. ลาว และ นายไซสมพอน พมวิหาน ประธานสภาแห่งชาติสปป.ลาว
ทั้งนี้ การหารือไทย - สปป.ลาว ได้เห็นพ้อง เดินหน้าทำงานเชิงรุก 5 เรื่องหลัก ได้แก่
(1) ยาเสพติด (2) คอลเซ็นเตอร์และ online scams (3) ปัญหาการค้ามนุษย์ (4) หมอกควันข้ามแดน และ (5) การบริหารจัดการน้ำในแม่น้ำโขง
ทั้งนี้ ได้กระจายภารกิจ โดยให้หน่วยงานที่เกี่ยวข้องในแต่ละด้านตั้งคณะทำงาน และให้มีการประชุมต่อเนื่อง และขอให้กระทรวงการต่างประเทศ ช่วยติดตามความคืบหน้าในแต่ละด้านด้วย
โดยครั้งนี้ถือเป็นการเดินทางเยือน สปป.ลาว อย่างเป็นทางการในฐานะนายกรัฐมนตรีครั้งแรก และเข้าร่วมการประชุมสุดยอดอาเซียน ครั้งที่ 44 และ 45 ติดต่อกันไป

ที่มา : https://www.thaigov.go.th/news/contents/details/88910