รัฐบาลไทย-ข่าวทำเนียบรัฐบาล-นายกฯ แพทองธาร หารือประธานสภาแห่งชาติ สปป.ลาว ทั้งสองฝ่ายต่างห่วงใยประชาชนที่ได้รับผลกระทบจากสถานการณ์น้ำท่วม พร้อมหาทางร่วมแก้ไข


วันอังคารที่ 8 ตุลาคม 2567
นายกฯ แพทองธาร หารือประธานสภาแห่งชาติ สปป.ลาว ทั้งสองฝ่ายต่างห่วงใยประชาชนที่ได้รับผลกระทบจากสถานการณ์น้ำท่วม พร้อมหาทางร่วมแก้ไข
นายกฯ แพทองธาร หารือประธานสภาแห่งชาติ สปป.ลาว ทั้งสองฝ่ายต่างห่วงใยประชาชนที่ได้รับผลกระทบจากสถานการณ์น้ำท่วม พร้อมหาทางร่วมแก้ไข
วันนี้ (8 ตุลาคม 2567) เวลา 16.30 น.นางสาวแพทองธาร ชินวัตร นายกรัฐมนตรี หารือกับนายไซสมพอน พมวิหาน ประธานสภาแห่งชาติสาธารณรัฐประชาธิปไตยประชาชนลาวในห้วงการเยือนสปป. ลาว อย่างเป็นทางการในลักษณะต่อเนื่อง (back-to-back) กับการประชุมสุดยอดอาเซียน ครั้งที่ 44 และ 45 และการประชุมสุดยอดที่เกี่ยวข้อง โดยภายหลังเสร็จสิ้น นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีกล่าวยินดีที่ได้เยือน สปป.ลาว ซึ่งได้รับการต้อนรับอย่างอบอุ่น และเป็นประเทศแรกที่เดินทางเยือนอย่างเป็นทางการภายหลังเข้ารับตำแหน่ง สะท้อนความสำคัญของความเป็นหุ้นส่วนยุทธศาสตร์ที่ใกล้ชิด และพร้อมที่จะผลักดันความร่วมมือไทย-สปป.ลาว ในด้านต่าง ๆ ให้เกิดผลเป็นรูปธรรมมากยิ่งขึ้น โอกาสนี้ นายกรัฐมนตรีแสดงความเสียใจและห่วงใยต่อพี่น้องประชาชนลาวที่ได้รับผลกระทบจากสถานการณ์น้ำท่วมในหลายแขวง โดยได้แจ้งต่อประธานสภาแห่งชาติฯ ให้ทราบว่า รัฐบาลไทยได้บริจาคเงินจำนวน 2.9 ล้านบาท และภาคส่วนของไทยยังได้ให้ความช่วยเหลือ สปป. ลาว อีก 3.9 ล้านบาท เพื่อสนับสนุนการฟื้นฟูของ สปป. ลาว  รวมถึงการให้การสนับสนุนงบประมาณจำนวน 2.1 ล้านบาท แก่สภาแห่งชาติ สปป. ลาว ในการเป็นเจ้าภาพการประชุมใหญ่สมัชชารัฐสภาอาเซียนครั้งที่ 45 ที่เวียงจันทน์ ในสัปดาห์หน้า
ประธานสภาแห่งชาติฯ กล่าวยินดีกับนายกรัฐมนตรีในการเข้ารับตำแหน่งนายกรัฐมนตรี คนที่ 31 เป็นนักการเมืองชั้นนำรุ่นใหม่ และเชื่อมั่นว่าความสัมพันธ์ระหว่างไทย-ลาวจะมีความแนบแน่นใกล้ชิดยิ่งขึ้น ซึ่งฝ่ายนิติบัญญัติลาวมีความสนใจด้านการเกษตรและการศึกษา และได้รับความสนับสนุนเป็นอย่างดีจากไทย ในการช่วยยกระดับคุณภาพชีวิตของประชาชนในพื้นที่ตลอดมา
นายกรัฐมนตรีย้ำในตอนท้าย ยืนยันการสนับสนุนอย่างเต็มที่ของไทยต่อการเป็นประธานอาเซียนของ สปป. ลาว เชื่อมั่นว่าการประชุมผู้นำอาเซียนครั้งนี้จะประสบความสำเร็จด้วยดี พร้อมหวังว่าความร่วมมือระหว่างฝ่ายนิติบัญญัติไทย-ลาว จะใกล้ชิดและแน่นแฟ้นขึ้นไปด้วย

ที่มา : https://www.thaigov.go.th/news/contents/details/88906