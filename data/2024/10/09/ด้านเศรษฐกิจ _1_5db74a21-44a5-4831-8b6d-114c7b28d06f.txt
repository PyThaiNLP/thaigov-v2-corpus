รัฐบาลไทย-ข่าวทำเนียบรัฐบาล-SME D Bank ผนึกพลัง THPD ติดปีกเอสเอสเอ็มอีขยายตลาด ปูพรมเพิ่มรายได้ขายดีทั่วประเทศ เปิดโอกาสเข้าถึงแหล่งทุนต่อยอดธุรกิจ


วันอังคารที่ 8 ตุลาคม 2567
08/10/2567
พิมพ์
SME D Bank ผนึกพลัง THPD ติดปีกเอสเอสเอ็มอีขยายตลาด ปูพรมเพิ่มรายได้ขายดีทั่วประเทศ เปิดโอกาสเข้าถึงแหล่งทุนต่อยอดธุรกิจ
SME D Bank จับมือ THPD สนับสนุนผู้ประกอบการเอสเอ็มอี เพิ่มรายได้ขยายตลาด ขายและส่งสินค้าได้ทุกชนิดทั่วประเทศ พร้อมรับสิทธิพิเศษ ฟรีค่าธรรมเนียมเปิดร้านออนไลน์ และค่าติดตั้ง GPS ควบคู่เปิดโอกาสเข้าถึงแหล่งทุนดอกเบี้ยพิเศษ ไม่ต้องใช้หลักทรัพย์ค้ำประกัน
SME D Bank จับมือ บริษัท ไปรษณีย์ไทย ดิสทริบิวชั่น จำกัด (THPD) เจ้าของแพลตฟอร์ม "พร้อมสั่ง" และ "พร้อมส่ง" สนับสนุนผู้ประกอบการเอสเอ็มอี เพิ่มรายได้ขยายตลาด ขายและส่งสินค้าได้ทุกชนิดทั่วประเทศ พร้อมรับสิทธิพิเศษ ฟรีค่าธรรมเนียมเปิดร้านออนไลน์ และค่าติดตั้ง GPS ควบคู่เปิดโอกาสเข้าถึงแหล่งทุนดอกเบี้ยพิเศษ ไม่ต้องใช้หลักทรัพย์ค้ำประกัน
นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank กล่าวว่า  ปัจจุบัน การค้าขายออนไลน์เป็นโอกาสสำคัญที่จะช่วยให้ผู้ประกอบการเอสเอ็มอี เพิ่มรายได้ขายสินค้าได้กว้างไกลไร้ข้อจำกัดของเรื่องเวลา ระยะทาง หรือสถานที่ ดังนั้น  SME D Bank ได้บูรณาการความร่วมมือกับ บริษัท ไปรษณีย์ไทย ดิสทริบิวชั่น จำกัด (THPD) เจ้าของแพลตฟอร์ม "พร้อมสั่ง" บริการมาร์เก็ตเพลส ที่เชื่อมต่อผู้ซื้อและผู้ขายโดยตรง และแพลตฟอร์ม "พร้อมส่ง" บริการขนส่งสินค้าครบวงจร สามารถส่งสินค้าได้ทุกชนิดและทุกพื้นที่ทั่วประเทศ สนับสนุนลูกค้าของ SME D Bank เข้าใช้งาน 2 แพลตฟอร์มดังกล่าว ที่จัดเตรียมสิทธิประโยชน์ต่าง ๆ ไว้รองรับ เช่น ฟรีค่าธรรมเนียมเปิดร้านในแอปฯ “พร้อมสั่ง”  บริการใช้แอปฯ “พร้อมส่ง”  ฟรี ค่าธรรมเนียมเข้ารับการอบรม และบริการติดตั้ง GPS ฟรีถึงที่ จำนวนจำกัด 3,000 รายแรก เป็นต้น  ช่วยให้ผู้ประกอบการ มีช่องทางตลาดใหม่ และสามารถขนส่งสินค้าไปถึงผู้บริโภคได้ครอบคลุมทั่วประเทศ ภายใต้ต้นทุนที่เหมาะสม และมีระบบที่ไว้วางใจได้
ในขณะเดียวกัน ผู้ประกอบการที่อยู่ในแพลตฟอร์ม “พร้อมสั่ง" และ "พร้อมส่ง" หรือผู้ประกอบการกำลังจะต้องการขยายตลาดออนไลน์ และต่อยอดธุรกิจ หากต้องการเงินทุน นำไปขยาย ลงทุน ปรุงเปลี่ยน หรือหมุนเวียนเสริมสภาพคล่อง เพื่อขับเคลื่อนดำเนินธุรกิจได้ราบรื่น สามารถมาใช้บริการด้านการเงินจาก SME D Bank ที่มีผลิตภัณฑ์สินเชื่อครอบคลุมทุกความต้องการไว้รองรับ เช่น สินเชื่อ “Smile Biz ธุรกิจยิ้มได้” วงเงิน 10,000 ล้านบาท ผ่อนปรนเงื่อนไข ไม่ต้องมีหลักทรัพย์ค้ำประกัน ทำธุรกิจ 1 ปีก็กู้ได้ อัตราดอกเบี้ยเริ่มต้น MLR-1% ต่อปี ผ่อนนานสูงสุด 5 ปี เป็นต้น
นอกจากนั้น ผู้ประกอบการเอสเอ็มอียังจะได้รับประโยชน์ด้านการพัฒนาต่างๆ ผ่านแพลตฟอร์ม “DX by SME D Bank”  ช่วยเติมเต็มความรู้ พาเติบโตยั่งยืน ให้บริการฟรี ไม่มีค่าใช้จ่าย มีฟีเจอร์สำคัญ ได้แก่ 1. Business Health Check ระบบตรวจประเมินสุขภาพธุรกิจ 2. E-Learning รวบรวมหลักสูตรความรู้สำคัญ เพิ่มศักยภาพการประกอบธุรกิจ เรียนรู้ได้ด้วยตัวเองตลอด 24 ชม. 3. SME D Coach ที่ปรึกษาธุรกิจจากโค้ชมืออาชีพ 4. SME D Activity ระบบจองเข้าร่วมกิจกรรมเติมความรู้ต่อเนื่องตลอดทั้งปี และ 5. SME D Market ขยายตลาดด้วย E-marketplace และจับคู่ธุรกิจ พร้อมรับ Privilege สิทธิประโยชน์พิเศษอื่น ๆ อีกมากมาย
ผู้ประกอบการเอสเอ็มอีที่ต้องการใช้บริการ สามารถลงทะเบียนได้ผ่านแพลตฟอร์ม “DX by SME D Bank”  (dx.smebank.co.th) สอบถามข้อมูลเพิ่มเติม ฝ่ายพัฒนาและสนับสนุนผู้ประกอบการ  โทร.02 265 3775
ด้านนายพีระ อุดมกิจสกุล  กรรมการผู้จัดการ บริษัท ไปรษณีย์ไทย ดิสทริบิวชั่น จำกัด (THPD) กล่าวว่า รู้สึกยินดีและเป็นเกียรติอย่างยิ่งที่ได้เป็นส่วนหนึ่งในการสนับสนุนธุรกิจของผู้ประกอบการเอสเอ็มอีผ่านแพลตฟอร์มและบริการของไปรษณีย์ไทยดิสทริบิวชั่น   สนับสนุนให้ผู้ประกอบการเอสเอ็มอีเข้าถึงบริการโลจิสติกส์ครบวงจรที่ทันสมัยและมีประสิทธิภาพ มั่นใจในการใช้บริการแพลตฟอร์ม “พร้อมสั่ง”และ “พร้อมส่ง” ที่มุ่งหวังเป็นตัวกลางเข้ารับออเดอร์และจัดส่งสินค้าให้กับผู้ประกอบการเอสเอ็มอี รวมถึงกลุ่มเกษตรกร และวิสาหกิจชุมชนทั่วประเทศ ตามเป้าหมายของ “โครงการแพลตฟอร์มบริหารการขนส่งเพื่อช่วยเหลือเกษตรกรรายย่อยหรือวิสาหกิจชุมชนจัดหารถขนส่งที่ดีและราคาถูก”
ทั้งนี้ บริษัท ไปรษณีย์ไทย ดิสทริบิวชั่น จำกัด (THPD) ได้รับการสนับสนุนจากกองทุนดิจิทัลเพื่อเศรษฐกิจและสังคม ประจำปีงบประมาณ 2564 เพื่อต้องการประชาชนมีรายได้และเข้าถึงบริการขนส่ง ด้วยการนำแพลตฟอร์มมาใช้ในการบริหารจัดการการขนส่ง เพิ่มขีดความสามารถของผู้ประกอบการในการขนส่งและจำหน่ายสินค้าผ่านช่องทางออนไลน์เป็นการลดต้นทุนการขนส่งและลดความเหลื่อมล้ำ  ดังนั้น แพลตฟอร์ม “พร้อมสั่ง”และ “พร้อมส่ง” จึงเป็นช่องทางใหม่ของคนไทยเพื่อคนไทย ในรูปแบบ “สินค้าพร้อมส่ง สินค้าพร้อมขาย” โดย"พร้อมส่ง" จะช่วยให้การจัดส่งสินค้าของท่าน เป็นไปอย่างมีประสิทธิภาพ และ "พร้อมสั่ง" จะเปิดโอกาสให้ผู้ประกอบการเอสเอ็มอีสามารถขยายตลาดและเชื่อมต่อกับลูกค้าเพื่อช่วยให้ธุรกิจเติบโตอย่างยั่งยืน

ที่มา : https://www.thaigov.go.th/news/contents/details/88896