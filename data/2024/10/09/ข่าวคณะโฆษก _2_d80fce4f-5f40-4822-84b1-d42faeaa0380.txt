รัฐบาลไทย-ข่าวทำเนียบรัฐบาล-ศปช.แจ้ง ปชช รถไฟสายเหนือกรุงเทพเชียงใหม่เปิดให้บริการเรียบร้อยแล้วพร้อมสาธารณูปโภคกลับคืนกว่า 95% ของ เชียงใหม่-เชียงราย หลังสถานการณ์คลี่คลาย ฟื้นระบบไฟฟ้า ประปา การคมนาคมขนส่ง


วันพุธที่ 9 ตุลาคม 2567
09/10/2567
พิมพ์
ศปช.แจ้ง ปชช รถไฟสายเหนือกรุงเทพเชียงใหม่เปิดให้บริการเรียบร้อยแล้วพร้อมสาธารณูปโภคกลับคืนกว่า 95% ของ เชียงใหม่-เชียงราย หลังสถานการณ์คลี่คลาย ฟื้นระบบไฟฟ้า ประปา การคมนาคมขนส่ง
ศปช.แจ้ง ปชช รถไฟสายเหนือกรุงเทพเชียงใหม่เปิดให้บริการเรียบร้อยแล้วพร้อมสาธารณูปโภคกลับคืนกว่า 95% ของเชียงใหม่-เชียงราย หลังสถานการณ์คลี่คลาย ฟื้นระบบไฟฟ้า ประปา การคมนาคมขนส่ง
วันนี้ (9 ตุลาคม 2567) เวลา 18.30 น. นายจิรายุ ห่วงทรัพย์ โฆษก ศปช.ส่วนหน้ากล่าวถึงความคืบหน้าการซ่อมแซมเส้นทางคมนาคม หลังสถานีขนส่งและสถานีรถไฟได้รับผลกระทบจากน้ำท่วมเชียงใหม่ ว่า ศปช. ได้สั่งการให้กระทรวงคมนาคมเร่งฟื้นฟูระบบคมนาคมขนส่งในพื้นที่ เพื่อบรรเทาความเดือดร้อนและสามารถลำเลียงความช่วยเหลือเข้าพื้นที่ได้เต็มศักยภาพ ล่าสุดได้รับรายงานว่า ทางหลวงในพื้นที่อ.เมืองเชียงใหม่ และอ.สารภี ได้รับการฟื้นฟูจนสามารถเปิดใช้งานได้ตามปกติแล้ว เช่นเดียวกับสถานีขนส่งเชียงใหม่ แห่งที่ 2 และ แห่งที่ 3 ก็เปิดให้บริการได้ตามปกติ รวมถึงรถไฟสายเหนือ กทม. - เชียงใหม่ เปิดให้บริการได้แล้วเช่นกัน
การจ่ายน้ำให้ประชาชน หลังน้ำท่วมภาคเหนือ ว่า ศปช. ได้รับรายงานจากนายปราโมทย์ ฉันทะ ผู้จัดการการประปาส่วนภูมิภาค (กปภ.) สาขาเชียงใหม่ (ชั้นพิเศษ) สถานีผลิตน้ำป่าตันเร่งจ่ายน้ำให้ประชาชน ขณะนี้ดำเนินการแล้วกว่าร้อยละ  80 ของกำลังจ่ายน้ำทั้งหมด โดยจะเร่ง ปรับปริมาณการจ่ายน้ำเพราะในเส้นท่อมีอากาศ ป้องกันท่อประปาแตก ล่าสุด มีผู้ได้รับบริการจ่ายน้ำประปาแล้ว 136,616 ครัวเรือน คิดเป็นร้อยละ 97.97 ของจำนวนผู้รับบริการทั้งหมด ส่วนที่จังหวัดเชียงราย ซ่อมแซมระบบประปาแล้ว 337 จุด หรือร้อยละ 79.7 จากทั้งหมดที่เสียหาย 423 จุด คาดว่าจะจ่ายน้ำได้ครอบคลุมทุกพื้นที่ ภายในวันจันทร์นี้ สำหรับประชาชนที่ต้องการความช่วยเหลือ ติดต่อได้ที่ PWA Contact Center โทร 1662
ส่วนความคืบหน้าการจ่ายไฟฟ้าเข้าบ้านเรือนประชาชนที่ได้รับผลกระทบน้ำท่วมในพื้นที่ภาคเหนือ นายจิรายุฯ เปิดเผยว่า  ได้รับรายงานจากการไฟฟ้าส่วนภูมิภาค (กฟภ.) เขต 1 ภาคเหนือ ดำเนินการแก้ไขและจ่ายไฟให้ประชาชนต่อเนื่อง โดยในทุกอำเภอของเชียงใหม่ เจ้าหน้าที่ได้ซ่อมแซมระบบไฟฟ้าและหม้อแปลง สามารถจ่ายไฟให้บ้านเรือนประชาชนแล้วร้อยละ 95 ที่เหลือส่วนใหญ่อยู่ที่อำเภอสารภีที่ยังมีน้ำท่วมขัง ส่วนที่จังหวัดเชียงราย จ่ายไฟให้ประชาชนแล้วร้อยละ 99.5 ยังเหลือที่อำเภอแม่สาย บริเวณติดลำน้ำสาย ที่ได้รับผลกระทบหนักจากน้ำท่วม คาดว่าต้องใช้เวลาในการซ่อมแซมฟื้นฟู
“ที่เชียงใหม่กฟภ.ยังรอจ่ายไฟเข้าบ้านเรือนประชาชนอีกประมาณ 3,000 ครัวเรือน จากทั้งหมด 53,000 ครัวเรือน ส่วนใหญ่อยู่ที่อ.สารภี ที่ต้องตัดไฟ เพื่อความปลอดภัยในการเข้าไปช่วยเหลือผู้ประสบภัยของเจ้าหน้าที่และกู้ภัย ขณะที่จ.เชียงราย ในเทศบาลเมืองเชียงรายไม่มีปัญหา ยังเหลือที่ อ.แม่สายประมาณ 300 ครัวเรือน จากทั้งหมด 55,000 ครัวเรือน เจ้าหน้าที่กำลังฟื้นฟูระบบจ่ายไฟ อาจต้องใช้เวลา หลังน้ำท่วมเสียหายหนักมาก”
ศปช.ส่วนหน้า มอบเงินช่วยน้ำท่วมที่เชียงราย และให้กำลังใจเครือข่าย OTOP ที่ชุมชนเหมืองแดง แม่สาย
นายจิรายุ กล่าวเพิ่มเติมว่า วันนี้ (9 ต.ค.) น.ส.ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธาน ศปช.ส่วนหน้า และพล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.ส่วนหน้า มอบเงินช่วยเหลือผู้ประสบอุทกภัย ตาม “โครงการพัฒนาชุมชน รวมใจ ช่วยเหลือผู้ประสบภัยน้ำท่วม” ในพื้นที่ 7 อำเภอของเชียงราย ณ ที่ว่าการอำเภอแม่สาย นอกจากนี้ได้มอบเงินกองทุนพัฒนาเด็กชนบทในพระราชูปถัมภ์ สมเด็จพระเทพรัตนราชสุดาฯ สยามบรมราชกุมารี ช่วยเหลือครอบครัวเด็กที่น้ำท่วมอำเภอแม่สาย จำนวน 247 ทุนๆ ละ 1,500 บาท รวมเป็นเงิน 370,500 บาท รวมทั้งมอบถุงยังชีพและอุปกรณ์ทำความสะอาดบ้านเรือนแก่ผู้ประสบภัยด้วย
ในวันเดียวกัน นางสาวธีรรัตน์ สำเร็จวาณิชย์ ได้เดินทางเยี่ยมให้กำลังใจผู้ประกอบการหนึ่งตำบลหนึ่งผลิตภัณฑ์และเครือข่าย OTOP ที่ได้รับผลกระทบจากน้ำท่วม ณ ชุมชนเหมืองแดง อ.แม่สาย เตรียมหาช่องทางจำหน่ายสินค้า เพื่อให้มีรายได้เข้ามาฟื้นฟูกิจการ อาจต้องใช้เวลา และมั่นใจว่าทุกภาคส่วนพร้อมสนับสนุน ขอให้มีกำลังใจในการดำเนินชีวิตต่อไป

ที่มา : https://www.thaigov.go.th/news/contents/details/88952