รัฐบาลไทย-ข่าวทำเนียบรัฐบาล-ที่สุด! งานวิ่งครั้งยิ่งใหญ่แห่งปี BAAC Charity Run 3rd 2024  ชิงเงินรางวัลรวมกว่า 1 ล้านบาท


วันพุธที่ 9 ตุลาคม 2567
09/10/2567
พิมพ์
ที่สุด! งานวิ่งครั้งยิ่งใหญ่แห่งปี BAAC Charity Run 3rd 2024  ชิงเงินรางวัลรวมกว่า 1 ล้านบาท
ธ.ก.ส. ครบรอบวันสถาปนาปีที่ 59 จัดงานวิ่งครั้งยิ่งใหญ่ “BAAC Charity Run 3rd 2024” เปิดรับสมัครทั้งระยะ Fun Run 5 กม. และ Mini Marathon 10.5 กม. ชิงรางวัลรวมมูลค่ากว่า 1 ล้านบาท
ธ.ก.ส. ครบรอบวันสถาปนาปีที่ 59 จัดงานวิ่งครั้งยิ่งใหญ่ “BAAC Charity Run 3rd 2024” เปิดรับสมัครทั้งระยะ Fun Run 5 กม. และ Mini Marathon 10.5 กม. ชิงรางวัลรวมมูลค่ากว่า 1 ล้านบาท เตรียมปล่อยตัวออกวิ่งพร้อมกัน เวลา 05.00 น. ในวันที่ 3 พ.ย. 2567 ณ ธ.ก.ส. สำนักงานใหญ่ กรุงเทพฯ เปิดรับสมัครแล้ววันนี้ผ่าน https://race.thai.run/baacrun2024
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. จัดงานวิ่งครั้งใหญ่แห่งปี BAAC Charity Run 3rd 2024 ฉลองเนื่องในโอกาสวันสถาปนาธนาคารปีที่ 59 ในวันอาทิตย์ที่ 3 พฤศจิกายน 2567 ณ ธ.ก.ส. สำนักงานใหญ่ บางเขน กรุงเทพฯ โดยเปิดรับสมัครการวิ่งเป็น 2 ระยะ ได้แก่ ระยะ Fun Run 5 กิโลเมตร และระยะ Mini Marathon 10.5 กิโลเมตร ค่าสมัคร 600 บาท และ VIP ค่าสมัคร 1,000 บาท พร้อมรับของที่ระลึกจาก ธ.ก.ส. อาทิ เสื้อวิ่ง BIB กระเป๋าสะพายข้าง Magnet และหมวกผ้าร่ม
สำหรับประเภทการแข่งขันระยะ 10.5 กม. แบ่งรุ่นอายุเป็น 5 กลุ่ม ชายและหญิง ได้แก่ 1) รุ่นอายุไม่เกิน 29 ปี 2) รุ่นอายุ 30-39 ปี 3) รุ่นอายุ 40-49 ปี 4) รุ่นอายุ 50-59 ปี และ 5) รุ่นอายุ 60 ปีขึ้นไป โดยนักวิ่งชายและหญิงที่วิ่งเข้าเส้นชัยในอันดับที่ 1 จะได้รับรางวัล Overall จำนวน 1 แสนบาท พร้อมรับเสื้อคลุม Champion (ซึ่งผู้ได้รับรางวัลนี้ จะไม่มีสิทธิ์รับรางวัลในรุ่นอายุ) และผู้วิ่งเข้าเส้นชัยในแต่ละรุ่นอายุจะได้รับรางวัลชนะเลิศ เป็นเงินมูลค่า 30,000 บาท อันดับ 2 เป็นเงินมูลค่า 20,000 บาท และอันดับ 3 เป็นเงินมูลค่า 10,000 บาท นอกจากนี้ ยังมีรางวัลวิ่งแฟนซี จำนวน 10 รางวัล รางวัลละ 5,000 บาท สำหรับผู้ที่ออกแบบการแต่งกายสุดสร้างสรรค์และโดนใจกรรมการ โดยแจ้งลงทะเบียนเข้าร่วมประกวดวิ่งแฟนซี ณ วันงาน ก่อนการแข่งขัน 30 นาที ซึ่งผู้เข้าแข่งขันต้องวิ่งจนครบระยะวิ่งที่ลงสมัคร (Fun Run, Mini Marathon) แต่ไม่พิจารณาความเร็วและลำดับในการเข้าเส้นชัย ทั้งนี้ ผู้ที่สามารถวิ่งเข้าถึงเส้นชัยทุกท่านจะได้รับเหรียญที่ระลึกสุดพิเศษจาก ธ.ก.ส. และสำหรับ นักวิ่ง 10.5 กม. ที่เข้าเส้นชัยเป็น 100 คนแรก จะได้รับผ้า Finisher สุดพิเศษอีกด้วย เงื่อนไขอื่นๆ เป็นไปตามที่ธนาคารกำหนด
การจัดกิจกรรมครั้งนี้ ธ.ก.ส. มุ่งส่งเสริมให้พนักงานทั่วประเทศได้ร่วมออกกำลังกายในการสร้างเสริมสุขภาพที่ดี จึงได้จัดรางวัลพิเศษเฉพาะพนักงานที่สมัครเข้าร่วมการแข่งขันระยะ 10.5 กม. แบ่งเป็น 4 กลุ่ม ชายและหญิง ได้แก่ 1) รุ่นอายุไม่เกิน 29 ปี 2) รุ่นอายุ 30-39 ปี 3) รุ่นอายุ 40-49 ปี และ 4) รุ่นอายุ 50-59 ปี โดยมีรางวัล Overall ชายและหญิง มูลค่า 30,000 บาท และผู้ชนะในแต่ละรุ่นอายุ มูลค่า 15,000 บาท อันดับ 2 - 6 มูลค่ารางวัลละ 10,000 บาท อันดับที่ 7 – 16 มูลค่ารางวัลละ 5,000 บาท
สำหรับผู้ที่สนใจ สามารถสมัครได้ที่เว็บไซต์ https://race.thai.run/baacrun2024 ตั้งแต่วันนี้ถึง 15 ตุลาคม 2567 หรือจนกว่าจะสมัครเต็มจำนวน 4,000 คน และมารับเสื้อวิ่งได้ด้วยตัวเอง ณ ใต้ตึกอาคารโพเดียม ธ.ก.ส. สำนักงานใหญ่ บางเขน กรุงเทพฯ ในระหว่างวันที่ 1-2 พฤศจิกายน 2567 เวลา 08.00 – 16.00 น. สามารถดูรายละเอียดเพิ่มเติมได้ที่ Facebook Page: BAAC Charity Run 2024 และ ธกส BAAC Thailand หรือสอบถาม Call Center โทร 02 555 0555

ที่มา : https://www.thaigov.go.th/news/contents/details/88919