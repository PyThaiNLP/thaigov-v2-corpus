รัฐบาลไทย-ข่าวทำเนียบรัฐบาล-ปลัด พม. ปาฐกถาพิเศษ ชูนโยบาย 5x5 ฝ่าวิกฤตประชากร ในเวทีสหประชาชาติ


วันพุธที่ 9 ตุลาคม 2567
ปลัด พม. ปาฐกถาพิเศษ ชูนโยบาย 5x5 ฝ่าวิกฤตประชากร ในเวทีสหประชาชาติ
ปลัด พม. ปาฐกถาพิเศษ ชูนโยบาย 5x5 ฝ่าวิกฤตประชากร ในเวทีสหประชาชาติ
วันที่ 8 ตุลาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ปาฐกถาพิเศษ ในพิธีเปิดการประชุมคณะกรรมการด้านการพัฒนาสังคม สมัยที่ 8 ภายใต้คณะกรรมการเศรษฐกิจและสังคมแห่งเอเชียและแปซิฟิก (เอสแคป) ซึ่งมีกำหนดจัดการประชุมคณะกรรมการดังกล่าวขึ้นทุก 2 ปี โดยมี นางจตุพร โรจนพานิช รองปลัดกระทรวง พม. พร้อมคณะผู้บริหาร  และผู้แทนหน่วยงานที่เกี่ยวข้องทั้งในและต่างประเทศ เข้าร่วมงาน ณ ศูนย์การประชุมสหประชาชาติ กรุงเทพฯ
นายอนุกูล กล่าวว่า การประชุมคณะกรรมการด้านการพัฒนาสังคม สมัยที่ 8 ในวันนี้ มีการเน้นย้ำถึง 4 ประเด็นสำคัญ ได้แก่ (1) การพัฒนาระบบการคุ้มครองทางสังคมที่ครอบคลุมทุกกลุ่ม (2) การส่งเสริมความร่วมมือของประเทศในภูมิภาค (3) การรับมือกับการเปลี่ยนแปลงโครงสร้างประชากร และ (4) การดำเนินการเพื่อส่งเสริมสิทธิคนพิการ โดยให้ความสำคัญกับการดำเนินการของรัฐบาลไทย ซึ่งกระทรวง พม. ได้มุ่งสนับสนุนกลุ่มเปราะบาง โดยการนำเทคโนโลยีดิจิทัลมาใช้ เพื่อให้การออกแบบนโยบายและให้ความช่วยเหลือกลุ่มเปราะบางได้อย่างทันท่วงทีและครอบคลุมคนทุกกลุ่มและทุกพื้นที่
นายอนุกูล กล่าวว่า กระทรวง พม. ได้ขับเคลื่อน นโยบาย 5x5 ฝ่าวิกฤตประชากร รวมทั้งความพยายามของรัฐบาลไทยในการส่งเสริมและพัฒนาศักยภาพคนทุกช่วงวัย ซึ่งรวมถึงการส่งเสริมการเรียนรู้ตลอดชีวิต การพัฒนาที่อยู่อาศัยสำหรับทุกคน การจ้างงานคนพิการและผู้สูงอายุ เพื่อเปิดโอกาสให้สามารถใช้ศักยภาพได้อย่างเต็มที่ เพื่อรองรับความท้าทายด้านการเปลี่ยนแปลงโครงสร้างประชากรของประเทศไทย นอกจากนี้ ยังได้ส่งเสริมและคุ้มครองสิทธิของคนพิการ โดยไทยได้มุ่งปรับปรุงกฎหมายและนโยบายให้สอดคล้องกับอนุสัญญาว่าด้วยสิทธิคนพิการ (CRPD) และวาระโลก
นายอนุกูล กล่าวเพิ่มเติมว่า ตนขอขอบคุณทุกประเทศที่มาร่วมกันผลักดันประเด็นการพัฒนาสังคมในภูมิภาคเอเชียและแปซิฟิก โดยที่ทุกประเทศได้มีส่วนร่วมในการแก้ไขปัญหาเร่งด่วนของภูมิภาค เพื่อสร้างผลเชิงบวกให้ประชาชนมีคุณภาพชีวิตที่ดีต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #คนพิการ #ผู้สูงอายุ #ประชากร #นโยบาย5x5ฝ่าวิกฤตประชากร #เอสแคป #สหประชาชาติ #UN

ที่มา : https://www.thaigov.go.th/news/contents/details/88933