รัฐบาลไทย-ข่าวทำเนียบรัฐบาล- นายกฯ แพทองธาร เข้าเยี่ยมคารวะประธานประเทศ สปป. ลาว ชื่นชมความสัมพันธ์ใกล้ชิด พร้อมร่วมเฉลิมฉลองครบ 75 ปีความสัมพันธ์ทวิภาคี ในปี 2568


วันอังคารที่ 8 ตุลาคม 2567
นายกฯ แพทองธาร เข้าเยี่ยมคารวะประธานประเทศ สปป. ลาว ชื่นชมความสัมพันธ์ใกล้ชิด พร้อมร่วมเฉลิมฉลองครบ 75 ปีความสัมพันธ์ทวิภาคี ในปี 2568
นายกฯ แพทองธาร เข้าเยี่ยมคารวะประธานประเทศ สปป. ลาว ชื่นชมความสัมพันธ์ใกล้ชิด พร้อมร่วมเฉลิมฉลองครบ 75 ปีความสัมพันธ์ทวิภาคี ในปี 2568
วันนี้ (วันอังคารที่ 8 ตุลาคม 2567) เวลา 15.50 น. ณ หอคำ (ทำเนียบประธานประเทศ สปป.ลาว) นางสาวแพทองธาร ชินวัตร นายกรัฐมนตรี เข้าเยี่ยมคารวะนายทองลุน สีสุลิด ประธานประเทศ สปป. ลาว ในห้วงการเยือนเยือน สปป. ลาว อย่างเป็นทางการในลักษณะต่อเนื่อง (back-to-back) กับการประชุมสุดยอดอาเซียน ครั้งที่ 44 และ 45 และการประชุมสุดยอดที่เกี่ยวข้อง โดยภายหลังเสร็จสิ้น นายจิรายุ ห่วงทรัพย์ โฆษกประจำสำนักนายกรัฐมนตรี  สรุปสาระสำคัญ ดังนี้
นายกรัฐมนตรียินดีและประทับใจที่ได้มาเยือน สปป. ลาวเป็นประเทศแรก หลังจากเข้ารับตำแหน่ง สะท้อนถึงความสำคัญของความสัมพันธ์ระหว่างไทยกับ สปป.ลาว  ทั้งนี้ ต้องขอขอบคุณสปป.ลาว ที่ถวายการรับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เมื่อเดือนมกราคมที่ผ่านมา และทั้งสองประเทศจะได้ร่วมกันเฉลิมฉลองความสัมพันธ์ไทย -สปป. ลาว ครบ 75 ปี ในปีหน้า
ประธานประเทศ สปป.ลาว กล่าวยินดีที่ได้ต้อนรับนายกรัฐมนตรีและคณะในการเยือนอย่างเป็นทางการ ชื่นชมความสัมพันธ์ที่ใกล้ชิดระหว่างไทย-ลาว ซึ่งมีความร่วมมืออย่างแนบแน่น มั่นใจว่าการหารือพูดคุยกับนายสอนไซ สีพันดอน นายกรัฐมนตรี สปป. ลาวจะทำให้ความร่วมมือระหว่างกันมีความก้าวหน้า เป็นโอกาสให้ได้พัฒนาเพื่อประโยชน์แก่ประชาชนของทั้งสองประเทศ

ที่มา : https://www.thaigov.go.th/news/contents/details/88905