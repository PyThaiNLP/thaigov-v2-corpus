รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมพิจารณามาตรการ แนวทางยกระดับความปลอดภัยในการให้บริการรถโดยสารไม่ประจำทาง


วันอังคารที่ 8 ตุลาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมพิจารณามาตรการ แนวทางยกระดับความปลอดภัยในการให้บริการรถโดยสารไม่ประจำทาง
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เป็นประธานการประชุมพิจารณามาตรการ แนวทางยกระดับความปลอดภัยในการให้บริการรถโดยสารไม่ประจำทาง (จากกรณีอุบัติเหตุรถบัสทัศนศึกษาไฟไหม้) โดยมี นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก (ขบ.) นายอรรถวิท รักจำรูญ กรรมการ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) และหน่วยงานที่เกี่ยวข้อง ร่วมหารือ ในวันที่ 8 ตุลาคม 2567 ณ ห้องประชุมกระทรวงคมนาคม
นายสุรพงษ์ ปิยะโชติ เปิดเผยว่า เมื่อวันที่ 3 ตุลาคม 2567 นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ได้ลงนามในคำสั่งกระทรวงคมนาคม แต่งตั้งคณะกรรมการพิจารณามาตรการเชิงป้องกันสำหรับการให้บริการขนส่งด้วยรถโดยสารสาธารณะ เพื่อให้ทราบสาเหตุและปัจจัยที่ส่งผล  ให้เกิดอุบัติเหตุจากการให้บริการขนส่งด้วยรถโดยสารสาธารณะ อันจะนำไปสู่การกำหนดมาตรการเชิงป้องกันและแนวทางการปฏิบัติงานของหน่วยงานและผู้มีหน้าที่ที่เกี่ยวข้องของกระทรวงคมนาคม รวมทั้งข้อเสนอแนะอื่น ๆ ที่มีประโยชน์ในการป้องกันไม่ให้เกิดความสูญเสียในลักษณะดังกล่าวซ้ำอีกในอนาคต โดยมีหน้าที่และอำนาจในการศึกษา ตรวจสอบ และวิเคราะห์ตามหลักวิศวกรรม เพื่อหาสาเหตุของอุบัติเหตุและความสูญเสียดังกล่าว เสนอมาตรการเชิงป้องกันทั้งในระยะเร่งด่วนและระยะยาว รวมทั้งแนวทางการปฏิบัติของหน่วยงานและผู้มีหน้าที่ที่เกี่ยวข้อง เพื่อป้องกันไม่ให้เกิดอุบัติเหตุกับการให้บริการขนส่งด้วยรถโดยสารสาธารณะทุกประเภทขึ้นอีกในอนาคต รวมถึงพิจารณาสั่งการ เสนอข้อเสนอแนะอื่น ๆ เพื่อยกระดับความปลอดภัยสำหรับการให้บริการขนส่งด้วยรถโดยสารสาธารณะทุกประเภท และให้รายงานผลการดำเนินงานให้ทราบภายใน 15 วัน นับจากวันที่มีคำสั่งแต่งตั้ง นั้น วันนี้ตนจึงเชิญหน่วยงานที่เกี่ยวข้อง ประกอบด้วย ขบ. บขส. และ ขสมก. มาหารือพิจารณามาตรการ แนวทางยกระดับความปลอดภัยในการให้บริการรถโดยสารสาธารณะทั้งระบบ และได้มีข้อสั่งการ ดังนี้
1. มอบรองปลัดกระทรวงคมนาคม หารือร่วมกับอธิบดีกรมการขนส่งทางบก เกี่ยวกับรายละเอียดการให้มีหน่วยงานกลางร่วมตรวจประเมินความปลอดภัยของรถโดยสารให้เป็นมาตรฐานเดียวกัน
2. การนำระบบเทคโนโลยีเข้ามาใช้ในการบริหารจัดการความปลอดภัย อาทิ การต่อยอดระบบ GPS ให้เชื่อมโยงข้อมูลการตรวจสอบความปลอดภัยของบุคลากรจัดการด้านความปลอดภัยในการขนส่ง (Transport Safety Manager หรือ TSM)
3. ให้ ขบ. บขส. และ ขสมก. ร่วมกันกำหนดมาตรการตรวจรถก่อนออกให้บริการประชาชนทุกครั้ง เพื่อสร้างความมั่นใจให้ประชาชนในการใช้บริการรถโดยสารสาธารณะ
4. พิจารณาแนวทางการกำหนดอายุรถโดยสารสาธารณะให้เป็นมาตรฐานเดียวกัน เพื่อให้เกิดความปลอดภัยสูงสุดต่อประชาชน และยุติธรรมต่อผู้ประกอบการ
“ต้องมีหน่วยงานกลางร่วมตรวจประเมินความพร้อมของรถ เพื่อสร้างความมั่นใจให้กับประชาชน โดยใช้ทรัพยากรที่มีอยู่แล้วมาบริหารจัดการอย่างคุ้มค่า เราจะต้องใช้โอกาสนี้ยกระดับความปลอดภัยรถโดยสารทั้งระบบให้ได้มาตรฐานก่อนออกให้บริการประชาชน” นายสุรพงษ์ ปิยะโชติ กล่าว

ที่มา : https://www.thaigov.go.th/news/contents/details/88909