รัฐบาลไทย-ข่าวทำเนียบรัฐบาล-บสย. ลงพื้นที่เยี่ยมลูกค้า-พนักงาน ประสบอุทกภัย จ.เชียงใหม่ รับฟังปัญหา พร้อมให้ความช่วยเหลือ เร่งฟื้นฟูหลังน้ำลด


วันพุธที่ 9 ตุลาคม 2567
09/10/2567
พิมพ์
บสย. ลงพื้นที่เยี่ยมลูกค้า-พนักงาน ประสบอุทกภัย จ.เชียงใหม่ รับฟังปัญหา พร้อมให้ความช่วยเหลือ เร่งฟื้นฟูหลังน้ำลด
บสย. ลงพื้นที่เยี่ยมกิจการ และให้กำลังใจลูกค้า บสย. พร้อมแนะนำมาตรการให้ความช่วยเหลือในการฟื้นฟูกิจการหลังน้ำลด พร้อมกันนี้ ยังได้เดินทางไปยังสำนักงานเขตภาคเหนือตอนบน บสย. เพื่อให้กำลังใจ พร้อมมอบเงินช่วยเหลือพนักงาน บสย. ที่ได้รับผลกระทบจากอุทกภัย
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) นางดุสิดา ทัพวงษ์ รองผู้จัดการทั่วไปอาวุโส สายงานบริหารช่องทางและพัฒนาผู้ประกอบการ นายกิตติพงษ์ บุรณศิริ รองผู้จัดการทั่วไป สายงานกลยุทธ์และผลิตภัณฑ์ และสำนักงานเขตภาคเหนือตอนบน ลงพื้นที่เยี่ยมกิจการ และให้กำลังใจลูกค้า บสย. นายธนศาล คำเรืองฤทธิ์ กรรมการผู้จัดการ บริษัท โกลด์มิลค์ จำกัด เจ้าของผลิตภัณฑ์นมพร้อมดื่มแบรนด์ Goldmilk Guernsey ซึ่งมีโรงงานตั้งอยู่ใน อ.สารภี จ.เชียงใหม่ เพื่อรับฟังปัญหาและผลกระทบที่ได้รับจากเหตุการณ์อุทกภัยในครั้งนี้ พร้อมแนะนำมาตรการให้ความช่วยเหลือของ บสย. สำหรับลูกค้า ในการฟื้นฟูกิจการหลังน้ำลด โดยจากนี้บริษัทมีแผนลงทุนเพื่อปรับปรุงพื้นที่โรงงาน ป้องกันภัยพิบัติที่อาจจะเกิดขึ้นในอนาคต เพื่อไม่ให้กระทบต่อธุรกิจจนต้องหยุดชะงัก พร้อมกันนี้ ยังได้เดินทางไปยังสำนักงานเขตภาคเหนือตอนบน บสย. เพื่อให้กำลังใจ พร้อมมอบเงินช่วยเหลือพนักงาน บสย. ที่ได้รับผลกระทบจากอุทกภัย เมื่อวันที่ 8 ตุลาคม 2567
ทั้งนี้ เพื่อให้ความช่วยเหลือกับ “กลุ่มเปราะบาง” ในพื้นที่ภาคเหนือที่ได้รับผลกระทบจากอุทกภัย บสย. ได้มอบเงินสนับสนุนการเปิด “ศูนย์บริการซ่อมวีลแชร์ และอุปกรณ์สำหรับคนพิการ” ซึ่งตั้งอยู่ในจังหวัดเชียงราย เพื่อช่วยเหลือ “กลุ่มเปราะบาง” คนพิการ ผู้สูงอายุ และผู้นั่งวีลแชร์ ที่ได้รับผลกระทบจากอุทกภัยในพื้นที่ภาคเหนือ ภายใต้กิจกรรม “บสย. ร่วมฟื้นฟู ดูแลด้วยใจ”  โดยได้รับการสนับสนุนจาก 2 หน่วยงาน ได้แก่ มูลนิธิคนพิการไทย สนับสนุนอะไหล่ซ่อมราคาต้นทุน และสมาคมคนพิการทางการเคลื่อนไหวหรือร่างกาย จ.เชียงราย สนับสนุนสถานที่ และทีมช่างคนพิการในพื้นที่ จ.เชียงราย
นอกจากนี้ เพื่อให้การช่วยเหลือ SMEs ผู้ประสบภัยน้ำท่วม ครอบคลุมทุกกลุ่ม ทั้งลูกค้า-ลูกหนี้ และผู้ประกอบการ SMEs ที่ได้รับผลกระทบ ปัจจุบัน บสย. ได้จัด 3 มาตรการเร่งด่วน ดังนี้
1. มาตรการช่วยลูกค้า บสย. พักชำระค่าธรรมเนียมและค่าจัดการค้ำประกัน 6 เดือน สำหรับ SMEs ลูกค้า บสย. ที่จะครบกำหนดชำระ ระหว่างวันที่ 23 สิงหาคม - 31 ตุลาคม 2567
2. มาตรการช่วยลูกหนี้ บสย. พักชำระค่างวด 6 เดือน สำหรับ SMEs ลูกหนี้ บสย. ที่อยู่ในระหว่างผ่อนชำระตามแผนปรับโครงสร้างหนี้ และไม่ผิดนัดชำระหนี้ ระยะเวลารับคำขอตั้งแต่วันนี้ ถึง 31 ตุลาคม 2567
3. มาตรการเสริมสภาพคล่อง โครงการค้ำประกันสินเชื่อ SMEs ฟื้นฟู No One Left Behind โครงการค้ำประกันสินเชื่อดอกเบี้ยถูก วงเงิน 1,000 ล้านบาท ภายใต้โครงการค้ำประกันสินเชื่อ PGS 11 “บสย. SMEs ยั่งยืน” ค้ำประกันตั้งแต่ 1 หมื่น – 2 ล้านบาทต่อราย อัตราค่าธรรมเนียม 1.25% ต่อปี ฟรี! ค่าธรรมเนียม 3 ปีแรก พร้อมยกเว้นค่าดำเนินการค้ำประกันตลอดโครงการ เพื่อช่วยลดภาระทางการเงินให้กับ SMEs ที่ต้องการขอสินเชื่อเพื่อฟื้นฟูกิจการกับสถาบันการเงินหลังน้ำท่วม สามารถเข้าถึงสินเชื่อได้ง่ายขึ้น ผ่านกลไกการค้ำประกันของ บสย. โดยเปิดรับคำขอค้ำประกันตั้งแต่วันนี้ ถึง 30 เม.ย. 2568
สำหรับผู้ประกอบการ SMEs ลูกค้า และลูกหนี้ บสย. ที่อยู่ในพื้นที่ประสบอุทกภัยตามประกาศของ กรมป้องกันและบรรเทาสาธารณภัย สามารถปรึกษาหรือสอบถามข้อมูลเพิ่มเติมและรายละเอียดการเข้าร่วมมาตรการ ได้ที่สำนักงานเขตในพื้นที่ หรือ ช่องทาง LINE OA TCG First: @tcgfirst และ บสย. Call Center โทร. 02-890-9999

ที่มา : https://www.thaigov.go.th/news/contents/details/88940