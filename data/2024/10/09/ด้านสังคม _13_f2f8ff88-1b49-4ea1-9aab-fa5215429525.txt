รัฐบาลไทย-ข่าวทำเนียบรัฐบาล-ปลัด สธ. กำชับ สสจ.เร่งเบิกจ่ายค่าเสี่ยงภัยโควิด 3.1 พันล้านบาท ให้บุคลากรในสังกัดให้แล้วเสร็จใน 31 ต.ค.นี้


วันพุธที่ 9 ตุลาคม 2567
ปลัด สธ. กำชับ สสจ.เร่งเบิกจ่ายค่าเสี่ยงภัยโควิด 3.1 พันล้านบาท ให้บุคลากรในสังกัดให้แล้วเสร็จใน 31 ต.ค.นี้
ปลัดกระทรวงสาธารณสุข เผย สำนักงบประมาณอนุมัติโอนเงินจัดสรรงบกลาง “ค่าเสี่ยงภัยโควิด” ค้างจ่าย ต.ค. 2564 - ก.ย. 2565 จำนวน 3,849.30 ล้านบาทแล้ว
โดยเป็นของหน่วยงานในสังกัดสำนักงานปลัดกระทรวงสาธารณสุข 3,137.84 ล้านบาท กำชับสำนักงานสาธารณสุขจังหวัดทุกแห่งเร่งเบิกจ่ายให้แก่บุคลากรทางการแพทย์โดยเร็ว ให้แล้วเสร็จภายใน 31 ตุลาคม 2567 ล่าสุดมีการเบิกจ่ายไปแล้ว 74.27%
วันนี้ (9 ตุลาคม 2567) นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า ตามที่คณะรัฐมนตรี (ครม.) มีมติเมื่อวันที่ 24 กันยายน 2567 อนุมัติงบประมาณรายจ่ายประจำปีงบประมาณ พ.ศ. 2567 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 3,849.30 ล้านบาท เพื่อเป็นค่าใช้จ่ายสำหรับบุคลากรทางการแพทย์และสาธารณสุขที่ปฏิบัติงานเฝ้าระวัง สอบสวน ป้องกัน ควบคุมและรักษาผู้ป่วยโรคติดเชื้อไวรัสโคโรนา 2019  (COVID - 19) ค้างจ่าย ของหน่วยงานในสังกัดกระทรวงสาธารณสุขและนอกสังกัดกระทรวงสาธารณสุข ที่ปฏิบัติงานระหว่างเดือนตุลาคม 2564 - เดือนกันยายน 2565 หรือค่าเสี่ยงภัยโควิดนั้น ที่ผ่านมา นายสมศักดิ์ เทพสุทิน รัฐมนตรีว่าการกระทรวงสาธารณสุข ได้กำชับให้มีการเบิกจ่ายให้แก่บุคลากรทางการแพทย์และสาธารณสุขโดยเร็วที่สุด เนื่องจากต้องรอค่าตอบแทนเสี่ยงภัยส่วนนี้มานาน หลังจากเสียสละทุ่มเทปฏิบัติงานหนักอย่างต่อเนื่องในช่วงการระบาดของโรคโควิด 19
นพ.โอภาสกล่าวต่อว่า ขณะนี้สำนักงบประมาณได้อนุมัติงวดเงินจัดสรรแล้ว โดยในจำนวนนี้เป็นค่าตอบแทนเสี่ยงภัยบุคลากรของหน่วยงานในสังกัดสำนักงานปลัดกระทรวงสาธารณสุข 3,137.84 ล้านบาท ซึ่งเมื่อวันที่ 7 ตุลาคมที่ผ่านมา สำนักงานปลัดกระทรวงสาธารณสุข โดยกองบริหารการคลัง ได้ทำหนังสือถึงนายแพทย์สาธารณสุขจังหวัดทุกจังหวัด แจ้งเรื่องสำนักงานปลัดกระทรวงสาธารณสุขได้อนุมัติให้โอนเงินจัดสรรประจำปีงบประมาณ พ.ศ. 2567 (กันเงินไว้เบิกเหลื่อมปี) งบกลางค่าเสี่ยงภัยโควิด 19 และขอให้สำนักงานสาธารณสุขจังหวัดเร่งดำเนินการเบิกจ่ายให้แก่บุคลากรทางการแพทย์โดยเร็วที่สุด ให้แล้วเสร็จภายในวันที่ 31 ตุลาคม 2567 ทั้งนี้ จากการตรวจสอบข้อมูลล่าสุด พบว่ามีการเบิกจ่ายไปแล้ว 2,330.48 ล้านบาท หรือประมาณ 74.27%
******************************************************* 9 ตุลาคม 2567

ที่มา : https://www.thaigov.go.th/news/contents/details/88949