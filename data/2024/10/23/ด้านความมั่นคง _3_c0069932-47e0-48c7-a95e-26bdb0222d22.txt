รัฐบาลไทย-ข่าวทำเนียบรัฐบาล-มท.4 เยี่ยมให้กำลังใจ ตชด. ที่ได้รับบาดเจ็บจากเหตุการณ์ปะทะกลุ่มขบวนการค้ายาเสพติดรายใหญ่ ในพื้นที่ จังหวัดเชียงราย


วันอังคารที่ 22 ตุลาคม 2567
22/10/2567
พิมพ์
มท.4 เยี่ยมให้กำลังใจ ตชด. ที่ได้รับบาดเจ็บจากเหตุการณ์ปะทะกลุ่มขบวนการค้ายาเสพติดรายใหญ่ ในพื้นที่ จังหวัดเชียงราย
มท.4 เยี่ยมให้กำลังใจ ตชด. ที่ได้รับบาดเจ็บจากเหตุการณ์ปะทะกลุ่มขบวนการค้ายาเสพติดรายใหญ่ ในพื้นที่ จังหวัดเชียงราย
วันที่ 22 ตุลาคม 2567 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ส่วนหน้า (ศปช.ส่วนหน้า) จังหวัดเชียงราย พร้อมด้วย นายประเสริฐ  จิตต์พลีชีพรองผู้ว่าราชการจังหวัดเชียงราย นายอภิกิต ฉ.โรจน์ประเสริฐ รองเลขาธิการ ป.ป.ส. พ.ต.อ.โสภณ ม่วงเฟื่อง ผกก.สก.เมืองเชียงราย พร้อมหน่วยงานที่เกี่ยวข้อง เข้าเยี่ยมให้กำลังใจ ส.ต.อ.ณัชพล สุขไพศาลกุล ผบ.หมู่ ทำหน้าที่ชุดปราบปรามยาเสพติด กองร้อยตำรวจตระเวนชายแดนที่ 327 หลังจากถูกขบวนการค้ายาเสพติดใช้อาวุธปืนไม่ทราบชนิดยิงใส่จนได้รับบาดเจ็บบริเวณแขนขวา โดยได้เข้ารับการรักษาที่โรงพยาบาลแม่จันและส่งต่อมายังโรงพยาบาลเชียงรายประชานุเคราะห์
โดยเหตุเกิดเมื่อวันที่ 19 ตุลาคม 2567 ตชด.327 สืบทราบว่าจะมีการลักลอบลำเลียงยาเสพติด โดยใช้รถยนต์กระบะยี่ห้อโตโยต้า รุ่นวีโก้ สีบรอนซ์ ขับมาจากเขตอำเภอแม่ฟ้าหลวง จว.เชียงราย มุ่งหน้าไปยังอำเภอแม่จัน จว.เชียงราย โดยใช้เส้นทางบ้านสามสูง โดยผ่านเส้นทางรองบ้านอาแบ – บ้านจะหยี หวังหลบเลี่ยงด่าน จึงวางแผนจับกุม กระทั่งเวลา 18.00 น.ก็ตรวจพบรถยนต์รถยนต์คันดังกล่าววิ่งมาตามเส้นทางก่อนถึงปากทางเข้าหมู่บ้านจะหยี อ.แม่จัน ประมาณ 200 เมตร ตชด.จึงเรียกหยุดเพื่อขอตรวจค้น คนขับกลับเร่งเครื่องหลบหนีพุ่งชนตำรวจ พร้อมยิงอาวุธปืนไม่ทราบขนาดมายังเจ้าหน้าที่เพื่อเปิดทางหลบหนี กระสุนปืนจากคนร้ายถูก ส.ต.อ.ณัชพลฯ เข้าที่แขนขวา 1 นัด
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวให้กำลังใจ ส.ต.อ.ณัชพล ว่า ขอส่งกำลังใจให้ และขอชื่นชมว่าพวกเราทุกคนกล้าหาญมาก ที่สกัดกั้นขบวนขนยาเสพติดในครั้งนี้ได้ เพราะถ้าหากยาเสพติดล็อตนี้ทะลักเข้าสู่ชั้นในของประเทศ จะสร้างปัญหาให้กับสังคมได้อีกมากมาย เดี๋ยวตนจะเรียนให้ท่านนายกรัฐมนตรี นางสาวแพทองธาร ชินวัตร ทราบ ว่าเราทำงานกันอย่างเต็มที่ หลังจากนี้ ขอให้พักรักษาตัวให้สุขภาพกลับมาแข็งแรง เพื่อพร้อมที่จะกลับมาปฏิบัติหน้าที่ได้อีกครั้ง

ที่มา : https://www.thaigov.go.th/news/contents/details/89425