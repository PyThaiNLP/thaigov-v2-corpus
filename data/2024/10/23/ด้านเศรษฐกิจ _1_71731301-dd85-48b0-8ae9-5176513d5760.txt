รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม วางพวงมาลาถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว เนื่องในวันปิยมหาราช พุทธศักราช 2567


วันพุธที่ 23 ตุลาคม 2567
นายชยธรรม์ พรหมศร ปลัดกระทรวงคมนาคม วางพวงมาลาถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว เนื่องในวันปิยมหาราช พุทธศักราช 2567
....
วันนี้ (23 ตุลาคม 2567) เวลา 08.00 น. นายชยธรรม์ พรหมศร ปลัดกระทรวงคมนาคม วางพวงมาลาถวายราชสักการะพระบรมราชานุสรณ์พระบาทสมเด็จพระจุลจอมเกล้าเจ้าอยู่หัว เนื่องในวันปิยมหาราช พุทธศักราช 2567 เพื่อน้อมรำลึกถึงพระมหากรุณาธิคุณ ที่ทรงมีต่อปวงชนชาวไทยเป็นล้นพ้นอย่างหาที่สุดมิได้ ณ พระบรมราชานุสรณ์พระบาทสมเด็จพระจุลจอมเกล้าเจ้าอยู่หัว พระลานพระราชวังดุสิต
วันปิยมหาราช ตรงกับวันที่ 23 ตุลาคม ของทุกปี เป็นวันคล้ายวันสวรรคตของพระบาทสมเด็จพระจุลจอมเกล้าเจ้าอยู่หัว แห่งราชวงศ์จักรี เพื่อเป็นการน้อมรำลึกถึงพระมหากรุณาธิคุณและคุณูปการอันใหญ่หลวงที่มีต่อปวงชนชาวไทย ได้แก่ ด้านการศึกษา การคมนาคม การต่างประเทศ การปกครอง การสื่อสาร การไปรษณีย์โทรเลข การวางระบบโครงสร้างพื้นฐานของประเทศ และทรงประกาศเลิกทาส พระองค์จึงทรงเป็นที่รักใคร่อย่างยิ่งของปวงชนชาวไทยและชาวต่างประเทศ จึงได้รับการถวายพระราชสมัญญานามว่า “สมเด็จพระปิยมหาราช” ซึ่งมีความหมายว่า “พระมหากษัตริย์อันทรงเป็นที่รักยิ่งของปวงชนชาวไทย” ดังนั้น รัฐบาลจึงได้ประกาศให้วันที่ 23 ตุลาคม ของทุกปีเป็น “วันปิยมหาราช”

ที่มา : https://www.thaigov.go.th/news/contents/details/89433