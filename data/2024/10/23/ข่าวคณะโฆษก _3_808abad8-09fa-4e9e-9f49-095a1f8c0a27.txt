รัฐบาลไทย-ข่าวทำเนียบรัฐบาล-นายกฯ “แพทองธาร” ปลื้ม  ประชาชนเชื่อมั่น พอใจรัฐบาลบริหารจัดการท่องเที่ยว ย้ำ ปี 68 ตั้งเป้าสร้างรายได้จากการท่องเที่ยวเพิ่มขึ้น 7.5% รวม 3.4 ล้านล้านบาท 


วันพุธที่ 23 ตุลาคม 2567
23/10/2567
พิมพ์
นายกฯ “แพทองธาร” ปลื้ม  ประชาชนเชื่อมั่น พอใจรัฐบาลบริหารจัดการท่องเที่ยว ย้ำ ปี 68 ตั้งเป้าสร้างรายได้จากการท่องเที่ยวเพิ่มขึ้น 7.5% รวม 3.4 ล้านล้านบาท
นายกฯ “แพทองธาร” ปลื้ม  ประชาชนเชื่อมั่น พอใจรัฐบาลบริหารจัดการท่องเที่ยว ย้ำ ปี 68 ตั้งเป้าสร้างรายได้จากการท่องเที่ยวเพิ่มขึ้น 7.5% รวม 3.4 ล้านล้านบาท คาดนทท.ต่างชาติกว่า 40 ล้านคนเดินทางมาเที่ยวในไทย
วันนี้ (23 ต.ค.67) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยถึงผลสำรวจความคิดเห็น ของนอร์ทกรุงเทพโพล มหาวิทยาลัยนอร์ทกรุงเทพ ซึ่งสำรวจประชาชนถึงความพึงพอใจต่อการบริหารจัดการท่องเที่ยวของรัฐบาลชุดปัจจุบันเพียงใด พบว่าประชาชนร้อยละ 61.2 พอใจต่อการบริหารจัดการการท่องเที่ยว และประชาชนร้อยละ 55.7 เชื่อมั่นว่ารัฐบาลบริหารจัดการท่องเที่ยวไทยดีขึ้นกว่าในปีที่ผ่านมา สะท้อนให้เห็นถึงความเชื่อมั่นของประชาชนต่อการบริหารงานของรัฐบาล ภายใต้การนำของนางสาวแพทองธาร ชินวัตร นายกรัฐมนตรี
โฆษกประจำสำนักนายกรัฐมนตรี ย้ำว่า ในปี 2568 รัฐบาลตั้งเป้าหมายที่จะสร้างรายได้จากการท่องเที่ยวให้เพิ่มขึ้น 7.5% และตั้งเป้าหมายรวมไว้ที่ 3.4 ล้านล้านบาท พร้อมคาดการณ์ว่าจะมีนักท่องเที่ยวต่างชาติกว่า 40 ล้านคน ซึ่งจะมีการเดินทางภายในประเทศมากกว่า 205 ล้านครั้ง ทั้งในแหล่งท่องเที่ยวที่มีชื่อเสียงระดับโลก และสถานที่อันน่าค้นหา (Hidden Gems) โดยเป้าหมายเหล่านี้ ไม่ได้เป็นเพียงตัวเลขแต่เป็นตัวแทนของความทุ่มเทอย่างต่อเนื่องของรัฐบาลในการทำให้ประเทศไทยเป็นจุดหมายปลายทางระดับโลก ที่มีชื่อเสียงในด้านมรดกทางวัฒนธรรมอันล้ำค่า ความงดงามทางธรรมชาติ และการต้อนรับนักท่องเที่ยวอย่างอบอุ่น
“นายกรัฐมนตรีผลักดันการทำงานของรัฐบาลด้านการท่องเที่ยวมาต่อเนื่อง ซึ่งผลสำรวจความคิดเห็นถือเป็นกำลังใจ และเป็นแรงผลักดันที่สำคัญ ให้รัฐบาลเดินหน้าทำงานยกระดับการท่องเที่ยวของไทยให้เป็นเป้าหมายสำคัญของนักท่องเที่ยวต่างชาติเดินทางมาท่องเที่ยว เพื่อสร้างรายจากการท่องเที่ยวให้เพิ่มขึ้น” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/89442