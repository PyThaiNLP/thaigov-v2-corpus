รัฐบาลไทย-ข่าวทำเนียบรัฐบาล-"อนุทิน" นำคณะเข้าพบนายกรัฐมนตรีกัมพูชา ย้ำสัมพันธ์อันแน่นแฟ้น ชูจุดแข็งค้าชายแดน แปลงวัฒนธรรมที่คล้ายคลึงเป็นซอฟท์เพาเวอร์ร่วม ผลักดันเศรษฐกิจท่องเที่ยว เกิดประโยชน์กับประชาชน


วันพุธที่ 23 ตุลาคม 2567
23/10/2567
พิมพ์
"อนุทิน" นำคณะเข้าพบนายกรัฐมนตรีกัมพูชา ย้ำสัมพันธ์อันแน่นแฟ้น ชูจุดแข็งค้าชายแดน แปลงวัฒนธรรมที่คล้ายคลึงเป็นซอฟท์เพาเวอร์ร่วม ผลักดันเศรษฐกิจท่องเที่ยว เกิดประโยชน์กับประชาชน
"อนุทิน" นำคณะเข้าพบนายกรัฐมนตรีกัมพูชา ย้ำสัมพันธ์อันแน่นแฟ้น ชูจุดแข็งค้าชายแดน แปลงวัฒนธรรมที่คล้ายคลึงเป็นซอฟท์เพาเวอร์ร่วม ผลักดันเศรษฐกิจท่องเที่ยว เกิดประโยชน์กับประชาชน 2 ประเทศ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (23 ต.ค. 67) เวลา 11.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย ได้นำคณะ เข้าพบเยี่ยมคารวะ สมเด็จมหาบวรธิบดี ฮุน มาเนต (Samdech Moha Borvor Thipadei Hun Manet) นายกรัฐมนตรีราชอาณาจักรกัมพูชา ณ Peace Palace ทำเนียบรัฐบาล กรุงพนมเปญ ในโอกาสที่นายอนุทิน นำคณะเข้าร่วมการประชุมคณะผู้ว่าราชการจังหวัดชายแดนไทย – กัมพูชา ครั้งที่ 8
นายอนุทิน กล่าวว่า การเดินทางเข้าเยี่ยมคารวะครั้งนี้ได้นำความปรารถนาดีจาก น.ส.แพทองธาร ชินวัตร นายกรัฐมนตรี มายังนายกรัฐมนตรีกัมพูชาและคณะด้วย เพื่อเป็นการยืนยันในความปรารถนาดีต่อกันระหว่าง 2 ประเทศ โดย น.ส.แพทองธาร ได้ฝากเยี่ยมเยียนและกล่าวว่าในโอกาสที่เหมาะสมนายกรัฐมนตรีจะเดินทางมาเยือนกัมพูชาด้วยตนเองเนื่องด้วยมีแผนการเยือนอยู่แล้ว
ทั้งนี้ ด้วยความสัมพันธ์อันดีของทั้ง 2 ฝ่าย ทางการไทยเองมีความมุ่งมั่น ตั้งใจที่จะผลักดันความร่วมมือในทุกมิติให้สำเร็จตามวัตถุประสงค์ และเชื่อมั่นว่าด้วยความสัมพันธ์ที่เข้มแข็งทั้งด้านการทูต การทหาร และเศรษฐกิจชายแดน จะทำให้ทุกความร่วมมือสำเร็จลุล่วง
"กัมพูชาและไทย มีวัฒนธรรมที่คล้ายคลึงกัน เราจะใช้โอกาสนี้ในการขยายและพัฒนาด้านวัฒนธรรม สร้างสรรค์พื้นฐานเดียวกันนี้ให้เป็นซอฟท์เพาเวอร์ที่ดีร่วมกันเพื่อให้เกิดประโยชน์ต่อเศรษฐกิจ การท่องเที่ยว เกิดเป็นงานและอาชีพของประชาชนทั้ง 2 ประเทศ" นายอนุทิน กล่าว
ทางด้าน สมเด็จมหาบวรธิบดี ฮุน มาเนต ได้ขอบคุณรองนายกรัฐมนตรีของไทยที่นำคณะมาเยือน และกล่าวว่า ทราบถึงการประชุมคณะผู้ว่าราชการจังหวัดชายแดนไทย – กัมพูชา ครั้งที่ 8 ที่จะมีขึ้นในวันที่ 24 ต.ค. นี้ โดยยินดีที่จะช่วยเหลือเพื่อให้การพูดคุยในทุกประเด็นสำเร็จลุล่วง โดยเฉพาะในประเด็นที่เกี่ยวกับการปฏิบัติตามกฏหมายอย่างเคร่งครัด และจะร่วมมือกับทางการไทยในการต่อต้านอาชญากรรม และการกระทำที่ผิดกฎหมายอื่นๆ
นายกรัฐมนตรีกัมพูชา กล่าวว่า ภายหลังจากการได้พบหารือแบบทวิภาคีกับ น.ส.แพทองธาร ชินวัตร นายกรัฐมนตรี ของไทยในช่วงการประชุมอาเซียนซัมมิท ที่นครหลวงเวียงจันทน์ สปป.ลาว แล้ว ก็รอการเยือนกัมพูชาอย่างเป็นทางการของนายกรัฐมนตรีไทย เพื่อสานต่อความร่วมมือในประเด็นที่ได้หารือให้เกิดเป็นรูปธรรม และด้วยความสัมพันธ์อันดีด้านชายแดนเป็นสามารถพัฒนาการค้าชายแดนให้เป็นจุดแข็งร่วมกัน โดยเฉพาะการพัฒนาด่านหนองเอี่ยน-สตึงบท ให้เกิดการมีส่วนร่วมและเกิดประโยชน์กับประชาชนทั้ง 2 ฝ่าย
น.ส.ไตรศุลี กล่าวว่า ในตอนท้ายทั้ง 2 ฝ่ายยังได้แสดงความยินดีและแสดงถึงความพร้อมร่วมกันในการสานต่อกิจกรรมที่หลากหลายในทุกระดับ เพื่อกระชับความสัมพันธ์ที่ให้แน่นแฟ้นในโอกาสที่ ไทย - กัมพูชา จะครบรอบ 75 ปีแห่งการสถาปนาความสัมพันธ์ทางการทูตในปี 2568 ที่จะมาถึง
สำหรับคณะผู้เข้าร่วมเยี่ยมคารวะนายกรัฐราชอาณาจักรกัมพูชาพร้อมกับรองนายกรัฐมนตรีและ รมว.มหาดไทย ประกอบด้วย นายอรรษิษฐ์ สัมพันธรัตน์ ปลัดกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย น.ส.เอกอร คุณาเจริญ อุปทูตฯ สถานเอกอัครราชทูตไทย ณ กรุงพนมเปญ นายขจร ศรีชวโนทัย อธิบดีกรมส่งเสริมการปกครองท้องถิ่น และพลโทณัฐพงษ์ เพราแก้ว เจ้ากรมชายแดนทหาร กองบัญชาการกองทัพไทย

ที่มา : https://www.thaigov.go.th/news/contents/details/89441