รัฐบาลไทย-ข่าวทำเนียบรัฐบาล-มท. เตรียมพร้อมจัดประชุมคณะผู้ว่าราชการจังหวัดชายแดนไทย - กัมพูชา 24 ต.ค. มุ่งกระชับสัมพันธ์จังหวัดชายแดน 2 ประเทศ


วันอังคารที่ 22 ตุลาคม 2567
22/10/2567
พิมพ์
มท. เตรียมพร้อมจัดประชุมคณะผู้ว่าราชการจังหวัดชายแดนไทย - กัมพูชา 24 ต.ค. มุ่งกระชับสัมพันธ์จังหวัดชายแดน 2 ประเทศ
มท. เตรียมพร้อมจัดประชุมคณะผู้ว่าราชการจังหวัดชายแดนไทย - กัมพูชา 24 ต.ค. มุ่งกระชับสัมพันธ์จังหวัดชายแดน 2 ประเทศ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ในวันที่ 24 ต.ค. 67 จะมีการประชุมคณะผู้ว่าราชการจังหวัดชายแดนไทย – กัมพูชา ครั้งที่ 8 โดยมีนายอนุทิน ชาญวีรกูล รองนายกรัฐมนตรีและ รมว.มหาดไทย และ ฯพณฯ อภิสันติบัณฑิต ซอร์ ซกคา (H.E. Mr. Abhisantibindit Sar Sokha) รองนายกรัฐมนตรีและรัฐมนตรีว่าการกระทรวงมหาดไทยแห่งราชอาณาจักรกัมพูชา เป็นประธานร่วม ณ กรุงพนมเปญ ราชอาณาจักรกัมพูชา
อย่างไรก็ตาม ก่อนการประชุมหลักจะเริ่มขึ้น การประชุมย่อยชุดต่าง ๆ ได้เริ่มขึ้นตั้งแต่วันนี้ (22 ต.ค. 67) โดยในเวลา 14.00 น. ได้มีการประชุมของฝ่ายเลขานุการร่วม ซึ่งการประชุมนายชำนาญวิทย์ เตรัตน์ รองปลัดกระทรวงมหาดไทย หัวหน้าคณะเลขานุการฝ่ายไทย เป็นประธานการประชุมร่วมกับ ฯพณฯ ซัว ปรารถนา (H.E. Mr. Suos Prathna) อธิบดีกรมการปกครอง กระทรวงมหาดไทย แห่งราชอาณาจักรกัมพูชา ณ โรงแรม Sokha Phnom Penh Hotel & Residence กรุงพนมเปญ ราชอาณาจักรกัมพูชา
นายชำนาญวิทย์ กล่าวว่า การประชุมคณะเลขานุการร่วมไทย - กัมพูชา ในวันนี้เป็นการหารือเพื่อจัดทำร่างบันทึกการประชุมและการเตรียมการด้านพิธีการ ซึ่งมั่นใจว่าการหารือทั้ง 2 ฝ่ายจะประสบความสำเร็จเป็นอย่างดีเหมือนทุกครั้งที่ผ่านมา
ฯพณฯ ซัว ปรารถนา (H.E. Mr. Suos Prathna) กล่าวว่า การเตรียมความพร้อมในวันนี้ จะเป็นส่วนสำคัญในการขับเคลื่อนการประชุมคณะผู้ว่าราชการจังหวัดชายแดน ไทย - กัมพูชา ครั้งที่ 8 ให้ประสบความสำเร็จอย่างสูงสุด และส่งเสริมความสัมพันธ์อันดีระหว่างท้องถิ่นของกัมพูชา และไทยให้เกิดผลสำเร็จอย่างเป็นรูปธรรม
น.ส.ไตรศุลี กล่าวว่า การประชุมวันนี้เป็นไปด้วยความเรียบร้อย โดยในวันพรุ่งนี้ ( 23 ต.ค. 67) จะมีการประชุมหัวหน้าคณะเจ้าหน้าที่อาวุโสระดับสูง (Senior Officials Meeting Agenda หรือ SOM) โดยมีนายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมร่วมฝ่ายไทย และมี ฯพณฯ บุน ฮุน (H.E. Mr. Bun Honn) รัฐมนตรีช่วยว่าการกระทรวงมหาดไทย แห่งราชอาณาจักรกัมพูชา หัวหน้าคณะเจ้าหน้าที่ระดับสูงฝ่ายกัมพูชา เป็นประธานการประชุมร่วมฝ่ายกัมพูชา
สำหรับ วันที่ 24 ต.ค. 67 เป็นการประชุมคณะผู้ว่าราชการจังหวัดชายแดนไทย – กัมพูชา ครั้งที่ 8 นอกจาก นายอนุทิน รองนายกรัฐมนตรีและ รมว.มหาดไทย และ ฯพณฯ อภิสันติบัณฑิต ซอร์ ซกคา รองนายกรัฐมนตรีและรัฐมนตรีว่าการ กระทรวงมหาดไทยแห่งราชอาณาจักรกัมพูชา เป็นประธานร่วมกันแล้ว จะมีคณะผู้แทนฝ่ายไทย มาจากหน่วยงานต่าง ๆ ประกอบด้วย กระทรวงมหาดไทย กระทรวงการต่างประเทศ กระทรวงกลาโหม กองบัญชาการทัพไทย กองทัพบก สำนักงานตำรวจแห่งชาติ สำนักงานสภาความมั่นคงแห่งชาติ กระทรวงแรงงาน กระทรวงการท่องเที่ยวและกีฬา กระทรวงทรัพยากรและสิ่งแวดล้อม และคณะผู้บริหารจากจังหวัดชายแดนไทย - กัมพูชา จำนวน 7 จังหวัด ได้แก่ จังหวัดตราด จันทบุรี บุรีรัมย์ ศรีสะเกษ สระแก้ว สุรินทร์ และอุบลราชธานี เข้าร่วมด้วย
ข้อมูลจาก กองการต่างประเทศ สป.มท.

ที่มา : https://www.thaigov.go.th/news/contents/details/89423