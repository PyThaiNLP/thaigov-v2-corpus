รัฐบาลไทย-ข่าวทำเนียบรัฐบาล-กรมที่ดิน ตั้งกรรมการสอบเจ้าหน้าที่รังวัดที่ดิน ชลบุรี หลังเกิดกรณีบุกจับและตั้งข้อหาเรียกรับเงิน 


วันอังคารที่ 22 ตุลาคม 2567
22/10/2567
พิมพ์
กรมที่ดิน ตั้งกรรมการสอบเจ้าหน้าที่รังวัดที่ดิน ชลบุรี หลังเกิดกรณีบุกจับและตั้งข้อหาเรียกรับเงิน
กรมที่ดิน ตั้งกรรมการสอบเจ้าหน้าที่รังวัดที่ดิน ชลบุรี หลังเกิดกรณีบุกจับและตั้งข้อหาเรียกรับเงิน "อนุทิน" ชี้หากพบผิดจริง ลงโทษเด็ดขาดทั้งตามกฎหมาย และโทษวินัย ข้าราชการมหาดไทยต้องเป็นที่พึ่งไม่ใช่รังแกประชาชน
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรี และ รมว.มหาดไทย ได้รับทราบถึงกรณีที่ช่วงบ่ายวันนี้ (22 ต.ค. 67) เจ้าหน้าที่สำนักงานคณะกรรมการป้องกันและปราบปรามการทุจริตในภาครัฐ (สำนักงาน ป.ป.ท.) กองบังคับการป้องกันปราบปรามการทุจริตและประพฤติมิชอบ (บก.ปปป.) และสำนักงานป้องกันและปราบปรามการทุจริตแห่งชาติ (ป.ป.ช.) ได้ร่วมกันเข้าจับกุมหัวหน้าช่างรังวัด จังหวัดชลบุรี พร้อมตั้งข้อหาจากกรณีเรียกรับเงินแลกกับการรังวัดแบ่งแยกที่ดินโครงการหมู่บ้านจัดสรร แปลงละ 2,000 บาท โดยนายอนุทิน ได้กำชับให้กรมที่ดิน ในฐานะหน่วยงานต้นสังกัดเร่งดำเนินการ เพื่อให้เกิดความโปร่งใส ไม่ให้เกิดข้อกังขาจากสังคม ต่อการปฏิบัติงานของเจ้าหน้าที่
ทั้งนี้ กรมที่ดิน ได้รายงานให้นายอนุทิน และผู้บริหารกระทรวงมหาดไทยทราบว่า ช่างรังวัดที่ถูกจับกุมตามข่าวที่เผยแพร่ในสื่อมวลชน เป็นข้าราชการสังกัดสำนักงานที่ดิน จังหวัดชลบุรี ทันทีที่ปรากฎข่าวทางกรมที่ดินได้มีคำสั่งให้ข้าราชการราดังกล่าวมาช่วยราชการที่กรมที่ดิน กรุงเทพมหานคร พร้อมทั้งตั้งคณะกรรมการสอบสวนข้อเท็จจริง ซึ่งมีผู้ตรวจราชการกรมเป็นประธาน โดยให้รายงานการสอบสวนข้อเท็จจริงภายใน 15 วัน
น.ส.ไตรศุลี กล่าวว่า นายอนุทินได้ให้แนวทางกับกรมที่ดินว่า เกี่ยวกับกรณีที่เกิดขึ้นให้ดำเนินการด้วยความโปร่งใส หากพบว่าเป็นการทำผิดจริงให้ลงโทษทั้งตามกฎหมาย และโทษวินัย ไม่มีละเว้นเด็ดขาด เพื่อไม่ให้เป็นแบบอย่างกับผู้ปฏิบัติคนอื่น ๆ พร้อมกับเน้นย้ำว่าข้าราชการกระทรวงมหาดไทยต้องดำรงตนอยู่ในวินัย เป็นแบบอย่างและเป็นที่พึ่งให้กับประชาชน ไม่ใช่ใช้อำนาจตามกฎหมายไปเอารัดเอาเปรียบ หรือรังแกประชาชน

ที่มา : https://www.thaigov.go.th/news/contents/details/89424