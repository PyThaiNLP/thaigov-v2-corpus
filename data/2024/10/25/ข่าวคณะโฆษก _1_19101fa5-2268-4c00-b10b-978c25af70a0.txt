รัฐบาลไทย-ข่าวทำเนียบรัฐบาล-​ศปช.เผยช่วงวันที่ 26 - 28 ต.ค. ประเทศไทยตอนบนมีฝนเพิ่มขึ้น เตือนภาคใต้เฝ้าระวังฝนตกหนักช่วง 26 - 28 ต.ค. โดยเฉพาะในพื้นที่ จ.ภูเก็ต ขอให้เฝ้าระวังผลกระทบจากฝนสะสม


วันศุกร์ที่ 25 ตุลาคม 2567
25/10/2567
พิมพ์
​ศปช.เผยช่วงวันที่ 26 - 28 ต.ค. ประเทศไทยตอนบนมีฝนเพิ่มขึ้น เตือนภาคใต้เฝ้าระวังฝนตกหนักช่วง 26 - 28 ต.ค. โดยเฉพาะในพื้นที่ จ.ภูเก็ต ขอให้เฝ้าระวังผลกระทบจากฝนสะสม
​ศปช.เผยช่วงวันที่ 26 - 28 ต.ค. ประเทศไทยตอนบนมีฝนเพิ่มขึ้น เตือนภาคใต้เฝ้าระวังฝนตกหนักช่วง 26 - 28 ต.ค. โดยเฉพาะในพื้นที่ จ.ภูเก็ต ขอให้เฝ้าระวังผลกระทบจากฝนสะสม อาจเกิดน้ำป่าไหลหลาก ดินโคลนถล่ม
วันนี้ (25 ตุลาคม 2567) เวลา 12.00 น. นายจิรายุ  ห่วงทรัพย์  โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า ช่วงระหว่างวันที่ 26 - 28 ต.ค. 67 ประเทศไทยตอนบนจะมีฝนเพิ่มขึ้น และมีฝนตกหนักบางแห่งในภาคตะวันออกเฉียงเหนือ ภาคกลาง ภาคตะวันออก  และภาคใต้ฝั่งตะวันออก โดยจะมีฝนตกหนักมากในภาคใต้ฝั่งตะวันตก ขอให้ประชาชนระวังอันตรายจากฝนฟ้าคะนอง ลมกระโชกแรง และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
สำหรับในช่วงวันที่ 26 - 28 ตุลาคม  สถานการณ์พายุโซนร้อน “จ่ามี”  ที่คาดว่าจะเคลื่อนเข้าใกล้ตอนใต้ของเกาะไหหลำ ประเทศจีน อาจส่งผลกระทบทำให้ประเทศไทยในหลาย ๆ พื้นที่ มีความเสี่ยงจะได้รับผลกระทบเกิดฝนตกสะสมอย่างต่อเนื่อง ทางด้านกรมทรัพยากรธรณีได้ดำเนินการติดตามเฝ้าระวังสถานการณ์ดินถล่มและน้ำป่าไหลหลากบริเวณพื้นที่ โดยเฉพาะในพื้นที่จังหวัดภูเก็ตที่มักจะพบดินถล่มอยู่บ่อยครั้ง กรมทรัพยากรธรณีได้ดำเนินการทำแผนที่เสี่ยงภัยดินถล่มระดับตำบล 15 ตำบล ในพื้นที่ 3 อำเภอ ได้แก่ อำเภอเมือง อำเภอกะทู้ และอำเภอถลาง พร้อมกับมอบให้องค์กรปกครองส่วนท้องถิ่นเฝ้าระวังเตรียมความพร้อมรับสถานการณ์ที่อาจเกิดขึ้น นอกจากนี้ กรมทรัพยากรณีได้มอบเครื่องมือในการเฝ้าระวังซึ่งเป็นกระบอกวัดปริมาณน้ำฝนและน้ำฝนสะสม จำนวน 30 ชุด เพื่อให้องค์กรปกครองส่วนท้องถิ่นนำไปติดตั้งตามชุมชนที่มีความเสี่ยงเพื่อได้เตือนภัย จำนวน 15 จุด 15 ตำบล
นายจิรุยา กล่าวว่า  ศปช. ได้มอบหมายให้กรมป้องกันและบรรเทาสาธารณภัยเป็นหน่วยงานหลักในการประสาน ดำเนินการบูรณาการเตรียมความพร้อมด้านข้อมูลเครื่องมือและบุคลากร จากสถานการณ์บริเวณฝนตกสะสมพื้นที่ภาคใต้และพื้นที่จุดเสี่ยงเฝ้าระวัง โดยกรมป้องกันและบรรเทาสาธารณภัยได้เตรียมเครื่องมือ เครื่องจักรกลสาธารณภัย รวม 14 รายการ จำนวน 375 หน่วย ทางด้านกรมชลประทาน เตรียมเครื่องจักรกลสาธารณภัย รวม 11 รายการ จำนวน 575 หน่วย และกระทรวงทรัพยากรธรรมชาติและสิ่งแวดล้อมเตรียมเครื่องมือ รวม 5 รายการ จำนวน 617 หน่วย รวมเครื่องมือทั้งสิ้น จำนวน 1,567 หน่วย ในการเตรียมพร้อมรับมือสถานการณ์พื้นที่จุดเสี่ยงเฝ้าระวังพื้นที่ภาคใต้ที่อาจเกิดน้ำท่วมได้

ที่มา : https://www.thaigov.go.th/news/contents/details/89512