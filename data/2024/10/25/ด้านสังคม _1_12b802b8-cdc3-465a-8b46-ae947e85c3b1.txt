รัฐบาลไทย-ข่าวทำเนียบรัฐบาล-"วราวุธ" ส่ง ทีม ศรส. ช่วยเด็ก 3 คน พ่อติดยา เลี้ยงดูไม่เหมาะสม รับเข้าคุ้มครองบ้านพักเด็ก


วันศุกร์ที่ 25 ตุลาคม 2567
"วราวุธ" ส่ง ทีม ศรส. ช่วยเด็ก 3 คน พ่อติดยา เลี้ยงดูไม่เหมาะสม รับเข้าคุ้มครองบ้านพักเด็ก
"วราวุธ" ส่ง ทีม ศรส. ช่วยเด็ก 3 คน พ่อติดยา เลี้ยงดูไม่เหมาะสม รับเข้าคุ้มครองบ้านพักเด็ก
วันที่ 24 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. รายงานเมื่อวันที่ 23 ต.ค. ที่ผ่านมา  ทีม ศรส. กรมกิจการเด็กและเยาวชน (ดย.) ร่วมกับมูลนิธิปวีณา และเจ้าหน้าที่ตำรวจ สน.บางเขน ลงพื้นที่เยี่ยมบ้านเพื่อตรวจสอบข้อเท็จจริงหลังมีพลเมืองดีแจ้งว่า มีเด็กถูกพ่อ เลี้ยงดูไม่เหมาะสม เนื่องจากพ่อติดยาเสพติด ในครอบครัวทะเลาะกันทุกวัน ซึ่งได้พบกับแม่เด็กมีอาชีพเป็นลูกจ้างโรงพยาบาลรัฐแห่งหนึ่ง และยอมรับว่าพ่อเด็กมีพฤติกรรมเสพยาเสพติดจริง และมีบัตรรักษาเป็นผู้ป่วยจิตเวช ไม่ได้ประกอบอาชีพ และไม่สามารถดูแลเลี้ยงลูก 3 คน มีอายุ 2 ปี , 5 ปี และ 9 ปีได้  ซึ่งระหว่างการพูดคุย แม่เด็กมีภาวะเครียดมาก เนื่องจากทะเลาะกับพ่อเด็กเป็นประจำทุกวัน ซึ่งในขณะที่พูดคุยนั้น พ่อเด็กได้พาลูกทั้ง 3 คน ออกไปเดินเล่นที่ห้างสรรพสินค้ากับยายเด็ก ต่อมา เจ้าหน้าที่ตำรวจ สน.บางเขน ได้เชิญพ่อเด็กมาที่ สน.บางเขน เพื่อสอบถามข้อเท็จและได้ขอตรวจสารเสพติด ซึ่งพบว่ามีสารเสพติดในร่างกาย
ทางทีม ศรส.ได้พายายและเด็กทั้ง 3 คน จากห้างสรรพสินค้ามาที่ สน.บางเขน ซึ่งยายเด็กได้ให้ข้อมูลว่า พ่อเด็กมีปัญหาทะเลาะแม่เด็กเป็นประจำและติดยาเสพติด ไม่สามารถดูแลเลี้ยงลูกได้ ซึ่งยายเด็กยินดีที่จะให้เจ้าหน้าที่นำพ่อเด็กไปบำบัดยาเสพติด และช่วงที่พ่อเด็กเข้ารับการรักษา ทางยายจะเข้ามาดูแลเด็กที่บ้าน โดยยินยอมให้เจ้าหน้าที่เข้ามาช่วยเหลือในเรื่องต่างๆ การวางแผนการช่วยเหลือ การปรับเปลี่ยนพฤติกรรมการเลี้ยงดูเด็กที่เหมาะสม และการประเมินสภาพครอบครัว และที่สำคัญ ทีม ศรส.ได้ให้พ่อ แม่ และยายเด็ก ทำบันทึกข้อตกลงการวางแผนการเลี้ยงดูเด็กให้เหมาะสม และลงบันทึกประจำวัน พร้อมยินยอมให้เด็ก 2 คน คือ อายุ 5 ปี และ 9 ปี เข้ารับการคุ้มครองสวัสดิภาพชั่วคราวที่บ้านพักเด็กและครอบครัวกรุงเทพมหานคร โดย ทีม ศรส. และ ทีมสหวิชาชีพ จะร่วมกันลงพื้นที่เยี่ยมบ้านอีกครั้ง พร้อมประเมินสภาพครอบครัว และติดตามการช่วยเหลือเป็นระยะอย่างต่อเนื่อง ต่อไป อย่างไรก็ตาม หากพบเห็นเด็กถูกกระทำความรุนแรง เด็กถูกเลี้ยงดูไม่เหมาะสม สามารถแจ้งขอความช่วยเหลือมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน สายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก

ที่มา : https://www.thaigov.go.th/news/contents/details/89491