รัฐบาลไทย-ข่าวทำเนียบรัฐบาล-ขสมก. เปิดให้บริการรถโดยสาร สาย 356 มหาวิทยาลัยธรรมศาสตร์ (ศูนย์รังสิต) - บางบัวทอง – บางใหญ่ เป็นการชั่วคราว เริ่ม 1 พฤศจิกายน 2567


วันศุกร์ที่ 25 ตุลาคม 2567
ขสมก. เปิดให้บริการรถโดยสาร สาย 356 มหาวิทยาลัยธรรมศาสตร์ (ศูนย์รังสิต) - บางบัวทอง – บางใหญ่ เป็นการชั่วคราว เริ่ม 1 พฤศจิกายน 2567
...
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า กรมการขนส่งทางบก (ขบ.) ขอความร่วมมือองค์การขนส่งมวลชนกรุงเทพ (ขสมก.) ให้บริการเดินรถโดยสาร สาย 356 เส้นทางมหาวิทยาลัยธรรมศาสตร์ (ศูนย์รังสิต) - บางบัวทอง - บางใหญ่ เป็นการชั่วคราว แทนผู้ประกอบการรายเดิมที่ได้ยุติการเดินรถ ตั้งแต่ช่วงต้นปี 2567 ส่งผลให้ประชาชนไม่ได้รับความสะดวกในการเดินทาง ขสมก. จึงเตรียมจัดรถโดยสารธรรมดา จำนวน 11 คัน วิ่งให้บริการรับ - ส่งประชาชนในเส้นทางเดินรถ ดังกล่าว เป็นการชั่วคราว ตั้งแต่วันที่ 1 พฤศจิกายน 2567 เป็นต้นไป เพื่อบรรเทาความเดือดร้อนให้กับประชาชน  โดยให้บริการตั้งแต่เวลา 05.30 - 22.00 น. จัดเดินรถเป็น 2 ช่วง ดังนี้
1. มหาวิทยาลัยธรรมศาสตร์ (ศูนย์รังสิต) - บางบัวทอง - บางใหญ่ เริ่มต้นจากอู่ธรรมศาสตร์ (ศูนย์รังสิต) เลี้ยวซ้ายไปตามถนนพหลโยธิน กลับรถบนสะพานบริเวณตลาดไท ไปตามถนนพหลโยธิน ผ่านมหาวิทยาลัยกรุงเทพรังสิต แยกลำลูกกา แยก คปอ. สะพานใหม่ ถึงอนุสาวรีย์พิทักษ์รัฐธรรมนูญ เลี้ยวขวาไปตามถนนแจ้งวัฒนะ ไปตามถนนชัยพฤกษ์ ถึงบางบัวทอง เลี้ยวซ้ายไปตามถนนกาญจนาภิเษก ไปสุดเส้นทางที่บางใหญ่ (ห้างสรรพสินค้าเซ็นทรัลเวสต์เกต)
2. ช่วงวงกลมปากเกร็ด - ดอนเมือง วนขวา เริ่มต้นจากท่าน้ำปากเกร็ด ไปตามถนนแจ้งวัฒนะ ถึงแยกหลักสี่ เลี้ยวซ้ายไปตามถนนวิภาวดีรังสิต เลี้ยวซ้ายขึ้นสะพาน เบี่ยงขวาลงถนนพหลโยธิน ไปตามถนนพหลโยธิน ผ่านสะพานใหม่ ถึงอนุสาวรีย์พิทักษ์รัฐธรรมนูญ เลี้ยวขวาไปตามถนนแจ้งวัฒนะ ไปสุดเส้นทางที่ท่าน้ำปากเกร็ด และวนซ้าย เริ่มต้นจากท่าน้ำปากเกร็ด ไปตามถนนแจ้งวัฒนะ ถึงอนุสาวรีย์พิทักษ์รัฐธรรมนูญ เลี้ยวซ้ายไปตามถนนพหลโยธิน ถึงทางแยกต่างระดับอนุสรณ์สถาน เลี้ยวซ้ายไปตามถนนวิภาวดีรังสิต ถึงแยกหลักสี่เลี้ยวขวาไปตามถนนแจ้งวัฒนะ ไปสุดเส้นทางที่ท่าน้ำปากเกร็ด

ที่มา : https://www.thaigov.go.th/news/contents/details/89516