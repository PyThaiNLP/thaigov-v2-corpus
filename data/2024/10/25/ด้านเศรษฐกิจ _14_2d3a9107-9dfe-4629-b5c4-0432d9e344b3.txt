รัฐบาลไทย-ข่าวทำเนียบรัฐบาล-กรุงไทย คว้ารางวัล "Derivatives House of the Year, Thailand" ตอกย้ำผู้นำด้านการออกตราสารอนุพันธ์ของไทย จากเวที Asia Risk Awards 2024


วันศุกร์ที่ 25 ตุลาคม 2567
25/10/2567
พิมพ์
กรุงไทย คว้ารางวัล "Derivatives House of the Year, Thailand" ตอกย้ำผู้นำด้านการออกตราสารอนุพันธ์ของไทย จากเวที Asia Risk Awards 2024
ธ.กรุงไทยคว้า “รางวัลสุดยอดผู้ออกตราสารอนุพันธ์แห่งปีในประเทศไทย” Derivatives House of the Year, Thailand  จากเวที  Asia Risk Awards 2024  จัดโดย Risk.net แพลตฟอร์มสื่อชั้นนำระดับโลกด้านการบริหารความเสี่ยงทางการเงิน
ธนาคารกรุงไทย ประสบความสำเร็จในการพัฒนาผลิตภัณฑ์และบริการด้านตลาดเงินตลาดทุน ตอบโจทย์ด้านการบริหารความเสี่ยงทางการเงิน และบริหารผลตอบแทนจากการลงทุน คว้า “รางวัลสุดยอดผู้ออกตราสารอนุพันธ์แห่งปีในประเทศไทย” Derivatives House of the Year, Thailand  จากเวที  Asia Risk Awards 2024  จัดโดย Risk.net แพลตฟอร์มสื่อชั้นนำระดับโลกด้านการบริหารความเสี่ยงทางการเงิน จากความโดดเด่นของธนาคารในการนำเสนอโซลูชันทางการเงินด้านธุรกิจอนุพันธ์แก่ลูกค้า ทั้งกลุ่มลูกค้านิติบุคคล และลูกค้าบุคคลผู้มีความมั่งคั่งสูง (High Net Worth) ในประเทศไทย
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า Asia Risk Awards เป็นรางวัลทรงเกียรติที่มอบให้กับสถาบันการเงินและบริษัทที่มีความโดดเด่นด้านการบริหารความเสี่ยงและนวัตกรรมทางการเงินในภูมิภาค สะท้อนถึงความสำเร็จอันโดดเด่นของธนาคารกรุงไทย ในการพัฒนานวัตกรรมทางการเงิน สร้างความแตกต่างที่ตอบโจทย์อย่างแท้จริง โดยเฉพาะอย่างยิ่งกลุ่มลูกค้าธุรกิจขนาดกลางและขนาดใหญ่ที่ต้องเผชิญกับความท้าทายจากปัจจัยเสี่ยงด้านความผันผวนของ อัตราแลกเปลี่ยน แนวโน้มอัตราดอกเบี้ยและราคาสินค้าโภคภัณฑ์ ที่ต่างมีเป้าประสงค์หลักในการใช้เครื่องมือทางการเงินเพื่อบริหารจัดการกับความเสี่ยง ต้นทุนการกู้ยืม ตลอดจนสภาพคล่อง
ธนาคารกรุงไทย ในฐานะผู้นำด้านธุรกิจตลาดเงินตลาดทุน ที่มีผู้เชี่ยวชาญในการวิเคราะห์และนำเสนอโซลูชันที่เหมาะสม (Unique Solution) ต่อภาคธุรกิจ อาทิ การเป็นผู้นำในการริเริ่มธุรกรรมอนุพันธ์บริหารความเสี่ยงด้านอัตราแลกเปลี่ยนและอัตราดอกเบี้ย แบบอ้างอิงกับเป้าหมายด้าน ESG ร่วมกับกลุ่มบริษัท ปตท. การดำเนินโครงการ Green Investment เพื่อบรรลุเป้าหมายด้านการบริหารผลตอบแทนจากสภาพคล่องของบริษัทฯ พร้อมกับเป้าหมายความเป็นกลางทางคาร์บอน (Carbon Neutrality) โดยภายใต้โครงการบริหารเงินลงทุน ธนาคารสนับสนุนการจัดหาคาร์บอนเครดิตให้เมื่อบริษัทสามารถลดการปล่อยก๊าซเรือนกระจกได้ตามเป้าหมายที่กำหนด พร้อมสนับสนุนภาคธุรกิจให้บรรลุเป้าหมายการมุ่งสู่องค์กรยั่งยืน โดยเชื่อมโยงกับการดำเนินงานด้าน ESG
นอกจากนี้ ธนาคารกรุงไทยยังเป็นผู้นำในการปฏิวัติการลงทุนในรูปแบบใหม่ๆ บนดิจิทัลแพลตฟอร์มอย่างต่อเนื่อง  สนับสนุนให้คนไทยเข้าถึงการลงทุนอย่างทั่วถึงและเท่าเทียม อาทิ การพัฒนาวอลเล็ต สบม.บนแอปพลิเคชันเป๋าตัง ช่วยให้คนไทยเข้าถึงการลงทุนพันธบัตรรัฐบาล พร้อมพัฒนาหุ้นกู้ดิจิทัล(Bond Wallet)  และบริการซื้อขายทองคำออนไลน์ (Gold Wallet)  รวมถึงการริเริ่มออกและเสนอขายหุ้นกู้อนุพันธ์ที่เปิดโอกาสให้ผู้ลงทุนรับผลตอบแทนขาขึ้นไปกับทิศทางตลาดโลก โดยธนาคารกรุงไทยคุ้มครองเงินต้น 100% เมื่อครบกำหนด ตอบโจทย์ลูกค้าที่มีความกังวลกับความผันผวนของตลาดโลกภายหลังวิกฤติโควิด-19 จนทำให้ธนาคารกรุงไทยครองอันดับต้นของผู้ออกหุ้นกู้อนุพันธ์แฝงและมีผลตอบรับที่ดีจากผู้ลงทุนอย่างต่อเนื่อง
รางวัล “Derivatives House of the Year, Thailand”  ที่ธนาคารได้รับในครั้งนี้นับได้ว่าจุดเริ่มต้นของการต่อยอดความสำเร็จ ที่ธนาคารได้มุ่งมั่นพัฒนานวัตกรรมและบริการทางการเงินอย่างไม่หยุดยั้ง เพื่อตอบโจทย์ความต้องการของลูกค้าทั้ง กลุ่มนิติบุคคล และนักลงทุน ตอกย้ำความเป็นผู้นำด้านนวัตกรรมทางการเงินที่ยั่งยืน ตามวิสัยทัศน์  “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/89510