รัฐบาลไทย-ข่าวทำเนียบรัฐบาล-นายกฯ เห็นความทุกข์ร้อนประชาชน ตั้ง คกก.แก้ไขปัญหาของขบวนการประชาชนเพื่อสังคมที่เป็นธรรม ประชุมนัดแรก ไฟเขียวตั้งคณะอนุกรรมการฯ 11 ด้าน เดินหน้าแก้ปัญหาประชาชนจริงจัง 


วันพฤหัสบดีที่ 24 ตุลาคม 2567
24/10/2567
พิมพ์
นายกฯ เห็นความทุกข์ร้อนประชาชน ตั้ง คกก.แก้ไขปัญหาของขบวนการประชาชนเพื่อสังคมที่เป็นธรรม ประชุมนัดแรก ไฟเขียวตั้งคณะอนุกรรมการฯ 11 ด้าน เดินหน้าแก้ปัญหาประชาชนจริงจัง
นายกฯ เห็นความทุกข์ร้อนประชาชน ตั้ง คกก.แก้ไขปัญหาของขบวนการประชาชนเพื่อสังคมที่เป็นธรรม ประชุมนัดแรก ไฟเขียวตั้งคณะอนุกรรมการฯ 11 ด้าน เดินหน้าแก้ปัญหาประชาชนจริงจัง ให้เกิดผลเป็นรูปธรรม
วันนี้ (24 ต.ค. 67)  เวลา 13.00 น. ณ ห้องประชุม 501-502 ชั้น 5 อาคารสำนักงานคณะกรรมการพัฒนาระบบข้าราชการ นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ในฐานะประธานคณะกรรมการแก้ไขปัญหาของขบวนการประชาชนเพื่อสังคมที่เป็นธรรม เป็นประธานการประชุมฯ ครั้งที่ 1/2567   โดยมีนายประเสริฐ จันทรรวงทอง รองนายกรัฐมนตรีและรัฐมนตรีว่าการกระทรวงดิจิทัลเพื่อเศรษฐกิจและสังคม นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง พร้อมด้วยผู้แทนขบวนการประชาชนเพื่อสังคมที่เป็นธรรมกลุ่มต่าง ๆ เข้าร่วมประชุมในครั้งนี้ด้วย
นายจิรายุ ห่วงทรัพย์ โฆษกประจำสำนักนายกรัฐมนตรี เผยว่า การประชุมคณะกรรมการแก้ไขปัญหาของขบวนการประชาชนเพื่อสังคมที่เป็นธรรมครั้งนี้ เนื่องจากนางสาวแพทองธาร ชินวัตร นายกรัฐมนตรี เห็นความสำคัญและตระหนักถึงความเดือดร้อนของประชาชนกลุ่มต่าง ๆ ของขบวนการประชาชนเพื่อสังคมที่เป็นธรรม (ขปส.) จึงได้แต่งตั้งคณะกรรมการแก้ไขปัญหาของขบวนการประชาชนเพื่อสังคมที่เป็นธรรมขึ้น เพื่อเป็นกลไกในการกำกับ เร่งรัด ติดตามการแก้ไขปัญหาที่เกิดขึ้นให้การแก้ไขปัญหาของขบวนการประชาชนเพื่อสังคมที่เป็นธรรม เป็นไปอย่างมีประสิทธิภาพและได้แนวทางปฏิบัติที่รวดเร็ว โดยมี นายสุริยะ จึงรุ่งเรืองกิจ รองนายกรัฐมนตรี เป็นประธานฯ และนายประเสริฐ จันทรรวงทอง รองนายกรัฐมนตรี  เป็นรองประธานกรรมการ รวมทั้งมีรัฐมนตรีที่เกี่ยวข้อง ได้แก่ รัฐมนตรีประจำสำนักนายกรัฐมนตรี รัฐมนตรีว่าการกระทรวงการคลัง รัฐมนตรีว่าการกระทรวงการพัฒนาสังคมและความมั่นคงของมนุษย์ รัฐมนตรีว่าการกระทรวงเกษตรและสหกรณ์ รัฐมนตรีว่าการกระทรวงทรัพยากรธรรมชาติและสิ่งแวดล้อม รัฐมนตรีว่าการกระทรวงมหาดไทย  และหน่วยงานที่เกี่ยวข้องร่วมเป็นกรรมการด้วย โดยมีหน้าที่และอำนาจในการกำหนดนโยบาย แนวทาง มาตรการ และงบประมาณ ดำเนินการแก้ไขปัญหาตามข้อเสนอของขบวนการประชาชนเพื่อสังคมที่เป็นธรรม อำนวยการ เร่งรัดการดำเนินการและตรวจสอบข้อเท็จจริงในพื้นที่ รวมทั้งติดตามผลการดำเนินการของหน่วยงานของรัฐ และหน่วยงานอื่นที่เกี่ยวข้องกับการแก้ไขปัญหา
โฆษกประจำสำนักนายกรัฐมนตรี กล่าวว่าก่อนการประชุม นายสุริยะ จึงรุ่งเรืองกิจ รองนายกรัฐมนตรี ได้ขอบคุณคณะกรรมการ หน่วยงานที่เกี่ยวข้อง และตัวแทนขบวนการประชาชนเพื่อสังคมที่เป็นธรรม (ขปส.) มาร่วมประชุมในวันนี้ โดยการประชุมครั้งนี้เป็นโอกาสดีที่รัฐบาลและภาคประชาชนจะได้ร่วมกันเร่งรัด ติดตามการแก้ไขปัญหาความเดือดร้อนของประชาชนที่ยังไม่ได้ข้อยุติ พร้อมทั้งร่วมกันพิจารณาแนวทางการแก้ไขปัญหาเพื่อบรรเทาความเดือดร้อนของประชาชน รวมทั้งร่วมกันขับเคลื่อนให้เกิดผลเป็นรูปธรรมต่อไป
ทั้งนี้ ที่ประชุมได้มีการพิจารณาและเห็นชอบในประเด็นสำคัญเพื่อแก้ไขปัญหาความเดือดร้อนตามข้อเสนอของขบวนการประชาชนเพื่อสังคมที่เป็นธรรม สรุป ดังนี้
ที่ประชุมได้มีมติร่วมกันเพื่อให้การขับเคลื่อนการดำเนินงานของคณะกรรมการแก้ไขปัญหาของขบวนการประชาชนเพื่อสังคมที่เป็นธรรม เป็นไปด้วยความเรียบร้อย จึงเห็นชอบร่างคำสั่งแต่งตั้งคณะอนุกรรมการแก้ไขปัญหาของขบวนการประชาชนเพื่อสังคมที่เป็นธรรม จำนวน 11 คณะ ประกอบด้วย (1) คณะอนุกรรมการขับเคลื่อนสวัสดิการโดยรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานอนุกรรมการ (2) คณะอนุกรรมการด้านกฎหมาย คดีความ และกระบวนการยุติธรรม โดย รัฐมนตรีว่าการกระทรวงยุติธรรม เป็นประธานอนุกรรมการ  (3) คณะอนุกรรมการแก้ไขปัญหาการจัดเก็บภาษีที่ดินแบบแปลงรวมและปัญหาที่ดินที่อยู่ในความรับผิดชอบของกระทรวงการคลัง โดยรัฐมนตรีว่าการกระทรวงการคลัง เป็นประธานอนุกรรมการ  (4) คณะอนุกรรมการแก้ไขปัญหาที่ดินที่อยู่ในความรับผิดชอบของกระทรวงคมนาคม โดยรัฐมนตรีว่าการกระทรวงคมนาคม เป็นประธานอนุกรรมการ   (5) คณะอนุกรรมการแก้ไขปัญหาที่ดินที่อยู่ในความรับผิดชอบของกระทรวงทรัพยากรธรรมชาติและสิ่งแวดล้อม โดยรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานอนุกรรมการ   (6) คณะอนุกรรมการแก้ไขปัญหาที่ดินสาธารณประโยชน์ ที่ดินเอกชนปล่อยทิ้งร้าง และปัญหาที่อยู่ในความรับผิดชอบกระทรวงมหาดไทย โดยรัฐมนตรีว่าการกระทรวงมหาดไทย เป็นประธานอนุกรรมการ   (7) คณะอนุกรรมการแก้ไขปัญหาผลกระทบจากโครงการพัฒนาของรัฐและปัญหาที่ดินที่เกี่ยวข้องกับกระทรวงเกษตรและสหกรณ์ โดยรัฐมนตรีว่าการกระทรวงเกษตรและสหกรณ์ เป็นประธานอนุกรรมการ  (8) คณะอนุกรรมการเร่งรัดติดตามการแก้ไขปัญหาและขับเคลื่อนนโยบายของขบวนการประชาชนเพื่อสังคมที่เป็นธรรม โดยรองนายกรัฐมนตรี (นายประเสริฐ จันทรรวงทอง) เป็นประธานอนุกรรมการ (9) คณะอนุกรรมการแก้ไขปัญหาสิทธิและสถานะบุคคล โดยรัฐมนตรีว่าการกระทรวงมหาดไทย เป็นประธานอนุกรรมการ (10) คณะอนุกรรมการพัฒนาการเข้าถึงสวัสดิการสังคมและคุณภาพชีวิต ของกลุ่มชาติพันธุ์และกลุ่มผู้มีปัญหาสิทธิและสถานะบุคคล โดยรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานอนุกรรมการ และ(11) คณะอนุกรรมการแก้ไขปัญหาที่ดินที่เกี่ยวข้องกับสถาบันบริหารจัดการธนาคารที่ดิน (องค์การมหาชน) โดย นายศึกษิษฏ์ ศรีจอมขวัญ รองเลขาธิการนายกรัฐมนตรีฝ่ายการเมือง เป็นประธานอนุกรรมการ
ที่ประชุมมอบหมายให้สำนักงานปลัดสำนักนายกรัฐมนตรี ในฐานะฝ่ายเลขานุการ จัดทำร่างคำสั่งเสนอประธานกรรมการลงนามในร่างคำสั่งแต่งตั้งคณะอนุกรรมการ ภายใต้คณะกรรมการแก้ไขปัญหาของขบวนการประชาชนเพื่อสังคมที่เป็นธรรมต่อไป โดยให้นำข้อเสนอของขบวนการประชาชนเพื่อสังคมที่เป็นธรรม (ขปส.) ในประเด็นที่เกี่ยวข้องและสอดคล้องกับอำนาจหน้าที่ของแต่ละคณะกรรมการทั้ง 11 คณะดังกล่าวไปพิจารณาหารือเพื่อดำเนินการตามขั้นตอนต่อไป
สำหรับการขับเคลื่อนร่างพระราชบัญญัติ นิรโทษกรรมและล้างมลทินแก่ราษฎร ซึ่งได้รับความเสียหายหรือได้รับผลกระทบจากการดำเนินการ ตามกฎหมายและนโยบายของรัฐด้านป่าไม้และที่ดิน พ.ศ. .... ที่ประชุมเห็นชอบมอบหมายกระทรวงยุติธรรมนำ (ร่าง) พระราชบัญญัติดังกล่าวเสนอคณะรัฐมนตรีตามขั้นตอนต่อไป
ภายหลังการประชุมฯ นายสุริยะฯ รองนายกรัฐมนตรีพร้อมด้วยนายประเสริฐฯ รองนายกรัฐมนตรี   ได้เดินมาพบปะขบวนการประชาชนเพื่อสังคมที่เป็นธรรม (ขปส.) พร้อมกล่าวว่าในช่วงสองสัปดาห์ที่ผ่านมาที่เครือข่ายขบวนการประชาชนเพื่อสังคมที่เป็นธรรมมาชุมนุมบริเวณทำเนียบรัฐบาลนั้น นายกรัฐมนตรีห่วงใยทุกคนอย่างมาก โดยได้สั่งการให้ตั้งคณะกรรมการขึ้นมาอย่างเร่งด่วนเพื่อรับฟังปัญหาของประชาชนไม่ว่าจะเป็นที่ทำกิน การเสียภาษี ซึ่งทุกปัญหาจะมีการตั้งคณะกรรมการขึ้นมาพร้อมกับอนุกรรมการเพื่อดูแลในด้านต่าง ๆ  ซึ่งที่ประชุมวันนี้ได้มีการพูดคุยหารือกันในหลายประเด็น โดยคณะกรรมการเห็นว่าทุกประเด็นเป็นสิ่งที่ประชาชนได้รับความเดือดร้อนและรัฐบาลควรเข้ามาดูแล ซึ่งตัวแทนของขบวนการประชาชนเพื่อสังคมที่เป็นธรรมพอใจกับผลการประชุมซึ่งบางกระบวนการจะต้องมีการเสนอเพื่อให้หน่วยงานต่าง ๆ เข้ามาดูแลและเสนอที่ประชุมคณะรัฐมนตรีด้วย  และจะมีการประชุมคณะกรรมการต่าง ๆ เพื่อติดตามการดำเนินการทุก ๆ 2 เดือน โดยขอให้ทุกคนสบายใจในส่วนนี้ นอกจากนี้ หากมีประเด็นเพิ่มเติมที่รัฐบาลสามารถช่วยเหลือได้ ขอให้แจ้งผ่านตัวแทนเข้ามาได้
ด้านนายประเสริฐฯ รองนายกรัฐมนตรี กล่าวเพิ่มเติมว่าปัญหาที่เป็นความเดือดร้อนของประชาชน รัฐบาลจะทำงานอย่างใกล้ชิด วันนี้เรามีการตั้งคณะกรรมการขึ้นมา 11 ด้าน เพื่อแยกปัญหาแต่ละด้านและเข้าสู่กระบวนการในการแก้ไขปัญหา ทั้งนี้ รัฐบาลไม่ได้นิ่งนอนใจและเข้าใจความทุกข์ของประชาชน แต่การแก้ไขปัญหาต้องเป็นไปตามกรอบกติกาด้วย
ขณะที่ตัวแทนขบวนการประชาชนเพื่อสังคมที่เป็นธรรมได้กล่าวแสดงความดีใจที่รองนายกรัฐมนตรีได้ลงมาเยี่ยมภาคีเครือข่ายขบวนการประชาชนเพื่อสังคมที่เป็นธรรมในวันนี้ พร้อมทั้งขอบคุณนายกรัฐมนตรีและรัฐบาลที่มีแนวทางการแก้ไขปัญหาของประชาชนอย่างจริงจังและได้มีการตั้งคณะกรรมการฯ และคณะอนุกรรมการต่าง ๆ ทั้ง 11 คณะขึ้นมาเพื่อแก้ไขปัญหาครั้งนี้ด้วย

ที่มา : https://www.thaigov.go.th/news/contents/details/89480