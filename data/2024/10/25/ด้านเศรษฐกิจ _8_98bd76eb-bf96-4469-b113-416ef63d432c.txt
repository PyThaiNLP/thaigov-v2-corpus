รัฐบาลไทย-ข่าวทำเนียบรัฐบาล-เลขานุการรัฐมนตรีฯ พงศ์พล รับหนังสือจาก สส. ทบทวนมาตรฐานระบบก๊าซ NGV ย้ำ รมว.อุตฯพร้อมหาทางออกที่ปลอดภัยกับ ปชช.มากที่สุด


วันศุกร์ที่ 25 ตุลาคม 2567
25/10/2567
พิมพ์
เลขานุการรัฐมนตรีฯ พงศ์พล รับหนังสือจาก สส. ทบทวนมาตรฐานระบบก๊าซ NGV ย้ำ รมว.อุตฯพร้อมหาทางออกที่ปลอดภัยกับ ปชช.มากที่สุด
เลขานุการรัฐมนตรีฯ พงศ์พล รับหนังสือจาก สส. ทบทวนมาตรฐานระบบก๊าซ NGV ย้ำ รมว.อุตฯพร้อมหาทางออกที่ปลอดภัยกับ ปชช.มากที่สุด
24 ตุลาคม 2567 นายพงศ์พล ยอดเมืองเจริญ เลขานุการรัฐมนตรีกระทรวงอุตสาหกรรม รับมอบหนังสือจากนายสุธรรม จริตงาม สส. พรรคพลังประชารัฐ ดร.ม.ล. กรกสิวัฒน์ เกษมศรี กรรมการบริหารพรรค นายชัยมงคล ไชยรบ รองหัวหน้าพรรคและคณะ ยื่นถึงนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เรื่อง ขอให้ทบทวนมาตรฐานอุตสาหกรรม มอก. 2333  และกล่าวขอบคุณ สส.ทุกท่านที่มีความห่วงใยความปลอดภัยของผู้ใช้รถใช้ถนน ซึ่งทางรัฐมนตรีฯ เอกนัฏ ได้มีการกำหนดนโยบาย “การปฏิรูปอุตสาหกรรม” สร้างอุตสาหกรรมที่เป็นมิตรต่อธรรมชาติและปลอดภัยต่อผู้คน ดังนั้นเรื่องมาตรฐานสินค้าที่สำคัญต่อความปลอดภัยผู้โดยสารรถ อย่างเช่นถังก๊าซ CNG ที่ใช้ในยานพาหนะ ยิ่งต้องดูแลมาตรฐานให้เข้มข้น ทันท่วงทีต่อสถานการณ์ปัจจุบัน เพราะมาตรฐานดังกล่าวถูกประกาศใช้จราจรทางบกมาตั้งแต่พ.ศ. 2548 โดยไม่ได้มีการอัพเดท อย่างไรก็ตามจากนี้จะนำเรียน รัฐมนตรีว่าการกระทรวงอุตสาหกรรม เพื่อหาแนวทางแก้ไขปัญหา โดยจะเชิญหน่วยงานที่เกี่ยวข้อง อย่างสำนักงานมาตรฐานผลิตภัณฑ์อุตสาหกรรม (สมอ.) เข้าร่วมประชุมต่อไป
โดยมาตรฐานอุตสาหกรรม มอก. 2333 ซึ่งต่างประเทศได้กำหนดมาตรฐาน ECE R110 และ ISO 15501 กำหนดว่า ถังก๊าซ NGV ต้องมีลิ้นเปิดปิดอัตโนมัติ (วาล์วไฟฟ้า) เพื่อควบคุมการรั่วของก๊าซ ท่อก๊าซแตก ทำให้เกิดไฟไหม้ที่เป็นโศกนาฎกรรมไฟไหม้รถบัสทัศนศึกษาของนักเรียนที่ผ่านมา  เพราะมาตรฐาน มอก. 2333 ของไทย ระบุว่าผู้ติดตั้งเลือกได้ว่าจะใช้ ลิ้นเปิด-ปิดด้วยมือ หรือลิ้นเปิด-ปิดอัตโนมัติ (วาล์วไฟฟ้า) ก็ได้ ดังนั้น รถโดยสารสาธารณะส่วนใหญ่จึงติดตั้งเพียงลิ้นเปิด-ปิดด้วยมือที่ถังแต่ละใบ เพราะมีราคาถูกกว่า เมื่อเกิดอุบัติจึงขาดอุปกรณ์ตัดก๊าซจากหัวถัง เพราะคงไม่มีใครสามารถเอามือไปหมุนลิ้นเปิด-ปิดด้วยมือได้ขณะเกิดเพลิงไหม้ ลิ้นเปิดปิดอัตโนมัติ (วาล์วไฟฟ้า) ประจำหัวถัง ถือเป็นอุปกรณ์จำเป็นในการป้องกันเพลิงไหม้ตามมาตรฐานยุโรป และ ISO
ด้านตัวแทนสส.ผู้ยื่นหนังสือ เห็นว่า การเรียกรถโดยสารเข้ามาตรวจสอบตามระเบียบเดิมที่มีอยู่ จะไม่บรรลุมาตรฐานความปลอดภัยสากลอย่างแน่นอน และการห้ามการมีถังก๊าซ NGV ในห้องโดยสารหรือใต้ท้องรถ ก็ต้องให้เวลาผู้ประกอบการในการแก้ไข แต่การยกเลิกมาตรฐาน มอก. 2333 พร้อมรณรงค์ให้เร่งติดตั้งลิ้นเปิดปิดอัตโนมัติ (วาล์วไฟฟ้า) ที่ถังก๊าซในรถขนส่งสาธารณะจะช่วยป้องกันปัญหาได้อย่างฉับพลัน

ที่มา : https://www.thaigov.go.th/news/contents/details/89495