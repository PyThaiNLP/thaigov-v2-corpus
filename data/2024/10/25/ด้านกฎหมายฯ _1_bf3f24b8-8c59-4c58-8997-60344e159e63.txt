รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัด พร้อมตรวจเยี่ยมเรือนจำจังหวัดตรัง เน้นการส่งเสริมวิชาชีพและการศึกษา ตลอดจนสวัสดิการและสุขภาพของผู้ต้องขัง


วันพฤหัสบดีที่ 24 ตุลาคม 2567
24/10/2567
พิมพ์
รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัด พร้อมตรวจเยี่ยมเรือนจำจังหวัดตรัง เน้นการส่งเสริมวิชาชีพและการศึกษา ตลอดจนสวัสดิการและสุขภาพของผู้ต้องขัง
รัฐมนตรีว่าการกระทรวงยุติธรรม ประชุมหัวหน้าส่วนราชการในสังกัด พร้อมตรวจเยี่ยมเรือนจำจังหวัดตรัง เน้นการส่งเสริมวิชาชีพและการศึกษา ตลอดจนสวัสดิการและสุขภาพของผู้ต้องขัง
ในวันพฤหัสบดีที่ ๒๔ ตุลาคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมหัวหน้าส่วนราชการในสังกัดกระทรวงยุติธรรม เพื่อติดตามการดำเนินงานของทุกภาคส่วน พร้อมมอบนโยบายการส่งเสริมการศึกษาและฝึกอบรมวิชาชีพภายในเรือนจำ เพื่อรองรับผู้พ้นโทษ ณ เรือนจำจังหวัดตรัง
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า การดูแลเรื่องสวัสดิการสาธารณสุขผู้ต้องขัง โดยเฉพาะผู้ป่วยติดเตียง ผู้ป่วยโรคร้ายแรงหรือแม้กระทั่งหญิงตั้งครรภ์ คือสิ่งสำคัญ ส่วนเรื่องของการส่งเสริมการศึกษา อย่างน้อยผู้ต้องขังต้องได้รับการศึกษาให้สำเร็จการศึกษาขั้นพื้นฐาน โดยเรือนจำต้องเป็นผู้ออกแบบหลักสูตรให้สอดรับกับความต้องการและเหมาะสมกับผู้เรียนโดยตรง
ทั้งนี้ อยากให้เจ้าหน้าที่กระทรวงยุติธรรมช่วยลดความทุกข์ใจของประชาชน โดยเฉพาะการช่วยกันพัฒนาคน เพราะทุกคนคือประชาชนที่อาศัยอยู่ในประเทศไทย ถึงจะเป็นผู้ต้องขังก็ควรได้รับสิทธิ์ นอกจากรับโทษแล้วควรได้รับการพัฒนาศักยภาพของตนไปพร้อมกันด้วย ส่วนการดูแลเด็กและเยาวชนในสถานพินิจและคุ้มครองเด็กและเยาวชน มีหลักสูตรจากสมาคมส่งเสริมการศึกษาที่อยู่ในระบบของกระทรวงศึกษาธิการรองรับ เพื่อให้ได้รับวุฒิการศึกษาเมื่อสำเร็จการศึกษา

ที่มา : https://www.thaigov.go.th/news/contents/details/89482