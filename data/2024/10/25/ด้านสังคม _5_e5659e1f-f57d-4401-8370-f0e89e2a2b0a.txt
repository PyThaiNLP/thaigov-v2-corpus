รัฐบาลไทย-ข่าวทำเนียบรัฐบาล-“วราวุธ” รมว.พม. กำชับ ทีม ศรส. ติดตาม ช่วยเหลือ ดูแล เด็ก ป.4 ป่วยออทิสติก อย่างใกล้ชิด หลังถูกรุ่นพี่รุมตบ ถ่ายคลิปโพสต์ลงโซเชียล


วันศุกร์ที่ 25 ตุลาคม 2567
“วราวุธ” รมว.พม. กำชับ ทีม ศรส. ติดตาม ช่วยเหลือ ดูแล เด็ก ป.4 ป่วยออทิสติก อย่างใกล้ชิด หลังถูกรุ่นพี่รุมตบ ถ่ายคลิปโพสต์ลงโซเชียล
“วราวุธ” รมว.พม. กำชับ ทีม ศรส. ติดตาม ช่วยเหลือ ดูแล เด็ก ป.4 ป่วยออทิสติก อย่างใกล้ชิด หลังถูกรุ่นพี่รุมตบ ถ่ายคลิปโพสต์ลงโซเชียล
วันที่ 25 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. โดย ศรส.จังหวัดบุรีรัมย์ รายงานถึงการช่วยเหลือ เด็ก ป.4 ป่วยเป็นออทิสติก ถูกกลุ่มรุ่นพี่ ป.6 รุมตบถึงหน้าบ้านแล้วถ่ายคลิปโพสต์ลงในสื่อโซเชียล โดยอ้างถูกมองหน้าเหมือนหาเรื่อง ศรส.จึงได้ประสานกับปกครองอำเภอเฉลิมพระเกียรติ อบต.เจริญสุข และผู้นำชุมชน เข้าตรวจสอบพบผู้กระทำผิดเป็นเด็กหญิงจำนวน 4 คน อายุระหว่าง 11-12 ปี เรียน ชั้น ป.6 โดยมีสาเหตุจากความคึกคะนอง และเด็กหญิงที่ถูกทำร้ายร่างกาย อายุ 9 ปี เรียนชั้น ป.4 ในโรงเรียนเดียวกับผู้กระทำผิด และมีความบกพร่องทางการเรียนรู้ โดยผู้ปกครองยังไม่ได้ให้แพทย์ประเมินความพิการ จึงยังไม่มีบัตรประจำตัวคนพิการ ในวันเหตุเกิดช่วงบ่าย ผู้กระทำผิดทั้ง 4 คน ได้ขี่รถจักรยานยนต์มาที่หน้าบ้านเด็ก ป.4 แล้วทำร้ายร่างกายโดยใช้มือตบไปที่ใบหน้าจนบวมแดง หลังจากนั้น ย่าเด็ก ป.4 ทราบเรื่องจึงได้ไปหาผู้ใหญ่บ้านและขอให้เรียกผู้ปกครองเด็กทั้ง 4 คนที่ทำร้ายร่างกายหลาน มาพูดคุยเจรจา
ต่อมา มีเพียงผู้ปกครองเด็ก 3 คน ที่กระทำผิด เข้ามาพูดคุยปรับความเข้าใจกับย่าเด็ก ป.4 พร้อมมอบเงินเป็นค่าทำขวัญ ส่วนผู้ปกครองเด็กที่เหลืออีก 1 คน ซึ่งเป็นคนถ่ายคลิปโพสต์ลงในสื่อโซเชียลไม่ยอมมาพบ ทางย่าเด็ก ป.4 จึงไปแจ้งความกับพนักงานสอบสวน สภ.เฉลิมพระเกียรติ เพื่อขอให้เรียกตัวมาพบและพูดคุย เพื่อชดใช้ค่าเสียหายจากการกระทำผิดดังกล่าว ซึ่งพนักงานสอบสวน ได้รับแจ้งความและดำเนินการสอบสวนตามกระบวนการกฎหมาย
ทีม ศรส.จังหวัดบุรีรัมย์ ได้พูดคุยกับเจ้าหน้าที่ของ อบต.เจริญสุข และแจ้งว่า เด็ก ป.4  ยังมีอาการตกใจ และหวาดกลัวกับเหตุการณ์ที่เกิดขึ้น ประกอบกับมีความบกพร่องทางการเรียนรู้ จึงไม่สามารถให้ข้อมูลรายละเอียดเพิ่มเติมได้ ศรส.จึงได้พูดคุยเยียวยาจิตใจเด็ก ป.4 และย่า อีกทั้งให้คำแนะนำกับย่าในการเลี้ยงดูเด็กและให้คอยสังเกตอารมณ์และพฤติกรรมอย่างใกล้ชิด หากเด็กมีอาการไม่ดีขึ้น ขอให้รีบพาไปพบจิตแพทย์ ขณะเดียวกันทีม ศรส.จังหวัดบุรีรัมย์ ได้มีการวางแผนดูแลเด็ก ป.4 ร่วมกับครอบครัว ซึ่งอยู่ในความดูแลของย่า และประสานผู้นำชุมชนให้คอยติดตามเยี่ยมบ้านและเฝ้าระวังไม่ให้เกิดเหตุการณ์ความรุนแรงขึ้นอีก อย่างไรก็ตาม หากพบเห็นเด็กถูกกระทำความรุนแรง สามารถแจ้งขอความช่วยเหลือมาที่ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านสายด่วน พม. โทร. 1300 ตลอด 24 ชั่วโมง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็กออทิสติก #บุรีรัมย์

ที่มา : https://www.thaigov.go.th/news/contents/details/89518