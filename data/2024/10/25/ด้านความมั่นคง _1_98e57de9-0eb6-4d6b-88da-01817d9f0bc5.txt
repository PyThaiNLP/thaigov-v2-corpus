รัฐบาลไทย-ข่าวทำเนียบรัฐบาล-รมช.มหาดไทย ติดตามการช่วยเหลือฟื้นฟู บริเวณที่ได้รับผลกระทบจากอุทกภัย ในพื้นที่ อ.เมืองเชียงราย


วันศุกร์ที่ 25 ตุลาคม 2567
25/10/2567
พิมพ์
รมช.มหาดไทย ติดตามการช่วยเหลือฟื้นฟู บริเวณที่ได้รับผลกระทบจากอุทกภัย ในพื้นที่ อ.เมืองเชียงราย
รมช.มหาดไทย ติดตามการช่วยเหลือฟื้นฟู บริเวณที่ได้รับผลกระทบจากอุทกภัย ในพื้นที่ อ.เมืองเชียงราย
เมื่อวานนี้ (24 ตุลาคม 2567) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ส่วนหน้า (ศปช.ส่วนหน้า) จังหวัดเชียงราย นำคณะติดตามการฟื้นฟูถนนทางเข้าหมู่บ้านเมืองงิม ตำบลริมกก อำเภอเมืองเชียงราย โดยมี นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายประเสริฐ จิตต์พลีชีพ นายดำรงศักดิ์ ยอดทองดี รองผู้ว่าราชการจังหวัดเชียงราย นายบุญส่ง ตินารี นายอำเภอเมืองเชียงราย นายอารุณ ปินตา ผู้อำนวยการศูนย์ป้องกันและบรรเทาสาธารณภัยเขต 15 จังหวัดเชียงราย ร่วมลงพื้นที่ในครั้งนี้
จากนั้น คณะได้เดินทางไปยังชุมชนป่าแดง และชุมชนฝั่งหมิ่น เพื่อติดตามการฟื้นฟูพื้นที่หลังประสบเหตุอุทกภัย และได้หารือกับหน่วยงานที่เกี่ยวข้อง ในการกำจัดฝุ่นบริเวณสวนสาธารณะริมน้ำกก เพื่อไม่ให้กระทบต่อประชาชนที่มาออกกำลังกาย หลังจากนั้น คณะได้เดินทางไปยังสวนสาธารณะชุมชนเกาะลอย เพื่อติดตามการฟื้นฟูในพื้นที่ดังกล่าว พร้อมทั้งสอบถามความต้องการของชาวบ้านที่มาออกกำลังกาย ว่าต้องการให้เจ้าหน้าที่ช่วยเหลือในด้านใดเพิ่มเติม
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า วันนี้ได้ลงพื้นที่บ้านเมืองงิม ชุมชนป่าแดง ชุมชนฝั่งหมิ่น และจุดสุดท้ายที่ชุมชนบ้านเกาะลอย ในเขตเทศบาลนครเชียงราย จังหวัดเชียงราย ซึ่งวันนี้ก็มากับรองอธิบดีกรมป้องกันและบรรเทาสาธารณภัย นายสหรัฐ วงศ์สกุลวิวัฒน์  และผู้อำนวยการศูนย์ ปภ. เขต 15 เชียงราย นายอารุณ ปินตา วันนี้เราได้เข้ามาดูในเรื่องของความพร้อมในการที่จะเปิดสถานที่ให้พี่น้องประชาชนได้กลับมาใช้ชีวิตตามปกติ ซึ่งวันนี้ก็มีพี่น้องประชาชนมาออกกำลังกายกันแล้ว มีน้องๆ มาเล่นตะกร้อ เล่นบาสเกตบอล ซึ่งขณะนี้เรากำลังเร่งประสานในเรื่องของไฟฟ้าให้เข้ามาติดตั้งโดยเร็วที่สุด ในส่วนของห้องน้ำสาธารณะ วันนี้มาตรวจสอบก็ยังมีดินโคลนอยู่ ซึ่งในเวลาที่เหลืออยู่นี้ ก็จะเร่งดำเนินการนำเจ้าหน้าที่เข้ามาทำความสะอาดโดยเร็ว เพื่อที่จะให้พี่น้องประชาชนที่มาใช้พื้นที่ตรงนี้มีความปลอดภัยมากที่สุด หากจุดไหนที่พี่น้องประชาชนอยากให้เจ้าหน้าที่ฟื้นฟูเพิ่มเติมสามารถแจ้งเข้ามาได้ เพื่อที่เราจะได้ลงพื้นที่ไปปฏิบัติงานเพิ่มเติมก่อนส่งมอบพื้นที่คืนให้กับท้องที่ต่อไป

ที่มา : https://www.thaigov.go.th/news/contents/details/89507