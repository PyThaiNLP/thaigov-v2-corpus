รัฐบาลไทย-ข่าวทำเนียบรัฐบาล-พม. ระดมเครือข่าย ร่วมเวทีระดับชาติเพื่อวิพากษ์ประเด็นสมัชชาเครือข่ายคนพิการระดับชาติ พ.ศ. 2568 มุ่งพัฒนาคุณภาพชีวิตทุกมิติ


วันศุกร์ที่ 25 ตุลาคม 2567
พม. ระดมเครือข่าย ร่วมเวทีระดับชาติเพื่อวิพากษ์ประเด็นสมัชชาเครือข่ายคนพิการระดับชาติ พ.ศ. 2568 มุ่งพัฒนาคุณภาพชีวิตทุกมิติ
พม. ระดมเครือข่าย ร่วมเวทีระดับชาติเพื่อวิพากษ์ประเด็นสมัชชาเครือข่ายคนพิการระดับชาติ พ.ศ. 2568 มุ่งพัฒนาคุณภาพชีวิตทุกมิติ
วันที่ 25 ตุลาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดการประชุมเวทีระดับชาติเพื่อวิพากษ์ประเด็นสมัชชาเครือข่ายคนพิการระดับชาติ พ.ศ. 2568 โดยมีนายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ กล่าวรายงาน พร้อมด้วยผู้บริหารกระทรวง พม. คนพิการและผู้ดูแลคนพิการ องค์กรคนพิการแต่ละประเภท พัฒนาสังคมและความมั่นคงของมนุษย์จังหวัด ผู้อำนวยการศูนย์บริการคนพิการ 76 จังหวัด และผู้แทนเครือข่ายคนพิการทั้งภาครัฐและเอกชน รวมจำนวน 300 คน เข้าร่วม ณ โรงแรมปรินซ์พาเลซ มหานาค กรุงเทพมหานคร
นายอนุกูล กล่าวว่า ด้วยรัฐบาลได้ขับเคลื่อนนโยบายประเด็นเร่งด่วน คือ การส่งเสริมพัฒนาศักยภาพและจัดสวัสดิการสังคม ให้สอดคล้องกับสภาพสังคมที่เปลี่ยนแปลง สร้างความเท่าเทียมทางโอกาสและเศรษฐกิจ โดยเฉพาะกลุ่มเปราะบางที่สำคัญ เพื่อให้สามารถเข้าถึงสิทธิและสวัสดิการของรัฐได้โดยสะดวกตามที่กฎหมายบัญญัติ และนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ให้ความสำคัญกับคนพิการ ภายใต้การขับเคลื่อนนโยบาย 5x5 ฝ่าวิกฤตประชากร ด้วยการเพิ่มโอกาสและเสริมสร้างคุณค่าคนพิการ ได้แก่ 1) เพิ่มโอกาสทางการศึกษารวมถึงผลักดันการจ้างงานคนพิการในทุกภาคส่วน 2) ส่งเสริมการเข้าถึงสิทธิประโยชน์ที่ครบถ้วน 3) ป้องกันความพิการแต่กำเนิดและความพิการทุกช่วงวัย รวมถึงฟื้นฟูสมรรถภาพทางกายและใจ 4) ส่งเสริมสภาพแวดล้อมที่ช่วยให้คนพิการดำเนินชีวิตได้อย่างอิสระ ด้วยหลักการออกแบบเพื่อคนทั้งมวล และ 5) การจัดทำฐานข้อมูลและพัฒนา Application เพื่อหางานและจ้างงานครพิการ
นายอนุกูล กล่าวว่า กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ให้ความสำคัญกับการส่งเสริมและพัฒนาคุณภาพชีวิตคนพิการ ภายใต้พันธกรณีระหว่างประเทศ และกฎหมายด้านคนพิการ คือ พระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม รวมถึงแผนทุกระดับ ผ่านการประสานความร่วมมือกับภาคีเครือข่ายทุกภาคส่วน เพื่อให้คนพิการมีสิทธิเข้าถึงและใช้ประโยชน์จากสิ่งอำนวยความสะดวกอันเป็นสาธารณะ ตลอดจนสวัสดิการและความช่วยเหลืออื่นๆ จากรัฐ ซึ่งที่ผ่านมา ได้ดำเนินการจัดประชุมเพื่อรับฟังความคิดเห็นจากคนพิการ ผู้ดูแลคนพิการ คณะอนุกรรมการส่งเสริมและพัฒนาคุณภาพชีวิตคนพิการประจำจังหวัด นายกสมาคม ประธานกรรมการบริหารองค์กรคนพิการ ผู้นำเครือข่ายคนพิการทั่วประเทศในเวที 4 ภาค เพื่อยกร่างประเด็นสมัชชาเครือข่ายคนพิการระดับชาติ พ.ศ. 2568 โดยจะมีการส่งต่อประเด็นมาสู่การประชุมเวทีระดับชาติ เพื่อวิพากษ์ประเด็นสมัชชาเครือข่าย คนพิการระดับชาติ พ.ศ. 2568 ในวันนี้ เพื่อเป็นการเผยแพร่ประเด็นสมัชชาเครือข่ายคนพิการระดับชาติให้หน่วยงานที่เกี่ยวข้องได้รับทราบ และมีส่วนร่วมในการวิเคราะห์และให้ข้อเสนอแนะเพื่อกำหนดแนวทางการขับเคลื่อนเชิงประเด็นด้านคนพิการให้สามารถตอบสนองความต้องการและแก้ไขปัญหาของคนพิการได้อย่างแท้จริง
นายอนุกูล กล่าวเพิ่มเติมว่า การประชุมฯ ในวันนี้ เป็นเวทีที่มีความสำคัญและเป็นพื้นที่ในการสื่อสารและสะท้อนให้ผู้เข้าร่วมประชุมทุกท่านได้มองเห็นภาพแห่งความคาดหวัง และความต้องการของคนพิการในมิติต่างๆ ซึ่งได้ผ่านกระบวนการรับฟังความคิดเห็นของคนพิการ และภาคีเครือข่ายคนพิการทั่วประเทศ ทั้ง 4 ภาค ในการจัดทำเป็นร่างประเด็น “ข้อเสนอเชิงสร้างสรรค์สังคม” เพื่อให้ทุกท่านได้มีส่วนร่วมในการวิพากษ์ ให้ข้อคิดเห็น และข้อเสนอแนะ เพื่อสร้างการเปลี่ยนแปลงทางสังคม ที่ส่งผลต่อการยกระดับ และพัฒนาคุณภาพชีวิตของคนพิการในทุกมิติ ทั้งด้านการเข้าถึงระบบการศึกษา การส่งเสริมการจ้างงาน สร้างรายได้ รวมไปถึงการบริหารจัดการกองทุนส่งเสริมและพัฒนาคุณภาพชีวิตคนพิการ และการพัฒนาภารกิจของเครือข่ายคนพิการทุกภาคส่วน ให้สามารถผลักดันและขับเคลื่อนข้อเสนอไปสู่การปฏิบัติและปรากฏผลอย่างเป็นรูปธรรมต่อไป
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เครือข่ายคนพิการ #คนพิการ #สมัชชาเครือข่ายคนพิการ

ที่มา : https://www.thaigov.go.th/news/contents/details/89521