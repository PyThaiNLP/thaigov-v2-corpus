รัฐบาลไทย-ข่าวทำเนียบรัฐบาล-ธอส. มอบเงินสนับสนุนการจัดงานปิยมหาราชานุสรณ์ 2567 เฉลิมพระเกียรติและน้อมรำลึกพระมหากรุณาธิคุณในพระบาทสมเด็จพระจุลจอมเกล้าเจ้าอยู่หัว 


วันศุกร์ที่ 25 ตุลาคม 2567
25/10/2567
พิมพ์
ธอส. มอบเงินสนับสนุนการจัดงานปิยมหาราชานุสรณ์ 2567 เฉลิมพระเกียรติและน้อมรำลึกพระมหากรุณาธิคุณในพระบาทสมเด็จพระจุลจอมเกล้าเจ้าอยู่หัว
ธอส. มอบเงินสนับสนุนการจัดงานปิยมหาราชานุสรณ์ 2567 เพื่อเฉลิมพระเกียรติและน้อมรำลึกพระมหากรุณาธิคุณในรัชกาลที่ 5 รวมทั้งสมทบทุนกองทุนจุฬาสงเคราะห์และกองทุนอาหารกลางวัน ให้แก่นิสิตจุฬาลงกรณ์มหาวิทยาลัยที่มีความประพฤติดีแต่ขาดแคลนทุนทรัพย์
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” โดยตลอดระยะเวลา 71 ปี ได้สนับสนุนให้คนไทยได้มีที่อยู่อาศัยเป็นของตนเองมาแล้วมากกว่า 4.4 ล้านครอบครัว ขณะเดียวกันยังมีส่วนร่วมยกระดับคุณภาพการศึกษาของไทย เพื่อช่วยลดความเหลื่อมล้ำทางสังคม ในโอกาสนี้ ธอส. จึงมอบเงินสนับสนุนการจัดงานปิยมหาราชานุสรณ์ 2567 ให้กับสมาคมนิสิตเก่าจุฬาลงกรณ์มหาวิทยาลัยในพระบรมราชูปถัมภ์ โดยมี นายอรรถพล ฤกษ์พิบูลย์ นายกสมาคมนิสิตเก่าจุฬาลงกรณ์มหาวิทยาลัยในพระบรมราชูปถัมภ์เป็นผู้รับมอบ เพื่อเฉลิมพระเกียรติและน้อมรำลึกพระมหากรุณาธิคุณในพระบาทสมเด็จพระจุลจอมเกล้าเจ้าอยู่หัว รวมทั้งสมทบทุนกองทุนจุฬาสงเคราะห์และกองทุนอาหารกลางวัน ซึ่งเป็นกองทุนเพื่อการศึกษาที่สมาคมฯ สนับสนุนให้แก่นิสิตจุฬาลงกรณ์มหาวิทยาลัยที่มีความประพฤติดี แต่ขาดแคลนทุนทรัพย์ อีกทั้งเพื่อสนับสนุนการดำเนินกิจกรรมของสมาคมฯ ที่เป็นประโยชน์ต่อประชาคมจุฬาฯ และสังคมโดยรวม ซึ่งการดำเนินการดังกล่าวเป็นการแสดงความรับผิดชอบต่อสังคมด้านการศึกษา ซึ่งเป็น 1 ใน 5 ด้านกิจกรรมการแสดงความรับผิดชอบต่อสังคมและสิ่งแวดล้อม หรือ CSR ของธนาคาร ตามแผนงานของฝ่ายกิจกรรมเพื่อสังคม ทั้งนี้ พิธีมอบเงินสนับสนุนการจัดงานปิยมหาราชานุสรณ์ 2567 ดังกล่าวจัดขึ้น ณ สถานีโทรทัศน์ช่อง 9 MCOT HD​ เขตห้วยขวาง กรุงเทพมหานคร เมื่อวันที่ 23 ตุลาคม 2567

ที่มา : https://www.thaigov.go.th/news/contents/details/89494