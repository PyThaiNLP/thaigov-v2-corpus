รัฐบาลไทย-ข่าวทำเนียบรัฐบาล-สธ.เปิดศูนย์ฉุกเฉินฯ ระดับอำเภอ รองรับ 


วันอาทิตย์ที่ 20 ตุลาคม 2567
สธ.เปิดศูนย์ฉุกเฉินฯ ระดับอำเภอ รองรับ
ปลัดกระทรวงสาธารณสุข เผย น้ำท่วมและน้ำป่าไหลหลาก อ.บ้านไร่ จ.อุทัยธานี มีผู้บาดเจ็บ 8 ราย  ในจำนวนนี้นอนรักษาในโรงพยาบาล 4 ราย ไม่มีผู้เสียชีวิต
บ้านพักเจ้าหน้าที่ สสอ.บ้านไร่ ได้รับผลกระทบ 4 หลัง เปิดศูนย์ปฏิบัติการฉุกเฉินฯ ระดับอำเภอ ติดตามสถานการณ์ พบปริมาณน้ำฝนสะสมยังมาก ห่วงเกิดเหตุซ้ำ กำชับดูแลสุขภาพผู้ประสบภัยและกลุ่มเปราะบาง โดยโรงพยาบาลชุมชนใกล้เคียงสนับสนุนช่วยเหลือและส่งต่อ
วันนี้ (20 ตุลาคม 2567) ที่กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข ให้สัมภาษณ์ถึงสถานการณ์อุทกภัยและน้ำป่าไหลหลากที่ อำเภอบ้านไร่ จังหวัดอุทัยธานี หลังช่วงเย็นวันที่ 19 ตุลาคม ที่ผ่านมา เกิดฝนตกหนักอย่างต่อเนื่อง ทำให้เกิดน้ำท่วมฉับพลันและน้ำป่าไหลหลาก ผ่านหน้าโรงพยาบาลบ้านไร่ เข้าท่วมบริเวณตลาดและย่านเศรษฐกิจของอำเภอบ้านไร่ ระดับน้ำบางจุดสูงกว่า 50 เซนติเมตร ว่า เบื้องต้นอำเภอบ้านไร่ได้จัดตั้งศูนย์อพยพพร้อมทั้งย้ายผู้ป่วยและกลุ่มเปราะบางในพื้นที่ที่มีน้ำท่วมสูงแล้ว เหตุดังกล่าวไม่มีรายงานผู้เสียชีวิต โรงพยาบาลบ้านไร่ได้ประกาศใช้แผนฉุกเฉินและจัดรถพยาบาลพร้อมทีมการแพทย์ฉุกเฉินและทีม MCATT ประจำจุดหน้าเทศบาลบ้านไร่ ได้ออกรับผู้ป่วย 8 ราย ในจำนวนนี้รับไว้รักษา   ในโรงพยาบาล 4 ราย ได้แก่ ชายอายุ 31 ปี และหญิงอายุ 58 ปี ได้รับการกระทบกระเทือนศีรษะจากอุบัติเหตุรถมอเตอร์ไซค์ชนกัน, หญิงอายุ 73 ปี ออกจากบ้านไม่ได้ ยืนแช่น้ำนานจนเป็นตะคริวที่ขา 2 ข้าง รอย้ายไปศูนย์   พักพิง และชายอายุ 75 ปี เป็นผู้ป่วยติดเตียง บ้านถูกน้ำท่วม อยู่ระหว่างรอญาติมารับ
นพ.โอภาสกล่าวต่อว่า ในส่วนของบุคลากรทางการแพทย์ไม่มีผู้ได้รับผลกระทบ แต่มีบ้านพักเจ้าหน้าที่สาธารณสุขอำเภอบ้านไร่ 4 หลังที่ถูกน้ำท่วม ทั้งนี้ จากการติดตามสถานการณ์พบว่า ปริมาณน้ำฝน 12 ชั่วโมง ของสถานีเตือนภัยล่วงหน้าน้ำท่วมฉับพลัน ดินถล่ม บ้านปางสวรรค์ตำบลคอกควาย อำเภอบ้านไร่ จังหวัดอุทัยธานี มีปริมาณ 100 มิลลิเมตร ซึ่งอาจเกิดเหตุการณ์น้ำป่าไหลหลากในบริเวณดังกล่าว จึงกำชับหน่วยงานสาธารณสุขในพื้นที่ให้ติดตามสถานการณ์และดูแลกลุ่มเปราะบางที่ได้รับผลกระทบอย่างต่อเนื่อง พร้อมให้เปิดศูนย์ปฏิบัติการฉุกเฉินด้านการแพทย์และสาธารณสุข (PHEOC) ระดับอำเภอ เพื่อรองรับสถานการณ์ ตลอดจนให้โรงพยาบาลชุมชนใกล้เคียงช่วยสนับสนุนการช่วยเหลือและส่งต่ออย่างทันท่วงที
***************************************************** 20 ตุลาคม 2567

ที่มา : https://www.thaigov.go.th/news/contents/details/89323