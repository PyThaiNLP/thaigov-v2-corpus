รัฐบาลไทย-ข่าวทำเนียบรัฐบาล-"อนุทิน" นำคณะผู้บริหาร มท. ลงพื้นที่นครพนม ตามติดการพัฒนาคุณภาพชีวิตประชาชน ฟังทุกเสียงสะท้อนแก้ไขปัญหาตรงจุด เติมเต็มศักยภาพท่องเที่ยว วัฒนธรรมในพื้นที่เข้มแข็ง


วันอาทิตย์ที่ 20 ตุลาคม 2567
20/10/2567
พิมพ์
"อนุทิน" นำคณะผู้บริหาร มท. ลงพื้นที่นครพนม ตามติดการพัฒนาคุณภาพชีวิตประชาชน ฟังทุกเสียงสะท้อนแก้ไขปัญหาตรงจุด เติมเต็มศักยภาพท่องเที่ยว วัฒนธรรมในพื้นที่เข้มแข็ง
"อนุทิน" นำคณะผู้บริหาร มท. ลงพื้นที่นครพนม ตามติดการพัฒนาคุณภาพชีวิตประชาชน ฟังทุกเสียงสะท้อนแก้ไขปัญหาตรงจุด เติมเต็มศักยภาพท่องเที่ยว วัฒนธรรมในพื้นที่เข้มแข็ง
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (20 ต.ค. 67) เวลา 11.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย ได้นำคณะผู้บริหารกระทรวงมหาดไทย ลงพื้นที่ จ.นครพนม พร้อมมอบแนวทางการขับเคลื่อนงานเพื่อบำบัดทุกข์ บำรุงสุขให้กับผู้นำท้องที่ ผู้บริหารองค์กรปกครองส่วนท้องถิ่น พร้อมร่วมพบปะกับอาสาสมัครสาธารณสุขประจำหมู่บ้าน (อสม.) และพี่น้องประชาชน ณ ศาลาพระใหญ่ วัดดงคราม ตำบลธาตุพนม อำเภอธาตุพนม จังหวัดนครพนม
นายอนุทิน กล่าวว่า นโยบายกระทรวงมหาดไทยให้ความสำคัญกับการดูแลคุณภาพชีวิต ให้มีสิ่งที่ดีในชีวิตจากพื้นฐานเลยคือ น้ำไหล ไฟสว่าง ทางดี มีเงิน ซึ่งนี้ตนพร้อมด้วยผู้บริหารระดับสูงของกระทรวงมหาดไทยลงพื้นที่มาสอดส่องดูว่า มีอะไรที่ยังบกพร่อง ที่ต้องแก้ไข มารับฟังปัญหา เมื่อพี่น้องประชาชนสะท้อนบอกปัญหาอะไรมา เราจะรับเรื่องราวมารีบนั่งคิดหาทางแก้ไขให้ตรงจุด ถือว่าทุกข์ของประชาชนคือทุกข์ของเรา หากมีปัญหาต้องแก้ให้เร็วที่สุด
จังหวัดนครพนมมีทรัพยากรที่เข้มแข็ง โดยเฉพาะด้านบุคคล ในช่วงสถานการณ์การแพร่ระบาดของโรคโควิด-19 ที่ตนดำรงตำแหน่งรมว.สาธารณสุข ก็มีโอกาสได้เห็นความกล้าหาญของชาวนครพนม ที่สมัครใจเป็นอาสาสมัครทดสอบวัคซีนโควิด-19ให้กับองค์การเภสัชกรรมจำนวน 4,000 กว่าคน ซึ่งเป็นส่วนสำคัญทำให้ทุกอย่างดีขึ้นมาตามลำดับ รวมถึงความเสียสละของ อสม. และพี่น้องชาวนครพนมทุกคน
"ผมยินดีและเต็มใจที่จะมาเยือนจังหวัดนครพนมในทุกครั้งที่มีโอกาส อะไรที่เป็นประโยชน์กับพี่น้องประชาชน เราเต็มที่ไม่มีเหลียวหลัง เพื่อให้ความเจริญ ความสวยงาม ความทันสมัย ความผาสุกเกิดขึ้นในจังหวัดนครพนมให้มากที่สุด ลูกหลานจะได้อยู่ในพื้นที่ ดูแลพ่อแม่ ปู่ย่า ตายาย ประกอบสัมมาอาชีพ ทำเกษตรก็เป็นเกษตรที่สมบูรณ์ ทำอุตสาหกรรม การท่องเที่ยว ก็มีแต่รุ่งเรือง เรามีศูนย์รวมจิตใจของชาวพุทธอยู่ที่นี่ คือ องค์พระธาตุพนมอันศักดิ์สิทธิ์ มีสถานที่ท่องเที่ยวที่มีคุณภาพ มีถนนคนเดิน มีแลนด์มาร์คที่มีชื่อเสียงอย่างองค์พญาศรีสัตตนาคราช ริมแม่น้ำโขงที่มีวิวทิวทัศน์สวยงาม ซึ่งกระทรวงมหาดไทยมีอุดมการณ์ทำงานอย่างเต็มที่ในการส่งเสริมและสานต่อศักยภาพในพื้นที่ทั้งด้านการท่องเที่ยว วัฒนธรรมและเศรษฐกิจเกี่ยวเนื่องให้แข็งแกร่งยิ่งขึ้น" นายอนุทิน กล่าว
น.ส.ไตรศุลี กล่าวว่า การลงพื้นที่ของนายอนุทินครั้งนี้ มีผู้บริหารระดับสูงของกระทรวงมหาดไทย ร่วมคณะ ได้แก่ นายทรงศักดิ์ ทองศรี รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายราชันย์ ซุ้นหั้ว รองปลัดกระทรวงมหาดไทย นายณัฐวัสส์ วิริยานภาภรณ์ หัวหน้าผู้ตรวจราชการกระทรวงมหาดไทย นายพงษ์นรา เย็นยิ่ง ผู้ตรวจราชการกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ร.ต.ท.ภพชนก ชลานุเคราะห์ รองอธิบดีกรมการปกครอง นางรณิดา เหลืองฐิติสกุล รองผู้ว่าราชการจังหวัดนครพนม รักษาราชการแทนผู้ว่าราชการจังหวัดนครพนม ผู้ว่าราชการจังหวัดและประธานแม่บ้านมหาดไทยจังหวัดในพื้นที่ภาคตะวันออกเฉียงเหนือ

ที่มา : https://www.thaigov.go.th/news/contents/details/89322