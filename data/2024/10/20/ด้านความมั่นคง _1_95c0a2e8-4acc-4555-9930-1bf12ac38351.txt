รัฐบาลไทย-ข่าวทำเนียบรัฐบาล-รมช.มท. "ซาบีดา" ติดตามการช่วยเหลือผู้ประสบอุทกภัย อ.บ้านไร่ จ.อุทัยธานี ใกล้ชิด


วันอาทิตย์ที่ 20 ตุลาคม 2567
20/10/2567
พิมพ์
รมช.มท. "ซาบีดา" ติดตามการช่วยเหลือผู้ประสบอุทกภัย อ.บ้านไร่ จ.อุทัยธานี ใกล้ชิด
รมช.มท. "ซาบีดา" ติดตามการช่วยเหลือผู้ประสบอุทกภัย อ.บ้านไร่ จ.อุทัยธานี ใกล้ชิด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า กรมป้องกันและบรรเทาสาธารณภัย (ปภ.) ได้รายงานมีฝนตกหนักทำให้น้ำป่าไหลหลากเข้าท่วมในพื้นที่ ต.บ้านไร่ อ.บ้านไร่ จ. อุทัยธานี ในช่วงคืนของวันเสาร์ ที่ 19 ต.ค. 67 ที่ผ่านมา ทำให้มีน้ำไหลเข้าท่วมชุมชน สถนนสายหลักต่าง และมีนักท่องเที่ยวติดอยู่ในรีสอร์ท 10 คน และขอความช่วยเหลือเพื่ออพยพออกจากพื้นที่
ทั้งนี้ น.ส.ซาบีดา ไทยเศรษฐ์ รมช.มหาดไทย ได้ลงพื้นที่ติดตามสถานการณ์ในพื้นที่และการให้ความช่วยเหลือผู้ประสบภัยตลอดจนนักท่องเที่ยวอย่างใกล้ชิด ซึ่งการช่วยเหลือได้รับการสนับสนุนกำลังคน และเครื่องมือจากเจ้าหน้าที่ อาสาสมัคร มูลนิธิในพื้นที่ อาทิ ศูนย์ ปภ.เขต 16 ชัยนาท สำนักงาน ปภ. จังหวัด อำเภอ โครงการชลประทาน หน่วยบริการการแพทย์ฉุกเฉิน หน่วยทหารในพื้นที่ ตำรวจ จิตอาสา อปพร.
"ท่านรัฐมนตรีซาบีดา อยู่ในพื้นที่ตลอดคืน ติดตามการช่วยเหลือให้มั่นใจว่าผู้ประสบภัยได้รับความช่วยเหลือจนปลอดภัย ซึ่งทราบว่านักท่องเที่ยวที่ติดอยู่ในรีสอร์ท 10 คน ได้รับการช่วยเหลือออกจากพื้นที่ได้ในเวลา 21.50 น. และตลอดคืนระดับน้ำก็ได้ลดลงต่อเนื่อง จนถึงช่วงเช้าในพื้นที่ ต.บ้านไร่ น้ำได้ลดลงหมดแล้วเจ้าหน้าที่อยู่หว่างทำความสะอาดถนนสายหลักเพื่อเปิดเส้นทางสัญจรให้ประชาชน" น.ส.ไตรศุลี กล่าว
โฆษกกระทรวงมหาดไทย กล่าวว่า จ.อุทัยธานี ยังคงมีการเฝ้าระวังสถานการณ์ และสั่งการให้หน่วยงานที่เกี่ยวข้อง ออกประกาศแจ้งเตือนประชาชนที่อยู่อาศัยในเขตพื้นที่เสี่ยงภัยแต่ละอำเภอ ให้ยกสิ่งของขึ้นที่สูง มีการจัดตั้งศูนย์ประสานงานช่วยเหลือผู้ประสบภัย เตรียมกำลังคน เครื่องมือ เครื่องจักรสาธารณภัยให้พร้อมเข้าช่วยเหลือตลอด 24 ชั่วโมงเมื่อมีการร้องขอ และเร่งสำรวจความเสียหายและให้ความช่วยเหลือตามระเบียบต่อไป

ที่มา : https://www.thaigov.go.th/news/contents/details/89316