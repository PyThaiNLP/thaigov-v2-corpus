รัฐบาลไทย-ข่าวทำเนียบรัฐบาล-ศปช.ขอบคุณ คณะสงฆ์และส่วนราชการ ปชช.ร่วมทำความสะอาดท่าแพ คืนพื้นที่ให้กับนักท่องเที่ยวต้อนรับเทศกาลหน้าหนาวสัปดาห์นี้  


วันอาทิตย์ที่ 20 ตุลาคม 2567
20/10/2567
พิมพ์
ศปช.ขอบคุณ คณะสงฆ์และส่วนราชการ ปชช.ร่วมทำความสะอาดท่าแพ คืนพื้นที่ให้กับนักท่องเที่ยวต้อนรับเทศกาลหน้าหนาวสัปดาห์นี้
ศปช.ขอบคุณ คณะสงฆ์และส่วนราชการ ปชช.ร่วมทำความสะอาดท่าแพ คืนพื้นที่ให้กับนักท่องเที่ยวต้อนรับเทศกาลหน้าหนาวสัปดาห์นี้  พร้อมรายงานสถานการณ์น้ำท่วมฉับพลันที่ อ.บ้านไร่ จ.อุทัยธานีบ่ายนี้น้ำลดปรกติแล้วส่งทุกหน่วยงานเข้าฟื้นฟู
วันนี้ (20 ตุลาคม 2567)  เวลา 14:00 น.  นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้ากล่าวว่า จากฝนตกสะสมในพื้นที่ อ.บ้านไร่ จ.อุทัยธานี ที่ตรวจวัดได้สูงสุดถึง 148 มม. ส่งผลให้เมื่อคืนที่ผ่านมา เกิดน้ำป่าไหลหลากเข้าท่วมบ้านเรือนประชาชนได้รับความเสียหาย ซึ่งจังหวัดอุทัยธานีได้ประกาศเป็นเขตภัยพิบัติ กรณีน้ำป่าไหลหลากตั้งแต่เมื่อคืนที่ผ่านมาซึ่งที่ประชุม ศปช. ได้รับรายงานว่า กรมทรัพยากรน้ำติดตามสถานการณ์น้ำฝนของสถานีเตือนภัยล่วงหน้าถึงกรณีน้ำท่วมฉับพลัน - ดินถล่ม ที่ อ.บ้านไร่ จ.อุทัยธานี และได้แจ้งเตือนไปยังสำนักงานปภ.จ.อุทัยธานีและผู้ที่เกี่ยวข้องในพื้นที่ก่อนเกิดเหตุแล้ว เพื่อพิจารณาเฝ้าระวังพร้อมทั้งแจ้งเตือนประชาชนทั้งนี้ ปภ. แจ้งภัยพิบัติดังกล่าว ไปยังหน่วยงานที่ในพื้นที่เมื่อหัวค่ำวานนี้(เสาร์) 19 ต.ค. 67 เวลา 18.55 น. โดยให้ ทุกหน่วยงานที่เกี่ยวข้อง เตรียมความพร้อมรับสถานการณ์  ขณะที่หน่วยบัญชาการทหารพัฒนา นำกำลังช่วยเหลือประชาชนทันที โดยพาประชาชนออกจากพื้นที่และช่วยกันขนย้ายสิ่งของขึ้นที่สูง พร้อมสั่งการให้นำกำลัง         สแตนบายตามจุดเสี่ยง และสนับสนุนกำลังในการฟื้นฟูบ้านเรือนที่ได้รับความเสียหายต่อไป
“น้ำหลากที่บ้านไร่เมื่อคืนนี้มาเร็วมาก น้ำขึ้นประมาณ 3 ทุ่ม จนถึงประมาณ 5 ทุ่ม น้ำก็เริ่มลดลง ซึ่งผู้ว่าราชการอุทัยธานี ได้เข้าพื้นที่ พร้อมสั่งการให้ความช่วยเหลือทันที และในช่วงเช้าให้นายอำเภอบ้านไร่ เข้าสำรวจความเสียหายเพื่อเร่งให้ความช่วยเหลือตาม แผนฟื้นฟูเยียวยาของรัฐบาลต่อไป“
นอกจากนี้ ที่ประชุม ศปช. ยังขอให้ ทุกส่วนราชการ ติดตามการเฝ้าระวังและแจ้งเตือนแผ่นดินถล่มและน้ำป่าไหลหลาก ในวันนี้ และวันพรุ่งนี้  (อาทิตย์-จันทร์)โดยกรมทรัพยากรธรณีได้ประกาศแจ้งเตือน25 จังหวัด ในภาคตะวันออกและ ภาคกลาง ได้แก่ ชลบุรี ระยอง ฉะเชิงเทรา ปราจีนบุรี จันทบุรี ตราด กาญจนบุรี นครนายก ราชบุรี  ส่วนที่ภาคใต้ได้แก่จังหวัด เพชรบุรี ประจวบคีรีขันธ์ ชุมพร สุราษฎร์ธานี นครศรีธรรมราช ระนอง พังงา ภูเก็ต กระบี่ ตรัง สตูล พัทลุง สงขลา ยะลา ปัตตานี และนราธิวาส ซึ่งได้มีการประสานงานให้อาสาสมัครเครือข่ายเฝ้าระวังการแจ้งเตือน และเตรียมความพร้อมและติดตาม ปริมาณน้ำฝนอย่างต่อเนื่อง และเตรียมพร้อมเมื่อเกิดสถานการณ์
นายจิรายุกล่าวว่า ที่ประชุม ศปช.กล่าวขอบคุณ ศปช.ส่วนหน้า จ.เชียงใหม่  คณะสงฆ์และพี่น้องประชาชนที่ร่วมกับผู้ว่าราชการจังหวัดเชียงใหม่ หัวหน้าส่วนราชการนายอำเภอ 10 แห่งร่วมกันระดมรถน้ำจาก องค์การปกครองท้องถิ่น และพระสงฆ์จาก 5 วัด บนถนนท่าแพ ร่วมกันทำความสะอาดเพื่อเร่งฟื้นฟูเมืองเชียงใหม่ให้ กลับมาสวยงาม เพื่อต้อนรับนักท่องเที่ยว ในช่วงหน้าหนาวที่เริ่มแล้ววันนี้
โฆษก ศปช. กล่าวเพิ่มเติมว่า ขณะนี้ความคืบหน้าการฟื้นฟูพื้นที่ได้รับผลกระทบ ในจ.เชียงราย กรมป้องกันและบรรเทาสาธารณภัยรายงานว่า ได้ดำเนินการล้างทำความสะอาดบ้านเรือนประชาชน ดูดโคลน และล้างถนนแล้วเสร็จทั้งหมดแล้ว ส่วนในพื้นที่ อ.แม่สาย จ.เชียงราย ล้างทำความสะอาดบ้านเรือนประชาชนแล้ว 814 หลัง เหลืออีก 5 หลัง อยู่ระหว่างการเร่งดำเนินการซึ่งขณะนี้คืบหน้าไปแล้ว 99% คาดว่าจะแล้วเสร็จในวันพรุ่งนี้
ส่วนความคืบหน้าการจ่ายเงินเยียวยาเพื่อช่วยเหลือผู้ประสบอุทกภัย ขณะนี้ กรมป้องกันและบรรเทาสาธารณะภัยได้ส่งข้อมูลให้ธนาคารออมสิน เร่งจ่ายเงินเยียวยาแล้ว 8 จังหวัด ได้แก่ เชียงราย เชียงใหม่ สุโขทัย แพร่ เพชรบูรณ์ พระนครศรีอยุธยา หนองคาย เลย โดยจ่ายไปแล้ว 8 ครั้งจำนวน 45,827 ครัวเรือน วงเงินประมาณ 412 ล้านบาท
“รัฐบาลทยอยจ่ายเงินช่วยเหลือผู้ประสบอุทกภัย เหมาจ่ายครัวเรือนละ 9,000 บาท ตามมติคณะรัฐมนตรีที่ปรับยอดให้สูงขึ้นจากเดิม 5,000 บาท แต่บางพื้นที่ เช่น อ.แม่อาย จ.เชียงใหม่ ที่ได้เงินเยียวยาอุทกภัย ไปก่อนหน้านี้ครัวเรือนละ 5,000 บาท รัฐบาลได้เร่งโอนเงินเพิ่มเติมให้อีก4,000 บาท"  นายจิรายุ กล่าว

ที่มา : https://www.thaigov.go.th/news/contents/details/89319