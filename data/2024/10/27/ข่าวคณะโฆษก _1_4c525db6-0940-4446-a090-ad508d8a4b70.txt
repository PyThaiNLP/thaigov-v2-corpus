รัฐบาลไทย-ข่าวทำเนียบรัฐบาล-ศปช. เฝ้าระวังผลกระทบจาก ศปช. เฝ้าระวังผลกระทบจาก "พายุจ่ามี" เตือนพื้นที่ภาคใต้ ช่วง 27-29 ต.ค. ฝนตกหนักหลายพื้นที่ ด้านฟื้นฟูเชียงรายคลี่คลาย พรุ่งนี้ (28 ต.ค.) รองนายกฯ “ภูมิธรรม” เป็นประธานส่งมอบพื้นที่คืนชาวแม่สาย 


วันอาทิตย์ที่ 27 ตุลาคม 2567
27/10/2567
พิมพ์
ศปช. เฝ้าระวังผลกระทบจาก ศปช. เฝ้าระวังผลกระทบจาก "พายุจ่ามี" เตือนพื้นที่ภาคใต้ ช่วง 27-29 ต.ค. ฝนตกหนักหลายพื้นที่ ด้านฟื้นฟูเชียงรายคลี่คลาย พรุ่งนี้ (28 ต.ค.) รองนายกฯ “ภูมิธรรม” เป็นประธานส่งมอบพื้นที่คืนชาวแม่สาย
พรุ่งนี้ รองนายกฯ 'ภูมิธรรม' บินไปเชียงราย ส่งมอบพื้นที่ที่ได้รับการฟื้นฟู  ณ ด่านศุลกากรแม่สาย
วันนี้ (27 ต.ค. 67) เวลา 10.30 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่าในช่วง 27 - 28 ต.ค. 2567 ยังต้องติดตามพายุโซนร้อนกำลังแรง "จ่ามี (TRAMI)" บริเวณทะเลจีนใต้ตอนบน กำลังเคลื่อนตัวทางตะวันตกเข้าใกล้ชายฝั่งทางด้านตอนกลาง (ใกล้บริเวณเมืองดานัง) ของประเทศเวียดนาม ทั้งนี้ พายุนี้จะไม่เคลื่อนเข้าสู่ประเทศไทย เนื่องจากยังมีมวลอากาศเย็นแผ่ลงมาปกคลุมทางด้านหน้าของพายุ โดยอาจส่งผลกระทบทำให้ประเทศไทยมีเมฆเพิ่มขึ้น ฝนตกหนักบางแห่ง มีลมแรง โดยเฉพาะทางด้านตะวันออกของภาคอีสาน (จ.สกลนคร นครพนม มุกดาหาร อำนาจเจริญ ยโสธร อุบลราชธานี ศรีสะเกษ)
ส่วนภาคกลาง ภาคตะวันออก กทม. และปริมณฑล จะมีฝนเพิ่มขึ้นในวันที่ 27 ต.ค. 2567 จากอิทธิพลของลมตะวันตกและลมตะวันตกเฉียงเหนือที่พัดเข้าหากัน สำหรับภาคใต้ ระหว่างวันที่ 27-29 ต.ค. 2567 จะมีฝนตกต่อเนื่องและมีฝนตกหนักหลายพื้นที่ ขอให้ประชาชนระหว่างอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม ได้แก่ จังหวัดพังงา ภูเก็ต ตรัง สตูล สุราษฎร์ธานี นครศรีธรรมราช พัทลุง สงขลา ระนอง กระบี่ เป็นต้น
ด้านกรมทรัพยากรธรณี เผยข้อมูลพื้นที่ที่ต้องติดตามและเฝ้าระวังสถานการณ์ธรณีพิบัติภัยแผ่นดินถล่มแะน้ำป่าไหลหลากในช่วง 27-29 ต.ค. 2567 ได้แก่พื้นที่ จังหวัดอุบลราชธานี ศรีสะเกษ ตราด ระนอง พังงา ภูเก็ต กระบี่ ตรัง และสตูล
ส่วนที่จังหวัดเชียงราย ได้แถลงข่าวเปิดเมือง “เชียงราย พร้อมเที่ยว” เพื่อกระตุ้นการท่องเที่ยวหลังอุทกภัยใหญ่แล้ว ณ สวนตุงและโคม เทศบาลนครเชียงราย โดยจะมีการจัดกิจกรรมต่าง ๆ ตลอดฤดูกาล เช่น เทศกาลวันลอยกระทง ลอยสะเปา ล่องนที สะหลียี่เป็ง งานเทศกาล Lanna Winter Wonderland งานเชียงรายดอกไม้งามปีที่ 21 และตักบาตรดอกไม้ เทศกาลดนตรีในสวน Music in the Park เทศกาลอาหารเชียงราย อาหารชาติพันธุ์ อาหารฮาลาล เทศกาลดนตรีส่งท้ายปีเก่าต้อนรับปีใหม่ พิธีอัญเชิญพระพุทธรูปแวดเวียงเจียงฮายและทำบุญตักบาตรวันขึ้นปีใหม่ เป็นต้น
“วันพรุ่งนี้ (28 ต.ค. 2567) นายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงกลาโหม จะลงพื้นที่จังหวัดเชียงราย เพื่อเป็นประธานร่วมในพิธีส่งมอบพื้นที่ที่ได้รับการฟื้นฟูเยียวยาจากสถานการณ์อุทกภัยในพื้นที่ ณ ด่านศุลกากรแม่สาย อำเภอแม่สาย จังหวัดเชียงราย สำหรับความคืบหน้าล่าสุด ย่านตลาดการค้าสายลมจอย ไม่มีโคลนบนถนนแล้ว และบางร้านเริ่มซ่อมแซมปรับปรุงเพื่อให้กลับมาเปิดบริการได้ตามปกติแล้ว” นายจิรายุ กล่าว

ที่มา : https://www.thaigov.go.th/news/contents/details/89550