รัฐบาลไทย-ข่าวทำเนียบรัฐบาล-รองปลัดฯ วิฤทธิ์ นำผู้บริหารและเจ้าหน้าที่ ก.อุตฯ เข้าเฝ้ารับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงบำเพ็ญพระราชกุศลถวายผ้าพระกฐิน วัดพระเชตุพนฯ


วันเสาร์ที่ 26 ตุลาคม 2567
26/10/2567
พิมพ์
รองปลัดฯ วิฤทธิ์ นำผู้บริหารและเจ้าหน้าที่ ก.อุตฯ เข้าเฝ้ารับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงบำเพ็ญพระราชกุศลถวายผ้าพระกฐิน วัดพระเชตุพนฯ
รองปลัดฯ วิฤทธิ์ นำผู้บริหารและเจ้าหน้าที่ ก.อุตฯ เข้าเฝ้ารับเสด็จ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงบำเพ็ญพระราชกุศลถวายผ้าพระกฐิน วัดพระเชตุพนฯ
25 ตุลาคม 2567 นายวิฤทธิ์ วิเศษสินธุ์ เลขาธิการคณะกรรมการอ้อยและน้ำตาลทราย รักษาราชการแทน รองปลัดกระทรวงอุตสาหกรรม นำผู้บริหารและเจ้าหน้าที่กระทรวงอุตสาหกรรม เข้าเฝ้ารับเสด็จพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินในการพระราชพิธีถวายผ้าพระกฐิน ณ วัดพระเชตุพนวิมลมังคลาราม ทรงบำเพ็ญพระราชกุศลในพระอุโบสถ โดยทรงรับผ้าไตรจากเจ้าพนักงานศุภรัต วางเหนือพานแว่นฟ้า แล้วจุดธูปเทียนบูชาพระพุทธเทวปฏิมากร พระประธานในพระอุโบสถ จากนั้นทรงถวายราชสักการะพระบรมราชสรีรางคารพระบาทสมเด็จพระพุทธยอดฟ้าจุฬาโลกมหาราช ก่อนทรงกล่าวคำถวายผ้าพระกฐิน และพระราชทานเครื่องบริวารพระกฐินแด่พระสงฆ์ เสร็จแล้วทรงหลั่งทักษิโณทก พระสงฆ์ถวายอนุโมทนาและอดิเรก
วัดพระเชตุพนวิมลมังคลาราม หรือ วัดโพธิ์ เป็นพระอารามหลวงชั้นเอก สร้างขึ้นในสมัยรัชกาลที่ 1 และถือเป็นวัดประจำรัชกาล พระอารามแห่งนี้ยังเป็นที่ประดิษฐานพระบรมราชสรีรางคารของรัชกาลที่ 1 ภายในวัดมีสถาปัตยกรรมและประติมากรรมที่สำคัญ เช่น พระพุทธไสยาสน์, พระมหาเจดีย์สี่รัชกาล และพระมณฑป จึงเป็นสถานที่สำคัญทางประวัติศาสตร์และศาสนา
จากนั้น  พระบาทสมเด็จพระเจ้าอยู่หัว ทรงเปิดงานสัปดาห์วันภูมิปัญญาแพทย์แผนไทยแห่งชาติ ประจำปี 2567 ณ วัดพระเชตุพนวิมลมังคลาราม จัดโดยกรมการแพทย์แผนไทยและการแพทย์ทางเลือก ภายใต้แนวคิด "ภูมิปัญญาการแพทย์แผนไทย นวดไทย มรดกภูมิปัญญาทางวัฒนธรรม" เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ภายในงานมีกิจกรรมหลากหลาย เช่น นิทรรศการเฉลิมพระเกียรติ พระบิดาแห่งการแพทย์แผนไทย การสาธิตภูมิปัญญาการแพทย์พื้นบ้าน สมุนไพร และบริการนวดไทย

ที่มา : https://www.thaigov.go.th/news/contents/details/89548