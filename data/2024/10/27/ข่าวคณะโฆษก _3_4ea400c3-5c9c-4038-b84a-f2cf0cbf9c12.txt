รัฐบาลไทย-ข่าวทำเนียบรัฐบาล-เศรษฐกิจไทยต้องกลับมาคึกคัก นายกฯ ”แพทองธาร“ พร้อมจับเข่าคุย คกก.ร่วมภาคเอกชน 3 สถาบัน เดินหน้าขับเคลื่อนเศรษฐกิจของไทยให้ยืนหนึ่งในภูมิภาค


วันอาทิตย์ที่ 27 ตุลาคม 2567
เศรษฐกิจไทยต้องกลับมาคึกคัก นายกฯ ”แพทองธาร“ พร้อมจับเข่าคุย คกก.ร่วมภาคเอกชน 3 สถาบัน เดินหน้าขับเคลื่อนเศรษฐกิจของไทยให้ยืนหนึ่งในภูมิภาค
เศรษฐกิจไทยต้องกลับมาคึกคัก นายกฯ ”แพทองธาร“ พร้อมจับเข่าคุย คกก.ร่วมภาคเอกชน 3 สถาบัน เดินหน้าขับเคลื่อนเศรษฐกิจของไทยให้ยืนหนึ่งในภูมิภาค
วันนี้ (27 ตุลาคม 2567) เวลา 13.30 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ (28 ตุลาคม 2567 เวลา10นาฬิกา ) นางสาวแพทองธาร ชินวัตร นายกรัฐมนตรี เปิดทำเนียบรัฐบาล เพื่อร่วมประชุมกับคณะกรรมการร่วมภาคเอกชน 3 สถาบัน อาทินายสนั่น อังอุบลกุล ประธานคณะกรรมการร่วมภาคเอกชน 3 สถาบัน (กกร.) และประธานกรรมการสภาหอการค้าแห่งประเทศไทย นายเกรียงไกร เธียรนุกุล ประธานสภาอุตสาหกรรมแห่งประเทศไทย นายผยง ศรีวณิช ประธานกรรมการสมาคมธนาคารไทย และนายสุธีร์ สธนสถาพร ผู้อำนวยการสำนักงานคณะกรรมการร่วมภาคเอกชน 3 สถาบัน  เพื่อหารือแนวทางส่งเสริมเศรษฐกิจของประเทศไทยจากทุกภาคส่วน
“ที่ผ่านมา คณะกรรมการร่วมภาคเอกชน 3 สถาบัน (กกร.) ได้ระดมความเห็นจากตัวแทนภาคธุรกิจในสาขาต่าง ๆ และนำมารวบรวมเป็นข้อเสนอเพื่อให้รัฐบาลนำมาประกอบกันเป็น แนวทาง เพื่อกำหนดทิศทางการแก้ไขปัญหาเศรษฐกิจของประเทศ ให้สอดรับกับสถานการณ์ของโลกและภูมิภาค เพื่อนำไปขับเคลื่อนเศรษฐกิจของประเทศ ทั้งในระยะเร่งด่วน ระยะกลางและระยะยาว และเพื่อเสริมสร้างขีดความสามารถทางการแข่งขันของประเทศ โดยมีเป้าหมาย เพื่อนำไปสู่การฟื้นตัวของเศรษฐกิจอย่างมีประสิทธิภาพและยั่งยืน
โดยผู้แทนภาคธุรกิจเอกชนได้เตรียมข้อเสนอ 4ด้าน อาทิแนวทางการแก้ไขปัญหาเศรษฐกิจ   การช่วยเหลือธุรกิจขนาดกลางและขนาดย่อม (SME)  การบริหารจัดการน้ำให้มีประสิทธิภาพ และแนวทางในการเพิ่มขีดความสามารถในการแข่งขันของประเทศไทย
“รัฐบาลพร้อมรับฟังข้อเสนอแนะที่เป็นประโยชน์ต่อการพัฒนาประเทศโดยเฉพาะจากภาคเอกชนซึ่งเป็นกลไกสำคัญที่จะทำให้เศรษฐกิจของประเทศขับเคลื่อนไปด้วยกันอย่างมั่นคง ภาคเอกชนถือเป็นเครื่องจักรกระตุ้นเศรษฐกิจ โดยข้อเสนอของภาคเอกชน รัฐบาลจะไปนำศึกษาเพื่อใช้ประโยชน์ต่อไป“ นายจิรายุกล่าว

ที่มา : https://www.thaigov.go.th/news/contents/details/89553