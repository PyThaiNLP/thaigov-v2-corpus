รัฐบาลไทย-ข่าวทำเนียบรัฐบาล-​โฆษก อุตฯ เผยสั่งปิดโรงงานในนิคมบ่อทองแล้ว ย้ำอุตสาหกรรมยุคใหม่ต้องปลอดภัยกว่านี้


วันอาทิตย์ที่ 27 ตุลาคม 2567
27/10/2567
พิมพ์
​โฆษก อุตฯ เผยสั่งปิดโรงงานในนิคมบ่อทองแล้ว ย้ำอุตสาหกรรมยุคใหม่ต้องปลอดภัยกว่านี้
​โฆษก อุตฯ เผยสั่งปิดโรงงานในนิคมบ่อทองแล้ว ย้ำอุตสาหกรรมยุคใหม่ต้องปลอดภัยกว่านี้
นายพงศ์พล ยอดเมืองเจริญ โฆษกกระทรวงอุตสาหกรรม เปิดเผยว่า จากสถานการณ์เหตุถังผสมสารเคมีระเบิด บริษัท เซียง เพียว นัน ฟอเรส เมทัล จำกัด นิคมอุตสาหกรรมบ่อทอง เลขที่ 888/888 หมู่ที่ 8 ตำบลบ่อทอง อำเภอกบินทร์บุรี จังหวัดปราจีนบุรี ซึ่งประกอบธุรกิจผลิตสังกะสี ตะกั่ว ดีบุก เกิดระเบิดขึ้น เมื่อเวลาประมาณ 09.30 น. ของวันนี้ (26 ตุลาคม 2567) เบื้องต้นมีผู้เสียชีวิต 2 ราย เป็นคนงานชาวพม่า ตกลงไปในถังผสมสารเคมี เสียชีวิตที่เกิดเหตุ 1 ราย และเสียชีวิตที่โรงพยาบาล 1 ราย ส่วนผู้ได้รับบาดเจ็บ 7 ราย เป็นคนงานชาวพม่าทั้งหมด มีอาการสาหัส 3 ราย บาดเจ็บเล็กน้อย 4 ราย เร่งนำผู้บาดเจ็บส่งโรงพยาบาลกบินทร์บุรีเรียบร้อยแล้ว
โฆษกกระทรวงอุตสาหกรรม กล่าวว่า หลังเกิดเหตุช่วงสายวันนี้ รัฐมนตรีว่าการกระทรวงอุตสาหกรรม (นายเอกนัฏ พร้อมพันธุ์) ได้เร่งหารือโดยด่วน เบื้องต้นรัฐมนตรีฯ ได้สั่งการการนิคมอุตสาหกรรมแห่งประเทศไทย (กนอ.) ให้สั่งปิดโรงงาน เพื่อตรวจสอบทันที พร้อมเยียวยาผู้ได้รับผลกระทบ ทั้งนี้ได้เน้นย้ำมาตรการรักษาความปลอดภัยภายในการนิคมฯ ต้องเข้มงวด ทั้งการกำกับตามระเบียบ ทั้งระบบสาธารณูปโภคภายใน โดยเฉพาะโรงงานส่วนที่ประกอบกิจการที่มีวัตถุอันตราย ไว้ครอบครอง ต้องปฏิบัติตาม พรบ.วัตถุอันตราย พ.ศ.2535 อย่างเคร่งครัด พร้อมกำชับเจ้าหน้าที่ อก. ที่เกี่ยวข้องกำกับดูแลอย่างเข้มงวดโรงงานลักษณะนี้เพื่อไม่ให้เกิดโศกนาฏกรรมเช่นนี้อีก

ที่มา : https://www.thaigov.go.th/news/contents/details/89549