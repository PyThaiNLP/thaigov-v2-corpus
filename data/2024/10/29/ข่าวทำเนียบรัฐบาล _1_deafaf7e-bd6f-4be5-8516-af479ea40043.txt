รัฐบาลไทย-ข่าวทำเนียบรัฐบาล-​ดร. นลินี ทวีสิน ดัน Soft power ไทยขับเคลื่อนความสัมพันธ์ไทย-นิการากัว มุ่งมิติการเชื่อมโยงของประชาชน ชูจุดเด่นของไทยในการเป็นประตูสู่ภูมิภาคอาเซียน   


วันอังคารที่ 29 ตุลาคม 2567
29/10/2567
พิมพ์
​ดร. นลินี ทวีสิน ดัน Soft power ไทยขับเคลื่อนความสัมพันธ์ไทย-นิการากัว มุ่งมิติการเชื่อมโยงของประชาชน ชูจุดเด่นของไทยในการเป็นประตูสู่ภูมิภาคอาเซียน
​ดร. นลินี ทวีสิน ดัน Soft power ไทยขับเคลื่อนความสัมพันธ์ไทย-นิการากัว มุ่งมิติการเชื่อมโยงของประชาชน ชูจุดเด่นของไทยในการเป็นประตูสู่ภูมิภาคอาเซียน
วานนี้ (28 ตุลาคม 2567)  ดร. นลินี ทวีสิน ผู้แทนการค้าไทย เปิดเผยภายหลังการหารือกับนางซันดี อานาเบลล์ ดาบิลา  ซันโดบัล (H.E. Ms. Sandy Anabell Dávila Sandoval) เอกอัครราชทูตสาธารณรัฐนิการากัว ประจำประเทศไทย ถิ่นพำนัก ณ กรุงโตเกียวในโอกาสเดินทางทางเยือนประเทศไทย เพื่อเข้าเฝ้าฯ ทูลเกล้าฯ ถวายอักษรสาส์นตราตั้งในโอกาสเข้ารับตำแหน่ง ว่า การพบกันครั้งนี้เป็นโอกาสสำคัญที่ไทยและนิการากัวจะได้กระชับความสัมพันธ์ทางการค้าระหว่างกัน ในหลายด้าน เนื่องด้วยที่ผ่านมานิการากัวนับเป็นประเทศคู่ค้าสำคัญของไทยในภูมิภาคอเมริกากลางที่มีแนวโน้มเติบโตทางการค้าระหว่างกันที่ดี ดังจะเห็นได้ว่า ในปี 2566 การค้ารวมของสองประเทศขยายตัวกว่าร้อยละ 67 โดยมีมูลค่า 54.15 ล้านดอลลาร์สหรัฐ โดยตนยังได้ใช้โอกาสนี้ เชิญให้ภาคเอกชนนิการากัวเข้ามาลงทุนในไทย โดยเฉพาะในเขตเศรษฐกิจพิเศษ และใช้ไทยเป็นประตูสู่อาเซียน
ผู้แทนการค้าไทย เสริมว่า ตนและท่านทูต นิการากัวยังเห็นพ้องว่าการส่งเสริมความสัมพันธ์ระหว่างประชาชน ทั้งในมิติด้านการเชื่อมโยง เช่น การยกเว้นการตรวจลงตราวีซ่าสำหรับผู้ถือหนังสือเดินทางทูตและหนังสือเดินทางราชการ การส่งเสริม Soft Power ของทั้งสองประเทศ ทั้งในด้านวัฒนธรรม กีฬา และแฟชั่นการเดินทางเข้าร่วมงานแสดงสินค้าของแต่ละฝ่าย จะเป็นส่วนสำคัญในการขับเคลื่อนความสัมพันธ์ของสองประเทศให้มีพลวัตและมีความยั่งยืน นอกจากนี้ ท่านทูตนิการากัวได้แสดงความสนใจในการประชาสัมพันธ์กาแฟคุณภาพสูงของนิการากัวให้เป็นที่รู้จักในกลุ่มผู้บริโภคชาวไทยมากขึ้น
ดร. นลินี ทิ้งท้ายว่า ในปี 2568 จะเป็นปีที่ไทยและนิการากัวสถาปนาความสัมพันธ์ทางการทูตครบรอบ 50 ปี ซึ่งเพื่อเป็นการเฉลิมฉลองวาระดังกล่าว ไทย-นิการากัวจะมีการจัดกิจกรรมต่าง ๆ อาทิ การส่งเสริมความร่วมมือวิชาการและการศึกษา ด้านเศรษฐกิจ และความสัมพันธ์ระหว่างประชาชนของทั้งสองประเทศ

ที่มา : https://www.thaigov.go.th/news/contents/details/89611