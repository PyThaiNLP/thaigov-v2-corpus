รัฐบาลไทย-ข่าวทำเนียบรัฐบาล-บีโอไอไฟเขียว Equinix ลงทุน 1.6 หมื่นล้านบาท  ย้ำไทยหมุดหมาย Data Center ระดับโลก


วันอังคารที่ 29 ตุลาคม 2567
บีโอไอไฟเขียว Equinix ลงทุน 1.6 หมื่นล้านบาท  ย้ำไทยหมุดหมาย Data Center ระดับโลก
บริษัท Data Center ชั้นนำระดับโลก แห่ปักหมุดลงทุนไทย รองรับการขยายตัวของธุรกิจดิจิทัลและ AI ในไทยและภูมิภาค ตอกย้ำยุทธศาสตร์พัฒนาเศรษฐกิจดิจิทัลของรัฐบาล บีโอไอเผยล่าสุด Equinix ยักษ์ใหญ่ Data Center จากสหรัฐอเมริกา
บีโอไอไฟเขียว Equinix ลงทุน 1.6 หมื่นล้านบาท
ย้ำไทยหมุดหมาย Data Center ระดับโลก
บริษัท Data Center ชั้นนำระดับโลก แห่ปักหมุดลงทุนไทย รองรับการขยายตัวของธุรกิจดิจิทัลและ AI ในไทยและภูมิภาค ตอกย้ำยุทธศาสตร์พัฒนาเศรษฐกิจดิจิทัลของรัฐบาล บีโอไอเผยล่าสุด Equinix ยักษ์ใหญ่ Data Center จากสหรัฐอเมริกา ประกาศแผนลงทุนในไทย 16,500 ล้านบาท ใน 10 ปี เสริมศักยภาพไทยศูนย์กลางดิจิทัลของ CLMVT โดยยอดส่งเสริมการลงทุนในธุรกิจ Data Center และ Cloud Service พุ่งสูงกว่า 1.7 แสนล้านบาท
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่า ในช่วงปีที่ผ่านมา เราเห็นกระแสการลงทุนในไทยของบริษัทยักษ์ใหญ่ในกิจการ Data Center ระดับโลกอย่างต่อเนื่อง ปัจจุบันมีโครงการยื่นขอรับการส่งเสริมการลงทุนในกิจการ Data Center และ Cloud Service รวม 47 โครงการ มูลค่าลงทุนกว่า 173,000 ล้านบาท
ล่าสุดบริษัท Equinix ผู้ให้บริการ Data Center แบบ Colocation อันดับ 1 ของโลก จากประเทศสหรัฐอเมริกา ปัจจุบันมี Data Center ให้บริการมากกว่า 260 แห่ง ใน 72 เมืองทั่วโลกได้ประกาศแผนการลงทุน Data Center ในประเทศไทย มูลค่ารวมกว่า 500 ล้านเหรียญสหรัฐ (ประมาณ 16,500 ล้านบาท) ในระยะ 10 ปีข้างหน้า ซึ่งบีโอไอได้อนุมัติส่งเสริมการลงทุนโครงการในเฟสแรกมูลค่ากว่า 7,180 ล้านบาทแล้ว โดยจะเปิดให้บริการในปี 2570
เหตุผลที่ Equinix ได้ตัดสินใจเลือกประเทศไทยเป็นที่ตั้ง Data Center แห่งใหม่ เพื่อรองรับลูกค้าในประเทศไทยและกลุ่มประเทศในเขตภูมิภาคลุ่มน้ำโขง (CLMVT) มี 3 เหตุผลสำคัญ คือ (1) ความพร้อมของไทยในการเป็นศูนย์กลางธุรกิจดิจิทัลของภูมิภาค โดยเฉพาะการเป็น Connecting Hub สำหรับกลุ่ม CLMVT ที่มีประชากรรวมกันกว่า 250 ล้านคน  (2) ศักยภาพของตลาดในประเทศที่ขยายตัวสูง จากการเติบโตของเทคโนโลยี AI และความต้องการของภาคธุรกิจในการยกระดับองค์กรไปสู่ยุคดิจิทัล (Digital Transformation) รวมทั้งนโยบายเชิงรุกด้าน Cloud First Policy ที่จะช่วยกระตุ้นดีมานด์จากการสนับสนุนให้ภาครัฐและองค์กรต่าง ๆ ใช้เทคโนโลยี Cloud ซึ่งจะส่งผลให้ตลาด Data Center ในไทยขยายตัวมากขึ้น  และ (3) นโยบายส่งเสริมการลงทุนที่ชัดเจนของรัฐบาลและบีโอไอ ประกอบกับโครงสร้างพื้นฐานทางดิจิทัลที่มีคุณภาพสูง ทั้งโครงข่ายอินเทอร์เน็ตความเร็วสูง เครือข่าย 5G ระบบไฟฟ้าที่มีความเสถียร และสัดส่วนการเข้าถึงอินเทอร์เน็ตอยู่ในระดับสูงกว่าร้อยละ 85 ของประชากรทั้งหมด
“การประกาศลงทุนครั้งใหญ่ในไทยของ Equinix จะช่วยเสริมสร้างความแข็งแกร่งด้านโครงสร้างพื้นฐานทางดิจิทัลของประเทศไทย ช่วยให้ผู้ประกอบการไทยสามารถเข้าถึงโครงข่ายเทคโนโลยีดิจิทัลคุณภาพสูงเพิ่มโอกาสในการสร้างสรรค์สินค้าและบริการใหม่ ๆ และช่วยสนับสนุนการเติบโตของอุตสาหกรรมอื่น ๆ ไม่ว่าจะเป็นภาคการผลิต การเงิน การค้า การท่องเที่ยว และ Digital Services ต่าง ๆ นอกจากนี้ Equinix ยังมีแผนถ่ายทอดองค์ความรู้ให้กับบุคลากรไทย โดยผู้เชี่ยวชาญจากต่างประเทศ ซึ่งจะช่วยเตรียมคนไทยให้พร้อมรับเทคโนโลยีใหม่ ๆ ในอนาคตด้วย” นายนฤตม์ กล่าว

ที่มา : https://www.thaigov.go.th/news/contents/details/89617