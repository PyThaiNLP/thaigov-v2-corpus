รัฐบาลไทย-ข่าวทำเนียบรัฐบาล-นายกฯ "แพทองธาร" รับมอบเข็มกลัดริบบิ้นสีขาว ในกิจกรรมรณรงค์ยุติความรุนแรงต่อเด็ก สตรี และบุคคลในครอบครัว กระตุ้นทุกภาคส่วนมีส่วนร่วมยุติความรุนแรงทุกรูปแบบ 


วันอังคารที่ 29 ตุลาคม 2567
29/10/2567
พิมพ์
นายกฯ "แพทองธาร" รับมอบเข็มกลัดริบบิ้นสีขาว ในกิจกรรมรณรงค์ยุติความรุนแรงต่อเด็ก สตรี และบุคคลในครอบครัว กระตุ้นทุกภาคส่วนมีส่วนร่วมยุติความรุนแรงทุกรูปแบบ
นายกฯ "แพทองธาร" รับมอบเข็มกลัดริบบิ้นสีขาว ในกิจกรรมรณรงค์ยุติความรุนแรงต่อเด็ก สตรี และบุคคลในครอบครัว กระตุ้นทุกภาคส่วนมีส่วนร่วมยุติความรุนแรงทุกรูปแบบ
วันนี้ (29 ตุลาคม 2567) เวลา 10.15 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี รับมอบและติดเข็มกลัดริบบิ้นสีขาว จากนายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์  เพื่อร่วมประชาสัมพันธ์กระตุ้นเตือนให้สังคมตระหนักถึงปัญหาความรุนแรงต่อเด็ก สตรี และบุคคลในครอบครัว รวมทั้งกระตุ้นให้ทุกภาคส่วนเข้ามามีส่วนร่วมในการรณรงค์ โดยใช้ “ริบบิ้นสีขาว” (White Ribbon) เป็นสื่อสัญลักษณ์สากลในการยุติความรุนแรง ซึ่งดำเนินการต่อเนื่องเป็นประจำในช่วงเดือนพฤศจิกายนของทุกปี  โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวจิราพร สินธุไพร รัฐมนตรีประจำสำนักนายกรัฐมนตรี  นางมนพร เจริญศรี รัฐมนตรีช่วยว่าการกระทรวงคมนาคม นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย และนางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทยเข้าร่วม
นายจิรายุ กล่าวว่า รัฐบาลโดยกระทรวงการพัฒนาสังคมและความมั่นคงของมนุษย์   มีนโยบาย 5x5 ฝ่าวิกฤตประชากร ที่ให้ความสำคัญกับประชาชนทุกกลุ่มเป้าหมาย มุ่งขับเคลื่อนการพัฒนาความมั่นคงของครอบครัวไทยสู่ความมั่นคงของมนุษย์อย่างยั่งยืน โดยเฉพาะการส่งเสริมความเสมอภาคระหว่างเพศและยุติความรุนแรงในทุกรูปแบบ ผ่านการผลักดันนโยบายและมาตรการต่าง ๆ เพื่อคุ้มครองคนทุกเพศ ทุกวัย ควบคู่ไปกับสร้างการรับรู้และการเข้าถึงสิทธิอย่างเท่าเทียม ตลอดจนเสริมพลังให้ข้อมูลประชาสัมพันธ์ ผู้เสียหายจากความรุนแรง โดยอาศัยความร่วมมือจากทุกภาคส่วนในการสร้างสังคมที่เคารพในสิทธิและความแตกต่างหลากหลาย ลดความเหลื่อมล้ำ เพื่อสร้างความเสมอภาคอย่างแท้จริง เนื่องจากในปี ค.ศ. 1999 (พ.ศ. 2542) องค์การสหประชาชาติ ได้มีมติรับรองให้วันที่ 25 พฤศจิกายนของทุกปีเป็น “วันยุติความรุนแรงต่อสตรีสากล” (International Day for the Elimination of Violence against Women) ในส่วนของประเทศไทย คณะรัฐมนตรีได้มีมติเมื่อวันที่ 29 มิถุนายน 2542 เห็นชอบให้เดือนพฤศจิกายนของทุกปีเป็น “เดือนรณรงค์ยุติความรุนแรงต่อเด็กและสตรี” โดยบูรณาการความร่วมมือ จากทุกภาคส่วนให้มีส่วนร่วมในการรณรงค์ให้สังคมตระหนักถึงความสำคัญของปัญหาความรุนแรงต่อเด็ก สตรี และบุคคลในครอบครัว โดยในปีนี้ กระทรวง พม. กำหนดจัดกิจกรรมรณรงค์ยุติความรุนแรงต่อเด็ก สตรี และบุคคลในครอบครัว ประจำปี 2567 ภายใต้แนวคิด “สร้างสุขปลอดภัย ไร้ความรุนแรง” (ACT NOW to end Violence against Women and Girls) เพื่อสร้างกระแสสังคมในการรณรงค์ประชาสัมพันธ์ สร้างการรับรู้ผ่านสื่อประชาสัมพันธ์ช่องทางต่าง ๆ ให้สังคมตระหนักต่อประเด็นปัญหาความรุนแรงต่อเด็ก สตรี และบุคคลในครอบครัว รวมทั้งกระตุ้นให้ทุกภาคส่วนในสังคมเข้ามามีส่วนร่วมในการรณรงค์ยุติความรุนแรงในทุกรูปแบบ
“การรณรงค์ฯ ในปีนี้จะจัดขึ้นในวันที่ 11 พฤศจิกายน 2567 ณ ลานอัฒจันทร์ ชั้น LG สยามสแควร์วัน (SQ-1) กรุงเทพฯ โดยกิจกรรมประกอบด้วย การเดินรณรงค์ยุติความรุนแรงฯ โดยมีองค์กรภาคีเครือข่ายทั้งภาคราชการ องค์กรระหว่างประเทศ ภาคเอกชน ภาคประชาสังคม สมาคมกีฬา ศิลปินดารา เด็ก นักเรียน นักศึกษา สตรี ผู้สูงอายุ ผู้พิการ และประชาชนทั่วไป ร่วมเดินรณรงค์เชิงสัญลักษณ์พิธีมอบโล่รางวัลและประกาศนียบัตรเชิดชูเกียรติแก่บุคลากรและหน่วยงานที่สนับสนุนและส่งเสริมการยุติความรุนแรงฯ การร่วมแสดงเจตนารมณ์รณรงค์ยุติความรุนแรงฯ จากภาคีเครือข่ายองค์กรต่าง ๆ การแสดง Flash Mob ชุดการแสดง “10 คำดี” จากวงดุริยางคศิลป์ มหาวิทยาลัยมหิดล พร้อมรับชมคอนเสิร์ต โดยศิลปินวง Getsunova  ขอเชิญชวน ผู้ที่สนใจเข้าร่วมการรณรงค์ในครั้งนี้ เพื่อร่วมกันสร้างสังคมที่ปราศจากความรุนแรงไปด้วยกัน โดย ผู้ที่สนใจสามารถติดตามข้อมูลเพิ่มเติมได้ที่เว็บไซต์ https://www.m-society.go.th เพจเฟซบุ๊ก กระทรวงการพัฒนาสังคมและความมั่นคงของมนุษย์ https://www.facebook.com/msdhs.go.th และเพจเฟซบุ๊กกรมกิจการสตรีและสถาบันครอบครัว https://www.facebook.com/sorkor”   นายจิรายุ   กล่าว

ที่มา : https://www.thaigov.go.th/news/contents/details/89620