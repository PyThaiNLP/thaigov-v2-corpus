รัฐบาลไทย-ข่าวทำเนียบรัฐบาล-​“เอกนัฏ” ถก Tiktok ยกระดับเศรษฐกิจดิจิทัล ปราบสินค้าไม่ได้มาตรฐาน สนับสนุนสินค้าSMEไทย


วันจันทร์ที่ 28 ตุลาคม 2567
28/10/2567
พิมพ์
​“เอกนัฏ” ถก Tiktok ยกระดับเศรษฐกิจดิจิทัล ปราบสินค้าไม่ได้มาตรฐาน สนับสนุนสินค้าSMEไทย
​“เอกนัฏ” ถก Tiktok ยกระดับเศรษฐกิจดิจิทัล ปราบสินค้าไม่ได้มาตรฐาน สนับสนุนสินค้าSMEไทย
วันที่ 28 ตุลาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วยนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม และคณะผู้บริหารระดับสูงกระทรวงอุตสาหกรรม ร่วมหารือกับคณะผู้บริหารบริษัท ติ๊กต๊อก เทคโนโลยีส์ จำกัด โดยมีนางชนิดา คล้ายพันธ์ หัวหน้าฝ่ายนโยบายสาธารณะ และคณะผู้บริหาร เข้าเยี่ยมแสดงความยินดีในโอกาสรับตำแหน่งของรัฐมนตรี และหารือแนวทางความร่วมมือในการส่งเสริมเศรษฐกิจดิจิทัล ตลอดจนยกระดับมาตรฐานความปลอดภัยให้กับผู้บริโภคบนแพลตฟอร์ม TikTok ณ ห้องประชุม ชั้น 19 สำนักงานการนิคมอุตสาหกรรมแห่งประเทศไทย (กนอ.) กรุงเทพฯ
ในการพบปะครั้งนี้ TikTok ได้นำเสนอศักยภาพของแพลตฟอร์มที่สามารถสร้างโอกาสทางการตลาดดิจิทัลให้กับผู้ประกอบการ โดยเฉพาะผู้ประกอบการรายย่อยและ SME ผ่าน TikTok Shop ที่เติบโตอย่างรวดเร็ว ซึ่งจะช่วยให้ผู้ประกอบการสามารถเข้าถึงกลุ่มลูกค้าได้อย่างกว้างขวางยิ่งขึ้น นอกจากนี้ TikTok ยังมีแผนการจัดอบรมเชิงปฏิบัติการ เพื่อเพิ่มทักษะทางการตลาดดิจิทัลและการสร้างสรรค์คอนเทนต์ที่ดึงดูดใจแก่ผู้ประกอบการ และได้หารือถึงความร่วมมือในการสร้างมาตรการคุ้มครองผู้บริโภคบนแพลตฟอร์มออนไลน์ มุ่งเน้นการป้องกันการจำหน่ายสินค้าที่ไม่ได้มาตรฐาน ซึ่งอาจเป็นอันตรายต่อผู้บริโภค โดย TikTok ได้สนับสนุนที่จะทำงานร่วมกับภาครัฐในการพัฒนาระบบตรวจสอบและควบคุมสินค้าที่มีคุณภาพและความปลอดภัย ทั้งนี้ได้มอบหมายให้สำนักงานมาตรฐานผลิตภัณฑ์อุตสาหกรรม (สมอ.) ร่วมมือกับ TikTok ในการแลกเปลี่ยนข้อมูล และพัฒนากระบวนการคัดกรองสินค้าให้มีประสิทธิภาพยิ่งขึ้น รวมถึงสื่อสารให้เห็นว่ากระทรวงอุตสาหกรรมและภาคเอกชนกำลังทำงานร่วมกันเพื่อแก้ไขปัญหา และประชาชนสามารถมั่นใจได้ว่าสินค้าที่ซื้อผ่านช่องทางออนไลน์มีความปลอดภัย
รัฐมนตรี ฯ เอกนัฏ กล่าวว่า "การแพร่กระจายของสินค้าที่ไม่ได้มาตรฐานบนแพลตฟอร์มออนไลน์เป็นเรื่องที่น่ากังวล เพราะอาจส่งผลกระทบโดยตรงต่อความปลอดภัยของประชาชน กระทรวงอุตสาหกรรมมุ่งมั่นที่จะทำงานร่วมกับทุกภาคส่วนเพื่อสร้างมาตรการคุ้มครองผู้บริโภคให้มีประสิทธิภาพสูงสุด ผมขอขอบคุณ TikTok ที่ให้ความสำคัญกับปัญหานี้ และแสดงความรับผิดชอบต่อสังคมโดยพร้อมที่จะร่วมมือกับภาครัฐในการยกระดับมาตรฐานความปลอดภัยบนแพลตฟอร์มออนไลน์ให้ดียิ่งขึ้น"
การประชุมในครั้งนี้สะท้อนถึงความตั้งใจที่แน่วแน่ของทั้งภาครัฐและเอกชนในการยกระดับมาตรฐานสินค้าและสร้างความปลอดภัยให้กับสังคมดิจิทัล ตอกย้ำนโยบาย "Save อุตสาหกรรมไทย" ของกระทรวงอุตสาหกรรมที่มุ่งเน้นการคุ้มครองผู้บริโภค ขณะเดียวกันก็ช่วยเพิ่มขีดความสามารถทางการตลาดดิจิทัลให้กับผู้ประกอบการไทย

ที่มา : https://www.thaigov.go.th/news/contents/details/89610