รัฐบาลไทย-ข่าวทำเนียบรัฐบาล-​รองปลัดเศรษฐเกียรติฯ บูรณาการเชิงรุก เร่งติดตามการแก้ไขปัญหาด้านภัยพิบัติอุทกภัยในพื้นที่จังหวัดเชียงราย


วันอังคารที่ 29 ตุลาคม 2567
​รองปลัดเศรษฐเกียรติฯ บูรณาการเชิงรุก เร่งติดตามการแก้ไขปัญหาด้านภัยพิบัติอุทกภัยในพื้นที่จังหวัดเชียงราย
​รองปลัดเศรษฐเกียรติฯ บูรณาการเชิงรุก เร่งติดตามการแก้ไขปัญหาด้านภัยพิบัติอุทกภัยในพื้นที่จังหวัดเชียงราย
เมื่อวันจันทร์ที่ 28 ตุลาคม 2567 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ลงพื้นที่จังหวัดเชียงรายเพื่อติดตามการแก้ไขปัญหาด้านภัยพิบัติ แผนการฟื้นฟูเยียวยา และการให้ความช่วยเหลือเกษตรกรผู้ประสบอุทกภัยด้านการเกษตร โดยมีหัวหน้าส่วนราชการในสังกัดกระทรวงเกษตรและสหกรณ์จังหวัดเชียงราย เข้าร่วมประชุมและรายงานความก้าวหน้าการปฏิบัติงาน ณ ห้องประชุมสำนักงานปศุสัตว์จังหวัดเชียงราย
สำหรับจังหวัดเชียงรายมีแผนงาน/โครงการฟื้นฟูเกษตรกรผู้ประสบอุทกภัย ปี 2567 เพื่อเสนอคณะรัฐมนตรีพิจารณาภายใต้วงเงินงบประมาณจำนวน 2,553.0098 ล้านบาท จำนวน 8 โครงการ โดยแบ่งเป็น 3 กิจกรรม ได้แก่ 1) การฟื้นฟูอาชีพหลังน้ำลด 2) การปรับพื้นที่และฟื้นฟูพื้นที่เกษตร และ 3) มาตรการลดภาระหนี้สินของสมาชิกสถาบันเกษตรกร ทั้งนี้รองปลัดฯ ได้กำชับให้แต่ละหน่วยงานภายใต้สังกัดกระทรวงเกษตรและสหกรณ์ เร่งรัดประสานกรมป้องกันและบรรเทาสาธารณภัย กระทรวงมหาดไทย เพื่อจัดการประชุมคณะกรรมการให้ความช่วยเหลือผู้ประสบภัยพิบัติจังหวัด (ก.ช.ภ.จ.) เพื่อประสานงานและบูรณาการร่วมกับหน่วยงานอื่นที่เกี่ยวข้องในจังหวัด ในการเข้าสำรวจความเสียหาย การให้ความช่วยเหลือเพิ่มเติม และประเมินความเสียหายด้านภาคเกษตรของเกษตรกรผู้ประสบอุทกภัยและรีบรายงานผลให้หน่วยงานต้นสังกัดทราบเพื่อดำเนินการต่อไป
นอกจากนี้ รองปลัดฯ ได้แจ้งที่ประชุมให้ทราบว่า ในวันที่ 2 พฤศจิกายน 2567 รัฐมนตรีว่าการกระทรวงเกษตรและสหกรณ์ และรัฐมนตรีช่วยว่าการกระทรวงเกษตรและสหกรณ์ มีกำหนดลงพื้นที่ตรวจราชการ ณ อำเภอแม่อาย จังหวัดเชียงใหม่ เพื่อเยี่ยมเยียนเกษตรกรและติดตามการฟื้นฟูเยียวยาหลังประสบภัย โดยขอให้ทางจังหวัดเชียงราย ร่วมกิจกรรมและสนับสนุนข้อมูลการลงพื้นที่ดังกล่าวด้วยเนื่องจากเป็นพื้นที่ใกล้เคียง พร้อมทั้งได้สั่งการให้หน่วยงานในพื้นที่เตรียมความพร้อมสำหรับจัดการประชุมคณะรัฐมนตรีนอกสถานที่ (ครม.สัญจร) ในเขตกลุ่มจังหวัดภาคเหนือตอนบน ในระหว่างวันที่ 24 -26 พฤศจิกายน 2567 นี้ด้วย

ที่มา : https://www.thaigov.go.th/news/contents/details/89621