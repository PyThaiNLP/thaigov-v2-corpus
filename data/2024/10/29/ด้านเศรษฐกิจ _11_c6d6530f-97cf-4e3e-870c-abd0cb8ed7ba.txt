รัฐบาลไทย-ข่าวทำเนียบรัฐบาล-สถาบันคุ้มครองเงินฝาก (DPA) แจ้งเตือน หนังสือให้ความยินยอม โดยอ้างชื่อสถาบันคุ้มครองเงินฝาก เป็นหนังสือปลอมใช้หลอกลวงประชาชน


วันอังคารที่ 29 ตุลาคม 2567
29/10/2567
พิมพ์
สถาบันคุ้มครองเงินฝาก (DPA) แจ้งเตือน หนังสือให้ความยินยอม โดยอ้างชื่อสถาบันคุ้มครองเงินฝาก เป็นหนังสือปลอมใช้หลอกลวงประชาชน
กลุ่มมิจฉาชีพแอบอ้างชื่อสถาบันคุ้มครองเงินฝาก โดยมีการแชร์หนังสือให้ความยินยอมในโซเชียลมีเดีย หลอกลวงประชาชนให้แจ้งข้อมูลส่วนบุคคล โดยเฉพาะหมายเลขบัตรประจำตัวประชาชนและข้อมูลบัญชีเงินฝาก โดยอ้างจุดประสงค์เพื่อให้ประชาชนได้รับสิทธิการคุ้มครองเงินฝาก
วันอังคารที่ 29 ตุลาคม 2567 - ดร.มหัทธนะ อัมพรพิสิฏฐ์ ผู้อำนวยการ สถาบันคุ้มครองเงินฝาก เปิดเผยว่า กลุ่มมิจฉาชีพแอบอ้างชื่อสถาบันคุ้มครองเงินฝาก โดยมีการแชร์หนังสือให้ความยินยอมในโซเชียลมีเดีย หลอกลวงประชาชนให้แจ้งข้อมูลส่วนบุคคล โดยเฉพาะหมายเลขบัตรประจำตัวประชาชนและข้อมูลบัญชีเงินฝาก โดยอ้างจุดประสงค์เพื่อให้ประชาชนได้รับสิทธิการคุ้มครองเงินฝาก
DPA ขอยืนยันว่า ไม่มีนโยบายการขอข้อมูลส่วนบุคคลใดๆ ทั้งสิ้นจากผู้ฝากและประชาชน โดยการคุ้มครองเงินฝากเป็นนโยบายภาครัฐ ซึ่งผู้ฝากเงินจะได้รับความคุ้มครองทันทีที่เปิดบัญชีเงินฝากกับสถาบันการเงินที่อยู่ภายใต้ความคุ้มครอง ไม่ต้องมีการยื่นข้อมูลใดๆ มายัง DPA เพื่อให้ได้รับสิทธิการคุ้มครอง
ในการนี้จึงขอแจ้งเตือนผู้ฝากและประชาชนโปรดเพิ่มความระมัดระวังมิจฉาชีพที่แอบอ้างชื่อ สถาบันคุ้มครองเงินฝาก เพื่อรับสิทธิการคุ้มครองเงินฝาก โปรดอย่าหลงเชื่อ เพื่อไม่ให้ข้อมูลส่วนบุคคลของท่าน ตกไปอยู่ในมือของกลุ่มมิจฉาชีพได้
หากผู้ฝากและประชาชนมีข้อสงสัยสามารถติดต่อสอบถามเพิ่มเติมได้ที่ศูนย์ข้อมูลคุ้มครองเงินฝาก (DPA Contact Center) 1158 หรือ www.dpa.or.th
ข้อมูลเพิ่มเติมสำหรับสื่อมวลชนติดต่อสถาบันคุ้มครองเงินฝาก
ฝ่ายสื่อสารองค์กร คุณนุดล ตรรกพงศ์ โทร. +66 2272 0300 ต่อ 323 / nudolt@dpa.or.th

ที่มา : https://www.thaigov.go.th/news/contents/details/89638