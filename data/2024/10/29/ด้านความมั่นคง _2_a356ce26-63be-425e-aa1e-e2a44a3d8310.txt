รัฐบาลไทย-ข่าวทำเนียบรัฐบาล-'อนุทิน' ชื่นชมปฏิบัติการ “พิทักษ์อโยธยา” เข้าช่วยเหลือเหยื่อค้ามนุษย์ พบสถานประกอบการทำผิดซ้ำสอง จ่อดำเนินคดีถึงที่สุด


วันอังคารที่ 29 ตุลาคม 2567
29/10/2567
พิมพ์
'อนุทิน' ชื่นชมปฏิบัติการ “พิทักษ์อโยธยา” เข้าช่วยเหลือเหยื่อค้ามนุษย์ พบสถานประกอบการทำผิดซ้ำสอง จ่อดำเนินคดีถึงที่สุด
'อนุทิน' ชื่นชมปฏิบัติการ “พิทักษ์อโยธยา” เข้าช่วยเหลือเหยื่อค้ามนุษย์ พบสถานประกอบการทำผิดซ้ำสอง จ่อดำเนินคดีถึงที่สุด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและ รมว.มหาดไทย รับรายงานจากนายอรรษิษฐ์ สัมพันธรัตน์ ปลัดกระทรวงมหาดไทย ว่าเมื่อเวลา 00.30 น. ของวันนี้ (28 ต.ค. 67) ชุดปฏิบัติการพิเศษกรมการปกครอง สำนักการสอบสวนและนิติการ กรมการปกครอง ได้เปิดปฏิบัติการ “พิทักษ์อโยธยา” เข้าทำการบุกตรวจค้นจับกุม สถานประกอบการชื่อร้านรจนา คาราโอเกะ ตั้งอยู่ที่ ตลาดแกรนด์ ต.ธนู อ.อุทัย จ.พระนครศรีอยุธยา หลังได้รับเบาะแสจากมูลนิธิอิมมานูเอลประเทศไทย ว่ามีพฤติการณ์เข้าข่ายการแสวงประโยชน์ทางเพศจากเด็ก ซึ่งสามารถจับกุมผู้ต้องหา จำนวน 2 ราย พร้อมแจ้งข้อกล่าวหา ตั้งสถานบริการโดยไม่ได้รับอนุญาต และส่งเสริมหรือยินยอมให้เด็กประพฤติตนไม่สมควร โดยสามารถช่วยเหลือผู้เสียหายเป็นเด็กอายุ 17 ปี เพศหญิง จำนวน 1 ราย เข้าสู่กระบวนการคัดแยกผู้เสียหายจากการค้ามนุษย์ NRM โดยจากการตรวจสอบพบว่ามีการแอบแฝงขายบริการทางเพศเด็กอายุต่ำกว่า 18 ปีจริง ซึ่งเข้าข่ายเป็นการค้ามนุษย์ พนักงานฝ่ายปกครองจึงจะรวบรวมพยานหลักฐานเพื่อดำเนินคดีในความผิดฐานค้ามนุษย์ (แสวงหาประโยชน์ทางเพศโดยมิชอบจากเด็ก) ต่อไป
นอกจากนี้ นายอนุทิน ยังได้รับรายงานจากนายนิวัฒน์ รุ่งสาคร ผู้ว่าราชการจังหวัดพระนครศรีอยุธยา เพิ่มเติมว่า ชุดปฏิบัติการพิเศษจังหวัดพระนครศรีอยุธยา ได้เคยจับกุมสถานประกอบการแห่งนี้ไปแล้ว เมื่อวันที่ 21 มิ.ย 67 ในข้อหาตั้งสถานบริการโดยไม่ได้รับอนุญาตและจำหน่ายสุราโดยไม่ได้รับอนุญาต การเข้าจับกุมของชุดปฏิบัติการพิเศษกรมการปกครองในครั้งนี้ จึงถือเป็นการทำผิดซ้ำสอง โดยชุดจับกุม จะได้เสนอให้ผู้ว่าราชการจังหวัดพระนครศรีอยุธยา ได้มีคำสั่งปิดสถานที่เป็นเวลา 5 ปี ตามคำสั่ง คสช. ที่ 22/2558 เรื่องมาตรการในการป้องกันและแก้ไขปัญหาการแข่งรถและรถจักรยานยนต์ในทางและการควบคุมสถานบริการหรือสถานประกอบการที่เปิดให้บริการในลักษณะที่คล้ายกับสถานบริการต่อไป
"กระทรวงมหาดไทย มุ่งมั่นในการเสริมสร้างความสงบเรียบร้อยในสังคม โดยเฉพาะอย่างยิ่งสถานบริการและสถานประกอบการที่มีลักษณะคล้ายสถานบริการที่ผู้ประกอบการต้องปฏิบัติตามกฎหมาย มีความรับผิดชอบต่อสังคม หากพบมีพฤติการณ์แอบแฝงค้าประเวณีเด็กซึ่งเป็นความผิดฐานค้ามนุษย์ จะมีโทษตามกฎหมายสูงมาก ซึ่งนายอนุทินเน้นย้ำ ผู้ว่าราชการจังหวัดทุกจังหวัดให้กำชับพนักงานฝ่ายปกครองทั่วประเทศได้ตรวจตราอย่างเข้มข้น และหากพี่น้องประชาชนพบเห็นเบาะแส สามารถแจ้งสายด่วนศูนย์ดำรงธรรม หมายเลข 1567 โทรฟรีตลอด 24 ชั่วโมง" น.ส.ไตรศุลี กล่าว

ที่มา : https://www.thaigov.go.th/news/contents/details/89623