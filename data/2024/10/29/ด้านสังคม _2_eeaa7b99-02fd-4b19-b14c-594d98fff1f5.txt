รัฐบาลไทย-ข่าวทำเนียบรัฐบาล-"วราวุธ" นำทีม พม. ติดเข็มกลัดริบบิ้นสีขาว ให้ ครม.-นายกฯ "แพทองธาร" รณรงค์ยุติความรุนแรงต่อเด็ก สตรี และบุคคลในครอบครัว


วันอังคารที่ 29 ตุลาคม 2567
"วราวุธ" นำทีม พม. ติดเข็มกลัดริบบิ้นสีขาว ให้ ครม.-นายกฯ "แพทองธาร" รณรงค์ยุติความรุนแรงต่อเด็ก สตรี และบุคคลในครอบครัว
"วราวุธ" นำทีม พม. ติดเข็มกลัดริบบิ้นสีขาว ให้ ครม.-นายกฯ "แพทองธาร" รณรงค์ยุติความรุนแรงต่อเด็ก สตรี และบุคคลในครอบครัว
วันที่ 29 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. จัดรณรงค์ประชาสัมพันธ์ให้สังคมตระหนักถึงปัญหาความรุนแรงต่อเด็ก สตรี และบุคคลในครอบครัว รวมทั้งกระตุ้นให้ทุกภาคส่วนในสังคมเข้ามามีส่วนร่วมในการรณรงค์ยุติความรุนแรง เนื่องในเดือนพฤศจิกายนของทุกปี เป็น "เดือนรณรงค์ยุติความรุนแรงต่อเด็กและสตรี" โดยใช้ ริบบิ้นสีขาว (White Ribbon) เป็นสัญลักษณ์สากลเพื่อแสดงถึงการไม่ยอมรับ ไม่นิ่งเฉย และไม่กระทำความรุนแรงต่อเด็ก สตรี และบุคคลในครอบครัวทุกรูปแบบ
โดยในปีนี้ คณะผู้บริหารกระทรวง พม. พร้อมด้วย ดร.สุวรรณา ศิลปอาชา ผู้ทรงคุณวุฒิในคณะกรรมการโอลิมปิกแห่งประเทศไทยในพระบรมราชูปถัมภ์ และที่ปรึกษาคณะทำงานขับเคลื่อนการดำเนินงานด้านการส่งเสริมความเสมอภาคระหว่างเพศในการกีฬา และคุณซินดี้ สิรินยา บิชอพ นางแบบนักแสดง ในฐานะทูตสันถวไมตรี UN Woman Asia Pacific ร่วมติดเข็มกลัดริบบิ้นสีขาว (White Ribbon) ให้แก่ นางสาวแพทองธาร ชินวัตร นายกรัฐมนตรี และคณะรัฐมนตรี
สำหรับเดือนพฤศจิกายน 2567 กระทรวง พม. โดยกรมกิจการสตรีและสถาบันครอบครัว (สค.) ได้เตรียมจัดกิจกรรมรณรงค์ตลอดทั้งเดือนทั้งส่วนกลางและส่วนภูมิภาค อีกทั้งบูรณาการการทำงานร่วมกับภาคีเครือข่ายทุกภาคส่วนทั่วประเทศ เพื่อสร้างการรับรู้ให้สังคมตระหนักต่อประเด็นปัญหาความรุนแรงต่อเด็ก สตรี และบุคคลในครอบครัว และกระตุ้นให้ทุกภาคส่วนเข้ามามีส่วนร่วมในการป้องกันและแก้ไขปัญหาความรุนแรงในครอบครัว และวันนี้ตนพร้อมคณะ จึงร่วมติดเข็มกลัดริบบิ้นสีขาว ให้แก่นายกรัฐมนตรี และคณะรัฐมนตรี
และในวันที่ 11 พฤศจิกายน 2567  กระทรวง พม. ร่วมกับภาคีเครือข่ายทุกภาคส่วน จัดกิจกรรมรณรงค์ยุติความรุนแรงต่อเด็ก สตรี และบุคคลในครอบครัว ภายใต้แนวคิด "สร้างสุขปลอดภัย ไร้ความรุนแรง" (ACT NOW to end Violence against Women and Girls) ในเวลา 15.30 น. ณ สยานสแควร์วัน (SQ-1) เขตปทุมวัน กรุงเทพฯ โดยมีกิจกรรมที่น่าสนใจมากมาย อาทิ การเดินขบวนรณรงค์ยุติความรุนแรงต่อเด็ก สตรี และบุคคลในครอบครัว การแสดง Flash Mob โดยวงดุริยางคศิลป์ จากมหาวิทยาลัยมหิดล การมอบโล่ประกาศเกียรติคุณสำหรับบุคลากรและหน่วยงานที่สนับสนุนการส่งเสริมการยุติความรุนแรงต่อเด็ก สตรี และบุคคลในครอบครัว การแสดงเจตนารมณ์รณรงค์ยุติความรุนแรงต่อเด็ก สตรี และบุคคลในครอบครัว และการแสดงคอนเสิร์ต โดยศิลปินวงเก็ตสึโนวา (Getsunova)
ทั้งนี้ ขอเชิญชวนพี่น้องประชาชนร่วมงานฯ ในวันที่ 11 พ.ย. 67 เวลา 15.30 น. ณ สยานสแควร์วัน (SQ-1) เพื่อร่วมกันรณรงค์ยุติความรุนแรงต่อเด็ก สตรี และบุคคลในครอบครัว
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #รณรงค์ยุติความรุนแรงต่อเด็กสตรีและบุคคลในครอบครัว #ความรุนแรง #ยุติความรุนแรง

ที่มา : https://www.thaigov.go.th/news/contents/details/89628