รัฐบาลไทย-ข่าวทำเนียบรัฐบาล-นายกฯ สวมผ้าพันคอ ผ้าทอมือดอยตุง เปิดงาน “Thailand Winter Festivals” นำเสน่ห์ไทยดึงดูดนักท่องเที่ยวทั่วโลก สร้างประสบการณ์ให้นักท่องเที่ยว สร้างรายได้ให้คนไทย 


วันอังคารที่ 29 ตุลาคม 2567
29/10/2567
พิมพ์
นายกฯ สวมผ้าพันคอ ผ้าทอมือดอยตุง เปิดงาน “Thailand Winter Festivals” นำเสน่ห์ไทยดึงดูดนักท่องเที่ยวทั่วโลก สร้างประสบการณ์ให้นักท่องเที่ยว สร้างรายได้ให้คนไทย
นายกฯ สวมผ้าพันคอ ผ้าทอมือดอยตุง เปิดงาน “Thailand Winter Festivals” นำเสน่ห์ไทยดึงดูดนักท่องเที่ยวทั่วโลก สร้างประสบการณ์ให้นักท่องเที่ยว สร้างรายได้ให้คนไทย
วันนี้ (29 ต.ค. 67) เวลา 09.00 น. ณ ตึกสันติไมตรี (หลังนอก) ทำเนียบรัฐบาล  ก่อนการประชุมคณะรัฐมนตรีประจำวันอังคาร นางสาวแพทองธาร ชินวัตร นายกรัฐมนตรี เป็นประธานเปิดงาน “Thailand Winter Festivals” โดยมีนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นายแพทย์สุรพงษ์ สืบวงศ์ลี รองที่ปรึกษานโยบายของนายกรัฐมนตรีและรองประธานคณะกรรมการพัฒนาซอฟต์พาวเวอร์แห่งชาติและ คณะรัฐมนตรี และเข้าร่วมด้วย
โดยนายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีพร้อมคณะรับชมการแสดงประกอบแสงสี Illumination และวีดิทัศน์ "Thailand Winter Festivals" พร้อมกับรับฟังรายงานวัตถุประสงค์ของการจัดงานจากนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา จากนั้น นายกรัฐมนตรีกล่าวเปิดงานตอนหนึ่งว่า ภายในบริเวณงาน เห็นได้ถึงบรรยากาศการต้อนรับฤดูหนาว ซึ่งวันนี้ได้ประกาศเป็นวันแรกของฤดูหนาวของเมืองไทย ซึ่งรัฐมนตรีว่าการกระทรวงการท่องเที่ยวและกีฬาได้กล่าวมาแล้วว่า จะมีกิจกรรมต่าง ๆ ทั่วประเทศไทย ไทยเป็นประเทศที่น่าเที่ยวตลอดทั้งปี  ซึ่งช่วงฤดูหนาวหรือช่วงสิ้นปีทุกที่ทั่วโลกจะน่าเที่ยว ฉะนั้นจะต้องทำให้ประเทศไทยเป็นประเทศที่น่าเที่ยวน่าอยู่  มั่นใจว่าไทยมีเสน่ห์ มีวัฒนธรรมที่น่าสนใจ อาหารอร่อย ซึ่งตั้งแต่เดือนพฤศจิกายนไปจนถึงเดือนมกราคมจะเป็นช่วงที่มีการจัดเทศกาลฤดูหนาว Winter Festivals จะเดินทางไปท่องเที่ยวจังหวัดไหนของไทยก็จะมีที่ท่องเที่ยวอย่างแน่นอน รวมทั้งเทศกาลหรือกิจกรรมในแต่ละจังหวัดมีความแตกต่างกัน เช่น การลอยกระทงในจังหวัดต่าง ๆ แต่ละภูมิภาค แต่ละจังหวัด แต่ละพื้นที่ มีวัฒนธรรม วิถีชีวิตที่แตกต่างกัน แม้เทศกาลเดียวกันแต่ละพื้นที่ก็สร้างประสบการณ์ที่แตกต่างออกไป นี้คือสิ่งที่รัฐบาลพยายามจะโพรโมตให้นักท่องเที่ยวได้รับทราบ
นายกรัฐมนตรียังขอบคุณการทำงานร่วมกันของคณะกรรมการยุทธศาสตร์ซอฟต์พาวเวอร์แห่งชาติ กระทรวงการท่องเที่ยวและกีฬา การท่องเที่ยวแห่งประเทศไทย กระทรวงวัฒนธรรม กรุงเทพมหานคร หน่วยงานภาครัฐและภาคเอกชนที่เป็นส่วนสำคัญทำให้งานดี ๆ แบบนี้เกิดขึ้น ซึ่งจะเป็นการสร้างรายได้ให้กับคนไทยและประเทศไทย โดยปีนี้นับเป็นปีที่ 2 ของการจัดงาน Thailand Winter Festivals ได้รับความร่วมมือจากทุกภาคส่วนที่มากขึ้น รวมถึงมีเทคโนโลยีที่มากขึ้นด้วย งาน Thailand Winter Festivals เป็นการส่งสัญญาณให้นักท่องเที่ยวทั่วโลกได้รู้ว่าประเทศไทยพร้อมท่องเที่ยวแล้ว นักท่องเที่ยวสามารถเที่ยวได้ทุกจังหวัด ไม่ใช่เฉพาะจังหวัดหลัก ๆ เท่านั้น เมืองรองก็น่าเที่ยวเช่นกัน
“ขณะนี้ ภาคเหนือพร้อมเที่ยว ไม่ว่าจะเป็นจังหวัดเชียงราย เชียงใหม่ พะเยา ที่เคยประสบอุทกภัย แต่วันนี้เราสามารถจองตั๋ว จองที่พักได้แล้ว หากใครที่วางแผนอยากสัมผัสลมหนาวในปีนี้สามารถเดินทางไปท่องเที่ยวได้โดยไม่มีอะไรต้องกังวลอย่างแน่นอน ขอให้ทุกคนได้มีความสุข พักผ่อน สนุกสนานไปกับบรรยากาศแห่งการเฉลิมฉลองที่ปีนี้มีอะไรใหม่ ๆ มาให้ตื่นเต้นกันมากขึ้น ให้ทุกคนได้ใช้เวลากับครอบครัวและคนที่รัก ให้ถือช่วงปลายปีเป็นสัญญาณของการเริ่มต้นใหม่ ว่าหลังจากนี้ ชีวิตของคนไทยจะมีแต่ดีขึ้น รุ่งเรืองขึ้น สว่างไสวมากขึ้นเหมือนไฟที่จะประดับอยู่ในเทศกาลฤดูหนาวทั่วประเทศ” นายกรัฐมนตรี ระบุ
ภายในงาน  นายกรัฐมนตรีพร้อมคณะสวมผ้าพันคอ (ผ้าทอมือของดอยตุง) สีสันสวยงาม ซึ่งเป็นภูมิปัญญาเก่าแก่และวิถีชีวิตของชุมชนที่ได้รับการสืบทอดจากรุ่นสู่รุ่นมาหลายชั่วอายุคน และปัจจุบันดอยตุงเลือกที่จะขับเคลื่อนการเติบโตของแบรนด์ไปสู่อีกขั้น และสร้างสรรค์สิ่งใหม่ ๆ ให้กับผลิตภัณฑ์ ทั้งนี้ ภายในงานนายกรัฐมนตรีและคณะได้เยี่ยมชมตัวอย่างงาน Thailand Winter Festivals ภายหลังเสร็จสิ้นงาน นายกรัฐมนตรีพร้อมคณะได้เดินจากตึกสันติไมตรีมายังตึกบัญชาการ 1 เพื่อเข้าร่วมประชุมคณะรัฐมนตรีต่อไป

ที่มา : https://www.thaigov.go.th/news/contents/details/89624