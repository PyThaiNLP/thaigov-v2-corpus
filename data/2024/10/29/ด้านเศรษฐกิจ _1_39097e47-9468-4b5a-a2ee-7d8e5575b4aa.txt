รัฐบาลไทย-ข่าวทำเนียบรัฐบาล-ก.อุตฯ เติมกองทุนพัฒนาเอสเอ็มอี ฯ อัดฉีด 10 ล้าน ปั้น SME ไทย สู่ยุคดิจิทัล-ยั่งยืน เพิ่มรายได้-ลดต้นทุน-รักษาสิ่งแวดล้อม


วันจันทร์ที่ 28 ตุลาคม 2567
28/10/2567
พิมพ์
ก.อุตฯ เติมกองทุนพัฒนาเอสเอ็มอี ฯ อัดฉีด 10 ล้าน ปั้น SME ไทย สู่ยุคดิจิทัล-ยั่งยืน เพิ่มรายได้-ลดต้นทุน-รักษาสิ่งแวดล้อม
ก.อุตฯ เติมกองทุนพัฒนาเอสเอ็มอี ฯ อัดฉีด 10 ล้าน ปั้น SME ไทย สู่ยุคดิจิทัล-ยั่งยืน เพิ่มรายได้-ลดต้นทุน-รักษาสิ่งแวดล้อม
กองทุนพัฒนาเอสเอ็มอีตามแนวประชารัฐ โดยกระทรวงอุตสาหกรรม เดินหน้า 2 โครงการสำคัญ มุ่งพัฒนา SME ไทยกว่า 200 ราย สู่ยุคดิจิทัลและความยั่งยืน ด้วยงบประมาณรวม 10 ล้านบาท โดยมีเป้าหมายเพื่อยกระดับขีดความสามารถในการแข่งขัน เพิ่มรายได้ ลดต้นทุน และรักษาสิ่งแวดล้อม ผ่านการนำเทคโนโลยีดิจิทัลมาใช้ และปรับปรุงกระบวนการผลิตให้เป็นมิตรต่อสิ่งแวดล้อม
นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ในฐานะผู้อำนวยการสำนักงานกองทุนพัฒนาเอสเอ็มอีตามแนวประชารัฐ เปิดเผยว่า SME ถือเป็นฟันเฟืองสำคัญในการขับเคลื่อนเศรษฐกิจไทย คิดเป็นสัดส่วนมากกว่าร้อยละ 35 ของ GDP ประเทศ และมีสัดส่วนการจ้างงานสูงถึงร้อยละ 72 แต่ในยุคที่โลกหมุนเร็วด้วยเทคโนโลยีดิจิทัล SME ไทยต้องเผชิญหน้ากับความท้าทายมากมาย ไม่ว่าจะเป็นการปรับตัวให้ทันต่อเทรนด์ การเข้าถึงแหล่งทุน และการพัฒนาธุรกิจให้เป็นมิตรต่อสิ่งแวดล้อม กระทรวงอุตสาหกรรม ภายใต้การนำของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เล็งเห็นถึงความสำคัญในการพัฒนา SME ไทย จึงได้ประกาศเดินหน้า 2 โครงการผ่านกองทุนพัฒนาเอสเอ็มอีตามแนวประชารัฐ ที่มีนายณัฐพล รังสิตพล ปลัดกระทรวงอุตสาหกรรม ในฐานะประธานกรรมการบริหารกองทุนพัฒนาเอสเอ็มอีตามแนวประชารัฐกำกับดูแล โดยทุ่มงบประมาณกว่า 10 ล้านบาท เพื่อผลักดัน SME ไทย กว่า 200 ราย ให้ก้าวสู่ยุคดิจิทัลและความยั่งยืน โดยมีเป้าหมายหลักคือ การเพิ่มรายได้ ลดต้นทุน และรักษาสิ่งแวดล้อม ประกอบด้วย
โครงการแรก “พัฒนาธุรกิจด้วยดิจิทัลสู่การเปลี่ยนแปลงวิถีใหม่ (Digital Transformation)” มุ่งเน้นการนำเทคโนโลยีดิจิทัลมาประยุกต์ใช้ในกระบวนการทางธุรกิจ ตั้งเป้าหมายช่วยเหลือ SME 100 ราย ในสาขาอุตสาหกรรม S-Curve ดิจิทัล เกษตรแปรรูป อาหารแปรรูป แฟชั่นและไลฟ์สไตล์ รวมถึงอุตสาหกรรมอื่นๆ โดยมีกิจกรรมหลัก ได้แก่ 1.ให้คำปรึกษาเชิงลึก แนะนำการปรับปรุงและเตรียมความพร้อมก่อนนำเทคโนโลยีดิจิทัลมาใช้ เพื่อเพิ่มรายได้หรือลดต้นทุน 2.สนับสนุนด้านเงินทุน ให้คำปรึกษาเพื่อยื่นขอสินเชื่อจากกองทุนพัฒนาเอสเอ็มอีตามแนวประชารัฐ หรือแหล่งเงินทุนอื่นๆ 3.พัฒนาบุคลากร จัดฝึกอบรมให้ความรู้เจ้าหน้าที่กระทรวงอุตสาหกรรม เกี่ยวกับ Digital Transformation โดยโครงการนี้คาดว่าจะสร้างมูลค่าทางเศรษฐกิจทั้งทางตรงและทางอ้อมรวมกว่า 54 ล้านบาท คิดเป็นอัตราส่วนความคุ้มค่าต่อต้นทุน (Cost Benefit Ratio) ถึง 8.4 เท่า โดยโครงการนี้ใช้งบประมาณ 5 ล้านบาท ดำเนินการทั่วประเทศ ตั้งแต่ ตุลาคม 2567 - มีนาคม 2568
โครงการที่ 2 คือ โครงการ“ยกระดับประสิทธิภาพการผลิตอย่างยั่งยืน (Sustainable Productivity)” มุ่งเน้นปรับปรุงกระบวนการผลิตให้เป็นมิตรต่อสิ่งแวดล้อม ลดการใช้พลังงาน และลดการปล่อยก๊าซเรือนกระจก โดยตั้งเป้าหมายช่วยเหลือ SME 100 ราย ในสาขาอุตสาหกรรม S-Curve ดิจิทัล เกษตรแปรรูป อาหารแปรรูป แฟชั่นและไลฟ์สไตล์ และอุตสาหกรรมอื่นๆ ที่มีการใช้พลังงานสูง โดยมีกิจกรรมหลัก 4 ด้าน คือ 1.ให้คำปรึกษาเชิงลึก แนะนำการปรับปรุงกระบวนการผลิตให้ยั่งยืน 2.สนับสนุนด้านเงินทุน ช่วยเหลือ SME ให้เข้าถึงสินเชื่อ 3.พัฒนาบุคลากร อบรมพนักงานในสถานประกอบการ และ 4.พัฒนาเจ้าหน้าที่ อบรมเจ้าหน้าที่กระทรวงฯ ให้เป็น Green Productivity Specialist โครงการนี้ใช้งบประมาณ 5 ล้านบาท ดำเนินการทั่วประเทศ ตั้งแต่ ตุลาคม 2567 - มีนาคม 2568 คาดว่าจะช่วยลดค่าใช้จ่ายด้านพลังงานและทรัพยากร เพิ่มรายได้ และขยายโอกาสทางการค้า คิดเป็นอัตราส่วนผลประโยชน์ต่อต้นทุน (Benefit to Cost Ratio) 1.6 เท่า คาดว่าจะช่วยลดค่าใช้จ่ายด้านพลังงานและทรัพยากร ได้ 5,000,000 บาท เพิ่มรายได้และส่วนแบ่งการตลาด 2,000,000 บาท ขยายโอกาสการค้าและการส่งออก 1,000,000 บาท
อย่างไรก็ตาม ทั้ง 2 โครงการ จะเริ่มดำเนินการตั้งแต่เดือนตุลาคม 2567 ถึง มีนาคม 2568 สำหรับ SME ที่สนใจสามารถศึกษาข้อมูลเพิ่มเติม และยื่นขอสินเชื่อได้ที่ https://i.industry.go.th หรือศึกษารายละเอียดได้ที่ www.thaismefund.com หรือสอบถามรายละเอียดเพิ่มเติมที่ สำนักงานกองทุนพัฒนาเอสเอ็มอีตามแนวประชารัฐ สำนักงานอุตสาหกรรมจังหวัด หรือธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) ทั่วประเทศ

ที่มา : https://www.thaigov.go.th/news/contents/details/89608