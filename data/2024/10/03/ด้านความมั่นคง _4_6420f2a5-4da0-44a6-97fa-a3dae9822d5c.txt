รัฐบาลไทย-ข่าวทำเนียบรัฐบาล-ภารกิจแรก นายกสมาคมแม่บ้าน มท. ‘จิณณารัชช์ สัมพันธรัตน์‘ นำทีมอุปนายกสมาคมฯ ลงพื้นที่เชียงราย บำรุงขวัญสมาชิก อส. เข้าครัวทำอาหารเมนู 


วันพฤหัสบดีที่ 3 ตุลาคม 2567
03/10/2567
พิมพ์
ภารกิจแรก นายกสมาคมแม่บ้าน มท. ‘จิณณารัชช์ สัมพันธรัตน์‘ นำทีมอุปนายกสมาคมฯ ลงพื้นที่เชียงราย บำรุงขวัญสมาชิก อส. เข้าครัวทำอาหารเมนู
ภารกิจแรก นายกสมาคมแม่บ้านมหาดไทย ‘จิณณารัชช์ สัมพันธรัตน์‘ นำทีมอุปนายกสมาคมฯ ลงพื้นที่เชียงราย บำรุงขวัญสมาชิก อส. เข้าครัวทำอาหารเมนู "บวบผัดไข่ใส่ไก่" และแจกจ่ายสิ่งของช่วยเหลือประชาชนผู้ประสบภัย พร้อมร่วมรับประทานอาหารกล่องอย่างเรียบง่าย
วันนี้ (3 ต.ค. 67) เวลา 10.00 น. ณ ที่ว่าการอำเภอแม่สาย จังหวัดเชียงราย นางจิณณารัชช์ สัมพันธรัตน์ นายกสมาคมแม่บ้านมหาดไทย (มมท.) ลงพื้นที่สนับสนุนวัตถุดิบการประกอบเลี้ยงอาหาร อาทิ ข้าวสาร เนื้อสัตว์ ผักสด เครื่องปรุงรส ฯลฯ เพื่อเป็นขวัญกำลังใจให้แก่สมาชิกกองอาสารักษาดินแดน (อส.) ที่มาปฏิบัติหน้าที่ช่วยเหลือผู้ประสบอุทกภัยในพื้นที่จังหวัดเชียงราย และบรรจุอาหารกล่องเพื่อแจกจ่ายสมาชิก อส. ที่เข้ามาให้การช่วยเหลือและฟื้นฟูอำเภอแม่สาย จังหวัดเชียงราย จำนวนกว่า 700 นาย ซึ่งต้องใช้วัตถุดิบในการประกอบอาหารคิดเป็นเงินงบประมาณกว่า 102,000 บาทต่อวัน
การลงพื้นที่ในครั้งนี้มี นายโชตินรินทร์ เกิดสม รองปลัดกระทรวงมหาดไทย รักษาการในตำแหน่งผู้ว่าราชการจังหวัดเชียงราย นางปวีณ์ริศา เกิดสม อุปนายกสมาคมแม่บ้านมหาดไทย นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นางนงลักษณ์ ซุ้นหั้ว อุปนายกสมาคมแม่บ้านมหาดไทย นางชุลีพร เตรัตน์ อุปนายกสมาคมแม่บ้านมหาดไทย นางจิราภรณ์ โมสิกรัตน์ อุปนายกสมาคมแม่บ้านมหาดไทย นางจิรวรรณ เพ็ญพาส อุปนายกสมาคมแม่บ้านมหาดไทยและประธานชมรมแม่บ้านกรมที่ดิน และหัวหน้าส่วนราชการที่เกี่ยวข้อง ร่วมลงพื้นที่
จากนั้นในเวลา 11.00 น. นางจิณณารัชช์ สัมพันธรัตน์ นายกสมาคมแม่บ้านมหาดไทย และคณะ ลงพื้นที่ติดตามการฟื้นฟูพื้นที่ที่ได้รับความเสียหายจากสถานการณ์อุทกภัยในอำเภอแม่สาย พร้อมแจกจ่ายอาหารกล่องแก่สมาชิก อส. ที่ปฏิบัติหน้าที่ และมอบสิ่งของช่วยเหลือผู้ประสบภัยที่บ้านเหมืองแดง หมู่ที่ 2 ตำบลแม่สาย และบ้านปิยพร หมู่ที่ 13 ตำบลแม่สาย และร่วมรับประทานอาหารกลางวันแบบกล่องร่วมกับสมาชิก อส. อย่างเรียบง่าย ก่อนจะเดินทางปฏิบัติภารกิจต่อในช่วงบ่ายในพื้นที่อำเภอเมืองเชียงรายต่อไป
นางจิณณารัชช์ กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) และนายอรรษิษฐ์ สัมพันธรัตน์ ปลัดกระทรวงมหาดไทย ตลอดจนถึงผู้บริหารของกระทรวงมหาดไทยทุกท่าน มีความห่วงใยพี่น้องประชาชนที่ได้รับผลกระทบจากสถานการณ์อุทกภัยในพื้นที่อำเภอแม่สาย จังหวัดเชียงราย วันนี้ ตนในฐานะนายกสมาคมแม่บ้านมหาดไทยรวมถึงอุปนายกสมาคมแม่บ้านมหาดไทย ตลอดจนภาคีเครือข่ายสมาคมแม่บ้านมหาดไทยในพื้นที่จึงมาลงพื้นที่ ทั้งการมาเยี่ยมให้กำลังใจสมาชิกกองอาสารักษาดินแดน (อส.) ในพื้นที่ และจากจังหวัดต่าง ๆ ที่มาช่วยลงพื้นที่ฟื้นฟูอำเภอแม่สาย ซึ่งทุกคนมาด้วยความตั้งใจล้นเปี่ยม ซึ่งในช่วงแรกที่เกิดสถานการณ์ การจัดการอาจจะขลุกขลักอยู่บ้าง แต่ตอนนี้เราทุกส่วนมาช่วยกันบริหารจัดการ
"วันนี้สมาคมแม่บ้านมหาดไทยมาสนับสนุนเรื่องโรงครัว ประกอบอาหารเมนูสุขภาพ คือ "บวบผัดไข่ใส่ไก่" เรามั่นใจว่าอร่อยมาก และดีต่อสุขภาพ และได้ย้ำกับปลัดอำเภอหัวหน้าชุดว่า ถ้า อส. นายไหนไม่อิ่มก็เติมได้ เพราะ อส. ทุกนาย ต้องใช้พลังกาย พลังใจเยอะ และนำสิ่งของเครื่องใช้มามอบให้ด้วย เพราะหลายนายมาแต่ตัว ไม่ได้นำสิ่งของหรืออาหารการกินมา นอกจากนี้ วันนี้ได้ลงพื้นที่ไปตรวจเยี่ยมพี่น้องสมาชิกกองอาสารักษาดินแดนที่กำลังปฏิบัติงานในพื้นที่ และยังได้นำเตาปิคนิค ที่นอนปิคนิค อุปกรณ์ที่มีความจำเป็น ปัจจัย 4 ไปเยี่ยมเยียนครัวเรือนพี่น้องประชาชนที่ได้รับผลกระทบ รวมทั้งมาเยี่ยมให้กำลังใจ ติดตามถามไถ่ สำรวจว่ายังมีสิ่งใดที่ยังขาด ยังมีความต้องการ เพื่อสมาคมฯ จะได้ประสานไปยังผู้บังคับบัญชา ผู้บริหารระดับสูงของกระทรวงมหาดไทยได้สนับสนุนต่อไป"
นางจิณณารัชช์ กล่าวเพิ่มเติมว่า วันนี้ อุปนายกสมาคมมาด้วยกันหลายท่าน รวมถึงท่านรองปลัดกระทรวงมหาดไทย และจากการพบปะพูดคุย ได้พบกับสมาชิก อส. จากจังหวัดนครพนม ตาก สุรินทร์ กาฬสินธุ์ มหาสารคาม ตราด และจังหวัดจันทบุรี โดยสมาชิก อส.ทุกนายรู้สึกดีใจที่ได้เป็นส่วนหนึ่งของการช่วยเหลือฟื้นฟู เราจึงขอให้กำลังใจและขออนุโมทนาบุญกับทุกท่านที่มาร่วมด้วยช่วยกันดูแลพี่น้องประชาชน เราจะฝ่าฟันอุปสรรคนี้ไปด้วยกัน

ที่มา : https://www.thaigov.go.th/news/contents/details/88726