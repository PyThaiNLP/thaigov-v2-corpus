รัฐบาลไทย-ข่าวทำเนียบรัฐบาล-“สุริยะ” มอบ “ปลัดคมนาคม” แต่งตั้งคณะกรรมการตรวจสอบข้อเท็จจริงกรณี “เวิร์ทเก้น (ประเทศไทย)” ให้สินบนกับเจ้าหน้าที่ ทล. - ทช. เผยเซ็นตั้ง “วิทยา ยาม่วง” ประธาน คณะกรรมการฯ 


วันพฤหัสบดีที่ 3 ตุลาคม 2567
“สุริยะ” มอบ “ปลัดคมนาคม” แต่งตั้งคณะกรรมการตรวจสอบข้อเท็จจริงกรณี “เวิร์ทเก้น (ประเทศไทย)” ให้สินบนกับเจ้าหน้าที่ ทล. - ทช. เผยเซ็นตั้ง “วิทยา ยาม่วง” ประธาน คณะกรรมการฯ
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ตนได้สั่งการให้แต่งตั้งคณะกรรมการตรวจสอบข้อเท็จจริงกรณีบริษัท เวิร์ทเก้น (ประเทศไทย) จํากัด มีพฤติการณ์ให้สินบนกับเจ้าหน้าที่ในสังกัดกรมทางหลวง (ทล.) และกรมทางหลวงชนบท (ทช.) นั้น ล่าสุดเมื่อวานนี้ (2 ตุลาคม 2567) นายชยธรรม์ พรหมศร ปลัดกระทรวงคมนาคม ได้ลงนามในคำสั่งกระทรวงคมนาคม เลขที่ 127/2567 แต่งตั้งคณะกรรมการตรวจสอบข้อเท็จจริงกรณีดังกล่าว
สำหรับคณะกรรมการตรวจสอบข้อเท็จจริงกรณีบริษัท เวิร์ทเก้น (ประเทศไทย) จำกัด มีพฤติการณ์ให้สินบนกับเจ้าหน้าที่ในสังกัดกระทรวงคมนาคมนั้น โดยมีนายวิทยา ยาม่วง รองปลัดกระทรวงคมนาคม เป็นประธานกรรมการ พร้อมด้วยนายจิระพงศ์ เทพพิทักษ์ ผู้ตรวจราชการกระทรวงคมนาคม นายทรงยศินทร์ ชนปทาธิป ผู้ช่วยปลัดกระทรวงคมนาคม เป็นกรรมการ นายประพฤติ เติบโต นิติกรชำนาญการพิเศษ เป็นกรรมการและเลขานุการ นางนิลุบล นามวงษ์ นิติกรปฏิบัติการ เป็นผู้ช่วยเลขานุการ
นายสุริยะ กล่าวต่อว่า การแต่งตั้งคณะกรรมตรวจสอบข้อเท็จจริงดังกล่าว เพื่อให้เกิดความเป็นธรรมตามหลักธรรมาภิบาล และรักษาผลประโยชน์ของราชการ พร้อมทั้งรักษาภาพลักษณ์ที่ดีของกระทรวงคมนาคม โดยให้คณะกรรมการฯ มีหน้าที่และอำนาจในการรวบรวมข้อเท็จจริง ข้อกฎหมาย และพยานหลักฐานที่เกี่ยวข้องทั้งหมดที่เห็นว่าเป็นประโยชน์แก่การตรวจสอบข้อเท็จจริง ส่วนในกรณีที่ปรากฏว่ามีข้อเท็จจริงใดที่กล่าวอ้างหรือพาดพิงถึงบุคคล เอกสาร หรือวัตถุที่จะเป็นประโยชน์แก่การตรวจสอบข้อเท็จจริง ให้คณะกรรมการฯ ทำการตรวจสอบและรวบรวมพยานหลักฐานนั้นไว้ให้ครบถ้วน
นอกจากนี้ ให้คณะกรรมการฯ เรียกบุคคลใดมาเป็นพยานเพื่อชี้แจงหรือให้ถ้อยคำตามวัน เวลา และสถานที่ที่กำหนดไว้ได้ รวมถึงตรวจสอบหากมีการพาดพิงในกรณีอื่นที่มีบริษัท เวิร์ทเก้น (ประเทศไทย) จำกัด เกี่ยวข้องกับหน่วยงาน และรัฐวิสาหกิจในสังกัดกระทรวงคมนาคมด้วย อย่างไรก็ตาม ให้คณะกรรมการฯ พิจารณาทำความเห็นเกี่ยวกับเรื่องที่ตรวจสอบข้อเท็จจริง พร้อมจัดทำรายงานผลการตรวจสอบข้อเท็จจริงเสนอปลัดกระทรวงคมนาคม เพื่อพิจารณาภายใน 15 วัน
นายสุริยะ กล่าวอีกว่า จากข้อมูลรายงานว่า บริษัท เวิร์ทเก้น (ประเทศไทย) จำกัด ได้ให้สินบนเจ้าหน้าที่ในสังกัด ทล. และ ทช. นับตั้งแต่ช่วงปลายปี 2560 - 2563 เพื่อให้ได้ข้อมูลสำคัญที่เกี่ยวข้องกับโครงการจ้างต่าง ๆ หรือการจัดซื้อจัดจ้าง และข้อกำหนดของโครงการหรืองานจ้างของ ทล. และ ทช. ซึ่งได้ให้สินบนโดยทางตรงหรือทางอ้อมในหลายรูปแบบ เช่น การให้เงินสด การเลี้ยงอาหาร การจ่ายเงินในรูปค่าที่ปรึกษา การพาเจ้าหน้าที่รวมถึงญาติเที่ยวต่างประเทศ โดยอ้างว่าเป็นการศึกษาดูงานที่ประเทศสวิตเชอร์แลนด์ รวมถึงประเทศอื่น ๆ ในยุโรป ตลอดทั้งการให้ความบันเทิงในสถานอาบอบนวด
สำหรับการให้สินบนกับเจ้าหน้าที่ที่เกี่ยวข้องกับโครงการจัดซื้อจัดจ้างหรืองานของ ทล. ได้แก่ 1) โครงการซื้อรถบดล้อยางเคลื่อนด้วยตัวเอง ขนาดไม่น้อยกว่า 10 ตัน จำนวน 20 คัน 2) โครงการซื้อรถบดสั่นสะเทือนล้อหน้าเหล็กล้อหลังยาง ขนาดไม่น้อยกว่า 3 ตัน จำนวน 18 คัน 3) โครงการซื้อรถบดสั่นสะเทือนล้อเหล็ก ขนาดไม่น้อยกว่า 17 ตัน จำนวน 5 คัน 4) โครงการซื้อรถขูดไสผิวถนน ความกว้างของเพลาขูดไส (DRUM) ไม่น้อยกว่า 1 เมตร 5) โครงการซื้อรถขูดไสผิวถนน ความกว้างของเพลาขูดไส (DRUM) ไม่น้อยกว่า 500 มม. จำนวน 2 คัน 6) โครงการซ่อมบำรุงเครื่องจักร/ยานพาหนะ ประเภทรถขูดไสหมายเลขทะเบียน 1-ตค 3415 กรุงเทพมหานคร และ 7) โครงการซื้อวัสดุยานพาหนะ ขณะที่ การให้สินบนในโครงการจัดซื้อจัดจ้างหรืองานของ ทช. เช่น โครงการซื้อรถบดแบบผสม (ล้อเหล็ก - ล้อยาง) ขนาดเล็ก ไม่เกิน 4 ตัน จำนวน 18 คัน และโครงการหรืองานอื่น ๆ

ที่มา : https://www.thaigov.go.th/news/contents/details/88711