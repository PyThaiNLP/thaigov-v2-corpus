รัฐบาลไทย-ข่าวทำเนียบรัฐบาล-รมว.นฤมล สานต่อความร่วมมือกับ FAO ชูบทบาทกระทรวงเกษตรและสหกรณ์ ผู้นำเวทีเกษตรโลก


วันพฤหัสบดีที่ 3 ตุลาคม 2567
รมว.นฤมล สานต่อความร่วมมือกับ FAO ชูบทบาทกระทรวงเกษตรและสหกรณ์ ผู้นำเวทีเกษตรโลก
รมว.นฤมล สานต่อความร่วมมือกับ FAO ชูบทบาทกระทรวงเกษตรและสหกรณ์ ผู้นำเวทีเกษตรโลก
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ หารือร่วมกับ นายจอง จิน คิม (Mr. Jong-Jin Kim) ผู้ช่วยอำนวยการใหญ่องค์การอาหารและเกษตรแห่งสหประชาชาติ (FAO) และผู้แทน FAO ประจำภูมิภาคเอเชียและแปซิฟิก โดยมี นายถาวร ทันใจ ผู้ตรวจราชการกระทรวงเกษตรและสหกรณ์ และเจ้าหน้าที่ที่เกี่ยวข้อง เข้าร่วม ณ ห้องรับรองกระทรวงเกษตรและสหกรณ์ ในโอกาสนี้ ผู้ช่วยอำนวยการใหญ่องค์การอาหารและเกษตรแห่งสหประชาชาติ (FAO) ได้แสดงความยินดีกับ ศ.ดร.นฤมล ภิญโญสินวัฒน์ ในโอกาสเข้ารับตำแหน่งรัฐมนตรีว่าการกระทรวงเกษตรและสหกรณ์ ทั้งนี้ รัฐมนตรีว่าการกระทรวงเกษตรและสหกรณ์ได้ให้ความมั่นใจต่อ FAO ว่าจะสานต่อนโยบายและแนวทางความร่วมมือ เพื่อให้บรรลุเป้าหมายและได้ผลลัพธ์ตามที่ได้ร่วมหารือไว้
สำหรับการหารือในวันนี้ กระทรวงเกษตรและสหกรณ์ มุ่งเน้นแผนงานร่วมกันเพื่อสนับสนุนการดำเนินงานตาม “เป้าหมายที่ดีกว่าเดิม (4 Betters)” ได้แก่ ด้านการผลิตที่ดีกว่า (Better production) ด้านโภชนาการที่ดีกว่า (Better nutrition) ด้านสิ่งแวดล้อมที่ดีกว่า (Better environment) ด้านคุณภาพชีวิตที่ดีกว่า (Better live) ของประชาคมโลก โดยงานสำคัญที่ทั้งสองฝ่ายจะร่วมกันเป็นเจ้าภาพในช่วงต้นเดือนธันวาคม 2567 ได้แก่ งานเฉลิมฉลองวันดินโลก ประจำปี 2567 (The Global Celebration of World Soil Day 2024) ณ จังหวัดนครราชสีมา และการประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน (The International Soil and Water Forum 2024: ISWF) ณ กรุงเทพฯ ซึ่งเป็นเวทีแรกของโลกที่บูรณาการประเด็นหารือด้านดินและน้ำ และคาดว่าจะมีผู้นำระดับรัฐมนตรีเข้าร่วมประมาณ 20 ประเทศทั่วโลก ทั้งนี้ ผลลัพธ์จากการประชุมในกรอบเวทีนี้จะนำไปต่อยอดและยกระดับการขับเคลื่อนการจัดการดินและน้ำอย่างยั่งยืนให้เป็นวาระโลกต่อไป
นอกจากนี้ ฝ่าย FAO ได้แสดงความขอบคุณรัฐบาลไทย โดยเฉพาะกระทรวงเกษตรและสหกรณ์ ในฐานะที่เป็นพันธมิตรที่ใกล้ชิดและให้การสนับสนุนการดำเนินงานของ FAO มาอย่างต่อเนื่อง พร้อมทั้งเชิญรัฐมนตรีว่าการกระทรวงเกษตรและสหกรณ์เข้าร่วมกิจกรรมวันอาหารโลก ณ สำนักงาน FAO ประจำภูมิภาคเอเชียแปซิฟิก กรุงเทพฯ และเข้าร่วมประชุม World Food Forum ซึ่งจะจัดขึ้นระหว่างวันที 14 - 17 ตุลาคม ณ สำนักงานใหญ่ FAO กรุงโรม สาธารณรัฐอิตาลี

ที่มา : https://www.thaigov.go.th/news/contents/details/88736