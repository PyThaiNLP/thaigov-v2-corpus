รัฐบาลไทย-ข่าวทำเนียบรัฐบาล-ด่วน กระทรวงแรงงานจัดส่งทำงานภาคประมงตามฤดูกาลเกาหลี รับสมัคร 3-6 ตุลาคมนี้ เท่านั้น


วันพฤหัสบดีที่ 3 ตุลาคม 2567
03/10/2567
พิมพ์
ด่วน กระทรวงแรงงานจัดส่งทำงานภาคประมงตามฤดูกาลเกาหลี รับสมัคร 3-6 ตุลาคมนี้ เท่านั้น
กระทรวงแรงงาน โดยกรมการจัดหางาน เปิดรับสมัครคนงานชายอายุ 30-40 ปี เพื่อไปทำงานภาคประมงตามฤดูกาล ตำแหน่ง เพาะเลี้ยงสาหร่ายทะเล รายได้ 5.3 หมื่นบาท สัญญา 5 เดือน ขยายเวลาเพิ่มอีก 3 เดือน สมัครด่วน 3-6 ตุลาคมนี้ ที่เว็บไซต์ toea.doe.go.th
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า หนึ่งในนโยบายสำคัญที่ผมได้วางไว้ คือการส่งเสริมและขยายตลาดแรงงานไทยในต่างประเทศ จำนวน 100,000 อัตรา ภายในปี 2567 ซึ่งกรมการจัดหางานได้ขับเคลื่อนนโยบายสู่การปฏิบัติอย่างต่อเนื่อง เพื่อให้พี่น้องแรงงานไทย มีรายได้มั่นคง และยกระดับคุณภาพชีวิตให้ดีขึ้น ล่าสุดอำเภอวันโด จังหวัดชอลลานัม สาธารณรัฐเกาหลี แจ้งความต้องการรับสมัครคนหางานเพื่อไปทำงานภาคประมงตามฤดูกาล ตำแหน่ง การเพาะเลี้ยงสาหร่ายทะเล จำนวน 40 อัตรา เงินเดือน 2,177,090 วอนต่อเดือน หรือประมาณ 53,300 บาท (อัตราแลกเปลี่ยนวันที่ 25 กันยายน 2567) มีระยะเวลาการจ้างงาน 5 เดือน และสามารถขยายระยะเวลาเพิ่มได้อีก 3 เดือน สำหรับผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน โดยเลือกหัวข้อ "สมัครไปทำงานโดยรัฐ" และเลือกรายการ "การรับสมัครคนหางานเพื่อไปทำงานภาคประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี (ครั้งที่ 2/2567) " ภายในวันที่ 3 - 6 ตุลาคม 2567 ตลอด 24 ชั่วโมง
นายสมชาย  มรกตศรีวรรณ อธิบดีกรมการจัดหางาน กล่าวว่า สำหรับคุณสมบัติของผู้สมัครต้องเป็นเพศชาย มีอายุระหว่าง  30 - 40 ปี เป็นแรงงานประมงชาวไทยที่อาศัยอยู่ในจังหวัดสตูล หรือจังหวัดสงขลา ซึ่งมีประสบการณ์ทำงานด้านการประมงไม่น้อยกว่า 1 ปี มีร่างกายสมบูรณ์ สุขภาพแข็งแรง ไม่เป็นบุคคลที่เป็นโรคติดต่อ เช่น วัณโรค ซิฟิลิส และอื่นๆ และไม่เป็นผู้ติดยาเสพติด และไม่เป็นบุคคลที่มีประวัติอาชญากรรม มีประวัติพำนักผิดกฎหมายในสาธารณรัฐเกาหลีหรือบุคคลที่ถูกห้ามไม่ให้เดินทางเข้าสาธารณรัฐเกาหลีการรับสมัครเพื่อไปทำงานภาคเกษตรหรือประมงตามฤดูกาล ในอำเภอวันโด จังหวัดซอลลานัม สาธารณรัฐเกาหลี เป็นการจัดส่งไปทำงานโดยวิธีรัฐจัดส่งเท่านั้น คนหางานไม่ต้องสอบภาษาเกาหลี ไม่ต้องเสียค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่าย  ที่จำเป็น ได้แก่ ค่าทำหนังสือเดินทาง (กรณียังไม่มี) ค่าตรวจสุขภาพและตรวจสารเสพติด ค่าตรวจประวัติอาชญากรรม ค่าเดินทางไปสนามบิน ค่าโดยสารเครื่องบินไป-กลับ ค่าประกันการเดินทาง และค่าสมัครสมาชิกกองทุนเพื่อช่วยเหลือคนหางานไปทำงาน รวมค่าใช้จ่ายประมาณ 35,000 บาท หากมีผู้แอบอ้างว่าสามารถช่วยเหลือในการจัดหาและส่งแรงงานภาคเกษตรหรือประมงตามฤดูกาลไปทำงานในสาธารณรัฐเกาหลีได้ โปรดอย่าหลงเชื่อ ขอให้แจ้งและตรวจสอบข้อมูลกับกรมการจัดหางานก่อน
ทั้งนี้ หากมีข้อสงสัยสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่กองบริหารแรงงานไทยไปต่างประเทศ ทางโทรศัพท์หมายเลข 02 245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/88722