รัฐบาลไทย-ข่าวทำเนียบรัฐบาล-ฉก.พญานาคราช ตรวจยึดหนังสุกร จำนวน 860 กิโลกรัม ในพื้นที่จังหวัดมุกดาหาร


วันพฤหัสบดีที่ 3 ตุลาคม 2567
ฉก.พญานาคราช ตรวจยึดหนังสุกร จำนวน 860 กิโลกรัม ในพื้นที่จังหวัดมุกดาหาร
ฉก.พญานาคราช ตรวจยึดหนังสุกร จำนวน 860 กิโลกรัม ในพื้นที่จังหวัดมุกดาหาร
พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า นายณรงค์ รัตนตรัยวงศ์ หัวหน้าด่านกักกันสัตว์มุกดาหาร ได้นำกำลังเจ้าหน้าที่ออกปฏิบัติงานปราบปรามการลักลอบการนำเข้า-ส่งออก รวมถึงการซุกซ่อนสินค้าเกษตรเถื่อนตามแนวชายแดนแม่น้ำโขง โดยได้รับแจ้งจากสายข่าวว่ามีการลักลอบขนย้ายซากสุกร ผ่านเส้นทาง บ้านป่าหวาย ต.บางทรายใหญ่ อ.เมืองมุกดาหาร จ.มุกดาหาร จากการซุ่มติดตาม ได้ตรวจพบรถกระบะ วีโก้ สีบรอนซ์ทอง หมายเลขทะเบียน บม 5088 ศรีสะเกษ บรรทุกซากสุกร (หนังสุกร) จำนวน 43 กล่อง น้ำหนัก 860 กิโลกรัม ซึ่งผู้ต้องหาได้ทิ้งรถยนต์พร้อมของกลางดังกล่าววิ่งหนีเข้าป่าและอาศัยความมืดหลบหนีการจับกุมของเจ้าหน้าที่ไปได้ และจากการตรวจสอบพบแหล่งที่มาของซากสุกรมาจากต่างประเทศ และไม่มีผู้ใดแสดงตนเป็นเจ้าของ ทั้งนี้ เข้าข่ายฐานความผิดมาตรา 22, 31 และ มาตรา 34 พ.ร.บ.โรคระบาดสัตว์ พ.ศ. 2558  และมาตรา 242 พ.ร.บ. ศุลกากร 2560 จึงได้ทำการอายัดซากสุกรเพื่อตรวจสอบและทำการร้องทุกข์กล่าวโทษ ลงบันทึกประจำวันที่สถานีตำรวจภูธรเมืองมุกดาหารและดำเนินการในส่วนที่เกี่ยวข้องต่อไป

ที่มา : https://www.thaigov.go.th/news/contents/details/88718