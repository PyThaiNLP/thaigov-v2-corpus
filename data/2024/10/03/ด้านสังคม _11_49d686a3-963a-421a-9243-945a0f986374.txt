รัฐบาลไทย-ข่าวทำเนียบรัฐบาล-องคมนตรี เยี่ยมชมโครงการสนับสนุนการดำเนินงานโรงพยาบาลสมเด็จพระยุพราช เฉลิมพระเกียรติฯ ที่จังหวัดปัตตานี


วันพฤหัสบดีที่ 3 ตุลาคม 2567
องคมนตรี เยี่ยมชมโครงการสนับสนุนการดำเนินงานโรงพยาบาลสมเด็จพระยุพราช เฉลิมพระเกียรติฯ ที่จังหวัดปัตตานี
องคมนตรี เยี่ยมชมโครงการสนับสนุนการดำเนินงานโรงพยาบาลสมเด็จพระยุพราช เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
ระหว่างมูลนิธิโรงพยาบาลสมเด็จพระยุพราช กับการไฟฟ้าฝ่ายผลิตแห่งประเทศไทย ที่โรงพยาบาลสมเด็จพระยุพราชสายบุรี จังหวัดปัตตานี
วันนี้ (3 ตุลาคม 2567) ณ โรงพยาบาลสมเด็จพระยุพราชสายบุรี จังหวัดปัตตานี ศาสตราจารย์เกียรติคุณ  นายแพทย์เกษม วัฒนชัย องคมนตรี ในฐานะประธานกรรมการมูลนิธิโรงพยาบาลสมเด็จพระยุพราช พร้อมด้วย พลเอก ประยุทธ์ จันทร์โอชา องคมนตรี รองประธานกรรมการมูลนิธิโรงพยาบาลสมเด็จพระยุพราช คนที่ 2 เยี่ยมชมโครงการสนับสนุนการดำเนินงานโรงพยาบาลสมเด็จพระยุพราช เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคล เฉลิมพระชนมพรรษา 6 รอบ 28 กรกฎาคม 2567 พร้อมมอบถุงของขวัญพระราชทานให้กับผู้ป่วยและให้กำลังใจผู้ปฏิบัติงาน โดยมีนายพีระพันธุ์ สาลีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน นายเดชอิศม์ ขาวทอง รัฐมนตรีช่วยว่าการกระทรวงสาธารณสุข ดร.ประเสริฐ สินสุขประเสริฐ ปลัดกระทรวงพลังงาน นายแพทย์ศักดา อัลภาชน์ รองปลัดกระทรวงสาธารณสุข นางพาตีเมาะ สะดียามู ผู้ว่าราชการจังหวัดปัตตานี และคณะผู้บริหาร หน่วยงานที่เกี่ยวข้อง เข้าร่วมงาน
นายเดชอิศม์ ให้สัมภาษณ์ว่า โครงการสนับสนุนการดำเนินงานโรงพยาบาลสมเด็จพระยุพราช เฉลิมพระเกียรติพระบาทสมเด็จพระเจ้าอยู่หัวฯ เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 เป็นความร่วมมือระหว่างมูลนิธิโรงพยาบาลสมเด็จพระยุพราช กับ การไฟฟ้าฝ่ายผลิตแห่งประเทศไทย (กฟผ.) กระทรวงพลังงาน ให้ความสำคัญกับการพัฒนา 3 ด้าน ประกอบด้วย 1.การเพิ่มประสิทธิภาพพลังงานและคุณภาพอากาศ ได้แก่ การล้างเครื่องปรับอากาศ และการติดตั้งนวัตกรรมระบบหมุนเวียนและบำบัดอากาศ (City Tree)ในโรงพยาบาลสมเด็จพระยุพราชทั้ง 21 แห่ง 2.การส่งเสริมการสาธารณสุข ได้แก่ การสนับสนุนเลนส์เทียมสำหรับผู้ป่วยต้อกระจกและผู้สูงอายุ 4,800 คู่ และการออกหน่วยให้บริการแว่นตาในโรงพยาบาล 18 แห่ง รวม 27,000 อัน และ 3.การพัฒนาทรัพยากรธรรมชาติและสิ่งแวดล้อม ได้แก่ การปลูกต้นรวงผึ้งในโรงพยาบาลสมเด็จพระยุพราชทั้ง 21 แห่ง ซึ่งนอกจากจะช่วยส่งเสริมการเข้าถึงบริการด้านสุขภาพให้กับประชาชนกลุ่มเปราะบางและขาดโอกาสแล้ว ยังช่วยลดการใช้พลังงาน และร่วมอนุรักษ์สิ่งแวดล้อมอีกด้วย
****************************************************** 3 ตุลาคม 2567

ที่มา : https://www.thaigov.go.th/news/contents/details/88725