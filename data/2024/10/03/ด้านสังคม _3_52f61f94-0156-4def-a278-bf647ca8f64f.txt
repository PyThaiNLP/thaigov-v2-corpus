รัฐบาลไทย-ข่าวทำเนียบรัฐบาล-ปลัด ดีอี เป็นประธานการประชุม ASEAN WG-AS ครั้งที่ 4 ร่วมแก้ไขการหลอกลวงออนไลน์


วันพฤหัสบดีที่ 3 ตุลาคม 2567
ปลัด ดีอี เป็นประธานการประชุม ASEAN WG-AS ครั้งที่ 4 ร่วมแก้ไขการหลอกลวงออนไลน์
ปลัด ดีอี เป็นประธานการประชุม ASEAN WG-AS ครั้งที่ 4 ร่วมแก้ไขการหลอกลวงออนไลน์
วันที่ 3 ตุลาคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุม คณะทำงานอาเซียนด้านการป้องกันปัญหาการหลอกลวงผ่านสื่อออนไลน์ ครั้งที่ 4 (The 4th ASEAN Working Group on Anti-Online Scam : WG-AS) ผ่านระบบการประชุมทางไกล ร่วมด้วยผู้แทนจากประเทศสมาชิกอาเซียนและสำนักเลขาธิการอาเซียน โดยมีนายเอกพงษ์ หริ่มเจริญ ผู้ตรวจราชการกระทรวง และหน่วยงานที่เกี่ยวข้องของไทยเข้าร่วมการประชุมฯ ณ ห้องประชุม 801 ชั้น 8 กระทรวงดิจิทัลเพื่อเศรษฐกิจและสังคม
สำหรับประเด็นสำคัญของการประชุมฯ ประกอบด้วย การพิจารณาร่าง The Report of the ASEAN Working Group on Anti-Online Scam (2023 - 2024) เป็นการรายงานข้อมูลการหลอกลวงผ่านสื่อออนไลน์ในอาเซียน (ปี 2566 - 2567) รวมถึงร่างเอกสาร The ASEAN Recommendations of the ASEAN Working Group on Anti-online scam ซึ่งเป็นแนวทางข้อเสนอแนะสำหรับอาเซียน
โดยประเทศไทย เป็นผู้ดำเนินการหลัก เพื่อนำไปสู่การพัฒนาวิธีการที่ครอบคลุม เพื่อต่อสู้กับการหลอกลวงออนไลน์ภายในอาเซียน และยกระดับการบูรณาการการดำเนินงานด้านการป้องกันปัญหาการหลอกลวงผ่านสื่อออนไลน์ของอาเซียน เพื่อบรรเทาความเสียหายแก่ประชาชน เป็นต้น
--------------------------------------------------------

ที่มา : https://www.thaigov.go.th/news/contents/details/88706