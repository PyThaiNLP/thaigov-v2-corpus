รัฐบาลไทย-ข่าวทำเนียบรัฐบาล-กระทรวง พม. ทำบุญวันสถาปนากระทรวง ครบรอบ 22 ปี มุ่งขับเคลื่อนงานด้านสังคม พัฒนาคุณภาพชีวิต


วันพฤหัสบดีที่ 3 ตุลาคม 2567
กระทรวง พม. ทำบุญวันสถาปนากระทรวง ครบรอบ 22 ปี มุ่งขับเคลื่อนงานด้านสังคม พัฒนาคุณภาพชีวิต
กระทรวง พม. ทำบุญวันสถาปนากระทรวง ครบรอบ 22 ปี มุ่งขับเคลื่อนงานด้านสังคม พัฒนาคุณภาพชีวิต
วันที่ 3 ตุลาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีสงฆ์และสักการะสิ่งศักดิ์สิทธิ์ประจำกระทรวงการพัฒนาสังคมและความมั่นคงของมนุษย์ เนื่องในโอกาสวันคล้ายวันสถาปนากระทรวงการพัฒนาสังคมและความมั่นคงของมนุษย์ (พม.) ครบรอบ 22 ปี โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) คณะผู้บริหาร ข้าราชการ และเจ้าหน้าที่กระทรวง พม. พร้อมทั้งอดีตผู้บริหารกระทรวง พม. และเครือข่ายอาสาสมัครพัฒนาสังคมและความมั่นคงของมนุษย์ (อพม.) เข้าร่วมงาน
กระทรวง พม. จัดตั้งขึ้นตาม พ.ร.บ. ปรับปรุงกระทรวง ทบวง กรม พ.ศ. 2545 เมื่อวันที่ 3 ตุลาคม 2545 เพื่อเป็นหน่วยงานหลักด้านสังคมของภาครัฐสำหรับการขับเคลื่อนงานตามนโยบายของรัฐบาลในการพัฒนาคุณภาพชีวิตที่ดีและเสริมสร้างความมั่นคงในการดำรงชีวิตให้กับประชาชนทุกกลุ่มเป้าหมายตั้งแต่เด็ก เยาวชน สตรีและครอบครัว ผู้สูงอายุ คนพิการ และผู้ด้อยโอกาส รวมถึงผู้มีรายได้น้อย อีกทั้งบูรณาการความร่วมมือในการทำงานกับภาคีเครือข่ายทุกภาคส่วนทั้งภาครัฐ เอกชน และประชาสังคม โดยยึดประชาชนเป็นศูนย์กลาง
สำหรับการขับเคลื่อนงานด้านสังคม กระทรวง พม. ดำเนินภารกิจภายใต้ ส่วนราชการในระดับกรมหรือเทียบเท่า ได้แก่ สำนักงานรัฐมนตรี (สร.)  สำนักงานปลัดกระทรวง พม. (สป.พม.)  กรมกิจการเด็กและเยาวชน (ดย.) กรมกิจการสตรีและสถาบันครอบครัว (สค.) กรมกิจการผู้สูงอายุ (ผส.) กรมส่งเสริมและพัฒนาคุณภาพชีวิตคนพิการ (พก.) กรมพัฒนาสังคมและสวัสดิการ (พส.) และยังประกอบด้วย 2 รัฐวิสาหกิจ ได้แก่ สำนักงานธนานุเคราะห์และการเคหะแห่งชาติ และ 1 องค์การมหาชน คือสถาบันพัฒนาองค์กรชุมชน (องค์การมหาชน) นอกจากนี้มีหน่วยงานในพื้นที่ระดับจังหวัด โดยมี สำนักงานพัฒนาสังคมและความมั่นคงของมนุษย์จังหวัด และหน่วยงานทีม พม.หนึ่งเดียวจังหวัดทั่วประเทศ ทำงานบูรณาการร่วมกับเครือข่ายอาสาสมัครพัฒนาสังคมและความมั่นคงของมนุษย์จังหวัดทั่วประเทศด้วย
#ข่าวพม #พม #ศรส #esshelpme #1300 #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #วันสถาปนากระทรวง #3ตุลาคม

ที่มา : https://www.thaigov.go.th/news/contents/details/88713