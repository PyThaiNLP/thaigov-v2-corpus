รัฐบาลไทย-ข่าวทำเนียบรัฐบาล-พม. จัดกิจกรรม "3 ตุลาคม วัน อพม." ยกระดับส่งเสริมการขับเคลื่อนงานจิตอาสา 


วันพฤหัสบดีที่ 3 ตุลาคม 2567
พม. จัดกิจกรรม "3 ตุลาคม วัน อพม." ยกระดับส่งเสริมการขับเคลื่อนงานจิตอาสา
พม. จัดกิจกรรม "3 ตุลาคม วัน อพม." ยกระดับส่งเสริมการขับเคลื่อนงานจิตอาสา
วันที่ 3 ตุลาคม 2567 เวลา 11.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในกิจกรรม "3 ตุลาคม วัน อพม." พร้อมทั้งรับมอบของบริจาคซึ่งเป็นข้าวโพดกระป๋องและถุงยังชีพ จากอาสาสมัครพัฒนาสังคมและความมั่นคงของมนุษย์ (อพม.) เพื่อนำไปช่วยเหลือผู้ประสบอุทกภัยในพื้นที่ต่างๆ โดยมีนายกันตพงศ์ รังษีสว่าง อธิบดีกรมพัฒนาสังคมและสวัสดิการ กล่าวรายงาน พร้อมด้วยคณะผู้บริหาร ข้าราชการ เจ้าหน้าที่กระทรวง พม. และ อพม. เข้าร่วมงาน ณ โถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์  สะพานขาว กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมพัฒนาสังคมและสวัสดิการ (พส.) ในฐานะหน่วยงานหลักในการส่งเสริมและสนับสนุนการดำเนินงานของ อพม. ให้เป็นกลไกหลักในการขับเคลื่อนงานด้านการจัดสวัสดิการสังคมและการพัฒนาสังคมในระดับพื้นที่ ตลอดจนพัฒนาศักยภาพ อพม. ให้มีศักยภาพในการดูแลกลุ่มเป้าหมาย และมีความสามารถในการจัดการปัญหาทางสังคมได้ทันท่วงที วันนี้ จึงได้จัดกิจกรรม "3 ตุลาคม วัน อพม." ขึ้น โดยมีวัตถุประสงค์เพื่อยกระดับส่งเสริมการทำงานจิตอาสา และสร้างเครือข่ายในการทำงานให้ อพม. มีพลังทางสังคม เพื่อช่วยเหลือผู้ประสบปัญหาทางสังคมในพื้นที่ ตลอดจนเผยแพร่บทบาทหน้าที่ และสร้างความตระหนัก มุ่งมั่นปฏิบัติงานตามบทบาทภารกิจของ อพม. เป็นแบบอย่างที่ดี รวมถึงการสร้างแรงบันดาลใจให้กับประชาชนทั่วไปร่วมกันทำความดี ซึ่งกิจกรรมในวันนี้ ประกอบด้วย การแสดงผลการดำเนินงานของ อพม. การจัดบูธสาธิตการฝึกอาชีพ การจำหน่ายสินค้าและอาหาร
นายอนุกูล กล่าวเพิ่มเติมว่า วันที่ 3 ตุลาคม 2567 นอกจากจะเป็นวันคล้ายวันสถาปนากระทรวงการพัฒนาสังคมและความมั่นคงของมนุษย์ (พม.) ครบรอบ 22 ปี ยังเป็นวัน อพม. ซึ่งมีความสำคัญที่ อพม. มาร่วมกันแสดงจุดยืนเพื่อขับเคลื่อนงานอาสาสมัครในการช่วยเหลือประชาชน และยังเป็นการแสดงถึงความมุ่งมั่นของพี่น้อง อพม. ทุกคน ที่ร่วมมือ ร่วมแรงพัฒนาสังคม ผ่านการทำงานตามบทบาทของ อพม. ซึ่งเป็นกลไกการขับเคลื่อนงานด้านการจัดสวัสดิการและพัฒนาสังคม ประสานความร่วมมือกับภาคีเครือข่ายทุกภาคส่วนในการช่วยเหลือผู้ประสบปัญหาทางสังคม ไม่ว่าจะเป็นการค้นหา ชี้เป้า เฝ้าระวัง ประสาน และส่งต่อกลุ่มเป้าหมาย เพื่อให้ผู้ประสบปัญหาทางสังคม ได้รับการช่วยเหลือดูแลให้มีคุณภาพชีวิตที่ดีขึ้น ทั้งนี้ กระทรวง พม. ตระหนักถึงความสำคัญของ อพม. และขอขอบคุณ อพม. ทุกคน ที่ได้ร่วมกันเป็นส่วนหนึ่งในการขับเคลื่อนงานด้านสังคมตลอดมาและขอให้ร่วมกันพัฒนาประเทศต่อไป
#ข่าวพม #พม #ศรส #esshelpme #1300 #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #วันอพม #3ตุลาคม

ที่มา : https://www.thaigov.go.th/news/contents/details/88717