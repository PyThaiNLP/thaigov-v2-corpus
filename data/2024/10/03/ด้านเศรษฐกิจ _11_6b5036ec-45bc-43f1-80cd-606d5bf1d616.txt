รัฐบาลไทย-ข่าวทำเนียบรัฐบาล-“สุริยะ” สั่งรื้อระบบ - ยกระดับความปลอดภัยการให้บริการขนส่งด้วยรถโดยสารสาธารณะ แต่งตั้งคณะกรรมจากหน่วยงานภายนอก ร่วมพิจารณามาตรการเชิงป้องกัน ตรวจสอบ วิเคราะห์หาสาเหตุของอุบัติเหตุ


วันพฤหัสบดีที่ 3 ตุลาคม 2567
“สุริยะ” สั่งรื้อระบบ - ยกระดับความปลอดภัยการให้บริการขนส่งด้วยรถโดยสารสาธารณะ แต่งตั้งคณะกรรมจากหน่วยงานภายนอก ร่วมพิจารณามาตรการเชิงป้องกัน ตรวจสอบ วิเคราะห์หาสาเหตุของอุบัติเหตุ
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ในวันนี้ (3 ตุลาคม 2567) ได้ลงนามในคำสั่งกระทรวงคมนาคม แต่งตั้งคณะกรรมการพิจารณามาตรการเชิงป้องกันสำหรับการให้บริการขนส่งด้วยรถโดยสารสาธารณะ เพื่อให้ทราบสาเหตุและปัจจัยที่ส่งผลให้เกิดอุบัติเหตุจากการให้บริการขนส่งด้วยรถโดยสารสาธารณะ อันจะนำไปสู่การกำหนดมาตรการเชิงป้องกันและแนวทางการปฏิบัติงานของหน่วยงานและผู้มีหน้าที่ที่เกี่ยวข้องของกระทรวงคมนาคม รวมทั้งข้อเสนอแนะอื่น ๆ ที่มีประโยชน์ในการป้องกันไม่ให้เกิดความสูญเสียในลักษณะดังกล่าวซ้ำอีกในอนาคต สำหรับคณะกรรมการฯ ประกอบด้วย รองปลัดกระทรวงคมนาคม หัวหน้ากลุ่มภารกิจการพัฒนาโครงสร้างพื้นฐานด้านทางหลวง เป็นประธานกรรมการ นายชาครีย์ บำรุงวงศ์ ผู้ตรวจราชการกระทรวงคมนาคม เป็นรองประธานฯ กรรมการ ประกอบด้วย รองอธิบดีกรมการขนส่งทางบก ผู้แทนกระทรวงมหาดไทย รศ. อเนก ศิริพานิชกร ศ.ดร.มงคล มงคลวงศ์โรจน์ สภาวิศวกร นายบุญพงษ์ กิจวัฒนาชัย วิศวกรรมสถานแห่งประเทศไทย ในพระบรมราชูปถัมภ์ รศ.ดร.ยศพงษ์ ลออนวล ผศ.ดร.ชูชัย สุจิวรกุล ผู้อำนวยการกองกฎหมาย สำนักงานปลัดกระทรวงคมนาคม เป็นกรรมการและเลขานุการ และหัวหน้าฝ่ายกฎหมายที่ ๒ กองกฎหมาย สำนักงานปลัดกระทรวงคมนาคม เป็นผู้ช่วยเลขานุการ
โดยมีหน้าที่และอำนาจ ในการศึกษา ตรวจสอบ และวิเคราะห์ตามหลักวิศวกรรม เพื่อหาสาเหตุของอุบัติเหตุและความสูญเสียดังกล่าว เสนอมาตรการเชิงป้องกันทั้งในระยะเร่งด่วน และระยะยาว รวมทั้งแนวทางการปฏิบัติของหน่วยงาน และผู้มีหน้าที่ที่เกี่ยวข้อง เพื่อป้องกันไม่ให้เกิดอุบัติเหตุกับการให้บริการขนส่งด้วยรถโดยสารสาธารณะทุกประเภทขึ้นอีกในอนาคต เพื่อพิจารณาสั่งการ เสนอข้อเสนอแนะอื่น ๆ เพื่อยกระดับความปลอดภัยสำหรับการให้บริการขนส่งด้วยรถโดยสารสาธารณะทุกประเภท โดยให้รายงานผลการดำเนินงานให้ทราบภายใน 15 วัน นับจากวันที่มีคำสั่งแต่งตั้ง

ที่มา : https://www.thaigov.go.th/news/contents/details/88731