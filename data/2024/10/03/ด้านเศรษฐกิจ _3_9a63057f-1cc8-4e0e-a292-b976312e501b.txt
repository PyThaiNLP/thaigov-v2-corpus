รัฐบาลไทย-ข่าวทำเนียบรัฐบาล-โอกาสทองของคนอยากมีบ้านมาแล้ว!! ธอส. เปิดรายละเอียดคุณสมบัติและเงื่อนไขผู้ประกันตนตามมาตรา 33, 39 และ 40 เพื่อเข้าร่วมโครงการสินเชื่อที่อยู่อาศัยเพื่อผู้ประกันตน พ.ศ.2567


วันพฤหัสบดีที่ 3 ตุลาคม 2567
03/10/2567
พิมพ์
โอกาสทองของคนอยากมีบ้านมาแล้ว!! ธอส. เปิดรายละเอียดคุณสมบัติและเงื่อนไขผู้ประกันตนตามมาตรา 33, 39 และ 40 เพื่อเข้าร่วมโครงการสินเชื่อที่อยู่อาศัยเพื่อผู้ประกันตน พ.ศ.2567
ธอส. เปิดรายละเอียดคุณสมบัติและเงื่อนไขผู้ประกันตนตามมาตรา 33, 39 และ 40 ที่ต้องการยื่นขอสินเชื่อเพื่อซื้อ หรือปลูกสร้างที่อยู่อาศัย ผ่านโครงการสินเชื่อที่อยู่อาศัยเพื่อผู้ประกันตน พ.ศ.2567
โอกาสทองของคนอยากมีบ้านมาแล้ว!! ธอส. เปิดรายละเอียดคุณสมบัติและเงื่อนไขผู้ประกันตนตามมาตรา 33, 39 และ 40 เพื่อเข้าร่วมโครงการสินเชื่อที่อยู่อาศัยเพื่อผู้ประกันตน พ.ศ.2567
ธนาคารอาคารสงเคราะห์ (ธอส.) เปิดรายละเอียดคุณสมบัติและเงื่อนไขผู้ประกันตนตามมาตรา 33, 39 และ 40 ที่ต้องการยื่นขอสินเชื่อเพื่อซื้อ หรือปลูกสร้างที่อยู่อาศัย ผ่านโครงการสินเชื่อที่อยู่อาศัยเพื่อผู้ประกันตน พ.ศ. 2567 จากความร่วมมือของกระทรวงการคลัง โดย ธอส. และกระทรวงแรงงาน โดยสำนักงานประกันสังคม เพื่อรับสินเชื่ออัตราดอกเบี้ยต่ำ 5 ปีแรก เพียง 1.59% ต่อปี โดยผู้ประกันตนที่สนใจสามารถลงทะเบียนขอหนังสือรับรองสถานะความเป็นผู้ประกันตนจากสำนักงานประกันสังคม ได้ตั้งแต่วันที่ 1 พฤศจิกายน 2567 เป็นต้นไป เพื่อนำมาประกอบการยื่นขอสินเชื่อที่ ธอส. ทุกสาขาทั่วประเทศ ตั้งแต่วันที่ 8 พฤศจิกายน 2567 ถึงวันที่ 30 ธันวาคม 2568 หรือก่อนกำหนดระยะเวลาดังกล่าว หาก ธอส.ให้สินเชื่อเต็มกรอบวงเงินโครงการแล้ว
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ได้ดำเนินการตามนโยบายของนายพิชัย ชุณหวชิร รองนายกรัฐมนตรี และรัฐมนตรีว่าการกระทรวงการคลัง นายพิพัฒน์ รัชกิจประการ รัฐมนตรีว่าการกระทรวงแรงงาน และนายบุญสงค์ ทัพชัยยุทธ์ ปลัดกระทรวงแรงงาน ในการช่วยเหลือผู้ประกันตนในระบบประกันสังคมให้มีบ้านเป็นของตนเอง โดยมีการลงนามบันทึกข้อตกลงความร่วมมือ “โครงการสินเชื่อที่อยู่อาศัยเพื่อผู้ประกันตน พ.ศ. 2567” ซึ่งเป็นความร่วมมือระหว่าง สำนักงานประกันสังคมและธนาคารอาคารสงเคราะห์ เมื่อวันที่ 26 กันยายน 2567 ที่ผ่านมา ขณะนี้ ธอส. ได้เตรียมความพร้อมรองรับการขอสินเชื่อของผู้ประกันตนตามมาตรา 33, 39 และ 40 โดยผู้ประกันตนที่สนใจสามารถลงทะเบียนเพื่อขอรับหนังสือรับรองสถานะความเป็นผู้ประกันตน และลงลำดับคิวเพื่อรับสิทธิ์เข้าร่วมโครงการ ผ่านทาง Application SSO PLUS ได้ตั้งแต่วันที่ 1 พฤศจิกายน 2567 และนำเอกสารส่วนตัว เอกสารแสดงรายได้ และเอกสารหลักประกันมายื่นขอสินเชื่อกับ ธอส. ได้ภายในระยะเวลาที่ระบุในหนังสือรับรองสถานะความเป็นผู้ประกันตน โดยเริ่มยื่นขอสินเชื่อกับธนาคารได้ตั้งแต่วันที่ 8 พฤศจิกายน 2567 ทั้งนี้ เพื่อเป็นการเตรียมความพร้อมให้ผู้ประกันตนเข้าถึงสินเชื่อดังกล่าวได้อย่างมีประสิทธิภาพ ผู้ประกันตนควรตรวจสอบคุณสมบัติและเงื่อนไขก่อนเข้าร่วมโครงการ ดังนี้
1. มีสถานะเป็นผู้ประกันตนตามมาตรา 33, 39 หรือ 40 โดยผู้ประกันตนมาตรา 40 จะต้องส่งเงินสมทบต่อเนื่องไม่น้อยกว่า 1 ปี ก่อนเดือนที่ขอใช้สิทธิ์
2. ผู้ประกันตนที่เข้าร่วมโครงการ / ผู้ยื่นขอสินเชื่อทุกคน ต้องไม่อยู่ระหว่างการผ่อนชำระสินเชื่อที่อยู่อาศัยในปัจจุบัน
3. ผู้ประกันตนต้องลงทะเบียนกับสำนักงานประกันสังคม ผ่านทาง Application SSO Plus เพื่อขอหนังสือรับรองสถานะความเป็นผู้ประกันตนแบบอิเล็กทรอนิกส์ และรับสิทธิ์ในการเข้าร่วมโครงการ
4. ผู้ประกันตนที่สามารถใช้สิทธิ์ตามโครงการสินเชื่อที่อยู่อาศัยเพื่อผู้ประกันตน พ.ศ. 2567 ได้ ต้องเป็นผู้ประกันตนที่มีรายชื่อตามที่สำนักงานประกันสังคมจัดส่งให้แก่ธนาคารเท่านั้น
5. ผู้ประกันตนต้องนำหนังสือรับรองสถานะความเป็นผู้ประกันตนมาประกอบการยื่นกู้กับธนาคาร
6. ผู้ประกันตนต้องติดต่อยื่นขอสินเชื่อกับธนาคาร ภายในระยะเวลาที่ระบุในหนังสือรับรองสถานะความเป็นผู้ประกันตน
สำหรับผู้ประกันตนตามมาตรา 33, 39 หรือ 40 ที่ได้รับสิทธิ์เข้าร่วมโครงการสินเชื่อที่อยู่อาศัยเพื่อผู้ประกันตน พ.ศ. 2567 สามารถยื่นขอสินเชื่อได้ที่ ธอส. ทุกสาขาทั่วประเทศ ได้ตั้งแต่วันที่ 8 พฤศจิกายน 2567 ถึงวันที่ 30 ธันวาคม 2568 หรือก่อนกำหนดระยะเวลาดังกล่าว หาก ธอส.ให้สินเชื่อเต็มกรอบวงเงินโครงการแล้ว โดยจะได้รับสินเชื่ออัตราดอกเบี้ยต่ำ 5 ปีแรก เพียง 1.59% ต่อปี, ปีที่ 6 - 8 เท่ากับ MRR - 2.00% ต่อปี และปีที่ 9 จนถึงตลอดอายุสัญญา เท่ากับ MRR - 0.50% ต่อปี (อัตราดอกเบี้ย MRR ของ ธอส. ปัจจุบันเท่ากับ 6.545% ต่อปี) เพื่อซื้อหรือปลูกสร้างที่อยู่อาศัย ภายใต้วงเงินกู้ตามโครงการสูงสุดไม่เกิน 2 ล้านบาท สำหรับวงเงินกู้ส่วนที่เกิน 2 ล้านบาท สามารถใช้อัตราดอกเบี้ยผลิตภัณฑ์สินเชื่ออื่นของธนาคารได้ โดยสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/88701