รัฐบาลไทย-ข่าวทำเนียบรัฐบาล-โฆษก ศปช. เผย จ.เชียงใหม่พร้อมรับมือน้ำปิงล้นตลิ่ง ส่วนน้ำท่วม จ.เลยคลี่คลาย ไม่มีผู้บาดเจ็บและเสียชีวิต ด้านประธาน ศปช.ส่วนหน้า ลงพื้นที่ติดตามผลกระทบจากน้ำป่า  


วันพฤหัสบดีที่ 3 ตุลาคม 2567
03/10/2567
พิมพ์
โฆษก ศปช. เผย จ.เชียงใหม่พร้อมรับมือน้ำปิงล้นตลิ่ง ส่วนน้ำท่วม จ.เลยคลี่คลาย ไม่มีผู้บาดเจ็บและเสียชีวิต ด้านประธาน ศปช.ส่วนหน้า ลงพื้นที่ติดตามผลกระทบจากน้ำป่า
โฆษก ศปช. เผย จ.เชียงใหม่พร้อมรับมือน้ำปิงล้นตลิ่ง ส่วนน้ำท่วม จ.เลยคลี่คลาย ไม่มีผู้บาดเจ็บและเสียชีวิต ด้านประธาน ศปช.ส่วนหน้า ลงพื้นที่ติดตามผลกระทบจากน้ำป่า พร้อมรับฟังเสียงสะท้อนจากประชาชน
วันนี้ (3 ตุลาคม 2567) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้าจังหวัดเชียงราย เปิดเผยว่า ตามที่สื่อมวลชนรายงานสถานการณ์น้ำหลากในพื้นที่ 3 อำเภอ ของจังหวัดเลย ได้แก่ อ.วังสะพุง อ.ภูเรือ และ อ.ภูกระดึง โดยระบุว่ามีความรุนแรงที่สุดในรอบหลายสิบปี นั้น
ขณะนี้ นายชัยพจน์ จรูญพงศ์ ผู้ว่าราชการจังหวัดเลย ได้ลงพื้นที่ไปติดตามสถานการณ์ที่ อ.วังสะพุง โดยได้รายงานเบื้องต้นว่า ขณะนี้สถานการณ์น้ำในพื้นที่ทั้งหมดคลี่คลายแล้ว โดยไม่มีผู้ได้รับบาดเจ็บและผู้เสียชีวิต ส่วนความเสียหายที่เกิดขึ้นกับทรัพย์สินของประชาชจะเร่งสำรวจและช่วยเหลือเยียวยาโดยเร็ว
ส่วนที่จังหวัดเชียงใหม่ ตามที่ได้มีการประกาศแจ้งเตือนไปก่อนหน้านี้ว่ามีความเสี่ยงจะเผชิญกับระดับน้ำแม่น้ำปิงล้นตลิ่งโดยระดับน้ำจะขึ้นสูงสุดในช่วงกลางดึกคืนนี้ ล่าสุด นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ ได้สั่งการหน่วยเผชิญเหตุเข้าประจำพื้นที่ พร้อมระดมเครื่องสูบน้ำแรงดันสูงเพิ่มเติมและให้คงการสูบน้ำตลอด 24 ชั่วโมง ขณะเดียวกันได้เคลื่อนย้ายประชาชนกลุ่มเปราะบาง (ผู้สูงอายุ ผู้ป่วยติดเตียง) ให้ไปพักอาศัยในที่ปลอดภัย โดยได้จัดเตรียมศูนย์พักพิงชั่วคราวสำหรับผู้ป่วยติดเตียงไว้รองรับ พร้อมประกาศแจ้งเตือนประชาชนในพื้นที่เสี่ยงยกของขึ้นที่สูง
“ทางจังหวัดเชียงใหม่ได้แบ่งพื้นที่เป็น 7 โซน โดยโซนที่คาดว่าจะได้รับผลกระทบสูงสุดคือ บ้านป่าพร้าวนอก ร้านอาหาร ท่าน้ำ ทางลอดใต้สะพานป่าแดด ซึ่งคาดว่าระดับน้ำสูงสุดที่จะเข้าท่วมพื้นที่ดังกล่าว ประมาณ 80 ซม. เพื่อความปลอดภัยจึงควรเคลื่อนย้ายสิ่งของขึ้นให้สูงกว่าระดับดังกล่าว ทั้งนี้หากชาวเชียงใหม่ต้องการขอความช่วยเหลือสามารถแจ้งได้ที่ศูนย์ CMFORCE โทร 083-7043675” นายจิรายุ กล่าว
ศปช.ส่วนหน้า ลงพื้นที่ติดตามผลกระทบจากน้ำป่าหลาก จ.เชียงราย
นายจิรายุ กล่าวเพิ่มเติมว่า เมื่อช่วงบ่ายที่ผ่านมา น.ส.ธีรรัตน์ สําเร็จวาณิชย์ รมช.มหาดไทย ในฐานะประธาน ศปช.ส่วนหน้า ได้ลงพื้นที่บ้านลิไข่ ต.นางแล อ.เมือง จ.เชียงราย ซึ่งได้รับผลกระทบจากน้ำป่าไหลหลาก บ้านริมน้ำโดนพัดเสียหาย ถนนถูกกัดเซาะ และดินสไลด์หลายจุด โดยได้มอบสิ่งของอุปโภค บริโภค ยารักษาโรคให้กับประชาชน พร้อมรับฟังเสียงสะท้อนจากประชาชนในพื้นที่
“จุดนี้ประชาชนอยากให้เร่งซ่อมสะพานที่ใช้สัญจรไปมา และปรับฝายน้ำล้นให้เป็นแบบสปิลเวย์แทนประตูระบายน้ำ เพื่อลดความเสี่ยงจากการใช้คนในการเปิดปิด รวมทั้งขอให้มีการขยายสัญญาณโทรศัพท์และอินเตอร์เน็ตให้ทั่วถึง ซึ่งจะช่วยให้ประชาชนได้รับรู้ข้อมูลข่าวสาร และการแจ้งเตือนที่สำคัญ ลดความสูญเสียที่อาจจะเกิดขึ้นได้ ซึ่งประธาน ศปช.ส่วนหน้าได้รับประสานกับหน่วยงานที่เกี่ยวข้องต่อไป” นายจิรายุ กล่าว

ที่มา : https://www.thaigov.go.th/news/contents/details/88729