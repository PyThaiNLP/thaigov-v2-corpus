รัฐบาลไทย-ข่าวทำเนียบรัฐบาล-​ศปช. ส่วนกลาง-ส่วนหน้าเน้นย้ำทุกหน่วยงานตรึงกำลังรับมือฝนทิ้งทวนทางตอนบนของประเทศ หากเกิดเหตุต้องพร้อมให้ความช่วยเหลือประชาชนทันที!!


วันพฤหัสบดีที่ 3 ตุลาคม 2567
03/10/2567
พิมพ์
​ศปช. ส่วนกลาง-ส่วนหน้าเน้นย้ำทุกหน่วยงานตรึงกำลังรับมือฝนทิ้งทวนทางตอนบนของประเทศ หากเกิดเหตุต้องพร้อมให้ความช่วยเหลือประชาชนทันที!!
​ศปช. ส่วนกลาง-ส่วนหน้าเน้นย้ำทุกหน่วยงานตรึงกำลังรับมือฝนทิ้งทวนทางตอนบนของประเทศ หากเกิดเหตุต้องพร้อมให้ความช่วยเหลือประชาชนทันที!!
วันนี้ (3 ตุลาคม 2567) เวลา 11.30 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้าจังหวัดเชียงราย เปิดเผยว่า ในที่ประชุม ศปช. ได้รับทราบรายงานจากกรมอุตุนิยมวิทยา ว่าขณะนี้ได้มีประกาศแจ้งเตือน สภาพอากาศแปรปรวนบริเวณประเทศไทยตอนบน ฉบับที่ 11 ซึ่งจะทำให้พื้นที่ภาคเหนือหลายจังหวัดได้รับผลกระทบ ได้แก่ แม่ฮ่องสอน เชียงใหม่ เชียงราย ลำพูน ลำปาง สุโขทัย ตาก กำแพงเพชร พิจิตร พิษณุโลก และเพชรบูรณ์
นายจิรายุ กล่าวเพิ่มเติมว่า เมื่อคืนมีรายงานเกิดฝนตกหนักในพื้นที่ จ.เชียงใหม่ และ จ.เชียงราย โดยสถานการณ์ล่าสุดที่ จ.เชียงใหม่ พบว่าระดับน้ำปิงที่สถานี P1 สะพานนวรัฐเพิ่มสูงขึ้น อยู่ในเกณฑ์ ระดับวิกฤติ เจ้าหน้าที่ได้เปลี่ยนสัญญาณแจ้งเตือนเป็น ธงแดง และ ไฟแดง ในบริเวณจุดที่ตลิ่งมีระดับต่ำและตลิ่งมีความอ่อนตัว โดยระดับน้ำยังมีแนวโน้มเพิ่มขึ้นต่อเนื่องจนถึงระดับสูงสุดในคืนนี้
“ได้รับรายงานว่าระดับน้ำปิงที่จุด P1 จะเพิ่มสูงถึง 4.2 เมตรในช่วงเย็นวันนี้ และคาดว่าจะเพิ่มสูงสุดประมาณ 4.95 เมตร ในช่วงประมาณตี 2 ของคืนนี้ ขอให้ชาวเชียงใหม่ที่อยู่ริมแม่น้ำปิง ตรวจสอบระดับตลิ่งให้ดี หากระดับตลิ่งต่ำกว่า 4 เมตร ขอให้เตรียมความพร้อมยกของขึ้นที่สูงเพื่อความปลอดภัย โดยขณะนี้ได้สั่งการเจ้าหน้าที่ทุกหน่วยเตรียมความพร้อมเข้าช่วยเหลือประชาชนอย่างทันท่วงที” นายจิรายุ กล่าว
ศปช.ส่วนหน้า เตรียมพร้อมสั่งระดม เจ้าหน้าที่ เครื่องจักร เครื่องมือ เต็มกำลัง
นายจิรายุ กล่าวเพิ่มเติมว่า จากฝนตกหนักในพื้นที่ จ.เชียงราย ทำให้วันนี้ (3 ต.ค.67) อ.แม่สาย กลับมาได้รับผลกระทบจากสถานการณ์น้ำท่วมที่ระดับน้ำเพิ่มขึ้นอีกครั้ง ขณะนี้มีการระดมเจ้าหน้าที่และเครื่องมือเร่งระบายน้ำ อำนวยความสะดวกให้กับพี่น้องประชาชน และเข้าช่วยเหลือประชาชนตามที่ได้รับการร้องขอ ขณะที่ อ.เมืองเชียงราย ยังไม่มีผลกระทบจากฝนที่ตกในช่วงเมื่อคืนที่ผ่านมา แต่ก็ได้มีการตรึงกำลังเจ้าหน้าที่เพื่อเตรียมความพร้อม หากระดับน้ำที่ผ่านตัวเมืองเชียงรายเพิ่มสูงขึ้นอีกครั้ง
“ขณะนี้ นางสาวธีรรัตน์ สําเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธาน ศปช.ส่วนหน้า ได้สั่งการเจ้าหน้าที่ทุกหน่วย ตรึงกำลังเตรียมความพร้อมเต็มศักยภาพ ระดมเจ้าหน้าที่ กำลังพล เครื่องไม้เครื่องมือต่าง ๆ พร้อมรับสถานการณ์ที่อาจเกิดขึ้นตลอด 24 ชม. พร้อมแจ้งเตือนประชาชนให้รับทราบอย่างต่อเนื่อง ทั้งนี้หากต้องการความช่วยเหลือหรือการสนับสนุนเครื่องจักรหรืออุปกรณ์ในการช่วยเหลือประชาชนสามารถแจ้งที่ ศปช.ส่วนหน้าได้ทันที” นายจิรายุ กล่าว

ที่มา : https://www.thaigov.go.th/news/contents/details/88707