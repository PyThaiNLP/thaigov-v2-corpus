รัฐบาลไทย-ข่าวทำเนียบรัฐบาล-“เกษตรฯ  หารือความก้าวหน้าการจัดทำ Host Country Agreement เพื่อจัดตั้งสำนักงาน IFAD ประจำภูมิภาคเอเชีย และแปซิฟิก 


วันพฤหัสบดีที่ 3 ตุลาคม 2567
“เกษตรฯ  หารือความก้าวหน้าการจัดทำ Host Country Agreement เพื่อจัดตั้งสำนักงาน IFAD ประจำภูมิภาคเอเชีย และแปซิฟิก
“เกษตรฯ  หารือความก้าวหน้าการจัดทำ Host Country Agreement เพื่อจัดตั้งสำนักงาน IFAD ประจำภูมิภาคเอเชีย และแปซิฟิก และแนวทางการขยายความร่วมมือร่วมกับ IFAD
นายถาวร ทันใจ ผู้ตรวจราชการกระทรวงเกษตรและสหกรณ์ หารือร่วมกับ นายโดนัลด์ บราวน์ (Mr. Donal Brown) ผู้ช่วยรองประธานฝ่ายบริหารโครงการ สำนักงานกองทุนระหว่างประเทศเพื่อพัฒนาเกษตรกรรม (IFAD) พร้อมด้วย เจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ 134
สำหรับการหารือระหว่างกระทรวงเกษตรและสหกรณ์ของไทยและ IFAD ในวันนี้ ประเทศไทยได้รายงานความก้าวหน้าเกี่ยวกับการจัดทำ Host Country Agreement (HCA) เพื่อจัดตั้งสำนักงาน IFAD ประจำภูมิภาคเอเชียและแปซิฟิก โดยสถานะปัจจุบันอยู่ระหว่างการเสนอเรื่องเพื่อให้คณะรัฐมนตรีพิจารณาเห็นชอบการจัดตั้งสำนักงานดังกล่าว และคาดว่าจะมีการลงนาม ในเอกสารดังกล่าวในห้วงการเยือนสาธารณรัฐอิตาลีของรัฐมนตรีว่าการกระทรวงเกษตรและสหกรณ์ ระหว่างวันที่ 14 - 16 ตุลาคม 2567 เพื่อเข้าร่วมการประชุม World Food Forum ณ สำนักงานใหญ่องค์การอาหารและเกษตรแห่งสหประชาชาติ (FAO) กรุงโรม เพื่อที่จะสามารถเปิดสำนักงาน IFAD ประจำภูมิภาคเอเชียและแปซิฟิกได้ในต้นปี 2568
นอกจากนี้ ที่ประชุมได้หารือการดำเนินความร่วมมือระหว่างไทย - IFAD ที่จะดำเนินการภายหลังการลงนาม HCA โดย IFAD และประเทศไทยตกลงจะร่วมกันพัฒนาโครงการเพื่อควบคุมโรคติดต่อทางปศุสัตว์ในเขตชายแดนไทย-กัมพูชา-ลาว โดยประยุกต์ใช้แนวทางสุขภาพหนึ่งเดียว (One health) และฝ่ายไทยได้แสดงความสนใจที่ใช้ประโยชน์เครื่องมือทางการเงินของ IFAD โดยเสนอให้มีการหารือกับธนาคารเพื่อการเกษตรและสหกรณ์ (ธ.ก.ส.) เพื่อจัดทำโครงการหรือผลิตภัณฑ์ทางการเงินร่วมกัน เพื่อเพิ่มโอกาสทางเศรษฐกิจและรายได้ของเกษตรกรรายย่อยและครัวเรือนในชนบทที่ยากจนและเปราะบาง
ทั้งนี้ สำนักงานภูมิภาค IFAD-APR ตั้งอยู่ที่ประเทศไทย จะช่วยเสริมสร้างภาพลักษณ์และความเป็นผู้นำด้านการเกษตรของประเทศไทย ในฐานะศูนย์กลางและศูนย์รวมความรู้สำหรับองค์กรระหว่างประเทศ รวมทั้งเป็นโอกาสอันดีให้รัฐบาลไทยพัฒนาความร่วมมือและใช้ประโยชน์จากความเชี่ยวชาญด้านการเงินและการลงทุนในการปรับตัวของภาคการเกษตร โดยเฉพาะการเข้าถึงเครื่องมือทางการเงินจาก IFAD เพื่อเกษตรกรรายย่อยและการพัฒนาชนบท อีกด้วย

ที่มา : https://www.thaigov.go.th/news/contents/details/88714