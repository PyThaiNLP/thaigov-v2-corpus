รัฐบาลไทย-ข่าวทำเนียบรัฐบาล-“เอกนัฏ” สั่งการ “สมอ.” คุมเข้มแพลตฟอร์มออนไลน์ ผสานกำลังกับ “ETDA” พบขายสินค้าไม่ได้มาตรฐานยึด “ใบจดแจ้ง”


วันพฤหัสบดีที่ 3 ตุลาคม 2567
03/10/2567
พิมพ์
“เอกนัฏ” สั่งการ “สมอ.” คุมเข้มแพลตฟอร์มออนไลน์ ผสานกำลังกับ “ETDA” พบขายสินค้าไม่ได้มาตรฐานยึด “ใบจดแจ้ง”
“เอกนัฏ” สั่งการ “สมอ.” คุมเข้มแพลตฟอร์มออนไลน์ ผสานกำลังกับ “ETDA” พบขายสินค้าไม่ได้มาตรฐานยึด “ใบจดแจ้ง”
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมให้ความสำคัญกับการเพิ่มขีดความสามารถในการแข่งขันให้กับผู้ประกอบการ และการคุ้มครองประชาชนให้ปลอดภัยจากการใช้สินค้า ซึ่งตนได้มอบเป็นนโยบายให้ทุกหน่วยงาน “Save อุตสาหกรรมไทย” โดยสร้างความเท่าเทียมในการแข่งขันของ SMEs และบังคับใช้กฎหมายกับสินค้าไม่ได้มาตรฐานที่นำเข้าจากต่างประเทศ โดยสั่งการให้สำนักงานมาตรฐานผลิตภัณฑ์อุตสาหกรรม (สมอ.) ในฐานะหน่วยงานกำกับ ดูแลคุณภาพสินค้าให้เป็นไปตามมาตรฐาน กำหนดแนวทางการป้องกันสินค้านำเข้าไม่ได้มาตรฐานจากต่างประเทศในทุกช่องทางโดยเฉพาะช่องทางออนไลน์ และบังคับใช้กฎหมายกับสินค้าที่ไม่ได้มาตรฐานดังกล่าว เพื่อปกป้องอุตสาหกรรมไทยที่ได้รับผลกระทบ โดยเฉพาะผู้ประกอบการ SMEs รวมทั้งคุ้มครองความปลอดภัยให้แก่ประชาชน
ด้าน นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม กล่าวเพิ่มเติมว่า จากข้อสั่งการของรัฐมนตรีว่าการกระทรวงอุตสาหกรรม สมอ. ได้กำหนดแนวทางการป้องกันสินค้านำเข้าไม่ได้มาตรฐานจากต่างประเทศผ่านแพลตฟอร์มออนไลน์ โดยเร่งทำความเข้าใจและชี้แจงข้อกฎหมายกับผู้ประกอบการที่ให้บริการขนส่งสินค้า และให้บริการดำเนินพิธีการศุลกากร (Shipping) เพื่อป้องกันการนำเข้าสินค้าที่ไม่เป็นไปตามมาตรฐาน สร้างความตระหนักให้ประชาชนเลือกซื้อสินค้าที่มีเครื่องหมายมาตรฐานบนแพลตฟอร์มออนไลน์ และบูรณาการการทำงานร่วมกับหน่วยงานที่เกี่ยวข้อง เพื่อร่วมกันกำหนดแนวทางการป้องกันการนำเข้าสินค้าไม่ได้มาตรฐานในทุกช่องทาง โดยได้ประชุมหารือกับหน่วยงานต่าง ๆ มาอย่างต่อเนื่องทั้งกรมศุลกากร และสภาองค์กรของผู้บริโภค และล่าสุดเมื่อวันที่ 27 กันยายน 2567 ที่ผ่านมา สมอ. ได้หารือกับสำนักงานพัฒนาธุรกรรมทางอิเล็กทรอนิกส์ (ETDA) เพื่อบูรณาการการควบคุมแพลตฟอร์มออนไลน์ รวมถึงแนวทางการเอาผิดตามกฎหมายกับแพลตฟอร์มออนไลน์ที่ฝ่าฝืนจำหน่ายสินค้าไม่ได้มาตรฐาน โดยเฉพาะสินค้าควบคุมของ สมอ. จำนวน 144 มาตรฐาน ครอบคลุมสินค้า 308 รายการ ซึ่ง ETDA เป็นหน่วยงานที่บังคับใช้กฎหมายการประกอบธุรกิจบริการแพลตฟอร์มดิจิทัลที่ต้องแจ้งให้ทราบ (Digital Platform Services) โดยมีอำนาจในการกำกับดูแลผู้ให้บริการแพลตฟอร์มต่าง ๆ ต้องจดแจ้งข้อมูลการทำธุรกรรมกับ ETDA ก่อนดำเนินการ และต้องปฏิบัติตาม “คู่มือการดูแลเกี่ยวกับการขายสินค้าที่ต้องมีมาตรฐานของสินค้าบนแพลตฟอร์มดิจิทัล” ที่กำหนดเป็นนโยบายในการขายหรือโฆษณาสินค้าต้องมีมาตรฐาน เช่น เครื่องใช้ไฟฟ้าต้องมี มอก. หรือ วิตามินอาหารเสริมต้องผ่าน อย. เป็นต้น ทั้งนี้ หากผู้ให้บริการแพลตฟอร์มฝ่าฝืนหรือละเลยไม่ปฏิบัติตามข้อกำหนดในคู่มือฯ ก็จะถูกเพิกถอนใบจดแจ้งดังกล่าว
“สมอ. และ ETDA ได้บูรณาการการทำงานร่วมกันมาตั้งแต่ปี 2562 โดยลงนาม MoU ความร่วมมือตามแนวทางข้อตกลงว่าด้วย e-Commerce ของอาเซียน ด้าน Online Consumer Protection มีการแลกเปลี่ยนข้อมูลที่เป็นประโยชน์ระหว่างกัน เพื่อเฝ้าระวังการจำหน่ายสินค้าออนไลน์ที่ไม่ได้มาตรฐาน ตลอดจนความร่วมมือด้านวิชาการ การพัฒนาองค์กรและบุคลากรด้านการมาตรฐาน และเทคโนโลยีดิจิทัลระหว่างกัน ซึ่งการหารือครั้งนี้ถือเป็นการยกระดับความร่วมมือในการกำกับดูแลสินค้าออนไลน์ที่ไม่ได้มาตรฐานที่เข้มงวดยิ่งขึ้น และเร็ว ๆ นี้ สมอ. จะหารือกับกองบังคับการตำรวจสืบสวนสอบสวนอาชญากรรมทางเทคโนโลยี (บช.สอท.) และสำนักงานคณะกรรมการคุ้มครองผู้บริโภค (สคบ.) เพื่อบูรณาการความร่วมมือทางกฎหมายในการกำกับดูแลและควบคุมผู้ประกอบการ e-Commerce ต่อไป” เลขาธิการ สมอ. กล่าว

ที่มา : https://www.thaigov.go.th/news/contents/details/88699