รัฐบาลไทย-ข่าวทำเนียบรัฐบาล-“จิราพร” รับหนังสือจากองค์กรคุ้มครองผู้บริโภคและผู้เสียหาย BYD ย้ำไม่นิ่งนอนใจ เดินหน้าเร่งเจรจาหารือเพื่อหามาตรการดูแลเยียวยาผู้บริโภคเพิ่มเติม


วันพฤหัสบดีที่ 3 ตุลาคม 2567
03/10/2567
พิมพ์
“จิราพร” รับหนังสือจากองค์กรคุ้มครองผู้บริโภคและผู้เสียหาย BYD ย้ำไม่นิ่งนอนใจ เดินหน้าเร่งเจรจาหารือเพื่อหามาตรการดูแลเยียวยาผู้บริโภคเพิ่มเติม
“จิราพร” รับหนังสือจากองค์กรคุ้มครองผู้บริโภคและผู้เสียหาย BYD ย้ำไม่นิ่งนอนใจ เดินหน้าเร่งเจรจาหารือเพื่อหามาตรการดูแลเยียวยาผู้บริโภคเพิ่มเติม
วันนี้ (3 ตุลาคม 2567) เวลา 11.00 น. ณ บริเวณหน้าบันได ตึกบัญชาการ 1 ทำเนียบรัฐบาล นางสาวจิราพร สินธุไพร รัฐมนตรีประจำสำนักนายกรัฐมนตรี รับหนังสือจากองค์กรคุ้มครองผู้บริโภคและผู้เสียหาย BYD เพื่อขอความช่วยเหลือ เนื่องจากไม่ได้รับความเป็นธรรม กรณีการประกาศลดราคารถยนต์ไฟฟ้าของบริษัท เรเว่ ออโตโมทีฟ
รัฐมนตรีประจำสำนักนายกรัฐมนตรีกล่าวว่า กรณีดังกล่าวสำนักงานคณะกรรมการคุ้มครองผู้บริโภค (สคบ.) รับเรื่องร้องเรียนมาแล้ว แบ่งการทำงานเป็น 2 ส่วน คือ ส่วนแรกเป็นการสืบสวนข้อเท็จจริง มีการเชิญผู้เสียหายเข้ามาให้ข้อมูลอย่างต่อเนื่อง พร้อมทั้งเชิญบริษัท เรเว่ ออโตโมทีฟ เข้ามาให้ข้อมูลด้วยเช่นกัน เพื่อดูถึงประเด็นการโฆษณา การจัดโปรโมชั่นถูกต้องตามกฎกระทรวงหรือไม่ แต่อีกส่วนหนึ่งในสมัยอดีตนายกรัฐมนตรี นายเศรษฐา ทวีสิน มีโอกาสหารือกับทาง CEO บริษัท BYD ของสาธารณรัฐประชาชนจีน ทาง CEO บริษัท BYD รับปากที่จะหามาตรการเยียวยาผู้บริโภค ซึ่งสำนักงานคณะกรรมการคุ้มครองผู้บริโภค (สคบ.) ได้พูดคุยเจรจากับบริษัท เรเว่ ออโตโมทีฟ ที่เป็นตัวแทนจำหน่ายรถยนต์ไฟฟ้า BYD ของประเทศไทย เบื้องต้นบริษัท เรเว่ ออโตโมทีฟ เยียวยาผู้เสียหายด้วยการให้ชาร์จไฟฟรี จำนวน 2,000 สถานี เป็นระยะ 1 ปี เริ่มต้นตั้งแต่ 1 สิงหาคมที่ผ่านมา อย่างไรก็ตามมีการเจรจาหารือเพื่อหามาตรการดูแลเยียวยาผู้บริโภคเพิ่มเติมซึ่งขณะนี้ยังไม่บรรลุผล ทั้งนี้ จะมีการรับฟังเพิ่มเติมว่ายังมีประเด็นความเสียหาย ไม่ได้รับความเป็นธรรมหรือมีความต้องการเพิ่มเติมส่วนไหนบ้าง เพื่อนำไปประกอบข้อมูลต่อไป
รัฐมนตรีประจำสำนักนายกรัฐมนตรี กล่าวเพิ่มเติมอีกว่า ขณะนี้มีประเด็นเพิ่มเติมเกี่ยวกับการเปิดให้ชาร์จไฟฟรี จำนวน 2,000 สถานี ได้รับรายงานว่ามีปัญหาในการชาร์จไฟในบางสถานีจึงได้เชิญบริษัท เรเว่ ออโตโมทีฟ เข้ามาชี้แจงและให้ดำเนินการแก้ไขโดยเร็ว นอกจากนั้น ช่วง 2 - 3 วันที่ผ่านมามีข่าว BYD ของสาธารณรัฐประชาชนจีน เรียกรถยนต์ไฟฟ้าคืนประมาณ 100,000 คัน กรณีรถยนต์ไฟฟ้าอาจสุ่มเสี่ยงที่จะเกิดเพลิงไหม้ ทาง สคบ. ได้ออกหนังสือให้บริษัท เรเว่ ออโตโมทีฟ ชี้แจงในกรณีนี้ ซึ่งได้รับการชี้แจงว่ารถยนต์ที่มีปัญหาดังกล่าวไม่ได้ถูกนำเข้ามาในประเทศไทย อย่างไรก็ตาม สคบ. ไม่ได้นิ่งนอนใจ โดยได้เชิญบริษัท เรเว่ ออโตโมทีฟ เข้ามาให้ข้อมูลเชิงลึกเพื่อสร้างความมั่นใจให้กับผู้บริโภค ขณะเดียวกันได้สอบถามถึงรถยนต์ไฟฟ้าที่ผลิตในประเทศไทยเพื่อตรวจดูมาตรฐาน    ต่าง ๆ ด้วยเพื่อเป็นการป้องกัน

ที่มา : https://www.thaigov.go.th/news/contents/details/88708