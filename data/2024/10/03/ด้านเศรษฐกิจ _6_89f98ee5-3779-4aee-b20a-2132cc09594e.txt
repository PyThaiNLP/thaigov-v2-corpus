รัฐบาลไทย-ข่าวทำเนียบรัฐบาล-นฤมล ยกทัพ กระทรวงเกษตรฯ ร่วมเปิดงานมหกรรมการเกษตร Farm Expo 2024 


วันพฤหัสบดีที่ 3 ตุลาคม 2567
นฤมล ยกทัพ กระทรวงเกษตรฯ ร่วมเปิดงานมหกรรมการเกษตร Farm Expo 2024
นฤมล ยกทัพ กระทรวงเกษตรฯ ร่วมเปิดงานมหกรรมการเกษตร Farm Expo 2024 พร้อมแสดงวิสัยทัศน์
ด้านการเกษตร เพิ่มศักยภาพและขีดความสามารถให้เกษตรกรไทยมีรายได้อย่างยั่งยืน
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานเปิดงานมหกรรมการเกษตร Farm Expo 2024จัดขึ้นภายใต้ธีม Revolutionising Farm Businessและร่วมแสดงวิสัยทัศน์ โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารสังกัดกระทรวงเกษตรและสหกรณ์ และภาคเอกชน เข้าร่วม ณ ฮอลล์ 98 – 99ศูนย์นิทรรศการและการประชุมไบเทค บางนา เพื่อร่วมขับเคลื่อนเศรษฐกิจไทยด้านการเกษตรให้เติบโต พร้อมกันอย่างยั่งยืนจากความร่วมมือระหว่างภาครัฐและเอกชน ซึ่งภายในงานได้รวบรวมเทคโนโลยีและนวัตกรรมการเกษตร สินค้าและบริการจากภาคเกษตรมาจัดแสดงกว่า 14 โซนอีกทั้งมีกิจกรรมที่น่าสนใจ ได้แก่ 1) ตู้คีบทุเรียนใหญ่ที่สุดในโลก 2) ตรวจดินฟรี ดินดี ปลูกอะไรก็งอกงาม 3) น้อยหน้าอิสราเอล ลูกละโล จองคิวยาวข้ามปี 4) อัพสกิลเรียนบินโดรนฟรีกับสถาบันการบินพลเรือน เป็นต้น โดยกิจกรรมจัดขึ้นระหว่างวันที่ 3 - 6 ตุลาคม 2567
รัฐมนตรีว่าการกระทรวงเกษตรและสหกรณ์ กล่าวว่า รู้สึกยินดีและเป็นเกียรติอย่างยิ่งที่กระทรวงเกษตรและสหกรณ์ รวมถึงหน่วยงานในสังกัดได้มาร่วมเปิดมหกรรมการเกษตรร่วมกับภาคเอกชนและภาคีเครือข่าย โดยหวังว่ากิจกรรมครั้งนี้ จะช่วยผลักดันให้เกิดการจับคู่ทางธุรกิจและทางวิจัย เพื่อเพิ่มศักยภาพและขีดความสามารถให้เกษตรกรไทยมีรายได้และคุณภาพชีวิตที่ดี พร้อมขับเคลื่อนเศรษฐกิจให้เติบโตต่อเนื่องอย่างยั่งยืน ทั้งนี้ กระทรวงเกษตรและสหกรณ์ พร้อมผลักดันให้ GDPภาคเกษตรเติบโตตามนโยบายตลาดนำ นวัตกรรมเสริม เพิ่มรายได้ของรัฐบาล รวมถึงส่งเสริมให้เกษตรกรสร้างแบรนด์สินค้าและใช้นวัตกรรมให้เกิดสินค้าเกษตรมูลค่าสูง เพื่อสร้างรายได้เพิ่มขึ้น นอกจากนี้ กระทรวงเกษตรฯ โดยการยางแห่งประเทศไทย ได้เตรียมแผนการทำเกษตรยั่งยืนตามแนวโน้มการจัดการปัญหาด้านสิ่งแวดล้อมของทั่วโลก ด้วยการนำร่องทดลองปลูกต้นยาง เพื่อเข้าร่วมตลาดคาร์บอนเครดิต จำนวน 100,000 ไร่ อีกทั้ง เตรียมแผนการส่งออกยางพาราที่เข้าหลักเกณฑ์ EU Deforestation Regulation (EUDR)จำนวน 3.5 ล้านตัน ซึ่งหากทำการรุกตลาดอียูได้ก่อนประเทศผู้ส่งออกยางรายอื่น ประเทศไทยจะสามารถเป็นผู้กำหนดราคายางระดับโลกได้ ทั้งนี้ ต้องอาศัยความร่วมมือหลายภาคส่วนทั้งภาครัฐ และเอกชนในการผลักดันการทำงานให้สำเร็จ และร่วมกันช่วยให้เกษตรกรไทยเติบโตอย่างยั่งยืน

ที่มา : https://www.thaigov.go.th/news/contents/details/88715