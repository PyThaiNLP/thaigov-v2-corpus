รัฐบาลไทย-ข่าวทำเนียบรัฐบาล-"วราวุธ" จ่อ มอบนโยบาย ขรก. พม. ขับเคลื่อนกระทรวงในปีที่ 2 ยึดแนวนโยบายรัฐบาล เพิ่มโอกาสสร้างอาชีพกลุ่มเปราะบาง - พัฒนาศักยภาพ จัดสวัสดิการสังคม สร้างความเท่าเทียม


วันอังคารที่ 8 ตุลาคม 2567
"วราวุธ" จ่อ มอบนโยบาย ขรก. พม. ขับเคลื่อนกระทรวงในปีที่ 2 ยึดแนวนโยบายรัฐบาล เพิ่มโอกาสสร้างอาชีพกลุ่มเปราะบาง - พัฒนาศักยภาพ จัดสวัสดิการสังคม สร้างความเท่าเทียม
"วราวุธ" จ่อ มอบนโยบาย ขรก. พม. ขับเคลื่อนกระทรวงในปีที่ 2 ยึดแนวนโยบายรัฐบาล เพิ่มโอกาสสร้างอาชีพกลุ่มเปราะบาง - พัฒนาศักยภาพ จัดสวัสดิการสังคม สร้างความเท่าเทียม
วันที่ 8 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนการประชุมคณะรัฐมนตรี (ครม.) ว่า ในวันพุธที่ 9 ตุลาคมนี้ กระทรวง พม. จะมีงานสรุปผลงาน 1 ปี ในการที่ตนเข้ามาทำหน้าที่รัฐมนตรีว่าการกระทรวง พม. ตั้งแต่วันที่ 6 กันยายน 2566 โดยได้ขับเคลื่อนการดำเนินการสำคัญในด้านต่าง ๆ อาทิ นโยบาย 5x5 ฝ่าวิกฤติประชากร การปรับปรุงกฎหมายสำคัญ การจัดตั้งศูนย์เร่งรัดจัดการสวัสดิภาพประชาชน (ศรส.) เพื่อเป็นหน่วยฉุกเฉินในการเร่งรัดและแก้ปัญหาเร่งด่วนทางสังคมให้กับพี่น้องประชาชน โดยเฉพาะกลุ่มเปราะบาง อาทิ เด็ก เยาวชน สตรี ผู้สูงอายุ คนพิการ และผู้ด้อยโอกาส และการดำเนินการสำคัญอื่นๆ ตลอดระยะเวลา 1 ปีที่ผ่านมา
พร้อมกันนี้ในวันดังกล่าวตนจะมอบนโยบายในการขับเคลื่อนกระทรวง พม. ในปีที่ 2 ตามที่นางสาวแพทองธาร ชินวัตร นายกรัฐมนตรี ได้แถลงนโยบายที่รัฐสภา เมื่อวันที่ 12 กันยายนที่ผ่านมา ซึ่งมีนโยบายเร่งด่วนที่เกี่ยวข้องกับภารกิจกระทรวง พม. โดยตรงคือ นโยบายข้อที่ 5 เร่งกระตุ้นเศรษฐกิจ เพิ่มโอกาสในการประกอบอาชีพ โดยให้ความสำคัญกับกลุ่มเปราะบางเป็นลำดับแรก การเพิ่มโอกาสในการเข้าถึงแหล่งทุนเพื่อการพัฒนาหมู่บ้านและชุมชน และการประกอบอาชีพ และนโยบาย ข้อ 10 ส่งเสริมพัฒนาศักยภาพและจัดสวัสดิการสังคม ให้สอดคล้องกับสภาพสังคมที่เปลี่ยนแปลงไป สร้างความเท่าเทียมทางโอกาสและเศรษฐกิจ โดยเฉพาะกลุ่มเปราะบางที่สำคัญ ได้แก่ คนพิการ ผู้สูงอายุ กลุ่มชาติพันธุ์ บุคคลไร้รัฐ ไร้สัญชาติ เพื่อให้สามารถเข้าถึงสิทธิและสวัสดิการของรัฐได้โดยสะดวกตามที่กฎหมายบัญญัติ
นอกจากนี้ ยังมีนโยบายสำคัญที่เกี่ยวข้อง อาทิ ส่งเสริมการเกิดและเติบโตอย่างมีคุณภาพของเด็กทุกคนอย่างเท่าเทียม เด็กไทยทุกคนจะต้องเข้าถึงศูนย์ดูแลเด็กปฐมวัยที่มีมาตราฐาน ส่งเสริมการเรียนรู้ตลอดชีวิต และยกระดับทักษะและปลดล็อกศักยภาพของคนไทย เพื่อสร้างงาน สร้างรายได้ เสริมทักษะเดิม เพิ่มทักษะใหม่ให้เท่าทันการเปลี่ยนแปลงของเทคโนโลยี ส่งเสริมให้ผู้ประกอบการทั้งภาครัฐและภาคเอกชนดึงศักยภาพของผู้สูงอายุมาใช้ให้เกิดประโยชน์
กระทรวง พม. พร้อมนำนโยบายของทางรัฐบาล มาสร้างโครงการและแนวทางการดำเนินงานสำคัญ เพื่อพัฒนากลุ่มเปราะบาง ให้เข้มแข็ง เพื่อข้ามพ้นความเปราะบาง สามารถอยู่ร่วมในสังคมอย่างยั่งยืน ถือเป็นเป้าหมายหลักของกระทรวง พม. ภายใต้หลักการ พม.หนึ่งเดียว โดยไม่ทิ้งใครไว้ข้างหลัง
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไม่ทิ้งใครไว้ข้างหลัง

ที่มา : https://www.thaigov.go.th/news/contents/details/88891