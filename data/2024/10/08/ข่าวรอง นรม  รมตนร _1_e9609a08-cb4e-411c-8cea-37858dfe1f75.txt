รัฐบาลไทย-ข่าวทำเนียบรัฐบาล-รองนายกฯ สุริยะ พบหารือกับ 5 ผู้บริหารระดับสูงของบริษัทแพลตฟอร์มด้านอุตสาหกรรมการท่องเที่ยวสำคัญ เอกชนเชื่อมั่นรัฐบาล พร้อมร่วมมือสนับสนุนการท่องเที่ยวไทย


วันอังคารที่ 8 ตุลาคม 2567
08/10/2567
พิมพ์
รองนายกฯ สุริยะ พบหารือกับ 5 ผู้บริหารระดับสูงของบริษัทแพลตฟอร์มด้านอุตสาหกรรมการท่องเที่ยวสำคัญ เอกชนเชื่อมั่นรัฐบาล พร้อมร่วมมือสนับสนุนการท่องเที่ยวไทย
รองนายกฯ สุริยะ พบหารือกับ 5 ผู้บริหารระดับสูงของบริษัทแพลตฟอร์มด้านอุตสาหกรรมการท่องเที่ยวสำคัญ เอกชนเชื่อมั่นรัฐบาล พร้อมร่วมมือสนับสนุนการท่องเที่ยวไทย
วันที่ 7 ตุลาคม 2567 เวลา 14.00 น. ณ ห้องนารี 2 ตึกนารีสโมสร นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม ได้พบหารือกับผู้บริหารระดับสูงของบริษัทแพลตฟอร์มด้านอุตสาหกรรมการท่องเที่ยวสำคัญ จำนวน 5 ราย ในลักษณะพบทีละราย (One on One) ได้แก่ Agoda, Expedia, IHG และ Marriott International, Trip.com Group และการบินไทย โดยนายศึกษิษฏ์ ศรีจอมขวัญ รองเลขาธิการนายกรัฐมนตรีฝ่ายการเมืองได้สรุปสาระสำคัญจากการหารือ ดังนี้
รองนายกรัฐมนตรีขอบคุณการเข้าเยี่ยมคารวะครั้งนี้ รัฐบาลยินดีที่จะร่วมมือกับเอกชนเพื่อผลักดันอุตสาหกรรมท่องเที่ยว รวมทั้งในสาขาความร่วมมืออื่นๆ ที่จะเป็นประโยชน์กับประเทศ โดยรองนายกรัฐมนตรีได้กล่าวว่า ยินดีเป็นอย่างยิ่งที่บริษัทที่เกี่ยวข้องกับการท่องเที่ยว เช่น โรงแรม OTA และ Grab เห็นศักยภาพและกำลังพิจารณาการขยายการลงทุนในประเทศในด้านการท่องเที่ยวอย่างต่อเนื่อง
ทั้งนี้ รัฐบาลพร้อมที่จะพัฒนาระบบโครงสร้างพื้นฐานการขนส่ง เพื่ออำนวยความสะดวกให้สอดคล้องกับการเจริญเติบโต และการลงทุนต่าง ๆ อย่างเหมาะสม เช่น ท่าเรือ Cruise terminal และ การขยายท่าเรือสุวรรณภูมิ
ในโอกาสนี้ ผู้บริหารบริษัทฯ ที่เข้าเยี่ยมคารวะรองนายกรัฐมนตรีต่างเชื่อมั่นในนโยบาย และการดำเนินการของรัฐบาล โดยพร้อมสนับสนุนนโยบายรถไฟฟ้า 20 บาทตลอดสาย เพราะมองว่าจะเป็นอีกหนึ่งนโยบายที่สามารถกระตุ้นการท่องเที่ยวในสถานที่โดยรอบได้เป็นอย่างดี โดยบริษัทฯ ยินดีที่จะให้ข้อมูลที่เป็นประโยชน์กับรัฐบาลเพื่อสนับสนุนการออกแบบแคมเปญท่องเที่ยวในประเทศไทยให้สอดคล้อง ตรงกับกระแสความนิยม และการใช้จ่ายของนักท่องเที่ยว เพื่อให้ประเทศไทยสามารถกระตุ้นการท่องเที่ยวได้อย่างเหมาะสม

ที่มา : https://www.thaigov.go.th/news/contents/details/88882