รัฐบาลไทย-ข่าวทำเนียบรัฐบาล-“วราวุธ” รมว.พม. ลงพื้นที่ เมืองสุพรรณบุรี ดูสถานการณ์น้ำในแม่น้ำท่าจีน ห่วง กลุ่มเปราะบาง มอบถุงยังชีพยายวัย 90 บ้านอยู่ริมแม่น้ำที่ท่วมแล้ว


วันอังคารที่ 8 ตุลาคม 2567
“วราวุธ” รมว.พม. ลงพื้นที่ เมืองสุพรรณบุรี ดูสถานการณ์น้ำในแม่น้ำท่าจีน ห่วง กลุ่มเปราะบาง มอบถุงยังชีพยายวัย 90 บ้านอยู่ริมแม่น้ำที่ท่วมแล้ว
“วราวุธ” รมว.พม. ลงพื้นที่ เมืองสุพรรณบุรี ดูสถานการณ์น้ำในแม่น้ำท่าจีน ห่วง กลุ่มเปราะบาง มอบถุงยังชีพยายวัย 90 บ้านอยู่ริมแม่น้ำที่ท่วมแล้ว
วันที่ 7 ตุลาคม 2567 ที่จังหวัดสุพรรณบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดสุพรรณบุรี เพื่อตรวจสถานการณ์น้ำในเขตตัวเมืองสุพรรณบุรี พร้อมมอบถุงยังชีพแก่ประชาชนผู้ประสบภัยน้ำท่วมที่ ม.4 ต.สนามชัย อ.เมืองสุพรรณบุรี ให้แก่คุณยาย อายุ 89 ปี อาศัยอยู่กับบุตรสาว สุขภาพแข็งแรงและมีอารมณ์ดี และคุณยาย อายุ 80 ปี มีความพิการทางการได้ยิน สามีเสียชีวิตแล้ว อาศัยอยู่กับน้องสาว อายุ 74 ปี มีความพิการทางจิตใจหรือพฤติกรรม โดยมีลูกหลานคอยดูและให้ความช่วยเหลือ ซึ่งทั้งสองคุณยายมีรายได้จากเงินเบี้ยยังชีพผู้สูงอายุ เบี้ยความผู้พิการ และเงินโครงการกระตุ้นเศรษฐกิจผ่านผู้มีบัตรสวัสดิการแห่งรัฐและคนพิการ (10,000 บาท) จากนั้น ลงพื้นที่ตรวจสถานการณ์น้ำ ที่บริเวณสะพานวัดพระรูป เทศบาลเมืองสุพรรณบุรี โดยเดินริมเขื่อนไปจนถึงโรงพยาบาลเจ้าพระยายมราช ซึ่งมี นายสรชัด สุจิตต์ สมาชิกสภาผู้แทนราษฎรจังหวัดสุพรรณบุรี “หลุยส์ เฮสดาร์ซัน” และ “แชป วรากร ศวัสกร” นักแสดง จากช่อง 7HD ทีม พม.หนึ่งเดียว จังหวัดสุพรรณบุรี และหน่วยงานท้องถิ่นที่เกี่ยวข้อง ร่วมลงพื้นที่
นายวราวุธ กล่าวว่า วันนี้เรามี สส.สรชัด สุจิตต์ สส.สุพรรณบุรี พรรคชาติไทยพัฒนา ปลัดจังหวัดสุพรรณบุรี นายกองค์การบริหารส่วนตำบลสนามไชย และทีม พม.หนึ่งเดียว จังหวัดสุพรรณบุรี ลงพื้นที่ร่วมกัน ซึ่งพื้นที่ที่เราอยู่ตรงนี้ ถึงแม้ว่าจะอยู่ใจกลางอำเภอเมืองสุพรรณบุรี ที่ตำบลสนามชัย แต่ว่าอยู่ติดกับแม่น้ำท่าจีน จะเห็นได้ว่าน้ำที่ปล่อยจากประตูระบายน้ำพลเทพ พอถึงปริมาณ ณ จุดหนึ่ง น้ำจะล้น ขึ้นมาในลักษณะนี้ และอีกฝากหนึ่งจะเป็นถนนเส้น 340 ที่จะวิ่งเข้ากรุงเทพมหานคร ซึ่งทุกปีจุดนี้จะเป็นจุดที่น้ำจากแม่น้ำท่าจีนท่วมไปถึงบริเวณถนนเส้น 340 ซึ่งขณะนี้ทางจังหวัดสุพรรณบุรี ได้ประสานงานกับกรมโยธาธิการและผังเมือง กระทรวงมหาดไทย ในการที่จะขอสร้างเขื่อนกั้นตลิ่งต่อจากที่อยู่ในเขตเมืองขึ้นอีกประมาณ 1 กิโลเมตร เพื่อป้องกันไม่ให้น้ำบริเวณนี้ล้นขึ้นไป แล้วสร้างความเดือดร้อนให้กับพี่น้องประชาชนไปจนถึงถนนเส้น 340 และน้ำในบริเวณนี้จะลงไปในท่อระบายของเทศบาลเมืองสุพรรณบุรี และท่วมในเขตเทศบาลฯ ดังนั้นการสร้างเขื่อนกั้นตลิ่งในบริเวณนี้จึงมีความจำเป็น และขอความอนุเคราะห์จากกรมโยธาธิการและผังเมือง เพื่อขอสนับสนุนงบประมาณในการสร้างเขื่อน เพื่อทำให้พี่น้องที่อยู่บริเวณนี้ ซึ่งถ้าเราดูในปัจจุบันจะเป็นเด็กเล็ก ผู้สูงอายุ ล้วนแต่เป็นกลุ่มเปราะบางทั้งนั้น ดังนั้นการดูแลพวกเขาเหล่านี้ไม่ว่าจะเป็นหน่วยงานใดก็แล้วแต่ งบประมาณนั้นสำคัญมาก วันนี้เรายังป้องกันไม่ให้น้ำท่วมไม่ได้ ยังมีถุงยังชีพจากหลายหน่วยงาน ทั้งจากส่วนท้องถิ่นและส่วนกลางของกระทรวง พม.  และมีสส.สรชัดที่จะคอยติดตามความเดือดร้อนอยู่ทุกระยะ และแจ้งความเดือดร้อนมายังตนเพื่อประสานความช่วยเหลือกับหน่วยงานราชการต่อไป และนอกจากทางส่วนราชการแล้ว ต้องขอขอบคุณนักแสดงจากช่อง 7 ได้แก่ น้องหลุยส์ เฮสดาร์ซัน และ น้องแชป วรากร ศวัสกร ที่ได้เข้ามาช่วยพี่น้องชาวสุพรรณบุรี ต้องขอขอบคุณในนามของพี่น้องชาวจังหวัดสุพรรณบุรี
นายวราวุธ กล่าวต่อไปว่า ขณะนี้ที่อำเภอเมืองจังหวัดสุพรรณบุรี บริเวณโรงพยาบาลเจ้าพระยายมราช ซึ่งจุดที่ลงพื้นที่นี้ด้านหลังคือแม่น้ำท่าจีน และเป็นจุดที่แคบที่สุดของแม่น้ำท่าจีน ดังนั้นจะมีปริมาณน้ำที่ไหลเร็วและสูงกว่าพื้นที่อื่นๆ โดยบริเวณที่ยืนสำรวจอยู่นี้คือเขื่อนกันตลิ่งที่สร้างขึ้นมาตั้งแต่ปี 2554 จากการที่นายบรรหาร ศิลปอาชา นายกรัฐมนตรีคนที่ 21 ที่ได้พยายามแก้ไขปัญหาไม่ให้น้ำท่วมในเขตเศรษฐกิจของจังหวัดสุพรรณบุรี จนถึงวันนี้ เป็นเวลา 13 ปีแล้ว ที่เขื่อนแห่งนี้ได้ป้องกันพี่น้องประชาชนในเขตเทศบาลอำเภอเมืองที่เป็นเขตเศรษฐกิจที่สำคัญของจังหวัดสุพรรณบุรี และทุกครั้งที่มีปัญหาน้ำเยอะเข้ามา เราจะต้องมาดูที่บริเวณจุดนี้ เพราะด้านหลังจะเป็นบริเวณโรงพยาบาลเจ้าพระยายมราช และมีระดับน้ำที่ค่อนข้างจะวิกฤต ถ้าหากมีน้ำสูงขึ้นจะกระทบต่อการรักษาพี่น้องประชาชน เพราะว่าโรงพยาบาลเจ้าพระยายมราช เป็นโรงพยาบาลศูนย์ที่ดูแลพี่น้องประชาชน ไม่ใช่แค่ในพื้นที่จังหวัดสุพรรณบุรี แต่ดูแลในจังหวัดใกล้เคียงด้วย ซึ่งวันนี้ ตนลงพื้นที่พร้อมกับนายกเทศมนตรีเมืองสุพรรณบุรี ปลัดจังหวัดสุพรรณบุรี ข้าราชการและเจ้าหน้าที่หน่วยงานต่างๆ ที่เกี่ยวข้อง มาดูว่าเขื่อนแห่งนี้ยังสามารถรับปริมาณน้ำได้หรือไม่ และที่น่าเป็นห่วงคือในปีนี้เขื่อนแห่งนี้น่าจะกันน้ำได้อยู่ แต่ในปีหน้าคาดการณ์ว่าจะมีปริมาณน้ำที่เยอะกว่านี้ สถานการณ์จะเป็นอย่างไร เราจะป้องกันได้อย่างไรนั้น เป็นประเด็นที่หลายฝ่ายรวมทั้งตนเอง จะต้องมาหารือกันว่าจะป้องกันให้กับพี่น้องประชาชนได้อย่างไร เพราะว่าน้ำในแต่ละปีต่อจากนี้ไปจะมีปริมาณที่เพิ่มมากขึ้นทุกปี
นายวราวุธ กล่าวต่ออีกว่า ขอขอบคุณเจ้าหน้าที่ของกรมชลประทาน โดยเฉพาะสำนักงานชลประทานที่ 12 ที่บริหารจัดการน้ำได้อย่างมีประสิทธิภาพในปีนี้ จนทำให้แต่ละพื้นที่นั้นไม่ได้มีน้ำท่วมมากเกินไปและนานเกินไป การพร่องน้ำในแต่ละส่วนในแต่ละประตูน้ำมีความสำคัญมากกับพี่น้องประชาชน โดยเฉพาะบริเวณตอนล่างของแม่น้ำ คือพื้นที่อำเภอบางปลาม้าและอำเภอสองพี่น้อง วันนี้เราจึงต้องมาเตรียมตัว และมาดูความพร้อมการบริหารจัดการน้ำ เพื่อป้องกันความเดือดร้อนของพี่น้องประชาชนไม่ให้มากจนเกินไปได้อย่างไร
นายวราวุธ กล่าวว่า เรายังโชคดีที่ลำน้ำปิงมีเขื่อนภูมิพลกั้นอยู่ ดังนั้นน้ำจำนวนมากในจังหวัดเชียงใหม่นั้นจะไหลไปเก็บอยู่ที่เขื่อนภูมิพล ปัญหาอยู่ที่ว่าถ้าหากว่าร่องฝนตกมาทางตอนใต้ของเขื่อน หรือแม้แต่ในพื้นที่ของจังหวัดสุพรรณบุรี ปริมาณน้ำนั้นมหาศาล เพราะทุกวันนี้เวลาฝนตกจะตกลงมาแบบ Rain Bomb คือตกลงมาในปริมาณมาก สืบเนื่องมาจากอุณหภูมิของน้ำทะเลที่มันสูงขึ้น ส่งผลให้เมฆก่อตัวนานขึ้น ปริมาณน้ำฝนจึงตกลงมาเยอะในแต่ละครั้ง ซึ่งจะตัดสินว่าการบริหารจัดการน้ำในแต่ละพื้นที่ ไม่ว่าจะเป็นท้ายเขื่อนภูมิพล หรือแม้แต่ลุ่มน้ำเจ้าพระยาในภาคกลางนี้ ว่าเราจะบริหารกันอย่างไร จังหวัดสุพรรณบุรีเอง เป็นจังหวัดที่รองรับน้ำจากทั้งภาคตะวันตก คือจากกาญจนบุรี จะไหลลงมารวมทั้งหมด เข้ามาทางเขตอำเภออู่ทอง หรือแม้แต่ทางภาคตะวันออก ซึ่งมีแม่น้ำน้อย และจังหวัดอ่างทอง ซึ่งจริงอยู่ที่รับน้ำจากแม่น้ำเจ้าพระยา และแม่น้ำน้อย แต่ถ้าหากกรณีที่จังหวัดอ่างทองรับน้ำเต็มพิกัดแล้ว จะทะลักเข้ามาในเขตจังหวัดสุพรรณบุรี ก็เท่ากับว่าจังหวัดสุพรรณบุรีนั้น เราถูกน้ำจากทางทิศตะวันตกและทิศตะวันออก และถ้าหากมีน้ำเหนือลงมาอีก บวกกับช่วงนี้เป็นช่วงเดือนตุลาคม คือน้ำทะเลหนุนสูงสุด ดังนั้นจะเห็นได้ว่าจังหวัดสุพรรณบุรีถูกน้ำขนาบ ทั้งทางทิศตะวันตก ทิศตะวันออก ทิศเหนือ และทิศใต้ ดังนั้นการบริหารจัดการน้ำในแต่ละช่วงมีความสำคัญเป็นอย่างยิ่ง
นายวราวุธ กล่าวเพิ่มเติมว่า ตอนนี้ต้องฝากพี่น้องประชาชนที่อยู่ริมน้ำท่าจีนทั้งสองฝั่งว่าให้ขึ้นไปอยู่ที่สูงให้มากที่สุด ทางศูนย์ราชการทุกส่วนจะป้องกันและพยายามไม่ให้ปริมาณน้ำเอ่อขึ้นไปมากกว่านี้ แต่อย่างที่ตนได้กล่าวเมื่อสักครู่ว่า ไม่รวมปริมาณน้ำฝนที่จะตกมาในพื้นที่ ถ้าหากว่ามีปริมาณน้ำฝนตกมาในพื้นที่มาก จะทำให้ปริมาณน้ำสูงขึ้น แต่ทั้งนี้เจ้าหน้าที่ในส่วนของท้องถิ่นและกระทรวง พม. ถ้าเกิดประสบปัญหาความเดือดร้อนฉุกเฉินสามารถโทรมาได้ที่ สายด่วน พม. โทร. 1300 ของศูนย์เร่งรัดจัดการสวัสดิภาพประชาชน (ศรส.) กระทรวง พม. แล้วเราจะประสานกับหน่วยงานที่เกี่ยวข้องหรือว่าจะประสานงานไปยัง สส. นายกเทศบาลเมือง และเจ้าหน้าที่องค์การบริหารส่วนตำบลจังหวัดสุพรรณบุรี เราพร้อมที่จะดูแลพี่น้องประชาชนทุกคนที่อยู่ในริมสองฝั่งของแม่น้ำท่าจีน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียวรวมใจ #พม #น้ำท่วม #ภาคกลาง #สุพรรณบุรี

ที่มา : https://www.thaigov.go.th/news/contents/details/88889