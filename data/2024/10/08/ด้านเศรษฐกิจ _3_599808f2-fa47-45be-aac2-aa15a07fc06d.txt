รัฐบาลไทย-ข่าวทำเนียบรัฐบาล-ศุลกากรคุมเข้ม!!! แถลงผลการจับกุมการกระทำความผิด ในรอบปีงบประมาณ 2567 มูลค่ากว่า 2,607.36 ล้านบาท


วันอังคารที่ 8 ตุลาคม 2567
08/10/2567
พิมพ์
ศุลกากรคุมเข้ม!!! แถลงผลการจับกุมการกระทำความผิด ในรอบปีงบประมาณ 2567 มูลค่ากว่า 2,607.36 ล้านบาท
กรมศุลกากรแถลงผลการจับกุมการกระทำความผิดในการลักลอบนำเข้าและส่งออกสินค้า ตามนโยบายรัฐบาล ประจำปีงบประมาณ พ.ศ.2567 โดยมีมูลค่ากว่า 2,607.36 ล้านบาท ณ ห้องโถง อาคาร 1 ชั้น 1 กรมศุลกากร (คลองเตย)
วันนี้ (7 ตุลาคม 2567) เวลา 15.00 น. นายธีรัชย์ อัตนวานิช อธิบดีกรมศุลกากร พร้อมด้วยนายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี นางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร นางกิจจาลักษณ์ ศรีนุชศาสตร์ ที่ปรึกษาด้านพัฒนาระบบสิทธิประโยชน์ทางศุลกากร นายยุทธนา พูลพิพัฒน์ รองอธิบดีกรมศุลกากร นายนิติ วิทยาเต็ม รองอธิบดีกรมศุลกากร คณะทำงานโฆษกกรมศุลกากร และคณะผู้บริหารกรมศุลกากร ร่วมแถลงผลการจับกุมการกระทำความผิดในการลักลอบนำเข้าและส่งออกสินค้า ตามนโยบายรัฐบาล ประจำปีงบประมาณ พ.ศ. 2567 อาทิ ยาเสพติด บุหรี่ บุหรี่ไฟฟ้า อุปกรณ์บุหรี่ไฟฟ้า น้ำยาบุหรี่ไฟฟ้า  สินค้าที่ไม่มีใบอนุญาต สินค้าละเมิดทรัพย์สินทางปัญญา โดยมีมูลค่ากว่า 2,607.36 ล้านบาท ณ ห้องโถง อาคาร 1 ชั้น 1 กรมศุลกากร (คลองเตย)
นายธีรัชย์ อัตนวานิช อธิบดีกรมศุลกากร กล่าวว่า ตามที่ นางสาวแพทองธาร ชินวัตร นายกรัฐมนตรี ได้สั่งการให้นายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง และนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง ให้ความสำคัญกับการป้องกันและปราบปรามยาเสพติด สินค้าผิดกฎหมายสินค้าที่เป็นอันตรายต่อสังคมโดยกรมศุลกากรได้ขานรับนโยบายและเพิ่มความเข้มงวดในการดำเนินงานของเจ้าหน้าที่ศุลกากรในทุกช่องทางการขนส่ง เพื่อป้องกันและสกัดกั้นการกระทำความผิด โดยเฉพาะการลักลอบลำเลียงยาเสพติด สินค้าผิดกฎหมายทุกชนิด นอกจากนั้นยังได้บูรณาการร่วมกับหน่วยงานที่เกี่ยวข้องเพื่อประสานข้อมูลด้านการข่าวและลงพื้นที่ปราบปรามผู้กระทำผิด โดยในปีงบประมาณ พ.ศ. 2567 (วันที่ 1 ตุลาคม 2566 - 30 กันยายน 2567) กรมศุลกากรตรวจยึดสิ่งผิดกฎหมายเข้ามาในและออกไปนอกราชอาณาจักร จำนวนรวมทั้งสิ้น 39,282 คดี มูลค่า 2,607.36 ล้านบาท มีผลการจับกุมที่น่าสนใจ ดังนี้
1. ยาเสพติด อาทิ ยาไอซ์ เฮโรอีน โคเคน ยาบ้า จับกุมได้ 138 คดี มูลค่า 1,605.80 ล้านบาท
2. บุหรี่ซิกาแรต จับกุมได้ 1,991 คดี ปริมาณ 37.75 ล้านมวน มูลค่า 207.81 ล้านบาท
3.บุหรี่ไฟฟ้า อุปกรณ์บุหรี่ไฟฟ้า น้ำยาบุหรี่ไฟฟ้า /บารากู่ บารากู่ไฟฟ้า จับกุมได้ 393 คดี จำนวน 1.4 ล้านชิ้น มูลค่า 145.63 ล้านบาท
4.สินค้าที่ไม่มีใบอนุญาต จับกุมได้ 3,483 คดี จำนวน 36 ล้านชิ้น มูลค่า 710.40 ล้านบาท ยกตัวอย่างเช่น
-สินค้าที่ไม่ได้มาตรฐานผลิตภัณฑ์อุตสาหกรรม (มอก.) จับกุมได้ 38 คดี ปริมาณ 465,698 ชิ้น มูลค่า 77.93 ล้านบาท
-สินค้าไม่มีใบอนุญาตจากสำนักงานคณะกรรมการอาหารและยา (อย.) จับกุมได้ 1,503 คดี ปริมาณ 13.39 ล้านชิ้น มูลค่า 62.15 ล้านบาท
-สินค้าเกษตร อาทิ มะพร้าวและมะพร้าวฝอย กระเทียม หอมหัวใหญ่ ส้ม หอมแดง ปาล์มน้ำมันและน้ำมันเนื้อในเมล็ดปาล์ม ยางพารา สุกรและส่วนอื่นที่บริโภคได้ของสุกร จับกุมได้ 1,276 คดี ปริมาณ 1.96 ล้านกิโลกรัม มูลค่า 60.32 ล้านบาท
-ของเสียอันตรายตามอนุสัญญาบาเซล รวมถึงขยะอิเล็กทรอนิกส์ จับกุมได้ 67 คดี ปริมาณ 3,291 กิโลกรัม มูลค่า 2.78 ล้านบาท
5.สินค้าละเมิดทรัพย์สินทางปัญญา จับกุมได้ 545 คดี ปริมาณ 1.14 ล้านชิ้น มูลค่า 47.19 ล้านบาท
ทั้งนี้ กรมศุลกากรได้เพิ่มความเข้มงวดในการป้องกันและปราบปรามสินค้าผิดกฎหมายอย่างต่อเนื่อง และอำนวยความสะดวกในการปฏิบัติพิธีการให้มีความรวดเร็ว ลดขั้นตอน โดยใช้เทคโนโลยีและนวัตกรรมมาช่วยในการปฏิบัติงาน เพื่อเพิ่มขีดความสามารถในการแข่งขันและความยั่งยืนทางเศรษฐกิจของประเทศต่อไป
นอกจากนี้ อธิบดีกรมศุลกากร ยังเปิดเผยถึง ผลการจัดเก็บรายได้ของกรมศุลกากรประจำปีงบประมาณ พ.ศ. 2567 รวมทั้งสิ้น 624,304 ล้านบาท โดยเป็นการจัดเก็บรายได้ศุลกากร 117,949 ล้านบาท สูงกว่าประมาณการตามเอกสารงบประมาณ 3,749 ล้านบาท หรือ ร้อยละ 3.28 โดยกรมศุลกากรยังคงดำเนินมาตรการเพิ่มประสิทธิภาพการจัดเก็บรายได้ เพื่ออุดรอยรั่วไหลในการจัดเก็บภาษีอากรอย่างต่อเนื่อง

ที่มา : https://www.thaigov.go.th/news/contents/details/88887