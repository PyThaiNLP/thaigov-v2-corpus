รัฐบาลไทย-ข่าวทำเนียบรัฐบาล-ไอแบงก์ประกาศปรับลดอัตรากำไรสินเชื่อลงสูงสุด 0.25% ต่อปี เริ่ม 1 พ.ย.นี้


วันพฤหัสบดีที่ 24 ตุลาคม 2567
24/10/2567
พิมพ์
ไอแบงก์ประกาศปรับลดอัตรากำไรสินเชื่อลงสูงสุด 0.25% ต่อปี เริ่ม 1 พ.ย.นี้
ธนาคารอิสลามแห่งประเทศไทย (ไอแบงก์)  ร่วมสนองนโยบายรัฐบาลประกาศปรับลดอัตรากำไรลูกค้าสินเชื่อลงสูงสุด 0.25% ต่อปี ตามมติคณะกรรมการนโยบายการเงิน (กนง.) เพื่อลดภาระให้กับลูกค้าสินเชื่อของธนาคาร
ดร.ทวีลาภ ฤทธาภิรมย์ กรรมการและผู้จัดการ ธนาคารอิสลามแห่งประเทศไทย เผยว่า “หลังจากที่ได้มีมติจาก กนง.ประกาศลดอัตราดอกเบี้ยลง 0.25% ต่อปี  ไอแบงก์ หนึ่งในสถาบันการเงินรัฐวิสาหกิจของรัฐ ร่วมสนองนโยบายของรัฐบาลด้วยการปรับลดอัตรากำไรสินเชื่อ สำหรับลูกค้ารายใหญ่ชั้นดี (SPR) จากเดิม คิดอัตรากำไรที่ 8.25% ต่อปี ปรับลดใหม่เป็น 8.00% ต่อปี และปรับลดอัตรากำไรสำหรับลูกค้ารายใหญ่ชั้นดี ประเภทสินเชื่อแบบมีกำหนดระยะเวลา (SPRL) ลดลงเหลือ 7.90% ต่อปี พร้อมกันนี้ อัตรากำไรสินเชื่อ สำหรับลูกค้ารายย่อยชั้นดี (SPRR) ที่มีการลดอัตรากำไรลง 0.25% ต่อปี ไปก่อนหน้านี้ ซึ่งจะครบกำหนดในวันที่ 31 ตุลาคม 2567 จะได้รับการปรับลดอัตรากำไรในครั้งนี้ด้วยเช่นกัน มาอยู่ที่ 8.25% ต่อปี ทั้งนี้ เพื่อต้องการที่จะแบ่งเบาภาระของลูกค้าของธนาคาร โดยการประกาศลดอัตรากำไรครั้งนี้จะมีผลตั้งแต่วันที่ 1 พฤศจิกายน  2567 นี้”
สอบถามข้อมูลเพิ่มเติมที่ ibank Contact Center 1302 หรือ แชตทาง Messenger : Islamic Bank of Thailand - ibank (@ibank.th) และ Line : iBank 4 all (@ibank)

ที่มา : https://www.thaigov.go.th/news/contents/details/89460