รัฐบาลไทย-ข่าวทำเนียบรัฐบาล-ธอส. จัดงานประมูลบ้านมือสองออนไลน์ วันศุกร์ที่ 25 ตุลาคม 2567 ผ่าน Application : GHB ALL HOME


วันพฤหัสบดีที่ 24 ตุลาคม 2567
24/10/2567
พิมพ์
ธอส. จัดงานประมูลบ้านมือสองออนไลน์ วันศุกร์ที่ 25 ตุลาคม 2567 ผ่าน Application : GHB ALL HOME
ธอส. สนับสนุนคนไทยมีบ้านเพิ่มขึ้น จัดงานประมูลบ้านมือสองออนไลน์ พบทรัพย์เด่นกว่า 1,000 รายการทั่วประเทศ ลดราคาสูงสุด 35% และ On Top อีก 15% วันศุกร์ที่ 25 ตุลาคม 2567 ผ่าน Application : GHB ALL HOME
ธนาคารอาคารสงเคราะห์ (ธอส.) สนับสนุนคนไทยมีที่อยู่อาศัยเป็นของตนเองเพิ่มมากขึ้น ด้วยการจัด “งานประมูลบ้านมือสองออนไลน์ : GHB’s NPA Online Auction 2024”  ผ่าน Application : GHB ALL HOME ในวันศุกร์ที่ 25 ตุลาคม 2567 เวลา 12.00 – 12.30 น. พบกับทรัพย์เด่น ทำเลดี มากกว่า 1,000  รายการทั่วประเทศ ราคาพิเศษลดสูงสุด 35% จากราคาปกติ พิเศษ!! รับส่วนลด On Top เพิ่มอีก 15% จากราคาที่ปิดประมูล สำหรับผู้ชนะการประมูลที่ทำนิติกรรมและโอนกรรมสิทธิ์ภายในวันอังคารที่ 24 ธันวาคม 2567
นายวิทยา แสนภักดี รองกรรมการผู้จัดการ กลุ่มงานปรับโครงสร้างหนี้ และรักษาการผู้ช่วยกรรมการผู้จัดการ สายงานบังคับคดี ธนาคารอาคารสงเคราะห์ (ธอส.) เปิดเผยว่า ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมสนับสนุนคนไทยให้ได้มีที่อยู่อาศัยเป็นของตนเองมากขึ้น จึงได้จัด “งานประมูลบ้านมือสองออนไลน์ : GHB’S NPA Online Auction 2024” ในวันศุกร์ที่ 25 ตุลาคม 2567 พร้อมกันทั่วประเทศ ระหว่างเวลา 12.00-12.30 น. ผ่าน  Application : GHB ALL HOME  พบกับทรัพย์เด่นกว่า 1,000 รายการทั่วประเทศ ทั้งประเภทบ้านเดี่ยว บ้านแฝด ทาวน์เฮ้าส์ ห้องชุด อาคารพาณิชย์ และที่ดินเปล่า มาจำหน่ายในราคาพิเศษด้วยส่วนลดสูงสุด 35% จากราคาปกติ แบ่งเป็น ทรัพย์ในพื้นที่กรุงเทพฯ และปริมณฑล จำนวน  411 รายการ โดยมีรายการที่น่าสนใจ อาทิ ทรัพย์ประเภทอาคารพาณิชย์ 3 ชั้น ขนาดเนื้อที่ 19.8 ตารางวา ในโครงการเวนิสดิไอริส เขตบางเขน กรุงเทพฯ มีราคาเริ่มต้นประมูล 3,770,000 บาท เนื่องจากเป็นทรัพย์ที่เหมาะแก่การจัดทำเป็นสำนักงาน และการเดินทางสะดวกคล่องตัว ขณะที่ทรัพย์ในส่วนภูมิภาค นำออกประมูล 851 รายการ โดยมีรายการที่เปิดประมูลเริ่มต้นต่ำสุดเพียง 225,000 บาท เท่านั้น คือ ทรัพย์ประเภทห้องชุด ขนาดเนื้อที่ 29.23 ตารงเมตร ในอำเภอวังน้อย จังหวัดพระนครศรีอยุธยา ส่วนรายการทรัพย์ที่น่าสนใจ ได้แก่ ทรัพย์ประเภทห้องชุด ขนาดเนื้อที่ 30.04 ตารางเมตร ในโครงการเนทูเรซ่า อาร์ท เรเวสสา อำเภอบางละมุง จังหวัดชลบุรี ราคา 1,310,000 บาท ซึ่งเป็นทรัพย์ที่ทำเลดี การเดินทางสะดวก ติดถนนสุขุมวิท และยังรายล้อมไปด้วยแหล่งอำนวยความสะดวกที่หลากหลาย ไม่ว่าจะเป็น  โลตัส พัทยาเหนือ, ตลาดนาเกลือ-ลานโพธิ์, เทอร์มินอล 21 พัทยา, โรงพยาบาลบางละมุง และโรงพยาบาลกรุงเทพ พัทยา เป็นต้น
สำหรับผู้ที่สนใจสามารถดูทรัพย์จริงก่อนการเข้าร่วมประมูล หรือรับชมภาพทรัพย์ได้ทาง  Application : GHB ALL HOME หรือ www.ghbhomecenter.com โดยสามารถดาวน์โหลด Application : GHB ALL HOME ผ่านระบบ iOS หรือ Android เพื่อลงทะเบียนการใช้งาน จากนั้นเลือกเมนู “ประมูลทรัพย์ Online” และเลือกทรัพย์ที่ต้องการ ก่อนชำระเงินประกันผ่านทาง Application : GHB ALL GEN หรือ QR Code ก่อนเข้าร่วมประมูลและเสนอราคาในงานต่อไป ทั้งนี้ หากลูกค้าชนะการประมูลและทำสัญญาจะซื้อจะขายภายในวันที่ 5 พฤศจิกายน 2567 สามารถใช้ผลิตภัณฑ์
“สินเชื่อสำหรับซื้อทรัพย์ NPA พร้อมขายของธนาคาร” (เงื่อนไขเป็นไปตามหลักเกณฑ์ที่ธนาคารกำหนด) โดยสอบถามข้อมูลเพิ่มเติมได้ที่ G H Bank  Call Center โทร.0-2645-9000 กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME

ที่มา : https://www.thaigov.go.th/news/contents/details/89467