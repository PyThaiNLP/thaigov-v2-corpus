รัฐบาลไทย-ข่าวทำเนียบรัฐบาล-สมัครด่วน! กรมการจัดหางาน รับสมัครหญิงไทย ทำงานนวดสปามาเก๊า เงินเดือน 5.6 หมื่น


วันพฤหัสบดีที่ 24 ตุลาคม 2567
24/10/2567
พิมพ์
สมัครด่วน! กรมการจัดหางาน รับสมัครหญิงไทย ทำงานนวดสปามาเก๊า เงินเดือน 5.6 หมื่น
กรมการจัดหางาน รับสมัครหญิงไทย ทำงานในเขตบริหารพิเศษมาเก๊า จำนวน 4 อัตรา เงินเดือน 5.6 หมื่นบาท ฟรีค่าโดยสารเครื่องบินไป - กลับ ค่าอาหาร ค่าล่วงเวลา และสวัสดิการตามกฎหมาย สมัครได้ตั้งแต่บัดนี้ – 31 ตุลาคม 2567 ไม่เว้นวันหยุดราชการ
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนไทยไปทำงานในเขตบริหารพิเศษมาเก๊า กับนายจ้างบริษัท MGM Grand Paradise Limited ซึ่งประกอบกิจการสถานคาสิโน ร้านอาหาร และโรงแรม ตำแหน่งพนักงานนวดสปา จำนวน 4 อัตรา ค่าจ้าง 13,600 เหรียญมาเก๊าต่อเดือน หรือประมาณ 56,862 บาท (อัตราแลกเปลี่ยน ณ วันที่ 9 ตุลาคม 2567 : 1 เหรียญมาเก๊า เท่ากับ 4.181 บาท) โดยนายจ้างจะจ่ายค่าโดยสารเครื่องบินไป - กลับ เมื่อทำงานสิ้นสุดสัญญาจ้าง ช่วยจ่ายค่าที่พักเดือนละ 500 เหรียญมาเก๊า จัดอาหารให้ในช่วงเวลาทำงาน มีค่าล่วงเวลา และสวัสดิการตามกฎหมายแรงงานมาเก๊า ผู้สนใจสามารถยื่นใบสมัครได้ที่เว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน เลือกหัวข้อ “สมัครไปทำงานโดยรัฐจัดส่ง” และเลือกรายการ “รับสมัครคนหางานเพื่อไปทำงานในเขตบริหารพิเศษมาเก๊ากับนายจ้างบริษัท MGM Grand Paradise Limited (ครั้งที่ 4/2567)” สมัครได้ตั้งแต่วันที่ 22 - 31 ตุลาคม 2567 ตลอด 24 ชั่วโมง โดยไม่เว้นวันหยุดราชการ
นายสมชาย กล่าวว่า สำหรับคุณสมบัติที่นายจ้างบริษัท MGM Grand Paradise Limited แจ้งความต้องการ เป็นเพศหญิง อายุระหว่าง 25 - 45 ปี ส่วนสูงไม่ต่ำกว่า 155 เซนติเมตร ไม่มีรอยสัก วุฒิการศึกษาระดับมัธยมศึกษาตอนปลายขึ้นไป และต้องมีใบรับรองการนวดบำบัด สามารถสื่อสารภาษาอังกฤษ และภาษาจีนกลางหรือภาษากวางตุ้งได้ บุคลิกภาพดี มีใจรักการบริการ ทำงานเป็นกะได้ หากมีประสบการณ์ทำงานในโรงแรมระดับ 5 ดาว 1 ปีขึ้นไป หรือรีสอร์ทคาสิโน 3 ปี จะพิจารณาเป็นพิเศษ
“สำหรับการรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่เสียค่าสมัครหรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าถ่ายรูป ค่าทำหนังสือเดินทาง (กรณียังไม่มี) ค่าตรวจสุขภาพ ค่าตรวจสอบประวัติอาชญากรรม และค่าสมัครสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่าย ประมาณ 4,000 บาท ทั้งนี้ผู้ที่สนใจสามารถสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 - 10 หรือกองบริหารแรงงานไทยไปต่างประเทศ หมายเลขโทรศัพท์ 0 2245 1034 ในวันและเวลาราชการ หรือที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร. 1694” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/89454