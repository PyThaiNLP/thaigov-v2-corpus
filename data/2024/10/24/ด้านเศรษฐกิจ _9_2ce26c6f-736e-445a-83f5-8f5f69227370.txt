รัฐบาลไทย-ข่าวทำเนียบรัฐบาล-นายวิทยา ยาม่วง รองปลัดกระทรวงคมนาคม ลงพื้นที่ตรวจเยี่ยมความคืบหน้าการติดตั้งป้ายชื่อสะพานทศมราชัน และตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว


วันพฤหัสบดีที่ 24 ตุลาคม 2567
นายวิทยา ยาม่วง รองปลัดกระทรวงคมนาคม ลงพื้นที่ตรวจเยี่ยมความคืบหน้าการติดตั้งป้ายชื่อสะพานทศมราชัน และตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว
...
วันนี้ (24 ตุลาคม 2567) เวลา 08.30 น. นายวิทยา ยาม่วง รองปลัดกระทรวงคมนาคม (หัวหน้ากลุ่มภารกิจการพัฒนาโครงสร้างพื้นฐานด้านทางหลวง) ลงพื้นที่ตรวจเยี่ยมความคืบหน้าการดำเนินงานติดตั้งป้ายชื่อสะพานทศมราชันและตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นายชาตรี ตันศิริ รองผู้ว่าการ (วิศวกรรมและบำรุงรักษา) การทางพิเศษแห่งประเทศไทย (กทพ.) พร้อมคณะผู้บริหาร กทพ. และบริษัท อิตาเลียนไทย ดีเวล๊อปเมนต์ จำกัด (มหาชน) ให้การต้อนรับ ณ สะพานทศมราชัน
นายชาตรี ตันศิริ กล่าวว่า ตามที่พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานชื่อ “สะพานทศมราชัน” ให้แก่สะพานคู่ขนานสะพานพระราม 9 ส่วนหนึ่งของทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก และพระราชทานพระบรมราชานุญาตให้เชิญตราสัญลักษณ์ฯ ขึ้นประดิษฐานบนคานยอดเสาสะพาน นั้น กทพ. ได้เร่งดำเนินการจัดทำและติดตั้งแผ่นป้ายชื่อสะพานและตราสัญลักษณ์ฯ โดยมีผลการดำเนินงาน ดังนี้
1. แผ่นป้ายชื่อสะพาน 2 ป้าย โดยมีตำแหน่งติดตั้งบริเวณใต้ฐานพญานาคของเสา (Pylon) (ฝั่งกรุงเทพฯ ขาออก) (ด้านซ้ายมือหันหน้าเข้าสู่ผู้ใช้ทาง) และบริเวณใต้ฐานพญานาคของเสา (Pylon) (ฝั่งธนบุรีขาเข้า) (ด้านซ้ายมือหันหน้าเข้าสู่ผู้ใช้ทาง) บนป้ายชื่อประกอบด้วยชื่อภาษาไทย “สะพานทศมราชัน พุทธศักราช 2567” และชื่อภาษาอังกฤษ “THOTSAMARACHAN BRIDGE” โดยมีตราสัญลักษณ์ฯ ขนาดเล็กติดตั้งอยู่เหนือป้ายชื่อดังกล่าว ดำเนินการติดตั้งเสร็จเรียบร้อยแล้ว
2. ตราสัญลักษณ์ฯ 4 ตรา ติดตั้งบริเวณ Upper Crossbeam ของเสา (Pylon) ซึ่งมีความสูงจากระดับผิวถนนบนสะพานฯ ประมาณ 52 เมตร ติดตั้ง 4 ตำแหน่ง คือ ฝั่งกรุงเทพฯ ขาเข้า ขาออก ฝั่งธนบุรีขาเข้า ดำเนินการติดตั้งเสร็จเรียบร้อยแล้ว และฝั่งธนบุรีขาออก ได้ติดตั้งแล้วเสร็จสมบูรณ์ในวันนี้ (24 ตุลาคม 2567)
“กทพ. คาดว่าจะสามารถเปิดให้บริการสะพานทศมราชันและทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก ได้บางส่วนภายในเดือนธันวาคม 2567 ซึ่งจะช่วยให้การเดินทางระหว่างพื้นที่ชั้นนอกและชั้นในของกรุงเทพฯ จากฝั่งตะวันออกไปฝั่งตะวันตกมุ่งสู่ภาคใต้ได้สะดวกรวดเร็วมากขึ้น รวมถึงช่วยบรรเทาปัญหาการจราจรที่ติดขัดบนทางพิเศษเฉลิมมหานครได้เป็นอย่างดี” นายชาตรี ตันศิริ กล่าว

ที่มา : https://www.thaigov.go.th/news/contents/details/89473