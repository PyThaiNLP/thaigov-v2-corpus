รัฐบาลไทย-ข่าวทำเนียบรัฐบาล-พม. หารือ ตร. - รง. - เครือข่าย ยกระดับต่อต้านการค้ามนุษย์ของไทย ปลัด พม. ย้ำความสำคัญผู้ปฏิบัติงาน - ทำงานบูรณาการ - ชุมชนมีส่วนร่วม


วันพฤหัสบดีที่ 24 ตุลาคม 2567
พม. หารือ ตร. - รง. - เครือข่าย ยกระดับต่อต้านการค้ามนุษย์ของไทย ปลัด พม. ย้ำความสำคัญผู้ปฏิบัติงาน - ทำงานบูรณาการ - ชุมชนมีส่วนร่วม
พม. หารือ ตร. - รง. - เครือข่าย ยกระดับต่อต้านการค้ามนุษย์ของไทย ปลัด พม. ย้ำความสำคัญผู้ปฏิบัติงาน - ทำงานบูรณาการ - ชุมชนมีส่วนร่วม
วันที่ 22 ตุลาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วย พล.ต.ท. ประจวบ วงศ์สุข ผู้อำนวยการศูนย์พิทักษ์เด็ก สตรี ครอบครัว ป้องกันปราบปรามการค้ามนุษย์ และภาคประมง (ศพดส.) สำนักงานตำรวจแห่งชาติ (ตร.) และนายสมาสภ์ ปัทมะสุคนธ์ รองปลัดกระทรวงแรงงาน (รง.) ร่วมเป็นประธานการประชุมเปิดใจ “Open Heart” : ยกระดับการต่อต้านการค้ามนุษย์ของประเทศไทย เพื่อรับฟังความคิดเห็นและข้อเสนอแนะต่อการดำเนินงานป้องกันและปราบปรามการค้ามนุษย์ของประเทศไทยจากหน่วยงานภาครัฐ องค์กรภาคเอกชน ภาคประชาสังคม และองค์การระหว่างประเทศ อาทิ กระทรวงแรงงาน กระทรวงยุติธรรม กระทรวงการต่างประเทศ สำนักงานศาลยุติธรรม สำนักงานอัยการสูงสุด กรมสอบสวนคดีพิเศษ สำนักงานตำรวจแห่งชาติ กรมอเมริกาและแปซิฟิก โครงการอาเซียน - ออสเตรเลียเพื่อต่อต้านการค้ามนุษย์ องค์กรวินร็อค อินเตอร์เนชั่นแนล มูลนิธิไอเจเอ็ม มูลนิธิเครือข่ายส่งเสริมคุณภาพชีวิตแรงงาน องค์การแรงงานระหว่างประเทศ (ILO) และองค์การระหว่างประเทศเพื่อการโยกย้ายถิ่นฐาน (IOM) ณ ห้องประชุมประชาบดี ชั้น 19 กระทรวง พม. สะพานขาว กรุงเทพฯ  และผ่านสื่ออิเล็กทรอนิกส์
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) ในฐานะเลขานุการคณะกรรมระดับชาติ ให้ความสำคัญกับการส่งเสริมหุ้นส่วนทางสังคมกับทุกภาคส่วน จึงบูรณาการความร่วมมือในการจัดประชุมเปิดใจ “Open Heart” : ยกระดับการต่อต้านการค้ามนุษย์ของประเทศไทย เพื่อรับฟังความคิดเห็นและข้อเสนอแนะต่อการดำเนินงานป้องกันและปราบปรามการค้ามนุษย์ของประเทศไทย จากภาคีเครือข่ายทุกภาคส่วนและองค์การระหว่างประเทศ ทั้งนี้ ที่ประชุมมีข้อคิดเห็นและข้อเสนอแนะที่เป็นประโยชน์ อาทิ การขับเคลื่อนกลไกการส่งต่อระดับชาติ (National Referral Mechanism: NRM) ให้มีประสิทธิภาพยิ่งขึ้น การคุ้มครองแรงงานในภาคประมง การสกัดกั้นชาวต่างชาติที่มาจากประเทศกลุ่มเสี่ยง การให้ผู้เสียหายเข้าถึงบริการล่ามแปลภาษามากยิ่งขึ้น การลดขั้นตอนจดทะเบียนจัดตั้งสถานคุ้มครองเอกชน กระบวนการยุติธรรมของไทยในการคุ้มครองสิทธิของผู้เสียหาย การพัฒนาศักยภาพผู้ปฏิบัติงานให้มีความรู้และสามารถคุ้มครองผู้เสียหายโดยคำนึงถึงบาดแผลทางจิตใจ (Trauma-Informed) และการป้องกันและปราบปรามขบวนการอาชญากรรมทางไซเบอร์
นายอนุกูล กล่าวเพิ่มเติมว่า ตนได้เน้นย้ำถึงการแก้ไขปัญหาการค้ามนุษย์ และต้องให้ความสำคัญกับผู้ปฏิบัติงานให้มีความเชี่ยวชาญ สามารถรับมือกับปัญหาในพื้นที่ โดยปฏิบัติตามกลไกการส่งต่อระดับชาติให้มีประสิทธิภาพ ซึ่งมีกองทุนเพื่อการป้องกันและปราบปรามการค้ามนุษย์ให้การสนับสนุน ทั้งนี้ทุกภาคส่วนต้องบูรณาการการทำงานร่วมกัน และให้ชุมชนเข้ามามีส่วนร่วมในการดำเนินงานเชิงป้องกัน และต้องขอบคุณทุกภาคส่วนที่ให้ความสำคัญในการแลกเปลี่ยนข้อมูลและแนวทางการดำเนินงานร่วมกัน ซึ่งแสดงให้เห็นถึงความจริงจังและความมุ่งมั่น เพื่อยกระดับประเทศไทยในรายงานสถานการณ์การค้ามนุษย์ให้ดียิ่งขึ้นต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ต่อต้านการค้ามนุษย์

ที่มา : https://www.thaigov.go.th/news/contents/details/89461