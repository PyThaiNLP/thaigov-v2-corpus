รัฐบาลไทย-ข่าวทำเนียบรัฐบาล-พม. ชูนโยบาย 5x5 ฝ่าวิกฤตประชากร - ความพร้อมรองรับสังคมสูงอายุของไทย ในเวทีนโยบายด้านสังคม เอเชียตะวันออก-แปซิฟิก


วันพฤหัสบดีที่ 24 ตุลาคม 2567
พม. ชูนโยบาย 5x5 ฝ่าวิกฤตประชากร - ความพร้อมรองรับสังคมสูงอายุของไทย ในเวทีนโยบายด้านสังคม เอเชียตะวันออก-แปซิฟิก
พม. ชูนโยบาย 5x5 ฝ่าวิกฤตประชากร - ความพร้อมรองรับสังคมสูงอายุของไทย ในเวทีนโยบายด้านสังคม เอเชียตะวันออก-แปซิฟิก
วันที่ 23 ตุลาคม 2567 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ เปิดเผยว่า นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ ได้มอบหมายตนเข้าร่วมการประชุมนโยบายด้านสังคมระดับภูมิภาคเอเชียตะวันออกและแปซิฟิก (Regional Social Policy Conference, East Asia and Pacific) พร้อมด้วยนางอภิญญา ชมภูมาศ อธิบดีกรมกิจการเด็กและเยาวชน และเจ้าหน้าที่หน่วยงานที่เกี่ยวข้อง ระหว่างวันที่ 22-23 ตุลาคม 2567 ณ เมืองกูชิง ประเทศมาเลเซีย ซึ่งเป็นการประชุมภายใต้ความร่วมมือระหว่าง UNICEF และศูนย์วิจัยสวัสดิการสังคม (SWWRC) มหาวิทยาลัยมาลายา ร่วมกับกระทรวงพัฒนาสตรี เด็กปฐมวัย และการพัฒนาชุมชน (KPWK) ประเทศมาเลเซีย
นางจตุพร กล่าวว่า เมื่อวานนี้ (22 ต.ค. 67) ตนได้ร่วมบรรยายในหัวข้อ “Ageing Trends in East Asia and the Pacific: Challenges and Ways Forward for Social Policies” โดยชี้ให้เห็นถึงความท้าทายที่เกิดจากการเปลี่ยนแปลงโครงสร้างประชากรเข้าสู่สังคมสูงวัยอย่างรวดเร็ว ทำให้ส่งผลกระทบอย่างมีนัยสำคัญต่อโครงสร้างสังคมไทย  ทั้งนี้ ประเทศไทยมีการเตรียมการเพื่อรองรับสังคมผู้สูงอายุในหลายมิติ อาทิ การตรากฎหมาย  คือ พระราชบัญญัติผู้สูงอายุ พ.ศ. 2546 และที่แก้ไขเพิ่มเติม และการจัดทำยุทธศาสตร์ด้านผู้สูงอายุระยะยาว คือ แผนปฏิบัติการด้านผู้สูงอายุ ระยะที่ 3 (พ.ศ.2566-2580) นอกจากนี้ ประเทศไทยยังมีระบบการคุ้มครองทางสังคมที่ครอบคลุมทุกช่วงวัย รวมถึง ระบบประกันสังคม บริการทางสังคม และการช่วยเหลือสังคมสำหรับผู้สูงอายุ
อย่างไรก็ตาม ประเทศไทยยังเผชิญกับความท้าทายเกี่ยวกับการคุ้มครองทางสังคมอันเนื่องมาจากการเข้าสู่สังคมสูงอายุ เช่น ข้อจำกัดด้านงบประมาณ การลดลงของประชากรวัยแรงงาน และปัญหาสุขภาพของผู้สูงอายุ อีกทั้ง การเปลี่ยนแปลงสภาพภูมิอากาศยังส่งผลกระทบต่อผู้สูงอายุในพื้นที่ห่างไกล ทำให้มีความจำเป็นในการปรับนโยบายเพื่อให้สอดคล้องกับสถานการณ์ที่เปลี่ยนแปลง
นางจตุพร กล่าวต่อไปว่า กระทรวง พม. ได้ขับเคลื่อนนโยบาย “5x5 ฝ่าวิกฤตประชากร (5x5 Let’s Turn the Tide)” ซึ่งเป็นนโยบายของนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์  เพื่อรับมือกับความท้าทายจากการเปลี่ยนแปลงโครงสร้างประชากร โดยมุ่งเน้นการทำงานเชิงบูรณาการ เพื่อคนทุกช่วงวัย ได้แก่ เสริมพลังวัยทำงาน เพิ่มคุณภาพและผลิตภาพของเด็กและเยาวชน: เด็กน้อย แต่เปี่ยมด้วยคุณภาพ สร้างพลังผู้สูงอายุ  พลิกวิกฤตทางประชากรให้เป็นโอกาส เพิ่มโอกาสและสร้างเสริมคุณค่าของคนพิการ และสร้างระบบนิเวศ (Eco-system) ที่เหมาะสมเพื่อพัฒนา
ความมั่นคงของครอบครัว
นางจตุพร กล่าวเพิ่มเติมว่า ในช่วงท้ายของการบรรยาย ตนได้เน้นย้ำถึงความพร้อมของประเทศไทยในการทำงานอย่างใกล้ชิดกับทุกประเทศในภูมิภาค และผู้มีส่วนได้ส่วนเสียที่เกี่ยวข้อง เพื่อร่วมกันพลิกวิกฤตประชากรให้เป็นโอกาสใหม่ ๆ ซึ่งความร่วมมือและการแลกเปลี่ยนประสบการณ์ในประชุมครั้งนี้จะช่วยให้ประเทศไทยและภูมิภาค สามารถพัฒนานโยบายสังคมที่ตอบสนองความต้องการของประชากรสูงอายุได้อย่างมีประสิทธิภาพ โดยมุ่งหวังที่จะปรับเปลี่ยนความท้าทายจากการเปลี่ยนแปลงโครงสร้างประชากร
ให้กลายเป็นโอกาสในการพัฒนาสังคมในอนาคต
สำหรับการประชุมนโยบายด้านสังคมระดับภูมิภาคเอเชียตะวันออกและแปซิฟิก (Regional Social Policy Conference, East Asia and Pacific) เป็นเวทีสำคัญสำหรับผู้กำหนดนโยบายจากหน่วยงานรัฐที่เกี่ยวข้อง นักวิจัย ผู้เชี่ยวชาญด้านประชากรศาสตร์ และผู้ปฏิบัติงานด้านการพัฒนาเด็ก การเงินสาธารณะ และการคุ้มครองทางสังคม เพื่อร่วมกันทบทวนบทบาทของการคุ้มครองทางสังคมในการรับมือกับความท้าทายต่าง ๆ ในสังคม โดยเฉพาะการตระหนักถึงความเชื่อมโยงระหว่างแนวโน้มประชากรสูงวัย นโยบายทางสังคมที่คำนึงถึงเด็ก และผลิตภาพทางเศรษฐกิจ พร้อมทั้งแลกเปลี่ยนประสบการณ์ องค์ความรู้ เพื่อสำรวจแนวทางแก้ไขที่สามารถนำมาปฏิบัติในภูมิภาค รวมถึงเสริมสร้างเครือข่ายเพื่อเพิ่มประสิทธิภาพในการสนับสนุนงาน
อย่างต่อเนื่อง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็ก #ผู้สูงอายุ #5x5 ฝ่าวิกฤตประชากร #วิกฤตประชากร

ที่มา : https://www.thaigov.go.th/news/contents/details/89464