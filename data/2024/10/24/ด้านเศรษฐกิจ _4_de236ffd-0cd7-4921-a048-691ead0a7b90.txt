รัฐบาลไทย-ข่าวทำเนียบรัฐบาล-ธ.ก.ส. เปิดตัวเงินฝากเขียวชอุ่ม รับดอกเบี้ยสูงถึงร้อยละ 2.11 ต่อปี เปิดจอง 25 ต.ค. นี้ ที่ ธ.ก.ส. ทั่วประเทศ


วันพฤหัสบดีที่ 24 ตุลาคม 2567
24/10/2567
พิมพ์
ธ.ก.ส. เปิดตัวเงินฝากเขียวชอุ่ม รับดอกเบี้ยสูงถึงร้อยละ 2.11 ต่อปี เปิดจอง 25 ต.ค. นี้ ที่ ธ.ก.ส. ทั่วประเทศ
ธ.ก.ส. เปิดตัวโครงการเงินฝากออมทรัพย์พิเศษ “เงินฝากเขียวชอุ่ม” เนื่องในโอกาสครบรอบสถาปนาธนาคาร ปีที่ 59 รับฝากรวม 10,000 ล้านบาท ระยะเวลาฝาก 5 เดือน รับผลตอบแทนสูงถึงร้อยละ 2.11 ต่อปี เปิดจองสิทธิ์ 25 ต.ค. - 4 พ.ย. นี้ ที่ ธ.ก.ส. ทุกสาขาทั่วประเทศ
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า เพื่อเป็นการส่งเสริมการออมให้แก่ประชาชนและพี่น้องเกษตรกรในโอกาสครบรอบวันสถาปนา ธ.ก.ส. ปีที่ 59 ในวันที่ 1 พฤศจิกายน 2567 ธ.ก.ส. จึงได้จัดทำผลิตภัณฑ์ “เงินฝากเขียวชอุ่ม” โครงการเงินฝากออมทรัพย์พิเศษระยะสั้น รับฝากรวม 10,000 ล้านบาท ที่ให้ผลตอบแทนเป็นอัตราดอกเบี้ยสูงถึงร้อยละ 2.11 ต่อปี ระยะเวลาฝาก 5 เดือน (นับจากวันรับฝากแบบวันชนวัน) ฝากขั้นต่ำครั้งละ 10,000 บาท สูงสุดไม่เกิน 100 ล้านบาทต่อบัญชี โดยบุคคลธรรมดาไม่เสียภาษีจากดอกเบี้ยเงินฝากเขียวชอุ่ม และกรณีผู้ฝากถอนเงินบางส่วนหรือปิดบัญชีก่อนกำหนด ธนาคารจะจ่ายดอกเบี้ยตามเงื่อนไขที่ธนาคารกำหนด
สำหรับผู้ที่สนใจสามารถติดต่อสาขาของ ธ.ก.ส. ทั่วประเทศ เพื่อจองสิทธิ์แสดงความประสงค์ฝากเงิน ตั้งแต่วันที่ 25 ตุลาคม – 4 พฤศจิกายน 2567 และเปิดบัญชี ณ สาขาที่แจ้งความประสงค์ไว้ เพื่อฝากเงินได้ตั้งแต่วันที่ 1 – 4 พฤศจิกายน 2567 ทั้งนี้ หากระหว่างวันที่ 1 – 4 พฤศจิกายน ผู้ที่จองสิทธิ์แสดงความประสงค์ไว้ยังเปิดบัญชีเงินฝากไม่เต็ม 10,000 ล้านบาท ธนาคารจะเปิดรับฝากให้กับบุคคลทั่วไป ตั้งแต่วันที่ 5 – 11 พฤศจิกายน 2567 หรือจนกว่าธนาคารแจ้งปิดการรับฝากเมื่อเต็มวงเงิน สอบถามรายละเอียดเพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/89458