รัฐบาลไทย-ข่าวทำเนียบรัฐบาล-“อนุทิน” เผยหลังประชุมร่วม รมว.มหาดไทยกัมพูชา ย้ำ 2 ประเทศเอาจริงเร่งปราบปรามแก๊งคอลเซ็นเตอร์ อาชญากรรม ยาเสพติด


วันพฤหัสบดีที่ 24 ตุลาคม 2567
24/10/2567
พิมพ์
“อนุทิน” เผยหลังประชุมร่วม รมว.มหาดไทยกัมพูชา ย้ำ 2 ประเทศเอาจริงเร่งปราบปรามแก๊งคอลเซ็นเตอร์ อาชญากรรม ยาเสพติด
“อนุทิน” เผยหลังประชุมร่วม รมว.มหาดไทยกัมพูชา ย้ำ 2 ประเทศเอาจริงเร่งปราบปรามแก๊งคอลเซ็นเตอร์ อาชญากรรม ยาเสพติด
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (24 ต.ค. 67) ช่วงก่อนเริ่มการประชุมคณะผู้ว่าราชการจังหวัดชายแดนไทย – กัมพูชา ครั้งที่ 8 ที่กรุงพนมเปญ ประเทศกัมพูชา นายอนุทิน ชาญวีรกูล รองนายกรัฐมนตรี และ รมว.มหาดไทย ได้หารือกับ ฯพณฯ อภิสันติบัณฑิต ซอร์ ซกคา (H.E. Mr. Abhisantibindit Sar Sokha) รองนายกรัฐมนตรีและ รมว.มหาดไทย กัมพูชา โดยได้มีการหยิบยกประเด็นทางด้านเศรษฐกิจ และความร่วมมือในการปราบปรามอาชญากรรมระหว่างประเทศทุกรูปแบบ โดยเฉพาะประเด็นที่เป็นปัญหากระทบต่อความสงบสุขของประชาชน อย่างแก๊งคอลเซ็นเตอร์ และยาเสพติด
ทั้งนี้ นายอนุทิน ได้ระบุภายหลังการหารือว่า ทั้งไทยและกัมพูชาจะได้ประโยชน์จากความร่วมมือระหว่างกันทั้งในเรื่องของการค้าชายแดน จะมีการผลักดันให้มีการหมุนเวียนของเศรษฐกิจในพื้นที่ให้มากขึ้น และจะเพิ่มความร่วมมือในการการป้องกันและปราบปรามยาเสพติดในพื้นที่ชายแดน ซึ่งที่ผ่านมามีการทะลักเข้ามาน้อยอยู่แล้วแต่ก็หวังว่าจะทำให้ได้ดียิ่งขึ้น มีการดำเนินการตามบันทึกความร่วมมือ (MOU) ทั้งส่วนของการปราบปรามแก๊งคอลเซ็นเตอร์ และยาเสพติดอย่างเข้มข้น
“อีกหนึ่งเรื่องที่พูดคุยแล้วมีความคืบหน้าไปได้ด้วยดีคือการจัดการปัญหาอาชญากรรมออนไลน์ อาทิ ขบวนการคอลเซ็นเตอร์ หรือใครก็ตาม ที่ใช้ระบบการสื่อสารไปหลอกลวงประชาชนต้องถูกจัดการให้หมด ตรงนี้ทางกัมพูชา ได้ให้ความร่วมมืออย่างดี และในด้านยาเสพนั้นทั้ง 2 ฝ่ายเห็นร่วมกันว่าเรายังไม่ยอมให้อาชญากรใช้ทั้ง 2 ประเทศเป็นฐานในการกระทำผิดและส่งยาเสพติดไปยังประเทศที่สาม ขณะเดียวกันยังได้พูดคุยเรื่องการส่งผู้ร้ายข้ามแดนไปจนถึงปัญหาเรื่องความมั่นคงต่าง ๆ ด้วย ซึ่งอะไรที่ยังสรุปไม่ได้ก็ให้ตั้งคณะทำงานร่วมกันต่อไป” นายอนุทิน กล่าว

ที่มา : https://www.thaigov.go.th/news/contents/details/89468