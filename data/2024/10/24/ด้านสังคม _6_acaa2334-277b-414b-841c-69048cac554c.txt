รัฐบาลไทย-ข่าวทำเนียบรัฐบาล-สธ.กำชับ “ใต้-ตะวันตก” เฝ้าระวังฝนตกหนัก ส่วน 4 จังหวัดอีสานระวังอิทธิพลพายุ “จ่ามี”


วันพฤหัสบดีที่ 24 ตุลาคม 2567
สธ.กำชับ “ใต้-ตะวันตก” เฝ้าระวังฝนตกหนัก ส่วน 4 จังหวัดอีสานระวังอิทธิพลพายุ “จ่ามี”
กระทรวงสาธารณสุข เผยน้ำท่วม “นครสวรรค์” คาด 3 วันคลี่คลาย ขณะนี้เหลือสถานการณ์ใน 9 จังหวัด ผู้บาดเจ็บ เสียชีวิตคงเดิม ไม่มีสถานพยาบาลได้รับผลกระทบเพิ่ม ภาพรวมไทยมีฝนลดลง
แต่ภาคใต้-ตะวันตก  ยังมีฝนตกหนักช่วง 3 วันนี้ ขณะที่พายุ “จ่ามี” ส่งผล 4 จังหวัดอีสานมีฝนและลมแรง กำชับเฝ้าระวังอย่างต่อเนื่อง
วันนี้ (24 ตุลาคม 2567) ที่กระทรวงสาธารณสุข จ.นนทบุรี นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน สำนักงานปลัดกระทรวงสาธารณสุข ได้รับมอบหมายจาก นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข ให้เป็นประธานการประชุมเตรียมความพร้อมด้านการแพทย์และสาธารณสุข กรณีสถานการณ์อุทกภัย วาตภัย และดินโคลนถล่ม ครั้งที่ 29/2567 และกล่าวว่า ปัจจุบันยังเหลือสถานการณ์ใน 9 จังหวัด ได้แก่ พิษณุโลก พิจิตร นครสวรรค์ ปทุมธานี พระนครศรีอยุธยา นครนายก อ่างทอง สุพรรณบุรี และกาฬสินธุ์ ภาพรวมไม่มีผู้บาดเจ็บ ผู้เสียชีวิตหรือสูญหายเพิ่มเติม และไม่มีสถานพยาบาลได้รับผลกระทบเพิ่มขึ้น    โดยล่าสุด เหตุการณ์น้ำล้นสปิลเวย์และคลองส่งน้ำที่นครสวรรค์ เมื่อวันที่ 23 ตุลาคมที่ผ่านมา ทำให้เกิดน้ำท่วม ใน อ.ชุมตาบง 3 หมู่บ้าน ขณะนี้ระดับน้ำลดลง คาดว่า 3 วันจะเข้าสู่ภาวะปกติหากไม่มีฝนตกเพิ่ม แต่ยังต้อง เฝ้าระวังแผ่นดินถล่มและน้ำป่าไหลหลากที่ อ.แม่วงก์และ อ.แม่เปิน ทั้งนี้ สาธารณสุขอำเภอชุมตาบงได้ลงพื้นที่ติดตามเยี่ยมบ้านและให้ความช่วยเหลือกลุ่มเปราะบางที่เป็นผู้สูงอายุจำนวน 7 รายแล้ว
“ภาพรวมสถานการณ์ฝนเริ่มลดลง แต่อย่างไรก็ตาม ช่วงวันที่ 24-26 ตุลาคม 2567 อาจยังมีฝนตกหนัก   ในพื้นที่โซนภาคใต้และภาคตะวันตกบางส่วน รวมถึงยังต้องเฝ้าระวังอิทธิพลจากพายุ "จ่ามี" ซึ่งแม้จะไม่ส่งผลกระทบประเทศไทยโดยตรง แต่มีอิทธิพลให้เกิดฝนตกและลมแรงได้ใน 4 จังหวัดภาคตะวันออกเฉียงเหนือ คือ อุบลราชธานี อำนาจเจริญ มุกดาหาร และยโสธร จึงขอให้ทุกพื้นที่ติดตามสถานการณ์อย่างใกล้ชิด รวมถึง          ให้ทุกจังหวัดในภาคใต้ประเมินความเสี่ยงและเตรียมการรองรับสถานการณ์ สำรองยาและเวชภัณฑ์ให้เพียงพอ” นพ.สฤษดิ์เดชกล่าว
**************************************************************** 24 ตุลาคม 2567

ที่มา : https://www.thaigov.go.th/news/contents/details/89472