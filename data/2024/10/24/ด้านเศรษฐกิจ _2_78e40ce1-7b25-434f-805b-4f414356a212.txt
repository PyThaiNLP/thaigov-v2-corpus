รัฐบาลไทย-ข่าวทำเนียบรัฐบาล-ปลัดกระทรวงคมนาคม ร่วมกล่าวเปิดงานสัมมนา “Infrastructure Support Business Development” ต่อยอดความร่วมมือพัฒนาโครงสร้างพื้นฐาน ด้านการขนส่งระหว่างไทย - ญี่ปุ่น 


วันพฤหัสบดีที่ 24 ตุลาคม 2567
ปลัดกระทรวงคมนาคม ร่วมกล่าวเปิดงานสัมมนา “Infrastructure Support Business Development” ต่อยอดความร่วมมือพัฒนาโครงสร้างพื้นฐาน ด้านการขนส่งระหว่างไทย - ญี่ปุ่น
...
นายชยธรรม์ พรหมศร ปลัดกระทรวงคมนาคม ร่วมกล่าวเปิดงานสัมมนา “Infrastructure Support Business Development” พร้อมกับนายมาซาโตะ โอตากะ เอกอัครราชทูตวิสามัญผู้มีอำนาจเต็มแห่งญี่ปุ่นประจำราชอาณาจักรไทย นายมาซาโยชิ ฮิโรเซะ ผู้ช่วยรัฐมนตรี กระทรวงที่ดิน โครงสร้างพื้นฐานการขนส่งและการท่องเที่ยวของญี่ปุ่น และนายโทรุ เทระยามะ ประธานบริษัท Metropolitan Expressway จำกัด (MEX) ประธานเปิดงาน โดยมีผู้แทนจากหน่วยงานในสังกัดกระทรวงคมนาคม และหน่วยงานที่เกี่ยวข้อง ร่วมงานสัมมนาฯ เมื่อวันที่ 22 ตุลาคม 2567 ณ เกษร เออร์เบิน รีสอร์ท กรุงเทพฯ
นายชยธรรม์ พรหมศร กล่าวว่า ในนามของกระทรวงคมนาคมมีความรู้สึกยินดีที่ได้ร่วมเป็นเกียรติในงานสัมมนา Infrastructure Support Business Development และร่วมเป็นสักขีพยานในพิธีเปิดสำนักงานผู้แทนบริษัท Shutoko International ประจำประเทศไทยในวันนี้ โดยทั้งสองประเทศต่างเป็นพันธมิตรอันดีต่อกันมาอย่างยาวนาน ซึ่งกระทรวงคมนาคมกับ MEX มีความร่วมมือระหว่างกันในหลายภาคส่วนเริ่มตั้งแต่การลงนามในบันทึกความเข้าใจความร่วมมือทางวิชาการระหว่างการทางพิเศษแห่งประเทศไทยกับ MEX เมื่อปี 2553 ได้มีการแลกเปลี่ยนองค์ความรู้ด้านการบริหารจัดการทางพิเศษผ่านผู้เชี่ยวชาญ เยี่ยมชมการดำเนินงานระหว่างหน่วยงานทั้งในไทยและญี่ปุ่นมาอย่างต่อเนื่องกว่า 14 ปี
นอกจากนี้ กรมทางหลวงกับ MEX ได้มีการลงนามในบันทึกความเข้าใจความร่วมมือทางวิชาการฉบับแรกเมื่อปี 2559 และฉบับที่สองเมื่อปี 2564 เพื่อเสริมสร้างศักยภาพในการพัฒนาโครงสร้างพื้นฐานของไทย มุ่งเน้นการแบ่งปันความรู้ด้านเทคนิค เปิดโอกาสในการเข้าร่วมการฝึกอบรมที่มีประสิทธิภาพ และการเยี่ยมชมการดำเนินงานของหน่วยงานที่เกี่ยวข้องในญี่ปุ่น โดยมีขอบเขตความร่วมมือหลายประการอาทิ ระบบจัดเก็บค่าธรรมเนียมผ่านทาง การควบคุมจราจร ระบบขนส่งอัจฉริยะ การจัดการจราจร การบำรุงรักษาสะพานและถนน การวางแผนและการก่อสร้างสะพานและอุโมงค์
“กระทรวงคมนาคม ภายใต้การดำเนินงานตามนโยบายของนายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม ที่ตระหนักถึงความสำคัญของการพัฒนาระบบขนส่ง ที่ทันสมัยและปลอดภัย อันจะส่งผลต่อการเติบโตทางเศรษฐกิจ และการพัฒนาคุณภาพชีวิตของประชาชนซึ่งการสัมมนาครั้งนี้ผู้เข้าร่วมงานจะได้พบปะผู้เชี่ยวชาญจากบริษัทต่าง ๆ เพื่อหารือและแลกเปลี่ยนประสบการณ์ที่เกี่ยวกับโครงสร้างพื้นฐานด้านการคมนาคมขนส่ง รวมทั้งนิทรรศการที่น่าสนใจ ถือเป็นการต่อยอดความร่วมมือที่เป็นประโยชน์แก่ทั้งสองประเทศ อีกทั้งยังสอดคล้องกับวิสัยทัศน์ของกระทรวงคมนาคมในการสร้างระบบขนส่งที่มีประสิทธิภาพอย่างยั่งยืน ตอบสนองต่อความต้องการในอนาคต โดยมุ่งหวังให้ประชาชนได้รับประโยชน์สูงสุด ทั้งนี้ เชื่อมั่นว่าการดำเนินงานร่วมกันระหว่างทั้งสองประเทศ ทั้งที่ผ่านมาและปัจจุบันจะนำไปสู่การพัฒนาความร่วมมือระหว่างกันอย่างมั่นคงและยั่งยืนต่อไป” นายชยธรรม์ พรหมศร กล่าว

ที่มา : https://www.thaigov.go.th/news/contents/details/89445