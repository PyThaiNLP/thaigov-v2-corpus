รัฐบาลไทย-ข่าวทำเนียบรัฐบาล-อนุทิน พบปะ เจ้าหน้าที่อาวุโส ไทย - กัมพูชา ด้าน ปลัด มท. เผย การประชุมในครั้งนี้จะเป็นการยืนยันการดํารงความสัมพันธ์ในระดับท้องถิ่นระหว่างไทย - กัมพูชา ที่มีอยู่อย่างแน่นแฟ้น


วันพุธที่ 23 ตุลาคม 2567
23/10/2567
พิมพ์
อนุทิน พบปะ เจ้าหน้าที่อาวุโส ไทย - กัมพูชา ด้าน ปลัด มท. เผย การประชุมในครั้งนี้จะเป็นการยืนยันการดํารงความสัมพันธ์ในระดับท้องถิ่นระหว่างไทย - กัมพูชา ที่มีอยู่อย่างแน่นแฟ้น
อนุทิน พบปะ เจ้าหน้าที่อาวุโส ไทย - กัมพูชา ด้าน ปลัด มท. เผย การประชุมในครั้งนี้จะเป็นการยืนยันการดํารงความสัมพันธ์ในระดับท้องถิ่นระหว่างไทย - กัมพูชา ที่มีอยู่อย่างแน่นแฟ้น
วันนี้ (23 ต.ค. 67) เวลา 15.30 น. นายอรรษิษฐ์ สัมพันธรัตน์ ปลัดกระทรวงมหาดไทย / หัวหน้าคณะเจ้าหน้าที่อาวุโสฝ่ายไทย เป็นประธานร่วมฝ่ายไทย ในการประชุมเจ้าหน้าที่ระดับสูง ไทย - กัมพูชา ครั้งที่ 8 Senior Offcials' Meeting (SOM) for the 8th Meeting of governors of Cambodian - Thai Border Provinces โดยมี ฯพณฯ บุญ ฮอน (H.E. Mr. Bun Honn) รัฐมนตรีช่วยว่าการกระทรวงมหาดไทย แห่งราชอาณาจักรกัมพูชา / หัวหน้าคณะเจ้าหน้าที่อาวุโสฝ่ายกัมพูชา เป็นประธานร่วมฝ่ายกัมพูชา ณ ห้องประชุม Ballroom 2 ชั้น L, Sokha Phnom Penh Hotel & Residence กรุงพนมเปญ ราชอาณาจักรกัมพูชา
นายอรรษิษฐ์ เปิดเผยว่า ก่อนการประชุมในวันนี้ ได้รับเกียรติจาก นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทยได้มาพบปะคณะเจ้าหน้าที่อาวุโสฝ่ายไทย และฝ่ายกัมพูชา และได้กล่าวว่ากระทรวงมหาดไทยพร้อมให้การสนับสนุน เพื่อให้การประชุมในวันนี้เเละวันพรุ่งนี้เป็นไปด้วยความเรียบร้อยตามวัตถุประสงค์ ซึ่งการประชุมในวันนี้ จะได้มีการหารือร่วมกันในเรื่องต่าง ๆ ซึ่งเป็นประโยชน์ที่จะให้ผู้บริหารระดับสูงในพื้นที่ที่มีเขตแดนติดต่อกัน มีแนวทางปฏิบัติที่ชัดเจน สอดคล้องกับเจตนารมณ์และนโยบายของรัฐบาล และเป็นการสานต่อความร่วมมือด้านต่าง ๆ ที่รัฐบาลทั้งสองฝ่ายได้ทําความตกลงกันไว้แล้ว
โดยคณะเจ้าหน้าที่อาวุโสฝ่ายไทยที่มาเข้าร่วมการประชุมฯ มาจากหน่วยงานต่าง ๆ ที่เกี่ยวข้อง ได้แก่ กระทรวงการต่างประเทศ กระทรวงกลาโหม กองบัญชาการกองทัพไทย กองทัพบก สำนักงานตำรวจแห่งชาติ สำนักงานสภาความมั่นคงแห่งชาติ กระทรวงแรงงาน กระทรวงการท่องเที่ยวและกีฬา กระทรวงทรัพยากรธรรมชาติและสิ่งแวดล้อม สำนักงานคณะกรรมการป้องกันและปราบปรามยาเสพติด ซึ่งคณะผู้บริหารกระทรวงมหาดไทย ประกอบด้วย นายชำนาญวิทย์ เตรัตน์ รองปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายพรพจน์ เพ็ญพาส อธิบดีกรมที่ดิน นายขจร ศรีชวโนทัย อธิบดีกรมส่งเสริมการปกครองท้องถิ่น รองอธิบดีกรมการปกครอง รองอธิบดีกรมการพัฒนาชุมชน รองอธิบดีกรมโยธาธิการและผังเมือง และคณะผู้บริหารจากจังหวัดชายแดนไทย - กัมพูชา จำนวน 7 จังหวัด ได้แก่ นายณัฐพงษ์ สงวนจิตร ผู้ว่าราชการจังหวัดตราด นายนฤชา โฆษาศิวิไลซ์ ผู้ว่าราชการจังหวัดบุรีรัมย์ นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี นายอนุพงศ์ สุขสมนิตย์ ผู้ว่าราชการจังหวัดศรีสะเกษ นายปริญญา โพธิสัตย์ ผู้ว่าราชการจังหวัดสระแก้ว รองผู้ว่าราชการจังหวัดสุรินทร์ และรองผู้ว่าราชการจังหวัดอุบลราชธานี
ในส่วนของคณะเจ้าหน้าที่ระดับสูงฝ่ายกัมพูชา ประกอบด้วย H.E. Mr. Bun Honn รัฐมนตรีช่วยว่าการกระทรวงมหาดไทย หัวหน้าคณะเจ้าหน้าที่อาวุโสฝ่ายกัมพูชา H.E. Mr. Sea Kosal รัฐมนตรีช่วยว่าการประจำกระทรวงการต่างประเทศและความร่วมมือระหว่างประเทศ H.E. Lt. Gen. Mr. Siek Socheat ปลัดกระทรวงกลาโหม H.E. Mr. Hun Saroeun เอกอัครราชทูตกัมพูชาวิสามัญผู้มีอำนาจเต็มประจำประเทศไทย สถานเอกอัครราชทูตกัมพูชาประจำประเทศไทย H.E. Mr. Ken Satha เลขาธิการสำนักงานสภาผู้แทนราษฎร H.E. Mr. Hou Sakun ปลัดกระทรวงมหาดไทย H.E. Mr. Sok Sopheak ปลัดกระทรวงพาณิชย์ H.E. Mr. Hor Saron ปลัดกระทรวงการท่องเที่ยว H.E. Mr. Seng Sakada รัฐมนตรีกระทรวงแรงงานและอาชีวศึกษา H.E. Mr. It Sotha เลขาธิการสำนักเลขาธิการแห่งรัฐด้านกิจการชายแดน และเจ้าหน้าที่ที่เกี่ยวข้อง นอกจากนี้ยังมี คณะผู้บริหารจากจังหวัดชายแดน กัมพูชา - ไทย จำนวน 7 จังหวัด ได้แก่ จังหวัดเกาะกง โพธิสัตว์ ไพลิน พระตะบอง บันเตียเมียนเจย อุดรมีชัย และ จังหวัดพระวิหาร
นายอรรษิษฐ์ สัมพันธรัตน์ กล่าวว่า การประชุมในวันนี้จะเป็นการสร้างภาพลักษณ์ที่ดีให้ประเทศไทย และเป็นการยืนยันการดํารงความสัมพันธ์ในระดับท้องถิ่นระหว่างไทย - กัมพูชา ที่มีอยู่อย่างแน่นแฟ้น ตลอดจนเป็นเวทีผลักดันความร่วมมือด้านต่าง ๆ ให้คืบหน้าเป็นรูปธรรม โดยไม่กล่าวถึงประเด็นอ่อนไหวที่มีผลต่อความมั่นคง การเมือง เศรษฐกิจ และสังคม ที่รัฐบาลของทั้งสองประเทศมิได้เคยทําความตกลงกันไว้และไม่มีการจัดทําความตกลงใด ๆ
"สำหรับการประชุมครั้งนี้ มีประเด็นความร่วมมือต่าง ๆ จํานวน 19 ประเด็น ได้แก่ (1) การดําเนินการเกี่ยวกับข้อตกลงเรื่องการข้ามแดน (2) ความร่วมมือด้านการค้า และการลงทุนบริเวณชายแดน (3) การคมนาคมขนส่ง (4) ความร่วมมือด้านการเกษตรบริเวณชายแดน (5) ความร่วมมือด้านอุตสาหกรรม (6) ความร่วมมือด้านแรงงาน (7) การบริหารจัดการจุดผ่านแดน (8) การสาธารณสุขและการพัฒนาชุมชน (9) การศึกษา (10) การจัดการภัยพิบัติ (11) การลักลอบตัดไม้ โดยผิดกฎหมาย (12) การดํารงรักษาสิ่งแวดล้อมชายแดน (13) การป้องกัน และการปราบปรามอาชญากรรม บริเวณชายแดน (14) ความร่วมมือในการเก็บกู้ทุ่นระเบิด (15) ความร่วมมือด้านการท่องเที่ยว (16) ความร่วมมือเมืองพี่เมืองน้อง/เมืองพี่เมืองน้องระดับจังหวัด (17) การขยายความร่วมมือระหว่างประชาชนกับประชาชน และการแลกเปลี่ยนวัฒนธรรม (18) กลไกความร่วมมือระดับท้องที่ ท้องถิ่น และหน่วยงานซึ่งปฏิบัติงานชายแดน (19) เรื่องอื่น ๆ และเมื่อทั้งสองฝ่ายเห็นชอบร่างบันทึกการประชุมร่วมกันเเล้ว จะนำไปสู่การจัดทำร่างบันทึกการประชุมคณะผู้ว่าราชการจังหวัดชายแดน ไทย - กัมพูชา ครั้งที่ 8 ในวันพรุ่งนี้ ซึ่งได้รับเกียรติจาก นายอนุทิน ชาญวีรกูล รองนายกรัฐมนตรีและ รมว.มหาดไทย หัวหน้าคณะผู้แทนฝ่ายไทย และ ฯพณฯ อภิสันติบัณฑิต ซอร์ ซกคา (H.E. Mr. Abhisantibindit Sar Sokha) รองนายกรัฐมนตรี และรัฐมนตรีว่าการกระทรวงมหาดไทยแห่งราชอาณาจักรกัมพูชา เป็นประธาน ร่วมฝ่ายไทย และกัมพูชา ตามลำดับ เพื่อนำคณะเจ้าหน้าที่ทั้งสองฝ่ายร่วมประชุมหารือและลงนามในบันทึกการประชุมฯ ต่อไป" นายอรรษิษฐ์ กล่าวทิ้งท้าย

ที่มา : https://www.thaigov.go.th/news/contents/details/89443