รัฐบาลไทย-ข่าวทำเนียบรัฐบาล-โฆษก มท. ย้ำน้ำประปาจากรถบรรทุกน้ำ อปท. เชียงใหม่ทุกคันแจกจ่ายฟรี การประปาไม่คิดค่าใช้จ่าย เตือนชาวเชียงใหม่อย่าหลงเชื่อมิจฉาชีพแอบอ้างเรียกเก็บเงิน


วันจันทร์ที่ 7 ตุลาคม 2567
07/10/2567
พิมพ์
โฆษก มท. ย้ำน้ำประปาจากรถบรรทุกน้ำ อปท. เชียงใหม่ทุกคันแจกจ่ายฟรี การประปาไม่คิดค่าใช้จ่าย เตือนชาวเชียงใหม่อย่าหลงเชื่อมิจฉาชีพแอบอ้างเรียกเก็บเงิน
โฆษก มท. ย้ำน้ำประปาจากรถบรรทุกน้ำ อปท. เชียงใหม่ทุกคันแจกจ่ายฟรี การประปาไม่คิดค่าใช้จ่าย เตือนชาวเชียงใหม่อย่าหลงเชื่อมิจฉาชีพแอบอ้างเรียกเก็บเงิน
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า จากกรณีที่เกิดกระแสข่าวว่าได้มีรถบรรทุกน้ำซึ่งอ้างว่าเป็นขององค์กรปกครองส่วนท้องถิ่น (อปท.) ในพื้นที่ จ.เชียงใหม่ ได้ไปรับน้ำประปาที่ใช้สำหรับแจกจ่ายฟรีจากการประปาส่วนภูมิภาค (กปภ.) เขต 9 เชียงใหม่ แต่เมื่อนำไปแจกจ่ายประชาชนแล้วกลับไปเรียกเก็บเงินในอัตราลิตรละ 1 บาทนั้น กระทรวงมหาดไทยในฐานะผู้กำกับทั้ง กปภ. และ อปท. ขอเน้นย้ำกับพี่น้องประชาชนที่กำลังประสบอุทกภัยใน จ.เชียงใหม่ว่า น้ำประปาที่ กปภ. จ่ายให้แก่รถบรรทุกน้ำของ อปท. ทุกแห่ง เป็นน้ำประปาฟรี ไม่มีการคิดค่าใช้จ่ายจากประชาชน หากประชาชนท่านใดพบพฤติการณ์การเรียกเก็บเงินดังกล่าว ขอให้แจ้งไปยังเจ้าหน้าที่ตำรวจ เพื่อดำเนินการตามกฎหมายต่อไป
"ขณะนี้ผู้ว่าราชการจังหวัดเชียงใหม่ ได้สั่งให้มีการตรวจสอบกรณีที่ปรากฎตามข่าวด่วนที่สุด ซึ่งหากพบว่ามีการทำผิด รับน้ำฟรีจาก กปภ. แล้วไปเก็บเงินจากประชาชนที่กำลังเดือดร้อนจริงจะต้องดำเนินคดีและลงโทษอย่างเด็ดขาด แต่หากพบว่าเป็นการเปิดเผยข้อมูลเท็จ ทางองค์การบริหารส่วนจังหวัด (อบจ.) ก็ต้องดำเนินคดีกับผู้เผยแพร่ตาม พ.ร.บ.ข้อมูลข่าวสาร เนื่องจากทำให้เกิดความเข้าใจผิด สร้างความตระหนกในช่วงมีสถานการณ์อุทกภัย เพื่อไม่ให้เป็นเยี่ยงอย่าง" น.ส.ไตรศุลี กล่าว
น.ส.ไตรศุลี กล่าวว่า ทาง กปภ. ได้เน้นย้ำถึงภารกิจที่มุ่งมั่นที่จะช่วยบรรเทาความเดือดร้อนของประชาชนในเหตุอุทกภัย จ.เชียงใหม่ โดยสนับสนุนจ่ายน้ำประปาฟรีในแก่หน่วยงานท้องถิ่น เพื่อนำไปแจกจ่ายให้กับประชาชนอย่างทั่วถึง โดยไม่คิดค่าใช้จ่าย และในสถานการณ์น้ำท่วมเชียงใหม่ ที่ยังอยู่ในขั้นวิกฤต กปภ.สาขาเชียงใหม่ ได้เร่งระดมกำลังเจ้าหน้าที่ตรวจสอบ ซ่อมแซม และฟื้นฟูระบบผลิตน้ำอย่างต่อเนื่อง พร้อมสนับสนุนน้ำประปาฟรี ออกแจกจ่ายให้แก่ประชาชน ตลอดจนประสานงานกับหน่วยงานท้องถิ่น เพื่อนำรถบรรทุกน้ำมารับน้ำจาก กปภ. ไปแจกจ่ายให้กับประชาชนในพื้นที่ต่าง ๆ ที่ขาดแคลนน้ำประปา
นอกจากนี้ กปภ. เขต 9 จ.เชียงใหม่ ได้ขอความร่วมมือ อปท. ทุกแห่งที่จะมารับน้ำประปาจาก กปภ. เพื่อไปแจกจ่ายแก่ประชาชน ขอให้มีหนังสือแจ้งทะเบียนรถพร้อมชื่อคนขับรถ เพื่อป้องกันกลุ่มมิจฉาชีพบรรทุกน้ำไปขาย อันเป็นการซ้ำเติมประชาชนผู้เดือดร้อน และหากประชาชนในพื้นที่ใดยังประสบปัญหาขาดแคลนน้ำประปาสามารถแจ้งไปได้ที่ กปภ. สาขาในแต่ละพื้นที่ หรือ PWA Contact Center 1662

ที่มา : https://www.thaigov.go.th/news/contents/details/88878