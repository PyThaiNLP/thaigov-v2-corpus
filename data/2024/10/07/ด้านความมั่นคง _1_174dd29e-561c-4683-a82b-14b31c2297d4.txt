รัฐบาลไทย-ข่าวทำเนียบรัฐบาล-รมว. พิพัฒน์ โชว์ผลปฏิบัติการ “เจอ จับ ปรับ ผลักดัน” ครบ 120 วัน ตรวจสอบแรงงานข้ามชาติกว่า 2.7 แสนราย


วันจันทร์ที่ 7 ตุลาคม 2567
07/10/2567
พิมพ์
รมว. พิพัฒน์ โชว์ผลปฏิบัติการ “เจอ จับ ปรับ ผลักดัน” ครบ 120 วัน ตรวจสอบแรงงานข้ามชาติกว่า 2.7 แสนราย
กระทรวงแรงงาน เผยผลการปฏิบัติการ “เจอ จับ ปรับ ผลักดัน” 120 วัน ตรวจสอบสถานประกอบการ 20,152 แห่ง ดำเนินคดี 844 แห่ง ตรวจสอบแรงงานข้ามชาติ 277,770 คน ดำเนินคดี 2,063 คน
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า ตามที่ผมได้มอบนโยบายและปล่อยแถวเจ้าหน้าที่ชุดปฏิบัติการตรวจสอบการทำงานของแรงงานข้ามชาติทุกจังหวัดทั่วประเทศ ภายใต้ปฏิบัติการ “เจอ จับ ปรับ ผลักดัน” ลงพื้นที่เพื่อตรวจสอบ จับกุม และดำเนินคดีนายจ้าง/สถานประกอบการ และแรงงานข้ามชาติ ที่ลักลอบทำงานผิดกฎหมาย ควบคู่กับประชาสัมพันธ์สร้างการรับรู้ให้นายจ้าง/สถานประกอบการ และแรงงานข้ามชาติ มีความรู้ความเข้าใจสามารถปฏิบัติตามกฎหมายที่เกี่ยวข้องกับการทำงานของคนต่างด้าว และมติครม.ในคราวต่าง ๆ ได้อย่างถูกต้อง ซึ่งเจ้าหน้าที่ชุดดังกล่าวได้ปฏิบัติการอย่างเข้มข้น ครบ 120 วันแล้ว โดยผลการดำเนินงานตั้งแต่วันที่ 5  มิถุนายน – 2 ตุลาคม 2567 มีการเข้าตรวจสอบสถานประกอบการที่จ้างแรงงานข้ามชาติทั่วประเทศแล้ว 20,152 แห่ง ดำเนินคดี 844 แห่ง และตรวจสอบแรงงานข้ามชาติ จำนวน 277,770 คน แยกเป็นสัญชาติเมียนมา 209,435 คน กัมพูชา 42,766 คน ลาว 16,481 คน เวียดนาม 181 คน และสัญชาติอื่น ๆ 8,907 คน มีการดำเนินคดีทั้งสิ้น 2,063 คน แยกเป็นสัญชาติเมียนมา 1,289 คน กัมพูชา 281 คน ลาว 315 คน เวียดนาม 41 และสัญชาติอื่น ๆ 137 คน
“การขับเคลื่อนเศรษฐกิจประเทศไทยจำเป็นต้องพึ่งพาภาคแรงงาน การรักษาความสมดุลระหว่างการจ้างงานคนสัญชาติไทยให้มีงานทำ และบริหารจัดการการทำงานของแรงงานข้ามชาติ ให้เพียงพอต่อความต้องการของผู้ประกอบการ
สามารถขับเคลื่อนกิจการทั้งภาคการผลิต ภาคการเกษตร และภาคอุตสาหกรรมได้อย่างมีประสิทธิภาพ เป็นสิ่งที่ผมให้ความสำคัญ” รมว.พิพัฒน์ กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า หลังจากนี้กรมการจัดหางานจะยังคงดำเนินการภายใต้ปฏิบัติการดังกล่าว โดยจะมุ่งเน้นตรวจสอบกลุ่มแรงงานข้ามชาติที่เข้ามาแย่งอาชีพคนไทย ซึ่งจะส่งผลกระทบต่อระบบเศรษฐกิจภายในประเทศ อาทิ งานเร่ขายสินค้า งานนวดแผนไทย งานเสริมสวย ไกด์เถื่อน  และกลุ่มนายจ้างนอมินี (Nominee) จึงขอเน้นย้ำว่าแรงงานข้ามชาติที่เข้ามาทำงานในประเทศไทยต้องเคารพกฎหมายของเรา โดยแรงงานข้ามชาติต้องมีเอกสารประจำตัวบุคคลและใบอนุญาตทำงานถูกต้อง และทำงานตามสิทธิ ที่ระบุไว้ในประกาศกระทรวงแรงงาน เรื่อง กำหนดงานที่ห้ามคนต่างด้าวทำ (มีทั้งสิ้น 40 งาน) รวมทั้งปฏิบัติตามขั้นตอนที่มติครม.ในคราวต่าง ๆ กำหนดไว้ภายในระยะเวลาที่กำหนด เพื่อให้สามารถทำงานและอยู่ในราชอาณาจักรอย่างถูกต้องตามกฎหมาย
ทั้งนี้ นายจ้าง/สถานประกอบการที่จ้างแรงงานข้ามชาติขอให้ติดตามข่าวสารจากกรมการจัดหางานอย่างใกล้ชิด ที่เว็บไซต์กรมการจัดหางาน doe.go.th หรือสอบถามข้อมูลเพิ่มเติมได้ที่ สำนักงานจัดหางานกรุงเทพมหานครพื้นที่   1 – 10 หรือสำนักงานจัดหางานจังหวัดทั่วประเทศ หรือที่สายด่วนกระทรวงแรงงาน โทร 1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/88834