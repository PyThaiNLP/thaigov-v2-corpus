รัฐบาลไทย-ข่าวทำเนียบรัฐบาล-นายกฯ ส่งกำลังใจให้ขาวเชียงใหม่ หลังเจอน้ำท่วมหนัก ยืนยัน เตรียมพร้อมการช่วยเหลือทุกด้าน ย้ำเขื่อนเจ้าพระยายังรับน้ำได้มาก เตรียมหารือ ครม. วางแผนบริหารจัดการน้ำระยะยาวอย่างจริงจัง


วันจันทร์ที่ 7 ตุลาคม 2567
07/10/2567
พิมพ์
นายกฯ ส่งกำลังใจให้ขาวเชียงใหม่ หลังเจอน้ำท่วมหนัก ยืนยัน เตรียมพร้อมการช่วยเหลือทุกด้าน ย้ำเขื่อนเจ้าพระยายังรับน้ำได้มาก เตรียมหารือ ครม. วางแผนบริหารจัดการน้ำระยะยาวอย่างจริงจัง
นายกฯ ส่งกำลังใจให้ขาวเชียงใหม่ หลังเจอน้ำท่วมหนัก ยืนยัน เตรียมพร้อมการช่วยเหลือทุกด้าน ย้ำเขื่อนเจ้าพระยายังรับน้ำได้มาก เตรียมหารือ ครม. วางแผนบริหารจัดการน้ำระยะยาวอย่างจริงจัง
วันนี้  (7 ตุลาคม 2567)  เวลา 10.30 น. ณ ห้องฉัตราบอลรูม ชั้น 2 โรงแรม สยาม เคมปินสกี้ ถนนพระรามที่ 1 เขตปทุมวัน กรุงเทพฯ  นางสาวแพทองธาร ชินวัตร นายกรัฐมนตรีให้สัมภาษณ์ถึงสถานการณ์น้ำท่วมภาคเหนือ ต่อมาถึงภาคกลาง ว่า เห็นข่าวแล้วขอส่งความห่วงใยให้พี่น้องเชียงใหม่ด้วย ยอมรับว่าเกิดหลายจุดจริง ๆ แต่เรามี ศปช.ส่วนหน้า เข้าดูแลเรื่องนี้ และเมื่อสักครู่ที่พูดบนเวทีสัมมนา ASEAN Economic Outlook 2025: The Rise of ASEAN A Renewing Opportunity เรื่องปัญหาโลกร้อน โลกเดือด หรืออะไรที่เปลี่ยนแปลงไป แต่ยังโชคดีที่เราถามฟีดแบ็กในพื้นที่ ทุกคนจะได้ SMS แจ้งเตือนล่วงหน้าก่อนหลายวัน เผื่อเตรียมการก่อนหลายวัน แต่พอน้ำมาจริง ๆ ก็หนัก ซึ่งก็ช่วยกันเต็มที่ โดย ศปช.ส่วนหน้าก็ลงทุกพื้นที่ตลอด แจ้งรายงานมาตลอด ใครที่ยังไม่ได้ติดต่อขอความช่วยเหลือก็สามารถขอความช่วยเหลือได้ทุกช่องทาง ไม่ว่าจะจะเป็นเบอร์ 1567 หรือเฟสบุ๊ก และมี ศปช.ส่วนหน้าอยู่ตรงนั้น มีรัฐมนตรีช่วยมหาดไทย กับ รัฐมนตรีช่วยกลาโหม อยู่หน้างานที่เชียงราย และไปดูที่เชียงใหม่ด้วย ซึ่งเราให้คนสแตนด์บายไว้หมด ไม่ว่าจะเป็นรถหรืออะไรที่เข้าไปช่วยเหลือได้ เรื่องของอาหารส่งไปหมดแล้วเต็มที่ พร้อมขอบคุณอาสาสมัครทั้งในพื้นที่และนอกพื้นที่ ที่เข้ามาช่วยกัน และขอส่งกำลังใจและคำขอบคุณ
ผู้สื่อข่าวถามว่า พื้นที่ภาคกลางเริ่มได้รับผลกระทบมีผนังกั้นน้ำแตกแล้ว มีแผนรับมืออย่างไร นายกฯ กล่าวว่า มีการมอนิเตอร์อยู่เรื่องพื้นที่กั้น แต่เรื่องของตัวน้ำท่วมที่เคยออกข่าวไปของกรมชลประทานได้คุยและถามกันมา จริง ๆ แล้วเขื่อนเจ้าพระยายังมีพื้นที่รับน้ำได้อีกเยอะ ถ้าฝนตกหนักอาจจะท่วมเล็กน้อย แต่ไม่ได้ท่วมเหมือนทางภาคเหนือ นอกจากนี้ได้ดูเรื่องของพายุด้วย ไม่ได้มีพายุเข้ามาเยอะเหมือนปี 2554 เข้ามาเพียงลูกเดียว แต่ยอมรับปีนี้ฝนตกมากกว่าปกติ
ผู้สื่อข่าวถามต่อว่า น้ำท่วมเชียงใหม่รอบนี้ ถือว่าใหญ่และเยอะที่สุด จะใช้โอกาสนี้ปรับผังเมืองหรือไม่ นายกฯ กล่าวว่า เป็นภาพใหญ่อย่างที่ต้องมีแผน a b c d แต่ตอนนี้ต้องแก้ปัญหาเฉพาะหน้า รับมือได้แค่ไหน การเยียวยาต้องเกิดขึ้นเร็วที่สุด ในเรื่องของแผนน้ำระยะยาว ต้องตั้งคณะกรรมการขึ้นมาคุยกันจริงจังในรายละเอียด เอาผู้รู้มาวางแผน ทั้งนี้ ตั้งแต่ต้นหาเสียงก็รู้สึกว่าอยากวางแผนระยะยาวให้จบ ไม่ว่ารัฐบาลไหนเข้ามาก็อยากให้ทำเรื่องนี้ต่อให้จบ เพราะได้ประโยชน์ทั้งประเทศจริง ๆ โดยจะไปคุยในคณะรัฐมนตรี ว่าจะสามารถทำอะไรได้บ้าง ให้ช่วยกันคิดว่าจะวางแผนระยะยาวอย่างไร เพื่อแก้ปัญหา หากต้องใช้ 10 ปีในการซ่อมหรือสร้าง ก็ต้องใช้ต้องทำ ส่วนงบเยียวยาถ้าเอาไปเทียบเราก็ใช้งบไปเยอะมากเช่นกัน เพื่อแก้ปัญหาเฉพาะหน้า แต่ละระยะยาวก็ต้องทำจริงจังให้เกิดขึ้นได้
ผู้สื่อข่าวถามว่า ไปประชุมอาเซียนพรุ่งนี้ มีประเด็นคุยกันเรื่องความร่วมมือระหว่างภูมิภาคในการจัดการน้ำหรือไม่ นายกฯ กล่าวว่า แน่นอน เมื่อสักครู่ลืมพูดบนเวทีไป อย่างการไปเชียงราย ที่มีน้ำท่วมก็ได้รับผลกระทบมาจากเมียนมา ซึ่งรัฐมนตรีต่างประเทศคุยแล้วรอบหนึ่ง ในเรื่องของพื้นที่ต่าง ๆ ที่มีการบุกรุกทั้งสองฝั่ง ทำให้น้ำไม่สามารถระบายได้สะดวก ก็ได้คุยและขอความร่วมมือกันและกัน ซึ่งก็เป็นไปในทางที่ดี สามารถบริหารจัดการได้ และการไปประชุมอาเซียนครั้งนี้ต้องพูดประเด็นนี้แน่นอนกับประเทศที่เกี่ยวข้อง รวมถึงเรื่องเศรษฐกิจ การลงทุน และความสงบ

ที่มา : https://www.thaigov.go.th/news/contents/details/88859