รัฐบาลไทย-ข่าวทำเนียบรัฐบาล-มท.1 นำคณะผู้บริหารมหาดไทยถวายแจกันดอกไม้และลงนามถวายพระพร สมเด็จเจ้าฟ้า ฯ กรมพระศรีสวางควัฒน วรขัตติยราชนารี ให้ทรงมีพระพลานามัยที่สมบูรณ์แข็งแรง และหายจากพระอาการประชวรโดยเร็ววัน


วันจันทร์ที่ 7 ตุลาคม 2567
07/10/2567
พิมพ์
มท.1 นำคณะผู้บริหารมหาดไทยถวายแจกันดอกไม้และลงนามถวายพระพร สมเด็จเจ้าฟ้า ฯ กรมพระศรีสวางควัฒน วรขัตติยราชนารี ให้ทรงมีพระพลานามัยที่สมบูรณ์แข็งแรง และหายจากพระอาการประชวรโดยเร็ววัน
มท.1 นำคณะผู้บริหารมหาดไทยถวายแจกันดอกไม้และลงนามถวายพระพร สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ให้ทรงมีพระพลานามัยที่สมบูรณ์แข็งแรง และหายจากพระอาการประชวรโดยเร็ววัน
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (7 ต.ค. 67) เวลา 13.30 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ทูลเกล้าฯ ถวายแจกันดอกไม้และร่วมลงนามถวายพระพรหน้าพระรูป สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี ให้พระองค์ทรงมีพระพลานามัยที่สมบูรณ์แข็งแรง และหายจากพระอาการประชวรโดยเร็ววัน เป็นมิ่งขวัญแก่ประชาชนสืบไป โดยมี นางสาวซาบีดา ไทยเศรษฐ์ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยรองปลัดกระทรวงมหาดไทย ผู้ตรวจราชการกระทรวงมหาดไทย อธิบดี หัวหน้าหน่วยงานรัฐวิสาหกิจ ในสังกัดกระทรวงมหาดไทย เข้าร่วม ณ โถงชั้น 1 อาคารศูนย์การแพทย์มะเร็งวิทยาจุฬาภรณ์ โรงพยาบาลจุฬาภรณ์ ถนนกำแพงเพชร 6 เขตหลักสี่ กรุงเทพฯ ด้วยความจงรักภักดี
ทั้งนี้ สำนักพระราชวัง เปิดให้ประชาชนลงนามถวายพระพร 3 จุด ได้แก่ ชั้น 1 อาคารศูนย์การแพทย์มะเร็งวิทยาจุฬาภรณ์ โรงพยาบาลจุฬาภรณ์, ห้องรับรอง ชั้น 2 อาคารวิจัยเคมี สถาบันวิจัยจุฬาภรณ์ เขตหลักสี่ และอาคารสำนักงาน 1 ชั้น 1 พระตำหนักจักรีบงกช อำเภอเมืองปทุมธานี จังหวัดปทุมธานี ตั้งแต่เวลา 09.00 – 15.30 น.
กองสารนิเทศ สป.มท.
ครั้งที่ 1924/2567  วันที่ 7 ต.ค. 2567

ที่มา : https://www.thaigov.go.th/news/contents/details/88874