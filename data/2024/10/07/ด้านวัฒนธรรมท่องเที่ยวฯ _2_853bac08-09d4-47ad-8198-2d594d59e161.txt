รัฐบาลไทย-ข่าวทำเนียบรัฐบาล-หอภาพยนตร์เปิดตัวนิทรรศการถาวรชุดใหม่ โรงถ่าย ๓  พาผู้ชมเข้าสู่โลกเบื้องหลังงานสร้างภาพยนตร์


วันจันทร์ที่ 7 ตุลาคม 2567
หอภาพยนตร์เปิดตัวนิทรรศการถาวรชุดใหม่ โรงถ่าย ๓  พาผู้ชมเข้าสู่โลกเบื้องหลังงานสร้างภาพยนตร์
หอภาพยนตร์เปิดตัวนิทรรศการถาวรชุดใหม่ โรงถ่าย ๓  พาผู้ชมเข้าสู่โลกเบื้องหลังงานสร้างภาพยนตร์
หอภาพยนตร์เปิดตัวนิทรรศการถาวรชุดใหม่ โรงถ่าย ๓  พาผู้ชมเข้าสู่โลกเบื้องหลังงานสร้างภาพยนตร์
เมื่อเร็วๆนี้นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม เป็นประธานเปิดตัวนิทรรศการถาวรชุดใหม่ โรงถ่าย ๓ ภายใต้แนวคิด “From Dreams to Reels”  ฉลองก่อตั้งหน่วยงานครบรอบ ๔๐ ปี หอภาพยนตร์ (องค์การมหาชน) โดยมี นางรักชนก โคจรานนท์  ผู้ตรวจราชการกระทรวงวัฒนธรรม นางสาวชลิดา เอื้อบำรุงจิต ผู้อำนวยการหอภาพยนตร์ และคณะผู้บริหารหอภาพยนตร์ (องค์การมหาชน) และเจ้าหน้าที่ เข้าร่วม ณ อาคารสรรพสาตรศุภกิจ หอภาพยนตร์ (องค์การมหาชน) อำเภอพุทธมณฑล จังหวัดนครปฐม
สำหรับนิทรรศการถาวรชุดดังกล่าว จัดขึ้นภายใต้แนวคิด “From Dreams to Reels” ซึ่งเป็นนิทรรศการที่จะพาผู้ชมเข้าสู่โลกการสร้างสรรค์และผลิตงานภาพยนตร์ โดยจัดแสดงกระบวนการทำงานและคนทำงานในอุตสาหกรรมภาพยนตร์อย่างละเอียดทุกขั้นตอน ผ่านอุปกรณ์เครื่องไม้เครื่องมือทั้งอนาล็อกและดิจิทัล รวมทั้งเทคโนโลยี interactive เพื่อให้ผู้ชมได้ปฏิสัมพันธ์กับเนื้อหาข้อมูลภายในนิทรรศการ ที่สำคัญนิทรรศการดังกล่าวเป็นการนำฝันของเชิด ทรงศรี ผู้กำกับภาพยนตร์คนสำคัญฝันจะสร้างภาพยนตร์ “สงครามชีวิต” จากนิยายของศรีบูรพาที่เชิดบูชาเป็นเทพแห่งการประพันธ์ แต่ยังมิได้ทำได้แต่เขียนบทภาพยนตร์ทิ้งไว้ มาทำให้เป็นจริงด้วยการลงมือถ่ายทำตามบท โดยนายสมเกียรติ วิทุรานิช ผู้กำกับร่วมสมัยที่ศรัทธาในสงครามชีวิตและ “ศรีบูรพา” เช่นกัน จึงได้นำกระบวนการถ่ายทำและขั้นตอนผลิตงานทั้งหมดมาสร้างประสบการณ์เรียนรู้ใหม่ในรูปแบบนิทรรศการ เพื่อให้ผู้ชมได้เรียนรู้และเล่นสนุกไปกับงานสร้างภาพยนตร์
ทั้งนี้ นิทรรศการชุดดังกล่าว จัดแสดง ณ ชั้น ๓ อาคารสรรพสาตรศุภกิจ หอภาพยนตร์ (องค์การมหาชน) ศาลายาเปิดให้เข้าชมทุกวันอังคาร - อาทิตย์ (ปิดวันจันทร์) เวลา ๐๙.๓๐ น. - ๑๗.๓๐ น. ไม่มีค่าใช้จ่ายใดๆ  สอบถามข้อมูลเพิ่มเติมได้ที่ เพจเฟซบุ๊ค https://www.facebook.com/ThaiFilmArchivePage หรือโทรศัพท์ ๐๒ ๔๘๒ ๒๐๑๓ - ๑๕

ที่มา : https://www.thaigov.go.th/news/contents/details/88872