รัฐบาลไทย-ข่าวทำเนียบรัฐบาล-พลโท กิตติพงษ์ แจ่มสุวรรณ แม่ทัพภาคที่ 3 สั่งการให้ มณฑลทหารบกที่ 33 แพทย์ใหญ่กองทัพภาคที่ 3 โรงพยาบาลค่ายสมเด็จพระนเรศวรมหาราช โรงพยาบาลค่ายกาวิละ และโรงพยาบาลค่ายพิชัยดาบหัก


วันจันทร์ที่ 7 ตุลาคม 2567
พลโท กิตติพงษ์ แจ่มสุวรรณ แม่ทัพภาคที่ 3 สั่งการให้ มณฑลทหารบกที่ 33 แพทย์ใหญ่กองทัพภาคที่ 3 โรงพยาบาลค่ายสมเด็จพระนเรศวรมหาราช โรงพยาบาลค่ายกาวิละ และโรงพยาบาลค่ายพิชัยดาบหัก
จัดตั้งโรงพยาบาลสนาม กองทัพภาคที่ 3 เพื่อรองรับผู้ป่วยและผู้ประสบภัยจากอุทกภัยในจังหวัดเชียงใหม่ เพื่อเป็นศูนย์กลางในการให้บริการทางการแพทย์อย่างเร่งด่วนในสถานการณ์น้ำท่วมครั้งนี้
ณ ถ. ซุปเปอร์ไฮเวย์ เชียงใหม่-ลำปาง ตำบลหนองป่าครั่ง อำเภอเมืองเชียงใหม่ เชียงใหม่
โดยโรงพยาบาลสนาม กองทัพภาคที่ 3 นำโดย พันเอก สมัย ขำพันธ์ ผู้อำนวยการโรงพยาบาลสนาม กองทัพภาคที่ 3 จะทำหน้าที่ดูแลและรักษาผู้ที่ได้รับผลกระทบจากเหตุอุทกภัย โดยมีทีมแพทย์ พยาบาล และเจ้าหน้าที่สาธารณสุขพร้อมให้บริการตลอด 24 ชั่วโมง โดยมีขีดความสามารถในการดูแลผู้ป่วยในหลายระดับ อาทิ ผู้ป่วยวิกฤตฉุกเฉิน 1 รายต่อวัน ผู้ป่วยอาการปานกลาง 10-20 รายต่อวัน และผู้ป่วยที่มีอาการเล็กน้อยได้ถึง 50 รายต่อวัน นอกจากนี้ โรงพยาบาลยังมีระบบส่งต่อผู้ป่วยทางอากาศยานเพื่อรองรับกรณีที่จำเป็นต้องส่งต่อผู้ป่วยไปยังสถานพยาบาลที่มีความพร้อมสูงกว่า เพื่อรองรับผู้ป่วยในพื้นที่ที่อาจไม่สามารถเข้าถึงโรงพยาบาลทั่วไปได้อย่างทันท่วงที
กองทัพบก บูรณาการ ความร่วมมือกับหน่วยงานต่าง ๆ ในการปฏิบัติการช่วยเหลือผู้ประสบอุทกภัยอย่างเต็มที่ โดยมีการวางแผนและเตรียมการในด้านการอพยพและการจัดหาความช่วยเหลือเพิ่มเติมแก่ผู้ที่ได้รับผลกระทบในพื้นที่อื่น ๆ ต่อไป
#สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/88869