รัฐบาลไทย-ข่าวทำเนียบรัฐบาล-ศปช. เตือน ปชช.เฝ้าระวังน้ำหนุนภาคกลาง 13 – 24 ต.ค. นี้


วันจันทร์ที่ 7 ตุลาคม 2567
07/10/2567
พิมพ์
ศปช. เตือน ปชช.เฝ้าระวังน้ำหนุนภาคกลาง 13 – 24 ต.ค. นี้
ศปช. เตือน ปชช.เฝ้าระวังน้ำหนุนภาคกลาง 13 – 24 ต.ค. นี้ ด้าน จ.เชียงใหม่ ลำพูน เร่งช่วยประชาชนหลังน้ำเหนือไหลเข้าพื้นที่ จิตอาสาลำเลียงอาหารสัตว์พระราชทานดูแลช้างอ่อนแรง
(วันจันทร์ 7 ตุลาคม พ.ศ. 2567) เวลา 18.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้า จังหวัดเชียงราย เปิดเผยว่า สำหรับปริมาณน้ำที่ไหลผ่านสถานี C2 อ.เมืองนครสวรรค์ มีแนวโน้มลดลงต่อเนื่อง ทำให้เขื่อนเจ้าพระยา ยังคงการระบายน้ำท้ายเขื่อนอยู่ที่ปริมาณ 2,200 ลบ.ม./วินาที ซึ่งจะช่วยลดผลกระทบแก่พื้นที่ท้ายน้ำ โดยเฉพาะในช่วงวันที่ 13 - 24 ต.ค. นี้ ยังต้องเฝ้าระวังน้ำทะเลหนุนสูง อาจส่งผลให้ระดับน้ำในแม่น้ำเพิ่มสูงขึ้นด้วย “พื้นที่เสี่ยงน้ำท่วมยังเป็นบริเวณพื้นที่ลุ่มต่ำริมแม่น้ำเจ้าพระยา แม่น้ำท่าจีน และแม่น้ำแม่กลอง ชุมชนนอกแนวคันกั้นน้ำและแนวเขื่อนชั่วคราวบริเวณที่ไม่มีแนวป้องกันน้ำถาวร (แนวฟันหลอ) ขอให้ประชาชนในพื้นที่ เสี่ยงใน จ.สมุทรปราการ กรุงเทพมหานคร นนทบุรี ปทุมธานี สมุทรสาคร นครปฐม และสมุทรสงคราม เฝ้าระวังและติดตามข้อมูลข่าวสารจากหน่วยงานราชการอย่างใกล้ชิด” นายจิรายุ กล่าว
นายจิรายุ กล่าวต่อไปว่า สถานการณ์น้ำท่วมที่จังหวัดเชียงใหม่เริ่มคลี่คลายแล้ว โดยมวลน้ำไหลไปที่ อ.สารภี มีแนวโน้มสูงขึ้นเล็กน้อยและทรงตัว และบางพื้นที่ของ จ.ลำพูน คาดว่าจะมีแนวโน้มสูงขึ้นประมาณ 0.6 – 0.8 ม. สุงสุดที่ 1.2 ม. จากรายงานทราบว่าหน่วยงานที่เกี่ยวข้องได้แจ้งเตือน พร้อมขนย้ายสิ่งของและอพยพกลุ่มเปราะบางอย่างเร่งด่วนแล้ว ขณะเดียวกันจะมีเจ้าหน้าที่กรมชลประทานที่ จ.เชียงใหม่และ จ.ลำพูน ลงพื้นที่วัดระดับความลึกของน้ำในแต่ละจุดทุกวัน เพื่อประเมินสถานการณ์และกำหนดแผนการสูบน้ำออกจากพื้นที่โดยเร็ว สำหรับ จ.ลำพูน ได้จัดตั้งศูนย์บัญชาการฯ ส่วนหน้า จ.ลำพูน และขอให้อาสาสมัครที่จะเดินทางเข้าพื้นที่ติดต่อที่ศูนย์บัญชาการเหตุการณ์ฯ ณ ที่ว่าการ อ.เมืองลำพูน หมายเลข 053 511026 เพื่อให้การช่วยเหลือผู้ประสบภัยทันท่วงทีและไม่เกิดความซ้ำซ้อน
ด้านพื้นที่ จ.เชียงใหม่ วันนี้ (7 ต.ค. 67) พล.อ.ณัฐพล นาคพาณิชย์ รมช.กห. ในฐานะที่ปรึกษา ศปช.ส่วนหน้า จังหวัดเชียงราย ลงพื้นที่ให้กำลังใจเจ้าหน้าที่ผู้ปฏิบัติงานและรับฟังสรุปสถานการณ์ ณ กองบัญชาการเหตุการณ์ จ.เชียงใหม่ โดยมีนายนิรัตน์ พงษ์สิทธิถาวร ผวจ.เชียงใหม่ พล.ต.ธีระ ผดุงสุนทร ผู้บัญชาการมณฑลทหารบกที่ 33 ให้การต้อนรับ โดย รมช.กห. กล่าวชื่นชมเชียงใหม่โมเดล และความร่วมมือทุกภาคส่วนเห็นด้วยกับการตั้ง "ศูนย์บัญชาการร่วม" และขอให้มีการถอดบทเรียนเพื่อบูรณาการแก้ไขปัญหาร่วมกันอย่างเป็นระบบต่อไป จากนั้น รมช.กห. ได้เดินทางต่อไปยังหมู่บ้านหนองแฝก ต.หนองแฝก อ.สารภี จ.เชียงใหม่ เพื่อมอบถุงยังชีพให้กับประชาชนและระดมเจ้าหน้าที่ทหารเข้าช่วยเหลือประชาชนโดยเร็ว
นายจิรายุ กล่าวว่า สำหรับประชาชนที่ต้องการใช้บริการรถไฟสายเหนือ หลังจากน้ำท่วมในพื้นที่ จ.เชียงใหม่เริ่มคลี่คลายแล้ว การรถไฟแห่งประเทศไทย ได้ปรับจุดรับ-ส่งผู้โดยสาร จากเดิมให้บริการรถยนต์ขนถ่ายช่วงจากสถานีนครลำปาง - เชียงใหม่ - นครลำปาง ปรับเป็นกำหนดจุดรับส่งผู้โดยสาร 2 จุด ที่สถานีรถไฟเชียงใหม่และสถานีรถไฟลำพูน ตั้งแต่วันนี้ (7 ต.ค. 67) เป็นต้นไป สอบถามเพิ่มเติมโทร. 08 5033 6733 และ 06 1656 8758 หรือหมายเลขโทรศัพท์ 1690 หรือ เฟซบุ๊กแฟนเพจทีมพีอาร์การรถไฟแห่งประเทศไทย ตลอด 24 ชั่วโมง
ส่วนกรณีที่ช้างจำนวนหลายเชือกได้รับผลกระทบจากอุกทกภัยในพื้นที่ เชียงใหม่ นายจิรายุ กล่าวว่า วันนี้ (7 ต.ค. 67) กำลังพลจิตอาสาพระราชทาน ร.7 พัน.2 ร่วมกับกรมปศุสัตว์ หน่วยงานราชการในพื้นที่ พร้อมด้วยประชาชนจิตอาสา รับหญ้าอาหารสัตว์พระราชทาน รวมทั้งหมด 37,000 กิโลกรัม เพื่อช่วยเหลือช้างและสัตว์ที่ได้รับผลกระทบจากเหตุน้ำป่าไหลหลากท่วมศูนย์บริบาลช้าง Elephant Nature Park อ.แม่แตง จ.เชียงใหม่
ด้าน สถาบันคชบาลแห่งชาติ ระบุว่า ช้างเริ่มกลับเข้าปางได้แล้ว แต่บางส่วนพบปัญหาด้านสุขภาพ เช่น อ่อนแรงเนื่องจากภาวะขาดน้ำและหญ้าสด จึงเร่งช่วยเหลือด้วยการเก็บเกี่ยวหญ้า พร้อมรวบรวมอาหารสดลำเลียงเข้าไปยังพื้นที่ และเร่งส่งทีมสัตวแพทย์เข้าตรวจสุขภาพช้างและถ่ายพยาธิให้จนครบทุกเชือก รวมกว่า 400 เชือก ...

ที่มา : https://www.thaigov.go.th/news/contents/details/88879