รัฐบาลไทย-ข่าวทำเนียบรัฐบาล-มท.1 ให้อธิการบดีสถาบันพระบรมราชชนกเข้าหารือ การขอใช้ประโยชน์ที่ดิน อ.สีคิ้ว จ.นครราชสีมา สำหรับก่อสร้างสถานที่จัดการเรียนการสอนแก่นักศึกษาแพทย์ พยาบาล สาธารณสุข


วันจันทร์ที่ 7 ตุลาคม 2567
07/10/2567
พิมพ์
มท.1 ให้อธิการบดีสถาบันพระบรมราชชนกเข้าหารือ การขอใช้ประโยชน์ที่ดิน อ.สีคิ้ว จ.นครราชสีมา สำหรับก่อสร้างสถานที่จัดการเรียนการสอนแก่นักศึกษาแพทย์ พยาบาล สาธารณสุข
มท.1 ให้อธิการบดีสถาบันพระบรมราชชนกเข้าหารือ การขอใช้ประโยชน์ที่ดิน อ.สีคิ้ว จ.นครราชสีมา สำหรับก่อสร้างสถานที่จัดการเรียนการสอนแก่นักศึกษาแพทย์ พยาบาล สาธารณสุข
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (7 ต.ค. 67) เวลา 15.00 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายอนุทิน ชาญวีรกูล รองนายกรัฐมนตรีและ รมว.มหาดไทย (มท.1) ได้เปิดโอกาสให้ ศาสตราจารย์พิเศษ ดร.นพ.วิชัย เทียนถาวร อธิการบดีสถาบันพระบรมราชชนก กระทรวงสาธารณสุข พร้อมด้วยคณะผู้บริหารสถาบันฯ เข้าพบหารือการขอใช้ที่ดินที่ ต.บัวขาว อ.สีคิ้ว จ.นครราชสีมา เพื่อดำเนินการก่อสร้างสถาบันพระบรมราชชนกเพื่อจัดการเรียนการสอนคณะพยาบาลศาสตร์ คณะสาธารณสุขศาสตร์ และคณะแพทยศาสตร์ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายชัยวัฒน์ ชื่นโกสุม ผู้ว่าราชการจังหวัดนครราชสีมา นางพนิตาวดี ปราชญ์นคร รองอธิบดีกรมที่ดิน นายขวัญชัย อรัญเวช ผู้อำนวยการสำนักจัดการที่ดินของรัฐ ร่วมประชุม
การพบหารือครั้งนี้ สืบเนื่องจากที่สถาบันพระบรมราชชนก ได้ยื่นคำขอใช้ประโยชน์ในที่ดินเพื่อใช้เป็นสถานที่การเรียนการสอนนักศึกษาฯ โดยนายอนุทิน ได้ให้ทางสถาบันฯ จัดทำแผนการใช้ประโยชน์เพื่อสร้างอาคารสำหรับทำการเรียนการสอนที่ชัดเจน พร้อมทั้งมอบหมายให้นายชัยวัฒน์ ชื่นโกสุม ผู้ว่าราชการจังหวัดนครราชสีมา ดำเนินการหารือร่วมกับหน่วยงานที่เกี่ยวข้อง เพื่อให้การใช้ที่ดินเกิดประโยชน์ต่อทางราชการมากที่สุด และดำเนินการตามขั้นตอนที่ถูกต้องตามระเบียบกฎหมาย

ที่มา : https://www.thaigov.go.th/news/contents/details/88876