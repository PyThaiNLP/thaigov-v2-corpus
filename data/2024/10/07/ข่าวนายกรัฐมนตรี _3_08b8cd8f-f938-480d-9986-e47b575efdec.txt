รัฐบาลไทย-ข่าวทำเนียบรัฐบาล-นายกรัฐมนตรี ชี้แจงกรณีดราม่าก้มอ่านไอแพดในเวทีโลก เพราะมีศัพท์เฉพาะ มีความอ่อนไหวระหว่างประเทศ จำเป็นต้องอ่านเพื่อป้องกันความผิดพลาด และให้ถูกต้อง ย้ำต้องเดินหน้าต่อทำให้ดีที่สุด 


วันจันทร์ที่ 7 ตุลาคม 2567
07/10/2567
พิมพ์
นายกรัฐมนตรี ชี้แจงกรณีดราม่าก้มอ่านไอแพดในเวทีโลก เพราะมีศัพท์เฉพาะ มีความอ่อนไหวระหว่างประเทศ จำเป็นต้องอ่านเพื่อป้องกันความผิดพลาด และให้ถูกต้อง ย้ำต้องเดินหน้าต่อทำให้ดีที่สุด
นายกรัฐมนตรี ชี้แจงกรณีดราม่าก้มอ่านไอแพดในเวทีโลก เพราะมีศัพท์เฉพาะ มีความอ่อนไหวระหว่างประเทศ จำเป็นต้องอ่านเพื่อป้องกันความผิดพลาด และให้ถูกต้อง ย้ำต้องเดินหน้าต่อทำให้ดีที่สุด เนื่องจากมีระยะเวลากำหนด
วันนี้  (7 ตุลาคม 2567)  เวลา 10.30 น. ณ ห้องฉัตราบอลรูม ชั้น 2 โรงแรม สยาม เคมปินสกี้ ถนนพระรามที่ 1 เขตปทุมวัน กรุงเทพฯ  นางสาวแพทองธาร ชินวัตร นายกรัฐมนตรีกล่าวถึงการวิพากษ์วิจารณ์กรณีที่นายกรัฐมนตรีก้มอ่านไอแพดในเวทีการประชุม ACD ที่ผ่านมา และมีการโพสต์ลงในสตอรี่อินสตราแกรม ว่า การทำงานของตนเอง กระแสเป็นเรื่องหนึ่ง การทำงานให้สำเร็จถือเป็นเรื่องใหญ่ แต่บางครั้งรู้สึกว่าถูกเข้าใจผิด รู้ข้อมูลไม่ครบ จึงอยากอธิบายว่าเกิดอะไรขึ้น และไม่ได้คิดว่าการโพสต์ลงโซเชียลคือการแขวะให้ทัวร์ลง เพราะทุกคนสามารถตั้งค่าความเป็นส่วนตัวได้อยู่แล้ว จึงอยากอธิบายว่า การด่วนตัดสินคนอื่น ก็ต้องมีข้อมูลในการวิจารณ์ด้วย และคิดว่าการใช้ไอแพด เป็นเรื่องที่ทุกคนใช้กันทั่วโลก หรือใครจะใช้หรือใช้ก็แล้วแต่บุคคล แต่การประชุมหลักสำคัญระหว่างประเทศควรจะใช้ เพื่อให้ได้ข้อมูลครบประเด็นถูกต้อง ส่วนเรื่องกระแสดีจากการทำงานก็ถือเป็นผลพลอยได้ เมื่อกระแสดีทุกคนก็มีกำลังใจ ถ้ากระแสลบก็เสียใจ ซึ่งเป็นเรื่องธรรมดา เมื่อเสียใจแล้วต้องไปต่ออย่างไร จะทำให้นโยบายไปต่ออย่างไร จะอยู่เฉยไม่ได้ เพราะมีเวลาที่จำกัดต้องทำให้ดีที่สุด จึงขอมุ่งเน้นผลักดันเรื่องนี้ต่อไป
นายกรัฐมนตรี ยังกล่าวว่า การปาฐกถาพิเศษ ในงานสัมนาวันนี้ ที่ไม่ได้ใช้ไอแพดมากเหมือนเวทีโลกนั้น เพราะบริบทไม่เหมือนกัน เวลาไปพูดกับต่างประเทศเป็นการพูดภาษาอังกฤษ มีคำศัพท์เฉพาะในเรื่องกฎหมาย หรือมีความอ่อนไหวระหว่างประเทศ ซึ่งตนเองรู้เรื่องนี้ตอนมาเป็นนายกรัฐมนตรี แต่หากเป็นภาษาไทยนั้นรู้อยู่แล้ว แต่ถ้าเป็นเรื่องของกฎหมาย เรื่องความอ่อนไหว ตนเองจะก้มอ่านทั้งประโยค เพื่อไม่ให้เกิดความผิดพลาด แต่ถ้าถามเรื่องการลงทุน ก็พร้อมตอบไม่ได้ก้มอ่าน แต่การประชุมใหญ่สปีชต้องอ่านทั้งหมดให้ที่ประชุมทุกคนรับรู้ตรงกัน

ที่มา : https://www.thaigov.go.th/news/contents/details/88861