รัฐบาลไทย-ข่าวทำเนียบรัฐบาล-มหาดไทยรับลูกรัฐบาล จ่อออกประกาศยกเว้นการยื่นแบบ ตม. 6 ด่านทางบก และ ทางน้ำ 16 ด่าน อีก 6 เดือน อำนวยความสะดวก ลดความแออัดหน้าด่าน หนุนท่องเที่ยวต่อเนื่อง  


วันอังคารที่ 15 ตุลาคม 2567
15/10/2567
พิมพ์
มหาดไทยรับลูกรัฐบาล จ่อออกประกาศยกเว้นการยื่นแบบ ตม. 6 ด่านทางบก และ ทางน้ำ 16 ด่าน อีก 6 เดือน อำนวยความสะดวก ลดความแออัดหน้าด่าน หนุนท่องเที่ยวต่อเนื่อง
มหาดไทยรับลูกรัฐบาล จ่อออกประกาศยกเว้นการยื่นแบบ ตม. 6 ด่านทางบก และ ทางน้ำ 16 ด่าน อีก 6 เดือน อำนวยความสะดวก ลดความแออัดหน้าด่าน หนุนท่องเที่ยวต่อเนื่อง
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ตามที่คณะรัฐมนตรี (ครม.) เมื่อวันที่ 15 ต.ค. 67 ได้เห็นชอบการขยายระยะเวลายกเว้นการยื่นแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร หรือ ตม.6 ณ ด่านทางบกและทางน้ำ ออกไปอีก 6 เดือน จากที่มาตรการเดิมที่เริ่มมาตั้งแต่วันที่ 15 เม.ย. 67 จะได้สิ้นสุดในวันที่ 15 ต.ค. 67 เพื่อสนับสนุนเศรษฐกิจและการท่องเที่ยวให้ขยายตัวได้อย่างต่อเนื่อง
โดยขั้นตอนถัดจากนี้กระทรวงมหาดไทยจะต้องออกประกาศกระทรวง เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษ โดยได้รับยกเว้นการยื่นรายการตามแบบรายการของคนต่างด้าวซึ่งเดินทางเข้ามาในหรือออกไปนอกราชอาณาจักร (ตม.6) (ฉบับที่2) เพื่อบังคับใช้แทนฉบับเดิมที่จะสิ้นผลบังคับในวันที่ 15 ต.ค. 67 ซึ่งขณะนี้กระทรวงมหาดไทยได้ยกร่างประกาศไว้เรียบร้อยแล้ว ตามข้อสั่งการของนายอนุทิน ชาญวีรกูล รองนายกรัฐมนตรีและ รมว.มหาดไทย ที่ได้ให้หน่วยงานของมหาดไทยเตรียมการเพื่อให้การขับเคลื่อนมาตรการต่างๆ ตามนโยบายรัฐบาลเป็นไปอย่างรวดเร็ว
"เมื่อ ครม. เห็นชอบการขยายระยะเวลาการยกเว้นแบบ ตม.6 ณ ด่านทางบกและทางน้ำแล้ว กระทรวงมหาดไทยจะเสนอให้ รมว.มหาดไทย และนายกรัฐมนตรีในฐานะผู้รักษาการตามกฎหมายคนเข้าเมืองลงนามในประกาศกระทรวงฯ  ก่อนประกาศในราชกิจจานุเบกษาและมีผลบังคับต่อไป ซึ่งการยกเว้นแบบ ตม. 6 นี้ จะช่วยให้บริการ ณ ด่านตรวจคนเข้าเมืองเป็นได้อย่างรวดเร็ว ลดความแออัดบริเวณหน้าด่าน นักท่องเที่ยวเดินทางเข้ามามากขึ้นส่งผลให้มีรายได้จากการท่องเที่ยวมากขึ้นและกระตุ้นเศรษฐกิจในภาพรวม" น.ส.ไตรศุลี กล่าว
น.ส.ไตรศุลี กล่าวว่า ประกาศกระทรวงมหาดไทย เรื่อง การอนุญาตให้คนต่างด้าวบางจำพวกเข้ามาอยู่ในราชอาณาจักรเป็นกรณีพิเศษฯ (ฉบับที่ 2) จะมีผลใช้บังคับตั้งแต่วันที่ 16 ต.ค. 67 ถึง 30 เม.ย. 68  รวมระยะเวลา 6 เดือน มีสาระสำคัญเป็นการอนุญาตให้คนต่างด้าวที่เดินทางเข้ามาใน หรือ ออกไปนอกประเทศไทยผ่านช่องทางของด่านตรวจคนเข้าเมือง ณ ด่านทางบก และทางน้ำ รวม 16 ด่าน ได้รับการยกเว้นไม่ต้องยื่นแบบ ตม.6 ดังนี้
ด่านทางบก  8 ด่าน ประกอบด้วย 1)ด่านตรวจคนเข้าเมืองอรัญประเทศ จ.สระแก้ว 2)ด่านตรวจคนเข้าเมืองมุกดาหาร จ.มุกดาหาร เฉพาะช่องทางอนุญาตเส้นทาง คมนาคมทางบกจากพรมแดนถึงที่ตั้งด่านตรวจคนเข้าเมืองมุกดาหาร 3)ด่านตรวจคนเข้าเมืองหนองคาย จ.หนองคาย เฉพาะช่องทางอนุญาตเส้นทาง คมนาคมทางบกจากพรมแดนถึงที่ตั้งด่านตรวจคนเข้าเมืองหนองคาย และช่องทางอนุญาตเส้นทางคมนาคม ทางรถไฟจากพรมแดนถึงบริเวณเขตสถานีรถไฟหนองคาย 4)ด่านตรวจคนเข้าเมืองเชียงแสน จ.เชียงราย เฉพาะช่องทางอนุญาตเส้นทางคมนาคม ทางบกจากพรมแดนถึงที่ตั้งด่านตรวจคนเข้าเมืองเชียงแสน 5)ด่านตรวจคนเมืองปาดังเบซาร์ จ.สงขลา 6)ด่านตรวจคนเข้าเมืองสะเดา จ.สงขลา 7)ด่านตรวจคนเข้าเมืองสุไหงโก-ลก จ.นราธิวาส และ 8)ด่านตรวจคนเข้าเมืองเบตง จ.ยะลา
ด่านทางน้ำ ซึ่งเดินทางมาโดยเรือสำราญและกีฬา(เรือยอร์ช) รวม 8 ด่าน ประกอบด้วย 1)ด่านตรวจคนเข้าเมืองพัทยา จ.ชลบุรี 2) ด่านตรวจคนเข้าเมืองศรีราชา จ.ชลบุรี 3)ด่านตรวจคนเข้าเมืองสีชัง จ.ชลบุรี 4) ด่านตรวจคนเข้าเมืองมาบตาพุด จ.ระยอง 5) ด่านตรวจคนเข้าเมืองภูเก็ต จ.ภูเก็ต 6)ด่านตรวจคนเข้าเมืองกระบี่ จ.กระบี่ 7)ด่านตรวจคนเข้าเมืองสุราษฎร์ธานี จ.สุราษฎร์ธานี และ 8) ด่านตรวจคนเข้าเมืองสมุย จ.สุราษฎร์ธานี เฉพาะช่องทางอนุญาตทำเลจอดเรือบริเวณอ่าวหน้าทอน

ที่มา : https://www.thaigov.go.th/news/contents/details/89116