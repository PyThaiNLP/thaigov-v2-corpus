รัฐบาลไทย-ข่าวทำเนียบรัฐบาล-นายกฯ สั่งทุกภาคส่วน สางปม "ดิไอคอน"   ให้ สคบ. สร้างความรู้ประชาชนกันถูกหลอกธุรกิจขายตรง ส่วน"คลัง" วางมาตรการปิดช่องขบวนแชร์ลูกโซ่ ย้ำ รัฐบาลไม่นิ่งนอนใจ 


วันอังคารที่ 15 ตุลาคม 2567
15/10/2567
พิมพ์
นายกฯ สั่งทุกภาคส่วน สางปม "ดิไอคอน"   ให้ สคบ. สร้างความรู้ประชาชนกันถูกหลอกธุรกิจขายตรง ส่วน"คลัง" วางมาตรการปิดช่องขบวนแชร์ลูกโซ่ ย้ำ รัฐบาลไม่นิ่งนอนใจ
นายกฯ สั่งทุกภาคส่วน สางปม "ดิไอคอน"   ให้ สคบ. สร้างความรู้ประชาชนกันถูกหลอกธุรกิจขายตรง ส่วน"คลัง" วางมาตรการปิดช่องขบวนแชร์ลูกโซ่ ย้ำ รัฐบาลไม่นิ่งนอนใจ "ผบ.ตร." เร่งทำคดี-สอบเจ้ารัฐรับส่วย
วันนี้ (15 ตุลาคม 2567) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.)  ว่า ในที่ประชุมคณะรัฐมนตรีได้มีการหารือกันเรื่องของการขายตรง และสินค้าออนไลน์ที่เป็นข่าวรายวัน ซึ่งได้ให้สำนักงานตำรวจแห่งชาติ จัดให้มีช่องทาง ให้ประชาชนเข้าแจ้งเบาะแสและแจ้งความ ได้อย่างรวดเร็ว เพื่อจะลดความเข้าใจผิดของพี่น้องประชาชน และขอให้สำนักงานคณะกรรมการคุ้มครองผู้บริโภคหรือ สคบ. เร่งกำหนดมาตรการและการบังคับใช้กฎหมาย รวมถึงให้ความรู้กับประชาชน เพราะบางครั้ง คนที่เข้ามาในธุรกิจ ก็ไม่ทราบว่าการขายตรงจะต้องมีอะไรบ้าง ดังนั้น ต้องทำเพื่อป้องกันไม่ให้เกิดปัญหาหลอกลวงเช่นนี้เกิดขึ้น
นอกจากนี้ ยังขอให้กระทรวงสาธารณสุข โดยสำนักงานคณะกรรมการอาหารและยา หรือ อย.เร่งตรวจสอบและบังคับใช้กฎหมาย ไม่ให้มีการนำสินค้าที่ไม่ผ่านการรับรองมาจำหน่ายในระบบของการขายตรงหรือการขายออนไลน์  รวมถึงการขอให้กระทรวงการคลัง เข้าไปตรวจสอบ และกำหนดมาตรการป้องกัน ไม่ให้เกิดการทำธุรกิจลักษณะแชร์ลูกโซ่เกิดขึ้นอีก
ผู้สื่อข่าวถามว่า เรื่องของ The icon ตอนนี้บานปลายไปถึงเจ้าหน้าที่รัฐเรียกรับสินบน และทำให้ธุรกิจเหล่านี้ยังคงอยู่ นายกรัฐมนตรี กล่าวว่า ก่อนหน้านี้ ได้มีโอกาสพูดคุยกับผู้บัญชาการตำรวจแห่งชาติ เรื่องนี้ถือเป็นเรื่องใหญ่ ทางรัฐบาลและสำนักงานตำรวจแห่งชาติ ไม่ได้นิ่งนอนใจ และคิดว่า ต้องมีการสอบสวนต่อ ว่าเป็นใคร อย่างไร และทำอะไรบ้าง ซึ่งทางผู้บัญชาการตำรวจแห่งชาติ ก็จริงจังในเรื่องนี้
ส่วนเรื่องทางคดี หากเข้าข่ายเป็นคดีพิเศษ ทาง DSI ก็จะเข้ามารับเรื่อง ทำงานร่วมกันกับเจ้าหน้าที่ตำรวจ ขณะที่เรื่องการรับส่วย ได้เรียนกับ ผบ.ตร.ไปแล้ว ให้จัดการเรื่องนี้อย่างจริงจัง และไม่อยากให้มีผู้เสียหายเพิ่มเติมอีก
ผู้สื่อข่าวถามถึง "เทวดา สคบ." จะตรวจสอบเรื่องนี้อย่างไร เพราะเป็นส่วนหนึ่งที่ทำให้ธุรกิจเหล่านี้ยังดำรงอยู่ นายกรัฐมนตรี กล่าวว่า  เราไม่อยากให้ธุรกิจเหล่านี้ เป็นการหลอกลวงชาวบ้านเกิดขึ้นอีก เพราะมีผู้ที่ได้รับความเสียหายใหญ่กว่าที่เรานึกไว้เยอะ จึงต้องดำเนินการเรื่องนี้อย่างจริงจัง และตนได้สั่งการไปหมดทุกฝ่ายแล้ว แนะนำผลลัพธ์ที่ได้มาแถลงกับประชาชน จะได้เกิดความสบายใจ ว่า ต่อไปนี้หากจะทำธุรกิจ แบบนี้ แบบนั้น เราจะมีข้อมูลอย่างไรบ้างเพื่อไม่ให้ถูกหลอก
ผู้สื่อข่าวถามว่าเรื่องนี้มีคลิปเสียงหลุดออกมา ว่า มีนักการเมือง เข้าไปเอี่ยวและสามารถวิ่งเต้น ไม่ให้เรื่องเข้ากรรมาธิการได้ นายกรัฐมนตรี กล่าวว่า เรื่องนี้ นายวันมูฮัมหมัดนอร์ มะทา ประธานสภาผู้แทนราษฎร ได้สั่งการให้ตรวจสอบแล้ว

ที่มา : https://www.thaigov.go.th/news/contents/details/89111