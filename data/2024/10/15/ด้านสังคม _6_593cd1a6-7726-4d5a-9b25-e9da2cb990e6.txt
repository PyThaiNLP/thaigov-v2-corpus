รัฐบาลไทย-ข่าวทำเนียบรัฐบาล-“วราวุธ” เผย 21 ต.ค. นี้ พม. เตรียมจัดงาน วันสังคมสงเคราะห์แห่งชาติและวันอาสาสมัครไทย ประจำปี 2567


วันอังคารที่ 15 ตุลาคม 2567
“วราวุธ” เผย 21 ต.ค. นี้ พม. เตรียมจัดงาน วันสังคมสงเคราะห์แห่งชาติและวันอาสาสมัครไทย ประจำปี 2567
“วราวุธ” เผย 21 ต.ค. นี้ พม. เตรียมจัดงาน วันสังคมสงเคราะห์แห่งชาติและวันอาสาสมัครไทย ประจำปี 2567
วันที่ 15 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า มติคณะรัฐมนตรีตั้งแต่วันที่  12 พฤศจิกายน  2528 กำหนดให้วันที่ 21 ตุลาคมของทุกปี ซึ่งเป็นวันคล้ายวันพระราชสมภพสมเด็จพระศรีนครินทราบรมราชชนนี เป็นวันสังคมสงเคราะห์แห่งชาติ เนื่องจากพระองค์ทรงอุทิศกำลังพระวรกายและเวลาเพื่อประโยชน์แก่ประชาชนทุกหมู่เหล่าในทุกพื้นที่ทั่วประเทศ โดยมิได้ทรงเห็นแก่ความเหนื่อยยาก และสมควรนำมาเป็นแบบอย่างในการประพฤติตนและการปฏิบัติงานเพื่อสังคมส่วนรวม ซึ่งในปี 2542 องค์การการศึกษา วิทยาศาสตร์และวัฒนธรรมแห่งสหประชาชาติ (UNESCO) ได้เฉลิมพระเกียรติยกย่องให้ทรงเป็นบุคคลสำคัญของโลก ด้านการศึกษาวิทยาศาสตร์ประยุกต์ : การพัฒนามนุษย์ สังคมและสิ่งแวดล้อม ต่อมามติคณะรัฐมนตรีเมื่อวันที่ 19 ธันวาคม 2543 เห็นชอบให้วันที่ 21 ตุลาคม เป็นวันสังคมสงเคราะห์แห่งชาติ และวันอาสาสมัครไทยด้วย
กระทรวงการพัฒนาสังคมและความมั่นคงของมนุษย์ (พม.) โดยคณะกรรมการส่งเสริมการจัดสวัสดิการสังคมแห่งชาติ ร่วมกับภาคีเครือข่ายทั้งภาครัฐและภาคเอกชน จัดกิจกรรมวันสังคมสงเคราะห์แห่งชาติ และวันอาสาสมัครไทย ทั้งในส่วนกลางและส่วนภูมิภาคอย่างต่อเนื่อง  พร้อมทั้งจัดการประชุมสมัชชาสวัสดิการสังคมแห่งชาติ สำหรับผู้ปฏิบัติงานด้านสวัสดิการสังคม สังคมสงเคราะห์ และการพัฒนาสังคมทั้งภาครัฐและภาคเอกชน ตลอดจนอาสาสมัคร ตั้งแต่ปี 2535 เป็นประจำทุกปี โดยที่ผ่านมาได้รับพระมหากรุณาธิคุณจากพระเจ้าวรวงศ์เธอ พระองค์เจ้าโสมสวลี พระวรราชาทินัดดามาตุ  เสด็จเป็นองค์ประธานพิธีเปิดงานวันสังคมสงเคราะห์แห่งชาติและวันอาสาสมัครไทย และพิธีประกาศเกียรติคุณอาสาสมัครดีเด่น องค์การที่มีกิจกรรมทางสังคมดีเด่นแห่งชาติ
กระทรวง พม. โดยสำนักงานคณะกรรมการส่งเสริมการจัดสวัสดิการสังคมแห่งชาติ กรมพัฒนาสังคมและสวัสดิการ (พส.) กำหนดจัดงานวันสังคมสงเคราะห์แห่งชาติและวันอาสาสมัครไทย ประจำปี 2567 ในวันที่ 21 ตุลาคม 2567 เวลา 08.30-15.30 น. ณ ห้องประชุมวายุภักษ์ แกรนด์ บอลรูม ชั้น 4 อาคารศูนย์ประชุมวายุภักษ์ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ โดยมีวัตถุประสงค์เพื่อเผยแพร่พระเกียรติคุณและพระราชกรณียกิจของสมเด็จพระศรีนครินทราบรมราชชนนี ในงานด้านสวัสดิการสังคม สังคมสงเคราะห์ การพัฒนาสังคม และเพื่อเชิดชูเกียรติและประกาศเกียรติคุณอาสาสมัครดีเด่นและองค์การที่มีกิจกรรมทางสังคมดีเด่น รวมถึงการจัดประชุมสมัชชาสวัสดิการสังคมแห่งชาติครั้งที่ 32 ประจำปี 2567 หัวข้อ "ทิศทางการพัฒนางานอาสาสมัครไทย เพื่อการบรรลุเป้าหมายการพัฒนาที่ยังยืน" เพื่อกำหนดทิศทางและนโยบายการส่งเสริมงานสวัสดิการสังคมในประเด็นงานอาสาสมัครแบบมีส่วนร่วมของผู้ปฏิบัติงานด้านสวัสดิการสังคม สังคมสงเคราะห์ และการพัฒนาสังคม
งานในวันดังกล่าวจะมีผู้เข้าร่วมงานกว่า 600 คน ประกอบด้วย ผู้เข้ารับโล่ประกาศเกียรติคุณ คณะอนุกรรมการคัดเลือกอาสาสมัครและองค์การที่มีกิจกรรมทางสังคมดีเด่น ผู้แทนส่วนราชการ องค์การสวัสดิการสังคม องค์กรเอกชน ผู้แทนองค์กรที่มีการปฏิบัติงานกับอาสาสมัคร เจ้าหน้าที่สำนักงานพัฒนาสังคมและความมั่นคงของมนุษย์จังหวัด และภายในงานจะมีการจัดกิจกรรมสำคัญต่างๆได้แก่ การจัดประชุมสมัชชาสวัสดิการสังคมแห่งชาติ ครั้งที่ 32 ประจำปี 2567 หัวข้อ “ทิศทางการพัฒนางานอาสาสมัครไทย เพื่อการบรรลุเป้าหมายการพัฒนาที่ยั่งยืน” , การจัดพิธีมอบโล่ประกาศเกียรติคุณอาสาสมัครดีเด่น 250 คน และองค์การที่มีกิจกรรมทางสังคมดีเด่น 25 องค์กร
นอกจากนี้ ยังมีการจัดนิทรรศการ 3 โซน ประกอบด้วย โซนที่ 1 เทิดพระเกียรติสมเด็จพระศรีนครินทราบรมราชชนนี โซนที่ 2 อาสาสมัครสมัครดีเด่นและองค์การที่มีกิจกรรมทางสังคมดีเด่นปี 2567 และโซนที่ 3 นิทรรศการภารกิจและผลงานของหน่วยงานภาคีเครือข่าย
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #21ตุลาคม #วันสังคมสงเคราะห์แห่งชาติ #วันอาสาสมัครไทย #สมเด็จย่า #สมเด็จพระศรีนครินทราบรมราชชนนี

ที่มา : https://www.thaigov.go.th/news/contents/details/89122