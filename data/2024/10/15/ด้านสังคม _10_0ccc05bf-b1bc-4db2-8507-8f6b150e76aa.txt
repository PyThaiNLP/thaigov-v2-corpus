รัฐบาลไทย-ข่าวทำเนียบรัฐบาล-รองนายกฯ ประเสริฐ หารือ Seagate Technology ส่งเสริมความร่วมมือด้านดิจิทัล


วันอังคารที่ 15 ตุลาคม 2567
รองนายกฯ ประเสริฐ หารือ Seagate Technology ส่งเสริมความร่วมมือด้านดิจิทัล
รองนายกฯ ประเสริฐ หารือ Seagate Technology ส่งเสริมความร่วมมือด้านดิจิทัล
วันที่ 15 ตุลาคม 2567 นายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดีอี ให้การต้อนรับ ผู้แทนจาก บริษัท ซีเกท เทคโนโลยี (ประเทศไทย) จำกัด นำโดย Mr. Cash McCracken ตำแหน่ง Vice President of Global Government Affairs บริษัท Seagate Technology และคณะ ในโอกาสการเข้าพบหารือเพื่อนำเสนอการดำเนินงานของบริษัทฯ ในประเทศไทย รวมถึงประเด็นความร่วมมือกับประเทศไทย โดยมี นายฉัตริน จันทร์หอม รองเลขาธิการนายกรัฐมนตรีฝ่ายการเมือง นายพรรณธนู วรรณกางซ้าย ที่ปรึกษารัฐมนตรีว่าการกระทรวงดีอี นายอัฐฐเสฏฐ จุลเสฏฐพานิช
เลขานุการรัฐมนตรีว่าการกระทรวงดีอี และผู้ที่เกี่ยวข้องเข้าร่วมหารือ ณ ห้องรับรอง 1 ตึกบัญชาการ 1 ทำเนียบรัฐบาล
ในการหารือดังกล่าว บริษัทฯ ได้เน้นย้ำเกี่ยวกับแผนการดำเนินงานและการลงทุนในด้าน Semiconductor, Data Center และ AI ในประเทศไทย รวมถึงการสนับสนุนนโยบาย “Cloud First Policy” โดยใช้เทคโนโลยีและนวัตกรรม Storage Solution เพื่อพัฒนาการจัดเก็บข้อมูลและสนับสนุนการจัดตั้ง Data Center ในประเทศไทย รวมถึงแสดงความสนใจที่จะร่วมมือด้านการส่งเสริมและพัฒนาทักษะด้านดิจิทัลให้กับหน่วยงานไทยและสถาบันการศึกษา โดยเฉพาะเทคโนโลยีอุบัติใหม่ ได้แก่  AI และ Cloud
โอกาสนี้ รองนายกฯ ประเสริฐ ได้แลกเปลี่ยนข้อมูลเกี่ยวกับนโยบายและการดำเนินงานที่สำคัญของรัฐบาลและกระทรวงดีอี อาทิ นโยบาย Cloud First Policy การสนับสนุนการลงทุน Data Center การผลักดันอุตสาหกรรม Semiconductor การพัฒนาด้าน AI รวมถึงจุดแข็งในด้านพลังงานสะอาดของไทยสำหรับรองรับการจัดตั้ง Data Center เพื่อพัฒนาสู่การเป็น Data Hub ของไทยในภูมิภาค โดยรัฐบาลเชิญชวนให้บริษัทฯ เข้ามาลงทุนในไทยในด้านต่างๆ และยินดีที่จะส่งเสริมความร่วมมือระหว่างกันในอนาคตต่อไป

ที่มา : https://www.thaigov.go.th/news/contents/details/89133