รัฐบาลไทย-ข่าวทำเนียบรัฐบาล-จุฬาราชมนตรี พร้อมด้วยเลขาธิการคณะกรรมการกลางอิสลามแห่งประเทศไทย และไอแบงก์ลงพื้นที่เชียงราย มอบเงินช่วยเหลือผู้ประสบอุทกภัย หลังน้ำลด


วันอังคารที่ 15 ตุลาคม 2567
15/10/2567
พิมพ์
จุฬาราชมนตรี พร้อมด้วยเลขาธิการคณะกรรมการกลางอิสลามแห่งประเทศไทย และไอแบงก์ลงพื้นที่เชียงราย มอบเงินช่วยเหลือผู้ประสบอุทกภัย หลังน้ำลด
จุฬาราชมนตรี พร้อมด้วยเลขาธิการคณะกรรมการกลางอิสลามแห่งประเทศไทย คณะกรรมการกลางสลามแห่งประเทศไทย ผู้ช่วย กก.ผจก.ไอแบงก์ ร่วมมอบเงินช่วยผู้ประสบภัยน้ำท่วมในพื้นที่ อ.เมืองเชียงราย จำนวน 144 ราย ณ มัสยิดดารุลอามาน อ.เมือง จ.เชียงราย
เมื่อวันที่ 12 ตุลาคม 2567 เวลา 10.30 น.​นายอรุณ บุญชม จุฬาราชมนตรี พร้อมด้วย พลตำรวจตรีสุรินทร์ ปาลาเร่ เลขาธิการคณะกรรมการกลางอิสลามแห่งประเทศไทย คณะกรรมการกลางสลามแห่งประเทศไทย และ​ นายธีระ​ ยีโกบ​ ผู้ช่วยกรรมการ​ผู้จัดการธนาคารอิสลามแห่งประเทศไทย ร่วมมอบเงินช่วยผู้ประสบภัยน้ำท่วมในพื้นที่อำเภอเมืองเชียงราย จำนวน 144 ราย ณ มัสยิดดารุลอามาน อำเภอเมืองเชียงราย จังหวัดเชียงราย โดยมี นางอทิตาธร วันไชยธนวงศ์ นายกองค์การบริหารส่วนจังหวัดเชียงราย นายพิสันต์ จันทร์ศิลป์ วัฒนธรรมจังหวัดเชียงราย พร้อมด้วยประชาชนชาวเชียงรายให้การต้อนรับ
และในวันเดียวกัน เวลา 13.00 น.​ จุฬาราชมนตรี พร้อมด้วย เลขาธิการกรรมการกลางอิสลามแห่งประเทศไทย พร้อมคณะ และ ​ ผู้ช่วยกรรมการผู้จัดการ​ ธนาคาร​อิสลาม​แห่ง​ประเทศไทย​ เดินทางต่อไปยัง มัสยิดอันนูร อ.แม่สาย เพื่อมอบเงินช่วยผู้ประสบภัยน้ำท่วมในพื้นที่อำเภอแม่สาย รวมกว่า 400 ราย โดยมีนายดำรงค์ศักดิ์ ยอดทองดี รองผู้ว่าราชการจังหวัดเชียงราย กล่าวต้อนรับ นอกจากนี้ยังมี  นายพิสันต์ จันทร์ศิลป์ วัฒนธรรมจังหวัดเชียงราย นายชัยยนต์ ศรีสมุทร นายกเทศมนตรีตำบลแม่สาย พร้อมด้วยประชาชนในพื้นที่ให้การต้อนรับ
นายอรุณ บุญชม จุฬาราชมนตรี ได้กล่าวว่า นับตั้งแต่วันแรกที่จังหวัดเชียงรายประสบอุทกภัย ทางคณะกรรมการกลางอิสลามแห่งประเทศไทยก็ไม่ได้นิ่งนอนใจ ได้ออกประกาศร่วมบริจาคเงินเพื่อนำมามอบให้กับพี่น้องชาวเชียงรายที่ประสบภัย โดยไม่ได้คำนึงถึงความแตกต่างแต่อย่างใด ประเทศไทยเราอยู่ร่วมกันทั้ง 5 ศาสนาโดยไร้ซึ่งความขัดแย้งกัน โดยเฉพาะอย่างยิ่งเรามีพระมหากษัตริย์ที่ทรงเป็นอัครศาสนูปถัมภก ให้การดูแลทุกศาสนาและให้ความอนุเคราะห์โดยเท่าเทียมกัน บ้านเมืองของเราจึงอยู่ร่วมกันได้อย่างสงบสุข และเมื่อพี่น้องที่อาศัยอยู่ภาคใดก็ตามที่พบกับความเดือดร้อน กรรมการกลางอิสลามแห่งประเทศไทย ก็พร้อมที่จะช่วยเหลือพี่น้องที่ได้รับความเดือดร้อนตามความสามารถที่มีอยู่ของเรา สำหรับเหตุน้ำท่วมที่จังหวัดเชียงรายในครั้งนี้ ยังได้นำพาดินโคลนมากับน้ำด้วย ซึ่งขณะนี้ทั้งภาครัฐและภาคเอกชนต่างเข้ามาให้การช่วยเหลือพี่น้องชาวเชียงรายด้วยความเต็มใจและความเสียสละ เพื่อให้ชาวเชียงรายได้กลับมาใช้ชีวิตตามปกติได้อีกครั้ง
ด้านพลตำรวจตรี สุรินทร์ ปาลาเร่​ เลขาธิการคณะกรรมการ​กลางอิสลามแห่ง​ประเทศไทย​ กล่าวว่า คณะกรรมการ​กลางอิสลามแห่ง​ประเทศไทย​ได้มาช่วยเหลือผู้ประสบภัยน้ำท่วมจังหวัดเชียงราย ทั้งใน อ.เมือง และ อ.แม่สาย ซึ่งเป็นอำเภอที่ได้รับผลกระทบมากที่สุด โดยในช่วงเช้าได้มอบเงินช่วยเหลือในพื้นที่ อ.เมืองเชียงราย จำนวน 144 ครัวเรือน ช่วยเหลือครัวเรือนละ 5,000 บาท ส่วนที่​ อ.แม่สาย​ ได้ช่วยเหลือ ประมาณ 400 ครัวเรือน ครัวเรือนละ 5,000 บาทเช่นกัน ซึ่งเป็นเงินที่ได้มาจากการบริจาค  จากคณะกรรมการกลางอิสลามแห่งประเทศไทย สภาเครือข่ายช่วยเหลือด้านมนุษยธรรม​ สำนักจุฬาราช​มนตรี​ ธนาคาร​อิสลาม​แห่ง​ประเทศไทย​ และจากภาคส่วนต่างๆ รวมเป็นยอดเงินรวม​ 4,000,000 บาท
เลขาธิการคณะกรรมการ​กลางอิสลามแห่ง​ประเทศไทย​ กล่าวต่ออีกว่า ตามความเชื่อของศาสนาอิสลาม การเกิดเหตุอุทกภัยน้ำท่วมในครั้งนี้เป็นเรื่องที่พระจ้าทดสอบ ขอให้พวกเราอดทน​ และหลังจากนี้พระเจ้าจะตอบแทนความดีของพวกเราทุก ๆ คน ทั้งผู้ที่ประสบภัยและผู้ที่ร่วมบริจาคด้วย

ที่มา : https://www.thaigov.go.th/news/contents/details/89081