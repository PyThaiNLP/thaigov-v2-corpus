รัฐบาลไทย-ข่าวทำเนียบรัฐบาล-คณะผู้บริหาร บริษัท ซีเกท เทคโนโลยีเข้าพบรองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม


วันอังคารที่ 15 ตุลาคม 2567
15/10/2567
พิมพ์
คณะผู้บริหาร บริษัท ซีเกท เทคโนโลยีเข้าพบรองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม
คณะผู้บริหาร บริษัท ซีเกท เทคโนโลยีเข้าพบรองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม
วันนี้ (15 ตุลาคม 2567) เวลา 13.00 น. ณ ห้องรับรอง 1 คณะผู้บริหาร บริษัท ซีเกท เทคโนโลยี (ประเทศไทย) จำกัด เข้าพบหารือกับนายประเสริฐ จันทรรวงทอง รองนายกรัฐมนตรี และรัฐมนตรีว่าการกระทรวงดิจิทัลเพื่อเศรษฐกิจและสังคม พร้อมด้วยศาสตราจารย์พิเศษวิศิษฎ์ วิศิษฎ์สรอรรถ ปลัดกระทรวงดิจิทัลเพื่อเศรษฐกิจและสังคม นายพรรณธนู วรรณกางซ้าย ที่ปรึกษารัฐมนตรีว่าการกระทรวงดิจิทัลเพื่อเศรษฐกิจและสังคม สรุปสาระสำคัญของการหารือ ดังนี้
รองนายกฯ กล่าวยินดีที่ได้พบ และขอบคุณบริษัทฯ ที่ได้ลงทุนในประเทศไทยมาเป็นระยะเวลายาวนาน โดย นายกรัฐมนตรีให้ความสำคัญ และมีนโยบายในการสร้างสภาพแวดล้อมที่เอื้อต่อการลงทุนและเกิดนวัตกรรมดิจิทัล อาทิ นโยบาย Cloud First Policy การใช้ระบบคลาวด์เป็นหลัก ซึ่งอยู่ระหว่างการดำเนินการนโยบาย รวมถึงการส่งเสริมการลงทุน Data center ให้เกิดขึ้นภายในประเทศ และเชิญนักลงทุนต่างประเทศให้เข้ามาลงทุนในประเทศไทย นอกจากนี้ในด้านเซมิคอนดักเตอร์ และ AI ที่ทางบริษัทฯ มีการพัฒนา และเป็นสิ่งที่ประเทศไทยสนใจและให้ความสำคัญ และในขณะนี้ได้มีการจัดตั้งคณะกรรมการด้านระเบียบ มาตรฐาน และกฎหมายที่เกี่ยวข้อง เพื่อรับมือกับความท้าทายในอนาคต โอกาสนี้ รองนายกฯ ย้ำถึงการเดินหน้าดำเนินนโยบายต่างๆ ของรัฐบาล พร้อมร่วมมือกับบริษัทฯ และเชิญชวนให้เข้ามาลงทุนในไทยในด้านต่างๆ โดยรัฐบาลยินดีที่จะแลกเปลี่ยน และร่วมมือกันในอนาคต
ซีเกท กล่าวขอบคุณรองนายกฯ ที่ให้เกียรติเข้าพบหารือเกี่ยวกับการลงทุนในไทย ยินดีที่ได้มาเป็นส่วนหนึ่งในการขับเคลื่อนเทคโนโลยีในประเทศไทย โดยที่ผ่านมาทางซีเกทประสบกับความท้าทายทางการผลิตด้านเซมิคอนดักเตอร์ โดยเห็นว่า รัฐบาลไทยมีความมุ่งมั่นและเป็นโอกาสที่ดีทางเศรษฐกิจ จึงพร้อมให้การสนับสนุน ซึ่งนอกจากในด้านการผลิตแล้ว ทางบริษัทฯ เล็งเห็นว่า การพัฒนาทรัพยากรมนุษย์และบุคลากรทางดิจิทัลเป็นหนึ่งในภารกิจสำคัญ นอกจากนี้ บริษัทของซีเกทในไทยได้นำเทคโนโลยีเฉพาะทางที่ทันสมัยนำเข้ามาปรับใช้กับธุรกิจเป็นเวลาปีกว่าแล้ว เนื่องจากรัฐบาลไทยได้ให้ความสำคัญกับนโยบาย Go Cloud First และการลงทุนด้าน Data center ซึ่งซีเกท พร้อมสนับสนุน และให้คำแนะนำเพิ่มเติมให้กับทางรัฐบาล

ที่มา : https://www.thaigov.go.th/news/contents/details/89128