รัฐบาลไทย-ข่าวทำเนียบรัฐบาล-พม. จัดประชุมเยาวชนเอเชียแปซิฟิก "APYDF 2024" มุ่งสร้างเมืองที่ยั่งยืนและระบบอาหารที่มีความยืดหยุ่น


วันอังคารที่ 15 ตุลาคม 2567
พม. จัดประชุมเยาวชนเอเชียแปซิฟิก "APYDF 2024" มุ่งสร้างเมืองที่ยั่งยืนและระบบอาหารที่มีความยืดหยุ่น
พม. จัดประชุมเยาวชนเอเชียแปซิฟิก "APYDF 2024" มุ่งสร้างเมืองที่ยั่งยืนและระบบอาหารที่มีความยืดหยุ่น
วันที่ 15 ตุลาคม 2567 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) เป็นประธานในพิธีเปิด “การประชุมการพัฒนาเยาวชนในภูมิภาคเอเชียแปซิฟิก (The Asia – Pacific Youth Development Forum (APYDF) 2024” ภายใต้หัวข้อ “การสร้างเมืองที่ยั่งยืนและระบบอาหารที่มีความยืดหยุ่น (Youth Innovation in Green Transition: Building Sustainable Cities and Resilient Food Systems) ซึ่งจัดขึ้นระหว่างวันที่ 15 – 16 ตุลาคม 2567 ณ ศูนย์การประชุมสหประชาชาติ กรุงเทพฯ เพื่อเป็นเวทีให้เยาวชนในภูมิภาคเอเชียแปซิฟิกนำเสนอวิสัยทัศน์ ข้อเสนอ และทางออกในการส่งเสริมโอกาสการจ้างงานรายการประกอบธุรกิจสีเขียวเพื่อสิ่งแวดล้อมที่ยั่งยืนและอนาคตที่ปลอดภัยต่อสภาพภูมิอากาศ โดยมี นางอภิญญา ชมภูมาศ อธิบดีกรมกิจการเด็กและเยาวชน พร้อมคณะผู้บริหารกระทรวง พม. คุณหู ไป๋จิง รองประธานสหพันธ์เยาวชนแห่งชาติจีน พร้อมคณะผู้บริหารสหพันธ์เยาวชนแห่งชาติจีน เข้าร่วมงาน
นางจตุพร กล่าวว่า กระทรวงการพัฒนาสังคมและความมั่นคงของมนุษย์ (พม.) มีความมุ่งมั่นในการสนับสนุนความเสมอภาคในสังคมและการพัฒนาที่ยั่งยืน โดยมุ่งเน้นบทบาทสำคัญของเยาวชนในการเปลี่ยนผ่านสีเขียวในวันนี้ ซึ่งเรากำลังเผชิญกับช่วงเวลาที่สำคัญ เนื่องจากผลกระทบจากการเปลี่ยนแปลงสภาพภูมิอากาศที่เพิ่มขึ้น อย่างไรก็ตาม เยาวชนของเราไม่เพียงแต่เป็นผู้สืบทอดโลก แต่ยังเป็นผู้สร้างสรรค์ ซึ่งความคิดสร้างสรรค์และการสนับสนุนของเยาวชนเป็นสิ่งสำคัญในการขับเคลื่อนการเปลี่ยนแปลง ไม่ว่าจะเป็น 1) การสร้างเมืองที่ยั่งยืน คือ เมื่อพื้นที่เมืองขยายตัว การบูรณาการความยั่งยืนจึงเป็นเรื่องสำคัญโครงการที่นำโดยเยาวชน ตั้งแต่การออกแบบที่ประหยัดพลังงานไปจนถึงเทคโนโลยีอัจฉริยะ นับเป็นกุญแจสำคัญในกระบวนการนี้ โดยรัฐบาลของเรามุ่งมั่นที่จะส่งเสริมการสนับสนุนผ่านนโยบาย แต่เราต้องการความคิดสร้างสรรค์และความเป็นผู้นำของเยาวชน 2) การสร้างระบบอาหารที่มีความยืดหยุ่น คือ ความมั่นคงทางด้านอาหารเป็นสิ่งสำคัญสำหรับเสถียรภาพทางสังคม ระบบอาหารในปัจจุบันต้องเผชิญกับความท้าทายเป็นอย่างมาก และต้องการทางออกที่สร้างสรรค์ โดยโครงการที่ขับเคลื่อนของเยาวชน เช่น เกษตรในเมืองที่สามารถเปลี่ยนแปลงการจัดการอาหารได้ ซึ่งเรามุ่งมั่นที่จะส่งเสริมให้ทุนและการฝึกอบรมแก่ผู้นำเยาวชน
นายจตุพร กล่าวต่อไปว่า  3) การเสริมสร้างพลังให้เยาวชนลงมือทำ คือ การเสริมสร้างหมายถึงการจัดหาเครื่องมือสำหรับการสร้าง โดยกระทรวง พม.  มุ่งเน้นไปที่การสร้างพื้นที่ที่ให้เยาวชนผู้สร้างสรรค์สามารถเติบโตได้ ซึ่งต้องขอสนับสนุนให้ใช้ประโยชน์จากทรัพยากรที่มีอยู่และมีส่วนร่วมกับชุมชน และ 4) การลงมือทำ คือ การเปลี่ยนแปลงและการสร้างพลัง ซึ่งต้องขอความร่วมมือทุกคน ดังนี้ 1. สร้างสรรค์และร่วมมือ : ทำงานร่วมกันเพื่อหาทางออก 2. สนับสนุนและเป็นผู้นำ : ใช้เสียงของคุณเพื่อความยั่งยืน และ 3. มีส่วนร่วมและเสริมสร้างพลัง : สนับสนุนชุมชนของทุกคน ทั้งนี้ ด้วยพลังและความคิดสร้างสรรค์ เราสามารถสร้างโลกที่ยั่งยืนและเป็นธรรมสำหรับทุกคน
นางจตุพร กล่าวเพิ่มเติมว่า การประชุมการพัฒนาเยาวชนในภูมิภาคเอเชียแปซิฟิก (The Asia – Pacific Youth Development Forum (APYDF) 2024 เป็นเวทีแลกเปลี่ยนเรียนรู้สำหรับนวัตกรและผู้ประกอบการเยาวชนจากแผนปฏิบัติการด้านการพัฒนาเยาวชนระดับโลกและการท้าทายด้านความมั่นคงทางอาหาร ตัวแทนเยาวชนจากโครงการอื่นๆที่นำโดยสหประชาชาติและพันธมิตร เจ้าหน้าที่จากกระทรวง พม. กระทรวงเยาวชน และหน่วยงานรัฐอื่นๆ จากประเทศในภูมิภาคเอเชียแปซิฟิก  และตัวแทนจากมหาวิทยาลัยพันธมิตร และหน่วยงานของสหประชาชาติและหน่วยงานพัฒนาอื่นๆรวมทั้งสื่อมวลชน รวม 80 คน จาก 24 ประเทศ โดยมีวัตถุประสงค์สำคัญเพื่อเพิ่มความตระหนักรู้ในหมู่เยาวชนและองค์กรภาคประชาสังคมที่นําโดยเยาวชนในภูมิภาคเอเชียแปซิฟิกเกี่ยวกับกลยุทธ์การเปลี่ยนผ่านสีเขียว รวมถึงการศึกษาและฝึกอบรมเยาวชนให้เข้าใจและนําไปใช้แนวทางปฏิบัติที่ยั่งยืน  และสร้างศักยภาพให้กับเยาวชนและองค์กรภาคประชาสังคมที่นําโดยเยาวชนผ่านความรู้ ทักษะ และบทเรียนที่ได้เรียนรู้ในการส่งเสริมการพัฒนาเชิงเขียวและกลยุทธ์การเปลี่ยนผ่านสีเขียว นอกจากนี้ ต้องเสริมสร้างนวัตกรรมของเยาวชน ทักษะด้านสีเขียว การจ้างงานสีเขียว และระบบนิเวศของผู้ประกอบการ โดยการส่งเสริมการแลกเปลี่ยนความรู้ระหว่างประเทศและการแบ่งปันแนวทางปฏิบัติที่ดีที่สุดในการมีส่วนร่วมของเยาวชนในการเปลี่ยนผ่านสีเขียว
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ไทย #สหประชาชาติ #APYDF #2024 #การประชุมการพัฒนาเยาวชนในภูมิภาคเอเชียแปซิฟิก #เอเชีย #แปซิฟิก #เยาวชน

ที่มา : https://www.thaigov.go.th/news/contents/details/89127