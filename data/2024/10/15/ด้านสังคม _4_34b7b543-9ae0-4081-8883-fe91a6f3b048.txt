รัฐบาลไทย-ข่าวทำเนียบรัฐบาล-"วราวุธ" ชี้ พม. ตั้งเป้า ปีงบฯ 68 พัฒนาที่อยู่อาศัยราคาถูก ช่วยผู้มีรายได้น้อย - ซ่อมแซมบ้านคนพิการ-ผู้สูงอายุ


วันอังคารที่ 15 ตุลาคม 2567
"วราวุธ" ชี้ พม. ตั้งเป้า ปีงบฯ 68 พัฒนาที่อยู่อาศัยราคาถูก ช่วยผู้มีรายได้น้อย - ซ่อมแซมบ้านคนพิการ-ผู้สูงอายุ
"วราวุธ" ชี้ พม. ตั้งเป้า ปีงบฯ 68 พัฒนาที่อยู่อาศัยราคาถูก ช่วยผู้มีรายได้น้อย - ซ่อมแซมบ้านคนพิการ-ผู้สูงอายุ
วันที่ 15 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนประชุม ครม. ว่า ผู้มีรายได้น้อย นับเป็นกลุ่มเป้าหมายหนึ่งที่กระทรวงการพัฒนาสังคมและความมั่นคงของมนุษย์ (พม.) ให้ความสำคัญในการพัฒนาคุณภาพชีวิตที่ดีและมั่นคง โดยเฉพาะที่อยู่อาศัย ซึ่ง สถาบันพัฒนาองค์กรชุมชน (องค์การมหาชน) หรือ พอช. มีแนวทางการแก้ไขปัญหาสำหรับผู้มีรายได้น้อย โดยมุ่งเน้นให้ชุมชนเป็นแกนหลักในการพัฒนา และประสานการทำงานร่วมกับองค์กรปกครองส่วนท้องถิ่นและภาคีเครือข่ายที่เกี่ยวข้องในพื้นที่ ภายใต้แผนพัฒนาที่อยู่อาศัยผู้มีรายได้น้อยในเมืองและชนบท อาทิ โครงการบ้านมั่นคง โครงการบ้านพอเพียง และโครงการสวัสดิการที่อยู่อาศัยราคาถูก เพื่อช่วยเหลือครัวเรือนที่อยู่ในชุมชนแออัด ชุมชนบุกรุกไม่มีกรรมสิทธิ์ในที่อยู่อาศัยทั้งในพื้นที่เมืองและชนบท รวมถึงกลุ่มคนไร้บ้าน กลุ่มแรงงานรายวัน หรือกลุ่มที่เพิ่งเข้าเมืองมาหางานทำ ที่เข้าไม่ถึงแหล่งที่พักอาศัยในเมือง ทั้งนี้ ในปีงบประมาณ 2568 กระทรวง พม. ได้รับการจัดสรรงบประมาณจากรัฐบาล ให้ดำเนินการ พัฒนาที่อยู่อาศัยสำหรับผู้มีรายได้น้อยในเมืองและชนบท จำนวน 20,920 หลังคาเรือน (ทั้งที่จากการสำรวจมีความต้องการถึง 82,695 หลังคาเรือน) อย่างไรก็ตามที่ผ่านมา ตั้งแต่ปี 2560-2567 ได้ดำเนินการแล้วทั้งสิ้น 199,386  หลังคาเรือน อาทิ โครงการบ้านมั่นคง โครงการบ้านพอเพียง โครงการบ้านมั่นคงชุมชนริมคลองเปรมประชากรและคลองลาดพร้าว และโครงการพัฒนาที่อยู่อาศัยผู้มีรายได้น้อยในชุมชนที่ได้รับผลกระทบจากการพัฒนาระบบราง
สำหรับ "โครงการสวัสดิการที่อยู่อาศัยราคาถูก" เป็นหนึ่งในโครงการของ พอช. ที่ดำเนินการภายใต้แนวคิดการออกแบบที่ครอบคลุมทุกมิติ คือ การพัฒนาคุณภาพชีวิตของกลุ่มเป้าหมาย ด้วยหลักปรัชญาเศรษฐกิจพอเพียง พร้อมทั้งสร้างรายได้และอาชีพเสริมให้แก่ผู้เช่า ได้แก่ กลุ่มแรงงานรายวัน คนพิการที่ช่วยเหลือตนเองได้ ผู้สูงอายุ ผู้ที่กำลังหางานทำ และนักศึกษาจบใหม่ เพื่อเป็นการช่วยเหลือและแบ่งเบาภาระค่าใช้จ่าย โดยมีเป้าหมาย 100 หลังคาเรือน ภายในปีงบประมาณ 2568 ซึ่งปัจจุบัน มีการนำร่องใน 2 พื้นที่ ได้แก่ 1) อาคารสวัสดิการที่อยู่อาศัยเพื่อสวัสดิการคนจน เลียบวารี 79 เขตหนองจอก กรุงเทพมหานคร บนพื้นที่ 2 ไร่ มีห้องพัก จำนวน 14 ห้อง มีห้องน้ำส่วนตัว แบ่งออกเป็นขนาดห้อง 16 ตร.ม. ค่าเช่าเดือนละ 1,500 บาท และขนาดห้อง 6 ตร.ม. ค่าเช่าเดือนละ 1,200 บาท โดยภายในบริเวณที่พักจัดให้มีห้องประชุมและพื้นที่สีเขียว สำหรับเป็นพื้นที่กลางของทุกคนได้ใช้ประโยชน์ร่วมกัน และพักผ่อนหย่อนใจ ขณะนี้ อยู่ระหว่างการพิจารณาผู้เข้าพักอาศัย และ 2) ศูนย์คนไร้บ้าน บ้านพูนสุข จังหวัดปทุมธานี ดำเนินการร่วมกับมูลนิธิพัฒนาที่อยู่อาศัย สมาคมคนไร้บ้าน โดยออกแบบห้องพักให้สอดคล้องกับลักษณะของคนไร้บ้าน ในพื้นที่ 99 ตร.ม. มีห้องพัก  จำนวน 5 ห้อง ขนาด 11 ตร.ม. ห้องน้ำรวมแยกชาย-หญิง ค่าเช่าเดือนละ 1,800 บาท ขณะนี้ มีผู้เข้าพักอาศัยครบแล้ว
นอกจากนี้ ในปีงบประมาณ 2568 กระทรวง พม. ได้ขับเคลื่อนโครงการพัฒนาที่อยู่อาศัยสำหรับประชาชนกลุ่มเป้าหมายที่เป็นเปราะบาง ได้แก่ 1) โครงการปรับสภาพแวดล้อมและสิ่งอำนวยความสะดวกของผู้สูงอายุให้เหมาะสมและปลอดภัย โดยกรมกิจการผู้สูงอายุ มีเป้าหมาย 13,000 หลังคาเรือน และ 2) โครงการปรับสภาพแวดล้อมที่อยู่อาศัยสำหรับคนพิการ โดยกรมส่งเสริมและพัฒนาคุณภาพชีวิตคนพิการ มีเป้าหมาย 7,061 หลังคาเรือน อีกทั้งการเคหะแห่งชาติ กระทรวง พม. ยังได้ดำเนินโครงการพัฒนาที่อยู่อาศัยสำหรับประชาชนทุกกลุ่มเป้าหมาย ทั้งประเภทขายและเช่า โดยในปีงบประมาณ 2568 มีเป้าหมาย 2,719 หลังคาเรือน และโครงการฟื้นฟูเมืองชุมชนดินแดง โดยมีเป้าหมาย ปี 2568-2570 รวม 1,247 หลังคาเรือน แบ่งเป็นโครงการฟื้นฟูเมืองชุมชนดินแดง อาคาร A1 จำนวน 635 หน่วย และอาคาร D2 จำนวน 612 หน่วย
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #พอช #คนไร้บ้าน #ผู้มีรายได้น้อย #คนจน #บ้านมั่นคง #บ้านพอเพียง #คนพิการ #ผู้สูงอายุ

ที่มา : https://www.thaigov.go.th/news/contents/details/89118