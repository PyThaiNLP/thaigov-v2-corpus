รัฐบาลไทย-ข่าวทำเนียบรัฐบาล-กรมการขนส่งทางบก ยกระดับความปลอดภัยระบบการจองคิวผ่านแอปพลิเคชัน DLT Smart Queue และเว็บไซต์ ต้องยืนยันตัวตนผ่านแอปพลิเคชัน ThaID ก่อนเข้าระบบจองคิว เริ่ม 1 พ.ย. 67 เป็นต้นไป 


วันอังคารที่ 15 ตุลาคม 2567
กรมการขนส่งทางบก ยกระดับความปลอดภัยระบบการจองคิวผ่านแอปพลิเคชัน DLT Smart Queue และเว็บไซต์ ต้องยืนยันตัวตนผ่านแอปพลิเคชัน ThaID ก่อนเข้าระบบจองคิว เริ่ม 1 พ.ย. 67 เป็นต้นไป
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) ได้พัฒนาระบบจองคิวล่วงหน้าผ่านแอปพลิเคชัน DLT Smart Queue และเว็บไซต์ https://gecc.dlt.go.th/ เพื่ออำนวยความสะดวกประชาชนที่ต้องการเข้ารับบริการด้านใบอนุญาตขับรถ และบริการด้านทะเบียนรถ ซึ่งระบบช่วยให้ประชาชนได้รับบริการที่รวดเร็ว รวมถึงวางแผนการเดินทางเข้ารับบริการ    ณ สำนักงานขนส่งได้สะดวกมากขึ้น โดย ขบ. ได้ยกระดับความปลอดภัยสำหรับการใช้บริการแอปฯ และเว็บไซต์ดังกล่าว โดยใช้การยืนยันตัวตนผ่านแอปฯ ThaID ก่อนเข้าระบบจองคิวในแอปฯ DLT Smart Queue และเว็บไซต์ https://gecc.dlt.go.th/ เพื่อเป็นการพิสูจน์และยืนยันตัวบุคคลตามมาตรฐานของพระราชบัญญัติคุ้มครองข้อมูลส่วนบุคคล พ.ศ. 2562 หรือ PDPA (Personal Data Protection Act) และป้องกันการแอบอ้างเพื่อเข้ารับบริการและการดำเนินการอื่น ๆ ซึ่งอาจก่อให้เกิดความเสียหายกับข้อมูลส่วนบุคคลหรือสูญเสียทรัพย์สินได้
สำหรับการยืนยันตัวตนสามารถดาวน์โหลดแอปฯ ThaID ผ่านระบบ iOS หรือ Android เพื่อลงทะเบียนระบบการพิสูจน์และยืนยันตัวตนทางระบบดิจิทัล DOPA-Digital ของกรมการปกครองกระทรวงมหาดไทย สามารถดำเนินการลงทะเบียนด้วยตนเอง โดยการถ่ายภาพบัตรประจำตัวประชาชนและภาพใบหน้าผ่านแอปฯ ThaID ในโทรศัพท์มือถือของตนเอง (ดูขั้นตอนการลงทะเบียนยืนยันตัวตนอย่างละเอียดได้ที่ https://www.bora.dopa.go.th/app-thaid/) โดยจะเริ่มให้มีการยืนยันตัวตนก่อนจองคิวในวันที่ 1 พฤศจิกายน 2567 เป็นต้นไป ทั้งนี้ การจองคิวผ่านแอปฯ DLT Smart Queue และเว็บไซต์ https://gecc.dlt.go.th/ ที่ต้องยืนยันตัวตนผ่านแอปฯ ThaID มีขั้นตอน ดังนี้
1. เข้าแอปฯ DLT Smart Queue หรือเว็บไซต์ https://gecc.dlt.go.th/
2. กรณีเป็นคนไทยให้เลือกเมนูเข้าระบบด้วย ThaID หลังจากนั้นระบบจะเข้าสู่หน้ายืนยันตัวตน ให้ทำการยืนยันตัวตนโดยสแกน QR Code ผ่านแอปฯ ThaID กรณีเป็นชาวต่างชาติให้เลือกเมนูสำหรับชาวต่างชาติและลงทะเบียนเข้าใช้ตามปกติ
3. ทำการเลือกธุรกรรมที่ต้องการจองคิว พร้อมเลือกวัน เวลา และสำนักงานขนส่งที่สะดวกในการเข้ารับบริการ
4. เมื่อทำการจองคิวสำเร็จระบบจะโชว์ข้อมูลการจองคิว เช่น ชื่อผู้จอง เลขบัตรประจำตัวประชาชน ประเภทการจองวัน เวลา สำนักงานขนส่งที่จองคิว และใบจองคิวรูปในแบบ QR Code
ขบ. ขอเตือนระวังสูญเสียเงิน สูญเสียเอกสารสำคัญ มิจฉาชีพหลอกขโมยข้อมูลส่วนบุคคลของผู้อื่นไปใช้ในทางมิชอบ หรือใช้ในการกระทำความผิดเกี่ยวกับอาชญากรรมในลักษณะหลอกลวงหรือโจรกรรมข้อมูลส่วนบุคคล (Identity Theft) ไปใช้หาประโยชน์ในทางมิชอบ

ที่มา : https://www.thaigov.go.th/news/contents/details/89124