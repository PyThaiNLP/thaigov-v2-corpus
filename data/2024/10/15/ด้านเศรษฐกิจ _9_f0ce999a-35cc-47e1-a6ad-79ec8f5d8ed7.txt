รัฐบาลไทย-ข่าวทำเนียบรัฐบาล-บขส. เผยยอดเดินทางช่วงวันหยุดยาว “วันนวมินทรมหาราช” (11 - 14 ตุลาคม 2567) กว่า 393,999 คน ใช้รถโดยสาร 26,655 เที่ยววิ่ง ให้บริการเพียงพอ ไม่มีผู้โดยสารตกค้าง 


วันอังคารที่ 15 ตุลาคม 2567
บขส. เผยยอดเดินทางช่วงวันหยุดยาว “วันนวมินทรมหาราช” (11 - 14 ตุลาคม 2567) กว่า 393,999 คน ใช้รถโดยสาร 26,655 เที่ยววิ่ง ให้บริการเพียงพอ ไม่มีผู้โดยสารตกค้าง
...
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยข้อมูลการเดินทางช่วงวันหยุดยาว “วันนวมินทรมหาราช” ระหว่างวันที่ 11 - 14 ตุลาคม 2567 รวม 4 วัน มีผู้โดยสารเดินทางทั้งเที่ยวไปและกลับ รวม 393,999 คน ใช้รถโดยสาร (รถ บขส. รถร่วม รถตู้) รวม 26,655 เที่ยววิ่ง วันที่ 11 ตุลาคม 2567 ประชาชนมีการเดินทางมากที่สุด ทั้งเที่ยวไปและกลับ 103,243 คน ใช้รถโดยสารกว่า 6,583 เที่ยววิ่ง เนื่องจากเป็นวันทำงานวันสุดท้ายก่อนจะหยุดยาวต่อเนื่อง ทำให้ประชาชนเดินทางกลับภูมิลำเนาและท่องเที่ยวจำนวนมาก สำหรับการเดินทางช่วงวันหยุดยาวดังกล่าว บขส. ได้จัดรถโดยสารอำนวยความสะดวกผู้โดยสารเป็นไปด้วยความเรียบร้อย เพียงพอ และไม่มีผู้โดยสารตกค้าง
นอกจากนี้ สถานีเดินรถทั่วประเทศได้ดำเนินการตรวจเช็กสภาพความพร้อมของรถโดยสาร บขส. รถร่วมบริการ และพนักงานขับรถ เพื่ออำนวยความสะดวกและคุมเข้มความปลอดภัยให้ประชาชนในการเดินทางช่วงวันหยุดยาวและในวันธรรมดาอย่างต่อเนื่อง ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม โดยได้ตรวจสภาพรถโดยสาร อุปกรณ์ส่วนควบ และอุปกรณ์ความปลอดภัยภายในรถโดยสาร เช่น ยางรถ เข็มขัดนิรภัย ถังดับเพลิง ค้อนทุบกระจก และทางออกประตูฉุกเฉิน ให้อยู่ในสภาพพร้อมใช้งาน รวมทั้งตรวจความพร้อมของพนักงานขับรถก่อนออกให้บริการ ต้องได้มาตรฐานตาม Checklist กรมการขนส่งทางบก เพื่อสร้างความมั่นใจให้ประชาชนในการเดินทางด้วยระบบขนส่งสาธารณะ

ที่มา : https://www.thaigov.go.th/news/contents/details/89120