รัฐบาลไทย-ข่าวทำเนียบรัฐบาล-นายกฯ “แพทองธาร” รับมอบสิ่งของอุปโภคบริโภค – เงินบริจาค จากองค์กรและภาคเอกชน เพื่อช่วยเหลือผู้ประสบภัยน้ำท่วม 


วันอังคารที่ 15 ตุลาคม 2567
15/10/2567
พิมพ์
นายกฯ “แพทองธาร” รับมอบสิ่งของอุปโภคบริโภค – เงินบริจาค จากองค์กรและภาคเอกชน เพื่อช่วยเหลือผู้ประสบภัยน้ำท่วม
นายกฯ “แพทองธาร” รับมอบสิ่งของอุปโภคบริโภค – เงินบริจาค จากองค์กรและภาคเอกชน เพื่อช่วยเหลือผู้ประสบภัยน้ำท่วม
วันนี้ (15 ต.ค. 67)  เวลา 09.30 น.  ณ ห้องสีม่วง ตึกไทยคู่ฟ้า ทำเนียบรัฐบาล นางสาวแพทองธาร ชินวัตร นายกรัฐมนตรี เป็นประธานรับมอบสิ่งของบริจาคเพื่อช่วยเหลือผู้ประสบภัยน้ำท่วม จากองค์กรและภาคเอกชน   โดยมีนายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายชูศักดิ์ ศิรินิล รัฐมนตรีประจำสำนักนายกรัฐมนตรี นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมการปกครอง เข้าร่วม ซึ่งการบริจาคครั้งนี้เป็นการบริจาคผ่านกองทุนเงินช่วยเหลือผู้ประสบสาธารณภัย สำนักนายกรัฐมนตรี เมื่อทำพิธีรับมอบแล้ว นายกรัฐมนตรีได้มอบสิ่งของให้กรมป้องกันและบรรเทาสาธารณภัยนำไปให้แก่ผู้ประสบภัยต่อไป
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นายกรัฐมนตรีรับมอบสิ่งของ เพื่อนำไปช่วยเหลือผู้ประสบอุทกภัย พร้อมกล่าวขอบคุณหน่วยงาน และองค์กรภาคเอกชนที่ให้ความร่วมมือกับภาครัฐในการช่วยเหลือพี่น้องประชาชนที่ประสบภัยน้ำท่วม
สำหรับหน่วยงานและองค์กรภาคเอกชนที่บริจาคสิ่งของ-เงินบริจาค ช่วยเหลือผู้ประสบภัยน้ำท่วม เป็นการบริจาคผ่านกองทุนเงินช่วยเหลือผู้ประสบสาธารณภัย สำนักนายกรัฐมนตรี ประกอบด้วย
1. นายณรงค์ศักดิ์ พุทธพรมงคล ประธานกรรมการหอการค้าไทย-จีน และรองประธานกรรมการฯ มอบเงินช่วยเหลือผู้ประสบภัย จำนวน  5,000,000 บาท
2. นางสาวพรธีรา เชี่ยวเชิงงาน ผู้อำนวยการฝ่ายรัฐกิจสัมพันธ์และสื่อสารองค์กร   บริษัท หัวเว่ย เทคโนโลยี่ (ประเทศไทย) จำกัด  มอบเงินช่วยเหลือผู้ประสบภัย จำนวน  1,000,000
3. นายทศพร บุณยพิพัฒน์ กรรมการผู้จัดการใหญ่ บริษัท พีทีที โกลบอล เคมิคอล จำกัด (มหาชน) และบริษัทในเครือ มอบที่นอนขนาด 3 ฟุต จำนวน 500 ชุด มูลค่า 1,300,000 บาท
4.นายวสุ สกุลอนันต์ บริษัท น้ำปลาพิไชย จำกัด (สำนักงานใหญ่) มอบผลิตภัณฑ์น้ำปลาหอยนางรม จำนวน 4,000 ขวด มูลค่า 400,000 บาท
และ 5.นายภูปชัย มโนนันทร์  ประธานกรรมการมูลนิธิมิตรภาพไทย – จีน และผู้บริหาร มอบเงินช่วยเหลือผู้ประสบภัย จำนวน  2,000,000 บาท ปืนฉีดน้ำแรงดันสูง 150 ชุด มูลค่า 500,000 บาท กระดาษเปียกอนามัย 30,000 ห่อ  มูลค่า 500,000 บาท  ไฟโซล่าเซล 1,300 ชุด มูลค่า 900,000 บาท  ชุดไม้ทำความสะอาด 150 ชุด มูลค่า 100,000 บาท
“สำหรับผู้ที่สนใจร่วมบริจาคสมทบกองทุนเงินช่วยเหลือผู้ประสบสาธารณภัย สำนักนายกรัฐมนตรี เพื่อช่วยเหลือพี่น้องประชาชนที่ได้รับผลกระทบจากภัยพิบัติ โดยสามารถบริจาคได้ที่ “กองทุนเงินช่วยเหลือผู้ประสบสาธารณภัย สำนักนายกรัฐมนตรี” ธนาคารกรุงไทย จำกัด (มหาชน) สาขาทำเนียบรัฐบาล เลขที่บัญชี 067 - 0 - 06895 - 0 ทุกการบริจาคมีคุณค่าและจะถูกนำไปใช้เพื่อบรรเทาความเดือดร้อนของผู้ประสบภัยอย่างมีประสิทธิภาพและโปร่งใส” นายจิรายุ กล่าว

ที่มา : https://www.thaigov.go.th/news/contents/details/89089