รัฐบาลไทย-ข่าวทำเนียบรัฐบาล-มท.4 เร่งเดินหน้าจัดการโคลนถล่มบ้าน ปชช.ชาวเชียงราย มั่นใจเสร็จทันตามกรอบสิ้นเดือนนี้ พร้อมประสานบูรณาการทำงานร่วมกับทุกภาคส่วน


วันจันทร์ที่ 14 ตุลาคม 2567
14/10/2567
พิมพ์
มท.4 เร่งเดินหน้าจัดการโคลนถล่มบ้าน ปชช.ชาวเชียงราย มั่นใจเสร็จทันตามกรอบสิ้นเดือนนี้ พร้อมประสานบูรณาการทำงานร่วมกับทุกภาคส่วน
มท.4 เร่งเดินหน้าจัดการโคลนถล่มบ้าน ปชช.ชาวเชียงราย มั่นใจเสร็จทันตามกรอบสิ้นเดือนนี้ พร้อมประสานบูรณาการทำงานร่วมกับทุกภาคส่วน
วันนี้ (14 ต.ค. 67) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช.) ส่วนหน้า จังหวัดเชียงราย กล่าวว่า สถานการณ์การฟื้นฟูพื้นที่น้ำท่วมและโคลนถล่ม ในอำเภอเมืองจังหวัดเชียงรายขณะนี้ สามารถกู้คืนพื้นที่บ้านเรือนประชาชนและถนนได้ 80% แล้ว ที่เหลือยังมีโคลนในท่อระบายน้ำและยังอยู่ระหว่างการดูดโคลนออกอย่างต่อเนื่อง ส่วนสถานการณ์โคลนตามบ้านเรือนประชาชน อำเภอแม่สาย มีความคืบหน้าในภาพรวม 65% ส่วนที่ชุมชนถ้ำผาจมและที่ตลาดสายลมจอย ระบบน้ำและไฟฟ้าบางส่วนอยู่ระหว่างการเคลียร์พื้นที่ถนนประมาณ 20% จะสามารถใช้ได้ทั้งหมด จึงต้องเร่งจัดการดูดโคลนออกจากพื้นที่ต่อ ซึ่งได้ประสานความร่วมมือหลายภาคส่วน เพื่อดึงทรัพยากรของแต่ละหน่วยงานมาร่วมกันฟื้นฟูพื้นที่อย่างเต็มศักยภาพและรวดเร็ว ดังนี้
1. ประสานความร่วมมือไปยังกระทรวงเกษตรและสหกรณ์ โดยนายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ ขอความร่วมมือรถดูดโคลนเพิ่มอีก 3 คัน จากเดิมที่กระทรวงเกษตรฯ ส่งรถดูดโคลนมาประจำการในพื้นที่ 2 คัน โดยทำงานร่วมกับรถดูดโคลนจากหน่วยงานราชการอื่นๆ และมูลนิธิต่างๆ อย่างเต็มที่
2.  ขอความร่วมมือ กทม. โดยนายชัชชาติ สิทธิพันธุ์ ผู้ว่าราชการกรุงเทพมหานคร ขอให้รถดูดโคลน 4 คัน และรถน้ำ 4 คัน ที่ทาง กทม. ส่งมาช่วยเหลือก่อนหน้านี้ จากกำหนดการเดิม จะกลับในวันที่ 12 ตุลาคม ให้อยู่ในพื้นที่ต่อ พร้อมจัดหาคนขับรถเพิ่มเติม
3. ประสานกระทรวงอุตสาหกรรม โดยนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม นำอุปกรณ์การติดตั้งระบบน้ำในบ้านเรือน ที่มีผู้ประกอบการมาบริจาคก่อนหน้านี้ มาสร้างบ้านน็อกดาวน์ให้ประชาชนที่ถูกกระแสน้ำท่วมบ้านเรือนเสียหายทั้งหลัง โดยกรมราชทัณฑ์ เป็นเจ้าภาพในการก่อสร้าง โดยจะตรวจความเรียบร้อยของบ้านน็อกดาวน์ 15 ตุลาคมนี้
4. กระทรวงมหาดไทยได้สับเปลี่ยนอาสาสมัคร (อส.) จำนวน 1,500 คน จาก 37 จังหวัดทั่วประเทศ ให้ทุกคนได้กลับบ้านและเปลี่ยนผลัดเวรหมุนเวียนกันไป เนื่องจาก อส.บางจังหวัดต้องดูแลบ้านของตนเอง และที่ผ่านมาทำงานทุกวัน
นางสาวธีรรัตน์ กล่าวว่า จากการติดตามสถานการณ์หน้างานและการหารือกับส่วนราชการ ทุกฝ่ายมั่นใจว่า จะสามารถล้างโคลนเพื่อให้พี่น้องประชาชนกลับมาอยู่บ้านได้ตามปกติ ภายในวันที่ 21 ตุลาคม 2567 ตามแผน Quick win ที่วางไว้ (ต้องแล้วเสร็จภายใน 21 วัน) และบางจุดจะเป็นไปตามกรอบที่จะแล้วเสร็จภายในวันที่ 31 ตุลาคมนี้ ซึ่งตนจะลงพื้นที่ในช่วงสัปดาห์หน้าเพื่อติดตามความคืบหน้าต่อไป
"ในฐานะประธาน ศปช.ส่วนหน้า อยากให้การจัดการโคลนสำเร็จ เป็นไปตามกรอบ ยิ่งเสร็จเร็วยิ่งดี พี่น้องประชาชนชาวเชียงรายจะได้กลับมาใช้ชีวิตได้ตามปกติ ขอขอบคุณทุกกระทรวง กรม จังหวัด องค์กรปกครองส่วนท้องถิ่น เจ้าหน้าที่ทุกท่าน ที่ได้เสียสละ ทุ่มเท มุ่งมั่น พร้อมใจกันบูรณาการการทำงาน เพราะเรามีจุดมุ่งหมายเดียวกัน คือ บรรเทาความเดือดร้อนพี่น้องประชาชน ขอขอบคุณความร่วมมือทุกท่านจากใจจริงค่ะ" นางสาวธีรรัตน์ กล่าว

ที่มา : https://www.thaigov.go.th/news/contents/details/89079