รัฐบาลไทย-ข่าวทำเนียบรัฐบาล-"อนุทิน" พร้อมผู้บริหาร มท. ร่วมประชุมบอร์ด คอส. มอบ ปภ. เร่งกำหนดหลักเกณฑ์ประเมินความเสียหาย และบูรณาการวางแนวทางป้องกันและแก้ไขอุทกภัยระยะยาว


วันอังคารที่ 15 ตุลาคม 2567
15/10/2567
พิมพ์
"อนุทิน" พร้อมผู้บริหาร มท. ร่วมประชุมบอร์ด คอส. มอบ ปภ. เร่งกำหนดหลักเกณฑ์ประเมินความเสียหาย และบูรณาการวางแนวทางป้องกันและแก้ไขอุทกภัยระยะยาว
"อนุทิน" พร้อมผู้บริหาร มท. ร่วมประชุมบอร์ด คอส. มอบ ปภ. เร่งกำหนดหลักเกณฑ์ประเมินความเสียหาย และบูรณาการวางแนวทางป้องกันและแก้ไขอุทกภัยระยะยาว
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (15 ต.ค. 67) เวลา 14.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย ร่วมประชุมคณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) ครั้งที่ 2/2567 ซึ่ง น.ส.แพทองธาร ชินวัตร นายกรัฐมนตรี เป็นประธาน โดยมี น.ส.ธีรรัตน์ สำเร็จวานิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายเชษฐา โมสิกรัตน์ รองปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย (ปภ.) และผู้แทนหน่วยงานที่เกี่ยวข้อง ร่วมประชุม ณ ตึกภักดีบดินทร์ ทำเนียบรัฐบาล
ทั้งนี้ นายกรัฐมนตรีได้มีข้อสั่งการให้ทุกกระทรวงที่เกี่ยวข้องเร่งสำรวจกฎหมาย รวมไปถึงระเบียบต่าง ๆ ที่เป็นอุปสรรคในการให้ความช่วยเหลือพี่น้องประชาชน ส่วนใดที่รัฐมนตรีของแต่ละกระทรวงสามารถลงนามได้ ให้เร่งดำเนินการโดยเร็วที่สุด เพื่อเป็นเปิดช่องทางความช่วยเหลือชั่วคราวให้กับผู้ประสบภัยพิบัติ
น.ส.ไตรศุลี กล่าวว่า สำหรับการช่วยเหลือที่อยู่ในการดูแลของกระทรวงมหาดไทยขณะนี้ ประกอบด้วยการจ่ายเงินช่วยเหลือผู้ประสบอุทกภัยในฤดูฝน ปี 2567 ใน 57 จังหวัด ที่ ครม. อนุมัติให้ช่วยเหลือครัวเรือนละ 9,000 บาท ขณะนี้กรมป้องกันและบรรเทาสาธารณภัย (ปภ.) ทยอยรวบรวมข้อมูลและจ่ายเงิน และการช่วยเหลือค่าล้างดินโคลนในที่อยู่อาศัยหลังละ 10,000 บาท ซึ่งใช้เงินทดรองราชการของจังหวัด ซึ่งนายอนุทินได้มอบหมายให้กรมป้องกันและบรรเทาสาธารณภัย (ปภ.) และจังหวัดพื้นที่ภัยพิบัติ เร่งสำรวจความเสียหายเพื่อจ่ายเงินช่วยเหลือแก่พี่น้องประชาชนโดยเร็วต่อไป
นอกจากนี้ รมว.มหาดไทย ได้มอบหมาย ปภ. ร่วมกับทุกภาคส่วนบูรณาการเพื่อวางแผนแม่บทในการรับมือ ปัญหาอุทกภัย วาตภัยและดินถล่ม ระยะยาว เพื่อเป็นการช่วยเหลือพี่น้องประชาชนและเตรียมการในการป้องกันแก้ไขปัญหาที่เกิดขึ้นอย่างยั่งยืนตามนโนบายรัฐบาลและข้อสั่งการของรองนายกรัฐมนตรี ต่อไป

ที่มา : https://www.thaigov.go.th/news/contents/details/89134