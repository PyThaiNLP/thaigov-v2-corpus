รัฐบาลไทย-ข่าวทำเนียบรัฐบาล-นายกฯ “แพทองธาร” มอบหมายหน่วยงานที่เกี่ยวข้องหามาตรการป้องกันการทำธุรกิจแชร์ลูกโซ่ สั่งการบังคับใช้กกฎหมายอย่างเคร่งครัดต่อผู้กระทำความผิด


วันอังคารที่ 15 ตุลาคม 2567
15/10/2567
พิมพ์
นายกฯ “แพทองธาร” มอบหมายหน่วยงานที่เกี่ยวข้องหามาตรการป้องกันการทำธุรกิจแชร์ลูกโซ่ สั่งการบังคับใช้กกฎหมายอย่างเคร่งครัดต่อผู้กระทำความผิด
นายกฯ “แพทองธาร” มอบหมายหน่วยงานที่เกี่ยวข้องหามาตรการป้องกันการทำธุรกิจแชร์ลูกโซ่ สั่งการบังคับใช้กกฎหมายอย่างเคร่งครัดต่อผู้กระทำความผิด
วันนี้ (15 ตุลาคม 2567) เวลา 11.30 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี กล่าวภายหลังการประชุมคณะรัฐมนตรี (ครม.) ถึงกรณีที่เป็นข่าวอยู่ในตอนนี้  เรื่องของการขายตรงและสินค้าออนไลน์ ว่าเรื่องดังกล่าวได้มีข้อสั่งการให้ทางสำนักงานตำรวจแห่งชาติ  จัดให้มีช่องทางที่ประชาชนจะสามารถเข้าแจ้งความได้อย่างรวดเร็วมากยิ่งขึ้น ซึ่งจะเป็นการลดจำนวนที่ประชาชนที่เข้าใจผิด และให้ทางด้านสำนักงานคณะกรรมการการคุ้มครองผู้บริโภคเร่งกำหนดมาตรการการบังคับใช้กฎหมาย รวมถึงให้ความรู้กับประชาชน เนื่องด้วยมีประชาชนเข้ามาทำธุรกิจ ยังไม่ทราบว่าการขายตรงมีการดำเนินการอย่างไร  ซึ่งอาจจะทำให้เกิดปัญหาต่อไป
นายกรัฐมนตรีกล่าวว่า รัฐบาลต้องการที่จะป้องกันเพื่อไม่ให้เกิดการหลอกลวงเช่นนี้เกิดขึ้นอีก และให้ทางด้านกระทรวงสาธารณสุขโดยสำนักงานสำนักงานคณะกรรมการอาหารและยา เร่งตรวจสอบและบังคับใช้กฎหมายเพื่อป้องกันไม่ให้มีการนำสินค้าที่ไม่ผ่านการรับรอง มาจำหน่ายในระบบของการขายตรงหรือว่าการขายออนไลน์ ทั้งนี้ ให้ทางด้านกระทรวงการคลังได้เข้าตรวจสอบรวมทั้งกำหนดมาตรการเพื่อป้องกันไม่ให้เกิดการทำธุรกิจในลักษณะของการแชร์ลูกโซ่ขึ้นอีก

ที่มา : https://www.thaigov.go.th/news/contents/details/89107