รัฐบาลไทย-ข่าวทำเนียบรัฐบาล-ดีอี เตือน อย่าเชื่อ-แชร์ โฆษณาปลอม “ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.” หวั่นสูญเงิน-ข้อมูลส่วนบุคคล 


วันอาทิตย์ที่ 13 ตุลาคม 2567
ดีอี เตือน อย่าเชื่อ-แชร์ โฆษณาปลอม “ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.” หวั่นสูญเงิน-ข้อมูลส่วนบุคคล
ดีอี เตือน อย่าเชื่อ-แชร์ โฆษณาปลอม “ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.” หวั่นสูญเงิน-ข้อมูลส่วนบุคคล
กระทรวงดิจิทัลเพื่อเศรษฐกิจและสังคม (ดีอี) ตรวจพบข่าวปลอมตรวจพบข่าวปลอมที่เกี่ยวข้องกับอาชญากรรมออนไลน์รายสัปดาห์ที่ประชาชนให้ความสนใจสูงสุด อันดับที่ 1 เรื่อง “ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.” รองลงมาคือเรื่อง “กระทรวงการต่างประเทศ ร่วมกับ ปปง. เปิดลงทะเบียนขอรับเงินคืนผ่านเพจเฟซบุ๊ก Thai Police CYBER” โดยขอให้ประชาชนอย่าหลงเชื่อข่าวปลอม เลือกเชื่อ เลือกแชร์ ข้อมูลที่เป็นประโยชน์ หวั่นสร้างความสับสน เข้าใจผิด และส่งผลกระทบต่อประชาชนในสังคมเป็นวงกว้าง
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 4 - 10 ตุลาคม 2567 พบข้อความที่เข้ามาทั้งหมด 841,161 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 367ข้อความ
สำหรับช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 355 ข้อความ ตามมาด้วยการแจ้งเบาะแสผ่าน Line Official จำนวน 11 ข้อความ และช่องทาง Facebook จำนวน 1 ข้อความรวมเรื่องที่ต้องดำเนินการตรวจสอบทั้งหมด 190 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 72 เรื่อง โดยในจำนวนนี้มีข่าวปลอมที่เกี่ยวข้องกับอาชญากรรมออนไลน์ที่ประชาชนให้ความสนใจมากที่สุด จำนวน 10 อันดับ ได้แก่
อันดับที่ 1 : เรื่อง ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.
อันดับที่ 2 : เรื่อง กระทรวงการต่างประเทศ ร่วมกับ ปปง. เปิดลงทะเบียนขอรับเงินคืนผ่านเพจเฟซบุ๊ก Thai Police CYBER
อันดับที่ 3 : เรื่อง เรื่อง SET เปิดให้เรียนลงทุนฟรีกับคุณโจ ลูกอิสาน-เซียนหุ้นรุ่นเก๋า เพียงเพิ่ม Line รับหุ้นคุณภาพวันละ 1-3 ตัว
อันดับที่ 4 : เรื่อง ลงทุนกับ บริษัทฮั่วเซ่งเฮง โกลด์ ฟิวเจอร์ส จำกัด ร่วมกับ ก.ล.ต. กำไร 12-30% ผ่านเพจ ฮั่วเซ่งเฮง HSHsocial Co., Ltd.
อันดับที่ 5 : เรื่อง กรมการจัดหางานเปิดช่องทางรับสมัครงานหลายตำแหน่ง ผ่านบัญชี lanyxd51
อันดับที่ 6 : เรื่อง ตลาดหลักทรัพย์ฯ เปิดคอร์สสอนเทรดอย่างยั่งยืน ต่อยอดความคิดด้านการเงิน
อันดับที่ 7 : เรื่อง กรมการขนส่งทางบกเปิดเพจเฟซบุ๊ก Real Hassana Muhd
อันดับที่ 8 : เรื่อง เปิดโอกาสให้เข้าเทรดหุ้นทองคำไทย เริ่มต้น 1,000 บาท ปันผล 390 บาท กำกับดูแลโดยสำนักงาน ก.ล.ต.
อันดับที่ 9 : เรื่อง ผู้แนะนำการลงทุนที่ได้รับการรับรองจาก ก.ล.ต. ชักชวนลงทุนผ่านไลน์โค้ชเกรซ ธัญญ์รวี
อันดับที่ 10 : เรื่อง ตลาดหลักทรัพย์แห่งประเทศไทยเปิดเว็บไซต์ใหม่
“เมื่อพิจารณาจากข่าวปลอมที่ประชาชนสนใจมากที่สุด จาก 10 อันดับข้างต้น พบว่าส่วนใหญ่เป็นข่าวที่เกี่ยวข้องกับการลงทุนในหุ้น และสินทรัพย์ต่างๆ โดยอ้างว่ามีหน่วยงานที่มีความน่าเชื่อถืออย่าง สำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) รับรอง จึงทำให้ประชาชนเกิดความหลงเชื่อ โดยข่าวปลอมอันดับ 1 เรื่อง “ซีพี ออลล์ เปิดให้จองหุ้น ผลตอบแทน 10-30% ปันผลกำไรต่อวัน รับรองโดย ก.ล.ต.” ซึ่งตรวจสอบแล้วพบว่าเป็นข้อมูลเท็จ” นายเวทางค์ กล่าว
กระทรวงดีอี ได้ประสานงานร่วมกับ ก.ล.ต. ตรวจสอบพบว่า โฆษณาการลงทุนดังกล่าวเป็น “ข้อมูลเท็จ” สร้างขึ้นโดย “มิจฉาชีพ” และแอบอ้างใช้โลโก้ของ ก.ล.ต. โดยไม่ได้รับอนุญาต สร้างความเข้าใจผิดแก่ผู้พบเห็นว่าทาง ก.ล.ต. เป็นผู้ดูแลการลงทุนนี้ ซึ่ง ก.ล.ต. ขอยืนยันว่า ไม่มีส่วนเกี่ยวข้องใด ๆ กับข้อมูลโฆษณาเชิญชวนลงทุนดังกล่าว
ทั้งนี้ ก่อนตัดสินใจลงทุนสามารถตรวจสอบว่า ผู้ที่ชักชวน/ผู้ให้บริการได้รับอนุญาตจากสำนักงาน ก.ล.ต. หรือไม่ ได้ที่ www.sec.or.th/seccheckfirst หรือ ติดตั้งแอปพลิเคชัน SEC Check First เพื่อตรวจสอบข้อมูลได้ทันที หรือติดต่อสอบถามข้อมูลได้ที่สายด่วน โทร. 1207 กด 22 และเพื่อให้ประชาชนได้รับข้อมูลข่าวสารจากสำนักงาน ก.ล.ต. สามารถติดตามได้ที่เว็บไซต์ www.sec.or.th หรือ สอบถามข้อมูลเพิ่มเติม โทร. SEC Help Center 1207
อย่างไรก็ตาม ดีอี มีความห่วงใยประชาชน เรื่องความตระหนักรู้เท่าทันข่าวปลอมที่ถูกแพร่กระจายบนสื่อออนไลน์ โซเชียล ซึ่งหากขาดความรู้เท่าทัน ส่งต่อข้อมูลข่าวปลอม ทำให้ประชาชนเกิดความสับสน สร้างความเสียหาย การเข้าใจผิด เกิดการหลงเชื่อ ซึ่งอาจทำให้เกิดความเสียหายต่อทรัพย์สิน หรือข้อมูลส่วนบุคคล และอาจส่งผลกระทบต่อประชาชนในสังคมเป็นวงกว้าง ดังนั้นจึงควรตรวจสอบข้อเท็จจริงของข่าวหรือลิงก์เว็บไซต์ให้แน่ชัด โดยสามารถสอบถามผ่าน สายด่วน 1111 ได้ตลอด 24 ชั่วโมง พร้อมกันนี้ขอให้ประชาชน ยึด “หลัก 4 ไม่ คือ 1. ไม่กดลิงก์ 2.ไม่เชื่อ 3.ไม่รีบ และ 4.ไม่โอน”
สามารถแจ้งเบาะแส ข่าวปลอม และอาชญากรรมออนไลน์ทุกรูปแบบ โทรสายด่วน 1111 (24 ชม.)
|  Line ID: @antifakenewscenter | เว็บไซต์ www.antifakenewscenter.com
--------------------------------------------------------------------------------------

ที่มา : https://www.thaigov.go.th/news/contents/details/89065