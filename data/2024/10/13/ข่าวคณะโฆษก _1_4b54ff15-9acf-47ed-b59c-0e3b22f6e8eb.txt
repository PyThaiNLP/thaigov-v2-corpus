รัฐบาลไทย-ข่าวทำเนียบรัฐบาล-จิรายุเผย นายกฯ เตรียมนั่งหัวโต๊ะประชุมสรุปงานศปช. พร้อมกำหนดแผนฟื้นฟูในทุกมิติด้านบิ๊กบอย“รมว.ท่องเที่ยวรายงานศปช.เตรียมจัดงาน”แอ่วเหนือ“กระตุ้นเศรษฐกิจหลังฟื้นฟู


วันอาทิตย์ที่ 13 ตุลาคม 2567
13/10/2567
พิมพ์
จิรายุเผย นายกฯ เตรียมนั่งหัวโต๊ะประชุมสรุปงานศปช. พร้อมกำหนดแผนฟื้นฟูในทุกมิติด้านบิ๊กบอย“รมว.ท่องเที่ยวรายงานศปช.เตรียมจัดงาน”แอ่วเหนือ“กระตุ้นเศรษฐกิจหลังฟื้นฟู
จิรายุเผย นายกฯ เตรียมนั่งหัวโต๊ะประชุมสรุปงานศปช. พร้อมกำหนดแผนฟื้นฟูในทุกมิติด้านบิ๊กบอย“รมว.ท่องเที่ยวรายงานศปช.เตรียมจัดงาน”แอ่วเหนือ“กระตุ้นเศรษฐกิจหลังฟื้นฟูเชียงราย-เชียงใหม่กลับคืนเกือบ 100% คาดต้นเดือนหน้าเปิดแคมเปญได้
วันนี้ (13 ต.ค. 2567)  เวลา 08.00 น. นายจิรายุ ห่วงทรัพย์ ที่ปรึกษาของนายกรัฐมนตรีเปิดเผยว่า ในวันอังคารที่ 15 ตุลาคม เวลา 15.00น. นายกรัฐมนตรีนางสาวแพทองธาร ชินวัตร จะเป็นประธานในการประชุมคณะกรรมการอำนวยการและบริหารสถานการณ์อุทกภัย วาตภัย และดินโคลนถล่ม (คอส.) เพื่อติดตามสรุป สถานการณ์ ของ ศปช. รวมทั้งแผนการในการฟื้นฟูทั้งทางด้านกายภาพและการวางแผนกระตุ้นเศรษฐกิจของจังหวัดต่าง ๆ ที่ประสบอุทกภัยทั้งการท่องเที่ยวและอื่น ๆ ที่เกี่ยวข้อง
นายจิรายุกล่าวต่อไปว่า ในการประชุมศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. วันนี้ 13 ตุลาคม ที่ประชุมได้หารือถึงแนวทางการสนับสนุนด้านต่าง ๆ เพื่อพลิกฟื้นเศรษฐกิจของจังหวัดเชียงรายและจังหวัดเชียงใหม่รวมทั้งสถานที่ท่องเที่ยวต่าง ๆ ในภาคเหนือตอนบน  โดยขอให้เร่งฟื้นฟู พื้นที่ประสบอุทกภัยให้เข้าสู่ภาวะปกติ ที่นายกรัฐมนตรีให้นโยบายไว้ว่าจะต้องจบภายในวันที่ 31 ตุลาคมนี้ ทั้งนี้ รัฐบาลก็จะเร่งกระตุ้นเศรษฐกิจในทุกมิติทันที
โดยนายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา ได้ลงพื้นที่จังหวัดเชียงใหม่และเชียงราย โดยเปิดรับฟังข้อเสนอและการขอรับความช่วยเหลือจากผู้ประกอบการ ซึ่งส่วนใหญ่ขอให้รัฐบาลช่วยพิจารณาเรื่อง อัตราดอกเบี้ยต่ำหรือ“ Soft Loan ” เพื่อลดภาระค่าใช้จ่าย ค่าน้ำ ค่าไฟ รวมทั้งจัดแผนกระตุ้นการท่องเที่ยวเพื่อกระจายรายได้ โดยทุกข้อเสนอรัฐบาลจะเร่งพิจารณาเพื่อให้การเยียวยาตรงจุดมากที่สุด
นอกจากนี้ ยังมีการนำเสนอโครงการ "แอ่วเหนือ…" เป็นโครงการนำร่องเร่งด่วน เพื่อส่งเสริมการท่องเที่ยวปลายปีนี้  ที่จังหวัดเชียงใหม่และจังหวัดเชียงราย ซึ่งทั้ง 2 จังหวัด มั่นใจและยืนยันความพร้อมที่จะเปิดจังหวัดในด้านกิจกรรมรณรงค์การท่องเที่ยวและกระตุ้นเศรษฐกิจพร้อมๆกันในต้นเดือนพฤศจิกายนนี้ นายจิรายุกล่าว
..........

ที่มา : https://www.thaigov.go.th/news/contents/details/89057