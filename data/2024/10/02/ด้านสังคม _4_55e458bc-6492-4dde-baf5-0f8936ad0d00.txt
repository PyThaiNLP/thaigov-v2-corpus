รัฐบาลไทย-ข่าวทำเนียบรัฐบาล-ปลัดดีอี ร่วมเปิดตัว มาตรการ “ส่งดี Dee-Delivery” แกะก่อนจ่าย ได้ของตรงปก เริ่ม 3 ต.ค. นี้


วันพุธที่ 2 ตุลาคม 2567
ปลัดดีอี ร่วมเปิดตัว มาตรการ “ส่งดี Dee-Delivery” แกะก่อนจ่าย ได้ของตรงปก เริ่ม 3 ต.ค. นี้
ปลัดดีอี ร่วมเปิดตัว มาตรการ “ส่งดี Dee-Delivery” แกะก่อนจ่าย ได้ของตรงปก เริ่ม 3 ต.ค. นี้
วันที่ 1 ตุลาคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ร่วมแถลงข่าว เปิดตัวมาตรการส่งดี (Dee–elivery) การให้บริการขนส่งสินค้า โดยเรียกเก็บเงินปลายทาง (COD) ตามประกาศคณะกรรมการว่าด้วยสัญญา เรื่อง ให้ธุรกิจการให้บริการขนส่งสินค้า โดยเรียกเก็บเงินปลายทาง เป็นธุรกิจที่ควบคุมรายการในหลักฐานการรับเงิน พ.ศ. 2567 มีผลบังคับใช้ วันที่ 3 ตุลาคม 2567 โดยมี นางสาวจิราพร สินธุไพร รัฐมนตรีประจำสำนักนายกรัฐมนตรี เป็นประธาน ร่วมด้วย พล.ต.ต. วิทยา ศรีประเสริฐภาพ ผู้บังคับการกองบังคับการปราบปรามการกระทำความผิดเกี่ยวกับการคุ้มครองผู้บริโภค ผู้บริหารสำนักงานคณะกรรมการคุ้มครองผู้บริโภค (สคบ.) ผู้ประกอบการธุรกิจขนส่ง ทั้งภาครัฐ และภาคเอกชน และแพลตฟอร์มออนไลน์รวม 7 แห่ง เข้าร่วม ณ ตึกบัญชาการ 1 ทำเนียบรัฐบาล
มาตรการส่งดี (Dee-Delivery) เกิดขึ้นด้วยความร่วมมือ ของสำนักงานคณะกรรมการคุ้มครองผู้บริโภค (สคบ.) กระทรวงดีอี กองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) ผู้ประกอบการธุรกิจขนส่ง ทั้งภาครัฐ และภาคเอกชน เพื่อคุ้มครองประชาชน ผู้บริโภคในการซื้อสินค้าออนไลน์ แก้ไขปัญหาต่างๆ ที่เกิดขึ้น เช่น การสั่งซื้อสินค้าที่ได้รับของไม่ตรงปก ไม่ตรงกับคำสั่งซื้อ กรณีไม่ได้สั่งซื้อสินค้าแต่ได้รับของ การสั่งซื้อสินค้าแล้วได้รับของชำรุดเสียหาย แต่โอนเงินค่าสินค้าไปสู่ผู้ขายแล้ว ทำให้ในบางรายไม่ได้รับการชดเชยเยียวยา
ทั้งนี้ตั้งแต่วันที่ 3 ตุลาคม 2567 เป็นต้นไป ผู้บริโภคที่สั่งซื้อของออนไลน์แบบเก็บเงินปลายทาง สามารถเปิดพัสดุเพื่อตรวจสอบสินค้าได้ก่อนจ่ายเงิน โดยต้องบันทึกหลักฐานเป็นภาพถ่ายวิดีโอ และสามารถตรวจสอบสินค้าทางกายภาพ หากพบสินค้าไม่ตรงกับที่สั่งซื้อ หรือสินค้าชำรุดบกพร่อง หรือไม่ได้สั่งซื้อสินค้า แต่มีสินค้ามาส่ง ผู้บริโภคมีสิทธิ์ปฏิเสธไม่รับสินค้าและไม่ชำระเงิน หรือหากชำระเงินไปแล้วสามารถขอคืนสินค้าและขอเงินคืนได้ภายใน 5 วัน ซึ่งผู้ประกอบการธุรกิจขนส่งจะมารับสินค้าคืนจากผู้บริโภค ณ สถานที่ส่งมอบสินค้า โดยผู้บริโภคไม่มีค่าใช้จ่ายเพิ่มเติมใดๆ และจะได้รับเงินคืน ภายใน 15 วัน นับแต่วันที่ได้รับแจ้ง และตรวจสอบสินค้าแล้วมีปัญหาจริง
สำหรับผู้ที่สนใจสอบถามได้ที่สายด่วน สคบ. 1166 แอปพลิเคชัน OCPB Connect หรือ เว็บไซต์ www.ocpb.go.th
-------------------------------------------------------

ที่มา : https://www.thaigov.go.th/news/contents/details/88670