รัฐบาลไทย-ข่าวทำเนียบรัฐบาล-"อนุทิน" พร้อมด้วย ทรงศักดิ์ - ซาบีดา รุดลงพื้นที่ด่วน ตรวจสอบจุดเกิดเหตุไฟไหม้รถบัสนักเรียนทัศนศึกษา กำชับทุกภาคส่วนให้การดูแลช่วยเหลือเต็มที่ พร้อมส่งผู้ที่ปลอดภัยกลับบ้านโดยเร็ว


วันอังคารที่ 1 ตุลาคม 2567
01/10/2567
พิมพ์
"อนุทิน" พร้อมด้วย ทรงศักดิ์ - ซาบีดา รุดลงพื้นที่ด่วน ตรวจสอบจุดเกิดเหตุไฟไหม้รถบัสนักเรียนทัศนศึกษา กำชับทุกภาคส่วนให้การดูแลช่วยเหลือเต็มที่ พร้อมส่งผู้ที่ปลอดภัยกลับบ้านโดยเร็ว
"อนุทิน" พร้อมด้วย ทรงศักดิ์ - ซาบีดา รุดลงพื้นที่ด่วน ตรวจสอบจุดเกิดเหตุไฟไหม้รถบัสนักเรียนทัศนศึกษา กำชับทุกภาคส่วนให้การดูแลช่วยเหลือเต็มที่ พร้อมส่งผู้ที่ปลอดภัยกลับบ้านโดยเร็ว
วันนี้ (1 ต.ค. 67) เวลา 14.30 น. ที่บริเวณถนนวิภาวดีรังสิต (ขาเข้า) หน้าอนุสรณ์สถาน อำเภอลำลูกกา จังหวัดปทุมธานี นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย นายทรงศักดิ์ ทองศรี น.ส.ซาบีดา ไทยเศรษฐ์ รมช.มหาดไทย เดินทางลงพื้นที่กรณีรถบัสทัศนศึกษานำนักเรียนจากวัดเขาพระยาสังฆาราม จ.อุทัยธานี ประสบอุบัติเหตุเกิดไฟลุกไหม้ตัวรถบริเวณถนนวิภาวดีรังสิตขาเข้า
"เบื้องต้นทราบว่ารถบัสโดยสารคันดังกล่าว มีผู้โดยสารจำนวน 44 คน เป็นครู 6 คน นักเรียน 38 คน สามารถอพยพลงมาจากรถได้ 19 คน บาดเจ็บสาหัสเข้าโรงพยาบาล 3 คน โดยคาดว่ามีผู้ถูกไฟคลอกเสียชีวิตติดอยู่บนรถบัส รวม 25 คน เป็นนักเรียนทั้งชายและหญิง 22 คน และเป็นครูอีก 3 คน ซึ่งขณะนี้เจ้าหน้าที่อยู่ระหว่างเร่งดำเนินการลำเลียงเพื่อดำเนินการทางนิติเวชโดยเร่งด่วน" นายอนุทิน กล่าว
นายอนุทิน กล่าวต่อไปอีกว่า สำหรับนักเรียนที่ปลอดภัยจะดำเนินการส่งกลับบ้านโดยเร็วที่สุด มีเจ้าหน้าที่สาธารณสุข (สธ.) และพัฒนาสังคมและความมั่นคงของมนุษย์ (พม.) ให้การดูแลอย่างเต็มที่ ซึ่งรัฐบาลได้เตรียมรถโดยสาร เพื่อส่งนักเรียนกลับ จ.อุทัยธานี ภายในวันนี้ นอกจากนี้ ผู้ได้รับบาดเจ็บถึงโรงพยาบาลแล้วทุกคน
"น.ส.แพทองธาร ชินวัตร นายกรัฐมนตรี ได้กล่าวแสดงความเสียใจกับเหตุการณ์ที่เกิดขึ้นต่อครอบครัวผู้บาดเจ็บและเสียชีวิต โดยได้สั่งการให้ทุกภาคส่วนเร่งให้การช่วยเหลือ อย่างไรก็ตามรัฐบาลจะดูแลค่าใช้จ่ายในการรักษาพยาบาล และเยียวยาครอบครัวผู้เสียชีวิต ทั้งนี้ ขอความกรุณาไม่ถ่ายภาพผู้ประสบเหตุ นักเรียนผู้รอดชีวิต ให้นึกถึงจิตใจของผู้ปกครองและญาติ จึงขอความร่วมมือสื่อมวลชนให้เกียรติผู้เสียชีวิต รวมถึงให้กำลังใจเจ้าหน้าที่ผู้ปฏิบัติงาน"
ในการลงพื้นที่ครั้งนี้ มีนายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายภาสกร บุญญลักษม์ ผู้ว่าราชการจังหวัดปทุมธานี รองผู้ว่าราชการจังหวัด ทหาร ตำรวจ ทีมกู้ภัย ร่วมลงพื้นที่ให้การช่วยเหลือ

ที่มา : https://www.thaigov.go.th/news/contents/details/88647