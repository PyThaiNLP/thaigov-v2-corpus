รัฐบาลไทย-ข่าวทำเนียบรัฐบาล-โฆษก ศปช.  ระบุภาพรวมสถานการณ์น้ำในพื้นที่ จ.เชียงราย เริ่มคลี่คลาย ย้ำไม่มีการถอนกำลัง จนท. ออกจากพื้นที่ เผย ครม. เตรียมทบทวนเงินเยียวยาเหมาจ่าย 9,000 บาท 


วันพุธที่ 2 ตุลาคม 2567
02/10/2567
พิมพ์
โฆษก ศปช.  ระบุภาพรวมสถานการณ์น้ำในพื้นที่ จ.เชียงราย เริ่มคลี่คลาย ย้ำไม่มีการถอนกำลัง จนท. ออกจากพื้นที่ เผย ครม. เตรียมทบทวนเงินเยียวยาเหมาจ่าย 9,000 บาท
โฆษก ศปช.  ระบุภาพรวมสถานการณ์น้ำในพื้นที่ จ.เชียงราย เริ่มคลี่คลาย ย้ำไม่มีการถอนกำลัง จนท. ออกจากพื้นที่ เผย ครม. เตรียมทบทวนเงินเยียวยาเหมาจ่าย 9,000 บาท
วันนี้ (2 ตุลาคม 2567) เวลา 17.30 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้าจังหวัดเชียงราย เปิดเผยว่า นายกรัฐมนตรีได้ติดตามสถานการณ์น้ำที่กรมชลประทาน อำเภอปากเกร็ด จังหวัดนนทบุรี รับทราบสถานการณ์น้ำจาก ปิง วัง ยม น่าน ลงสู่ลุ่มเจ้าพระยาอย่างต่อเนื่อง ทำให้ปัจจุบันที่สถานี C.2 อ.เมือง จ.นครสวรรค์  มีปริมาณน้ำไหลผ่านในอัตรา 2,128 ลบ.ม./วินาที แนวโน้มเพิ่มสูงขึ้น ส่งผลต่อเนื่องให้ระดับน้ำเหนือเขื่อนเจ้าพระยายกตัวสูงขึ้นตามลำดับ อย่างไรก็ตาม กรมชลประทานยังควบคุมปริมาณน้ำไหลผ่านเขื่อนเจ้าพระยา จ.ชัยนาท ให้อยู่ในอัตรา 1,899 ลบ.ม./วินาที เพื่อลดผลกระทบพื้นที่ด้านท้ายเขื่อนให้ได้มากที่สุด
“ท่านนายกรัฐมนตรี ได้มอบหมายหน่วยงานที่เกี่ยวข้องประสานบูรณาการร่วมกันในทุกมิติเพื่อการประชาสัมพันธ์แจ้งเตือนประชาชนให้มีความรวดเร็ว นอกจากนี้เมื่อเกิดเหตุให้หน่วยงานที่เกี่ยวข้องเข้าพื้นที่ช่วยเหลือรวมทั้งอำนวยความสะดวกมากที่สุด เน้นย้ำการให้ข้อมูลข่าวสารแก่ประชาชนในเชิงข้อเท็จจริงและมีการอัพเดทข้อมูลสม่ำเสมอ เช่น กรณีอุทกภัยในปี 67 ปี ถือว่ายังน้อยกว่า ปี 54 มากพอสมควร รวมถึงให้มีการดูแลเยียวยาผู้ได้รับผลกระทบ เช่น พี่น้องเกษตรกร สามารถดำเนินการได้ทันที พร้อมเสนอให้มีแนวทางป้องกันเหตุในระยะยาวซึ่งดีกว่าการเยียวยาในระยะสั้นและมีการจ่ายงบประมาณมากขึ้นในทุกปี” โฆษก ศปช. กล่าว
สำหรับการจ่ายเงินเยียวยาช่วยเหลือผู้ประสบอุทกภัยที่ท่านนายกรัฐมนตรีได้แถลงภายหลังการประชุม ครม. เมื่อวานนี้ โฆษก ศปช. เรียนชี้แจงเบื้องต้นว่า “ขณะนี้ ปภ. ได้ยื่นขอทบทวนให้กรณีที่อยู่อาศัยประจำอยู่ในพื้นที่น้ำท่วมดินถล่ม น้ำท่วมฉับพลัน น้ำป่าไหลหลาก น้ำล้นตลิ่ง ไม่เกิน 7 วัน และทรัพย์สินได้รับความเสียหาย หรือที่อยู่อาศัยประจำถูกน้ำท่วมขังติดต่อกันเกินกว่า 7 วัน ให้ความช่วยเหลือเหมาจ่ายอัตราเดียวครัวเรือนละ 9,000 บาท สำหรับกรณีผู้ประสบภัยที่ได้รับความช่วยเหลือตามมติคณะรัฐมนตรีฯ เดิมไปแล้ว ให้ช่วยเหลือเพิ่มเติมอีก ทั้งนี้ต้องไม่เกิน 9,000 บาท”
ภาพรวมสถานการณ์น้ำในพื้นที่ จ.เชียงราย เริ่มคลี่คลาย แจงกระแสข่าวถอนกำลังออกจากพื้นที่
ภาพรวมสถานการณ์น้ำในพื้นที่ จ.เชียงราย จากเหตุฝนตกหนักเมื่อวันที่ 1 ต.ค. 2567 ที่ผ่านมา ทำให้น้ำเข้าท่วมบ้านเรือนหลายจุดในเขต อ.เมืองเชียงราย อ.เวียงป่าเป้า และอีกหลายพื้นที่ที่เคยเกิดเหตุอุทกภัยครั้งก่อน นายโชตินรินทร์ เกิดสม รองปลัดกระทรวงมหาดไทย รักษาการในตำแหน่งผู้ว่าราชการจังหวัดเชียงราย พร้อมหน่วยงานที่เกี่ยวข้อง ได้ลงพื้นที่บัญชาการเหตุการณ์จุดที่เกิดน้ำท่วมในพื้นที่อำเภอเมืองเชียงราย และให้กำลังใจเจ้าหน้าที่ผู้ปฏิบัติงาน ซึ่งขณะนี้สถานการณ์ดีขึ้น น้ำแห้งแล้วในหลาย ๆ จุด หากไม่มีฝนตกลงมาซ้ำอีก
ส่วนกรณีมีกระแสข่าวทางโซเชียลมีเดีย ว่ามีบางหน่วยถอนกำลังสนับสนุนการช่วยเหลือ ฟื้นฟู เยียวยา ในพื้นที่จังหวัดเชียงรายนั้น โฆษก ศปช. ขอชี้แจงข้อเท็จจริงว่า “ได้ตรวจสอบข้อมูลกับ นายโชตินรินทร์ เกิดสม รองปลัดกระทรวงมหาดไทย รักษาการในตำแหน่งผู้ว่าราชการจังหวัดเชียงราย ยืนยันว่า ยังไม่มีรายงานการถอนกำลังที่เข้ามาช่วยเหลือฟื้นฟูพื้นที่เกิดเหตุอุทกภัย ออกจากพื้นที่แต่อย่างใด  และจะมีกำลังพลของอาสาสมัครรักษาดินแดนจากจังหวัดต่าง ๆ เข้ามาเพิ่มอีก โดยจะยังไม่มีการสับเปลี่ยนกำลังพลแต่อย่างใด ซึ่งแต่ละหน่วยที่ได้รับมอบหมายให้ปฏิบัติงานในแต่ละจุดมีเป้าหมายว่าต้องทำการเยียวยาฟื้นฟูจังหวัดเชียงรายให้แล้วเสร็จโดยเร็ว เพื่อบรรเทาความเดือดร้อนให้กับพี่น้องประชาชน สำหรับบางพื้นที่ที่ทำการฟื้นฟูได้เกือบสมบูรณ์แล้ว อาจจะมีการเคลื่อนย้ายกำลังพลไปช่วยฟื้นฟูในจุดอื่นต่อไป”

ที่มา : https://www.thaigov.go.th/news/contents/details/88686