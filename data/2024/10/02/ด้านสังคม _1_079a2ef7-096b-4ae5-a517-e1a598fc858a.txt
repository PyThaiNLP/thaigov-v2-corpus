รัฐบาลไทย-ข่าวทำเนียบรัฐบาล-“วราวุธ” สั่ง พม. ระดมทีมสหวิชาชีพเยียวยาจิตใจครอบครัวผู้เสียชีวิต-บาดเจ็บ เหตุเพลิงไหม้รถบัสทัศนศึกษา พร้อมแสดงความเสียใจ 


วันพุธที่ 2 ตุลาคม 2567
“วราวุธ” สั่ง พม. ระดมทีมสหวิชาชีพเยียวยาจิตใจครอบครัวผู้เสียชีวิต-บาดเจ็บ เหตุเพลิงไหม้รถบัสทัศนศึกษา พร้อมแสดงความเสียใจ
“วราวุธ” สั่ง พม. ระดมทีมสหวิชาชีพเยียวยาจิตใจครอบครัวผู้เสียชีวิต-บาดเจ็บ เหตุเพลิงไหม้รถบัสทัศนศึกษา พร้อมแสดงความเสียใจ ยังไม่พูดถึงเรื่องเงินเยียวยา ระบุเท่าไหร่ก็ไม่สามารถดึงชีวิตกลับมาได้ เข้าใจหัวอกคนเป็นพ่อแม่
วันที่ 1 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ให้สัมภาษณ์ถึงกรณีเหตุเพลิงไหม้รถบัสทัศนศึกษานักเรียนโรงเรียนวัดเขาพระยาสังฆาราม จังหวัดอุทัยธานี ว่า ก่อนอื่นต้องขอแสดงความเสียใจกับครอบครัวน้องที่ได้รับบาดเจ็บ และครอบครัวของน้องที่เสียชีวิต ซึ่งยังไม่แน่ใจว่าผู้ใหญ่คนใดเสียชีวิตบ้าง เพราะมีรายงานข่าวเข้ามาอยู่ตลอด และขณะนี้กระทรวง พม. ได้ส่งทีมสหวิชาชีพ นักสังคมสงเคราะห์ นักจิตวิทยา เข้าไปในบริเวณพื้นที่ที่เกิดเหตุเรียบร้อยแล้ว ซึ่งขณะนี้อยู่ในการตรวจสอบผู้ได้รับบาดเจ็บแต่ละคน เป็นเด็กและผู้ใหญ่ รวมถึงอยู่ที่โรงพยาบาลใดบ้าง เราจะยังไม่พูดถึงเรื่องการเยียวยา เพราะเรื่องนี้เม็ดเงินเท่าไหร่ก็คงไม่สามารถดึงเอาชีวิตของผู้เสียชีวิตกลับมาได้ จะเป็นเงินกี่แสน กี่ล้าน โดยเฉพาะอย่างยิ่งที่ตนเสียใจมากคือ ผู้เสียชีวิตเป็นเด็กอนุบาล เป็นอนาคตของประเทศไทยที่ทุกวันนี้เรามีน้อยลงทุกวัน ตนย้ำอยู่เสมอว่าการดูแลพวกเขาเหล่านั้นจะต้องทำให้เต็มที่ ไม่ว่าจะเป็นหน่วยงานไหนก็แล้วแต่ ฉะนั้น สิ่งที่สำคัญที่สุดวันนี้คือ การดูแลจิตใจผู้ที่ยังอยู่คือ พ่อแม่ ตนเห็นนายกรัฐมนตรี ถึงกับน้ำตานองหน้าถึงกับเข้าใจได้ เพราะคนเป็นพ่อเป็นแม่นั้น หัวจิตหัวใจที่เห็นลูกเสียชีวิตต่อหน้าต่อตา โดยเฉพาะสถานการณ์เช่นนี้ก็ไม่อยากจะนึกว่าจะมีความรู้สึกเช่นไร คงไม่สามารถพูดได้ว่าเข้าใจความรู้สึก
นายวราวุธ กล่าวเพิ่มเติมว่า ทั้งนี้ ตนได้ให้เจ้าหน้าที่ของกระทรวง พม. ทั้งในพื้นที่ จังหวัดอุทัยธานี สุพรรณบุรี สิงห์บุรี นครสวรรค์ และจังหวัดใกล้เคียงระดมกำลังทั้งหมดเข้าไปดูบ้านของครอบครัวผู้เสียชีวิตและผู้ที่ได้รับบาดเจ็บว่าอยู่ที่ไหน อย่างไร เมื่อทราบแล้วจะระดมกำลังทั้งหมดเข้าไปช่วยเหลือในการให้กำลังใจและเยียวยาจิตใจ ซึ่งบ่ายวันเดียวกันนี้ (1 ต.ค. 67) จะดูว่าสถานการณ์เป็นอย่างไรและจะรีบไปโรงพยาบาลให้เร็วที่สุด
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ทัศนศึกษา #เพลิงไหม้รถบัส

ที่มา : https://www.thaigov.go.th/news/contents/details/88649