รัฐบาลไทย-ข่าวทำเนียบรัฐบาล-2 รมต.สธ.ประชุมผู้บริหารระดับสูงนัดแรก ปีงบ 68 พร้อมจับมือเดินหน้าทำงานเพื่อประชาชน


วันพุธที่ 2 ตุลาคม 2567
2 รมต.สธ.ประชุมผู้บริหารระดับสูงนัดแรก ปีงบ 68 พร้อมจับมือเดินหน้าทำงานเพื่อประชาชน
รัฐมนตรีว่าการกระทรวงสาธารณสุข ประชุมผู้บริหารระดับสูงครั้งแรกของปีงบประมาณ 2568  ให้การต้อนรับรัฐมนตรีช่วยว่าการกระทรวงสาธารณสุข
พร้อมจับมือเดินหน้าทำงานเพื่อพี่น้องประชาชน เผย นายกฯ ชื่นชมการดำเนินงานทางการแพทย์กรณีเพลิงไหม้รถบัสนักเรียน ส่วนความคืบหน้า พ.ร.บ.อสม.อยู่ระหว่าง คกก.นโยบายการบริหารทุนหมุนเวียน และกระทรวงการคลังพิจารณา ขณะที่ ร่าง พ.ร.บ.สุขภาพจิต อยู่ระหว่างการจัดทำรายละเอียดข้อมูลเพิ่มเติมการขอจัดตั้งกองทุนสุขภาพจิตแห่งชาติให้แล้วเสร็จภายใน 7 ตุลาคม สำหรับการเชื่อมโยงข้อมูลระหว่าง สธ. และ กทม. ตามนโยบาย 30 บาทฯ คาดว่าดำเนินการได้ภายใน 2 สัปดาห์ เตรียมทดสอบที่ รพ.ราชพิพัฒน์
วันนี้ (2 ตุลาคม 2567) ที่กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายเดชอิศม์ ขาวทอง รัฐมนตรีช่วยว่าการกระทรวงสาธารณสุข นำการประชุมผู้บริหารระดับสูงกระทรวงสาธารณสุข ครั้งที่ 9/2567 ซึ่งเป็นครั้งแรกของปีงบประมาณ 2568 และเป็นการประชุมครั้งแรกของรัฐมนตรีช่วยว่าการกระทรวงสาธารณสุข โดยมี นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงเข้าร่วม โดยนายสมศักดิ์ได้กล่าวต้อนรับรัฐมนตรีช่วยว่าการกระทรวงสาธารณสุข และแสดงความยินดีกับคณะผู้บริหารที่ได้รับตำแหน่งใหม่ พร้อมเป็นกำลังใจในการดำเนินงานดูแลสุขภาพประชาชนให้สำเร็จด้วยดี
นายสมศักดิ์ กล่าวว่า นายกรัฐมนตรีได้ชื่นชมการปฏิบัติงานด้านการแพทย์และสาธารณสุขในเหตุการณ์เพลิงไม้รถบัสทัศนศึกษานักเรียน เมื่อวันที่ 1 ตุลาคม ที่ผ่านมา ซึ่งกระทรวงสาธารณสุขได้เปิดศูนย์ปฏิบัติการฉุกเฉินด้านการแพทย์และสาธารณสุขทั้งระดับกระทรวงและระดับจังหวัดทันที เพื่อติดตามให้ความช่วยเหลือผู้ป่วยและญาติทั้งด้านร่างกายและจิตใจอย่างเต็มที่ โดยจัดทีมเยียวยาด้านร่างกายรวม 9 ทีม ประกอบด้วย ทีมเข้าตอบโต้ขณะ     เกิดเหตุ 5 ทีม ประจำรถ ALS และ รถ EMR และทีมช่วยเพิ่มเติมในการนำส่งและประเมินอาการผู้ป่วย 4 ทีม ส่วนด้านจิตใจ มีเจ้าหน้าที่ปฏิบัติงานรวม 71 คน ประจำที่เกิดเหตุ/รพ.ตำรวจ 49 คน และที่ จ.อุทัยธานี 22 คน
นายสมศักดิ์ กล่าวต่อว่า ในส่วนความคืบหน้าของร่าง พ.ร.บ.อาสาสมัครสาธารณสุขประจำหมู่บ้าน ขณะนี้อยู่ระหว่างคณะกรรมการนโยบายการบริหารทุนหมุนเวียน และกระทรวงการคลังพิจารณา เพื่อเสนอความเห็นต่อ ครม. พร้อมเร่งจัดทำกฎหมายลำดับรอง 19 ฉบับ เป็นการยกร่างกฎหมายฉบับใหม่ 13 ฉบับ และแก้ไขปรับปรุงจากกฎหมายฉบับเดิม 6 ฉบับ ขณะที่ ร่างพ.ร.บ.สุขภาพจิต อยู่ระหว่างการจัดทำรายละเอียดข้อมูลเพิ่มเติมการขอจัดตั้งกองทุนสุขภาพจิตแห่งชาติให้แล้วเสร็จ ภายใน 7 ตุลาคม นี้ สำหรับการเชื่อมโยงข้อมูลระหว่างกระทรวงสาธารณสุขและกรุงเทพมหานคร ตามกรอบนโยบาย 30 บาท รักษาทุกที่ด้วยบัตรประชาชนใบเดียว คาดว่า จะดำเนินการได้ภายใน 2 สัปดาห์ พร้อมทำการทดสอบที่โรงพยาบาลราชพิพัฒน์ และในกรณีที่มีการใช้ Platform อื่นนอกเหนือจาก Digital Health Platform ของกระทรวงสาธารณสุข จะมีการจัดตั้งคณะกรรมการเชิงเทคนิคและคณะกรรมการเชิงกฎหมาย ภายใต้กรอบคณะกรรมการธรรมาภิบาลข้อมูลและทดสอบความมั่นคงปลอดภัยไซเบอร์ ตามมาตรฐานที่กระทรวงสาธารณสุขกำหนด เพื่อให้มีความเหมาะสมและเป็นมาตรฐานเดียวกัน
************************************************************* 2 ตุลาคม 2567

ที่มา : https://www.thaigov.go.th/news/contents/details/88672