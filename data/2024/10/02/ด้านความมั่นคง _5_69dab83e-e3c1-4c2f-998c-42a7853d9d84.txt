รัฐบาลไทย-ข่าวทำเนียบรัฐบาล-มท.1 "อนุทิน" ให้กำลังใจครอบครัวผู้เสียชีวิตจากเหตุไฟไหม้รถบัสทัศนศึกษา ขอบคุณสถาบันนิติเวชวิทยาเร่งชันสูตร ด้านปกครองออกใบมรณบัตรครบถ้วน ทยอยส่งทุกศพกลับบำเพ็ญกุศลวันนี้


วันพุธที่ 2 ตุลาคม 2567
02/10/2567
พิมพ์
มท.1 "อนุทิน" ให้กำลังใจครอบครัวผู้เสียชีวิตจากเหตุไฟไหม้รถบัสทัศนศึกษา ขอบคุณสถาบันนิติเวชวิทยาเร่งชันสูตร ด้านปกครองออกใบมรณบัตรครบถ้วน ทยอยส่งทุกศพกลับบำเพ็ญกุศลวันนี้
มท.1 "อนุทิน" ให้กำลังใจครอบครัวผู้เสียชีวิตจากเหตุไฟไหม้รถบัสทัศนศึกษา ขอบคุณสถาบันนิติเวชวิทยาเร่งชันสูตร ด้านปกครองออกใบมรณบัตรครบถ้วน ทยอยส่งทุกศพกลับบำเพ็ญกุศลวันนี้
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (2 ต.ค. 67) เวลา 14.00 น. นายอนุทิน ชาญวีรกูล รองนายกรัฐมนตรีและรมว.มหาดไทย (มท.1) ลงพื้นที่ตรวจเยี่ยมศูนย์ดูแลสุขภาพจิตผู้บาดเจ็บและผู้ที่ได้รับผลกระทบจากเหตุการณ์รถบัสทัศนศึกษาไฟไหม้เมื่อวันที่ 1 ต.ค. 67 ณ ชั้น 3 อาคารสถาบันนิติเวชวิทยา โรงพยาบาลตำรวจ โดยมี นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พล.ต.ท.กรไชย คล้ายคลึง ผช.ผบ.ตร. ร่วมตรวจเยี่ยม โดย นายภราดร ปริศนานันทกุล รองประธานสภาผู้แทนราษฎร คนที่ 2 และนายเจเศรษฐ์ ไทยเศรษฐ์ ส.ส.พรรคภูมิใจไทย จ.อุทัยธานี ร่วมด้วย
ทั้งนี้ สำนักทะเบียนกรมการปกครอง กระทรวงมหาดไทย ได้อำนวยความสะดวกแก่ครอบครัวผู้ได้รับผลกระทบภายในศูนย์ฯ ร่วมกับเจ้าหน้าที่จากหน่วยงานที่เกี่ยวข้อง อาทิ สำนักงานพิสูจน์หลักฐานตำรวจ สถาบันนิติเวชวิทยา สำนักงานตำรวจแห่งชาติ กรมสุขภาพจิต กระทรวงสาธารณสุข กรมคุ้มครองสิทธิและเสรีภาพ กระทรวงยุติธรรม สำนักงานคณะกรรมการการศึกษาขั้นพื้นฐาน กระทรวงศึกษาธิการ หน่วยงานสังกัดกระทรวงการพัฒนาสังคมและความมั่นคงของมนุษย์ และสำนักงานคณะกรรมการกำกับและส่งเสริมการประกอบธุรกิจประกันภัย
นายอนุทิน กล่าวว่า ต้องขอขอบคุณสถาบันนิติเวชวิทยา สำนักงานตำรวจแห่งชาติ ที่ได้ทำการชันสูตรพลิกศพครบทุกรายแล้ว ซึ่งจุดนี้เป็นจุดที่สำคัญมาก เพราะยิ่งสามารถคืนร่างน้อง ๆ และคุณครูให้กับพ่อแม่และญาติได้เร็วเท่าไหร่ ครอบครัวจะได้เชิญกลับไปประกอบพิธีกรรมได้เร็วยิ่งขึ้น แล้วเมื่อกลับไปถึงบ้านก็ยังมีกำลังใจจากญาติพี่น้องได้ช่วยกันคลายความตึงเครียด คลายความเศร้าให้กับพ่อแม่และญาติ
ทั้งนี้ ในบริเวณศูนย์ฯ ชั้น 3 ทางเจ้าหน้าที่ได้เชิญพ่อ แม่ และญาติ มาให้เราตรวจ DNA เมื่อ DNA ตรงกันก็ไม่ต้องไปผ่าพิสูจน์ ส่งผลทำให้กระบวนการเสร็จเรียบร้อยเร็วขึ้น เพื่อเตรียมความพร้อมลำเลียงร่างทั้ง 23 ร่างกลับสู่จังหวัดอุทัยธานีภายในบ่ายวันนี้ ซึ่งตอนนี้ได้ทยอยนำร่างผู้เสียชีวิตส่งกลับแล้ว และญาติพี่น้อง ครอบครัว ก็จะมีรถพยาบาล และมีทีมจิตเวชมาบรรเทาความเครียดไปส่งถึงปลายทางที่ จ.อุทัยธานี โดยท่าน ส.ส.ชาดา ไทยเศรษฐ์ ได้รอรับในพื้นที่แล้ว
"พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี ทรงมีพระมหากรุณาธิคุณโปรดเกล้าโปรดกระหม่อมรับศพทั้ง 23 รายไว้ในพระบรมราชานุเคราะห์ และพระราชทานเพลิงศพให้กับผู้เสียชีวิตทุกราย โดยในการบำเพ็ญกุศลสวดพระอภิธรรมศพ ทางโรงเรียนวัดเขาพระยาสังฆาราม ได้ขอให้ได้จัดพิธีบำเพ็ญกุศลพร้อมกันทุกรายที่โรงเรียน เพื่อทุกคนจะมาให้กำลังใจซึ่งกันและกัน โดยกำหนดการในเบื้องต้นจะสวดพระอภิธรรมเป็นเวลา 5 คืน และพระราชทานเพลิงศพในวันที่ 6 ของการจัดพิธี" นายอนุทุน กล่าว
นายอนุทิน กล่าวว่า ในด้านการช่วยเหลือต่าง ๆ น.ส.แพทองธาร ชินวัตร นายกรัฐมนตรี ได้สั่งการว่า เนื่องจากเป็นเหตุที่มีความรุนแรงและมีความสูญเสียจำนวนมาก จึงขอให้ได้ใช้หลักเกณฑ์การเยียวยาสูงสุด ซึ่งฝ่ายปฏิบัติก็จะเร่งดำเนินการทุกอย่างให้เร็วที่สุด ซึ่งในส่วนของเงินเยียวยา ทั้งเงินจากกองทุนของสำนักนายกรัฐมนตรี จากสำนักงานคณะกรรมการกำกับและส่งเสริมการประกอบธุรกิจประกันภัย จากกระทรวงยุติธรรม และหน่วยงานที่เกี่ยวข้อง ก็จะเร่งดำเนินการมอบเงินเยียวยาให้กับครอบครัวผู้เคราะห์ร้าย
ตอนนี้ครอบครัวผู้เสียชีวิตได้สะท้อนความรู้สึก โดยขอให้มีมาตรการที่กำกับดูแลให้มีมาตรฐานที่ดีในการดูแลลูกหลานของพวกเขา อย่าให้มีเหตุการณ์แบบนี้อีก ซึ่งรัฐบาลต้องน้อมรับเรื่องนี้ไปดำเนินการอย่างเต็มที่ และสำหรับด้านการสอบสวนในตัวคนขับและผู้ประกอบการเจ้าของรถ ตอนนี้ได้รับแจ้งจากท่านรักษาราชการแทนผู้บัญชาการตำรวจแห่งชาติว่าจะต้องดำเนินคดี อย่างเฉียบขาดเป็นไปตามกฎหมาย และขยายผลว่าทำไมเกิดเหตุเช่นนี้ จริงหรือไม่ที่ว่ามีถังแก๊สที่เกินจำนวนที่กฎหมายกำหนดในรถ เช่น ถ้าในรถกฎหมายบอกมี 6 ถัง ถ้าเกิน 6 ถัง ก็ต้องขยายผล ว่าเล็ดลอดออกมาได้อย่างไร และมีการกำหนดว่าพนักงานขับรถพนักงานประจำรถต้องมีกี่คน ทำไมถึงมีคนขับคนเดียว ตรงนี้ก็ต้องมีการตั้งคำถามและสืบสวนสอบสวนขยายผลดำเนินคดี ไม่ให้เป็นเยี่ยงอย่างต่อไป
ทางด้าน นายอรรษิษฐ์ สัมพันธรัตน์ ปลัดกระทรวงมหาดไทย ได้กำชับเจ้าหน้าที่สำนักบริหารการทะเบียน กรมการปกครอง ในการอำนวยความสะดวกให้กับประชาชนผู้สูญเสียเพื่อขอรับใบมรณะบัตรด้วยความรวดเร็ว และในส่วนของเอกสารหลักฐานทางราชการอื่น ๆ ในทางธุรการ ทางสำนักงานตำรวจแห่งชาติ โดยสถานีตำรวจภูธรในพื้นที่ จะได้ร่วมกับฝ่ายปกครองรวบรวมเอกสารที่ยังไม่ครบถ้วน มอบให้กับสำนักบริหารการทะเบียน เพื่อมีเอกสารหลักฐานครบถ้วนถูกต้องเป็นไปตามกฎหมายต่อไป
ส่วนของ พล.ต.ท.กรไชย คล้ายคลึง ผช.ผบ.ตร. กล่าวว่า สำนักงานตำรวจแห่งชาติ ได้ร่วมกับอาสาสมัครมูลนิธิ จัดขบวนรถลำเลียงร่างผู้เสียชีวิตทุกราย กลับภูมิลำเนาที่จังหวัดอุทัยธานี โดยเส้นทางการเดินทาง รถจะจอดจุดแรกบริเวณจุดเกิดเหตุเพื่อทำพิธีเชิญดวงวิญญาณ โดยตำรวจภูธรภาค 1 จัดเตรียมเครื่องเซ่นไหว้ตามความเชื่อของแต่ละครอบครัว และจะเดินทางต่อไปถึงปลายทางที่จังหวัดอุทัยธานี

ที่มา : https://www.thaigov.go.th/news/contents/details/88687