รัฐบาลไทย-ข่าวทำเนียบรัฐบาล-วราวุธ พร้อม ปลัด พม. รุด ที่เกิดเหตุ สั่ง พม. จังหวัดอุทัยธานี - ปทุมธานี - ศรส. ดูแลเด็กและครอบครัวผู้ได้รับผลกระทบอย่างใกล้ชิด หวั่น ฝันร้าย กระทบจิตใจรุนแรง


วันพุธที่ 2 ตุลาคม 2567
วราวุธ พร้อม ปลัด พม. รุด ที่เกิดเหตุ สั่ง พม. จังหวัดอุทัยธานี - ปทุมธานี - ศรส. ดูแลเด็กและครอบครัวผู้ได้รับผลกระทบอย่างใกล้ชิด หวั่น ฝันร้าย กระทบจิตใจรุนแรง
วราวุธ พร้อม ปลัด พม. รุด ที่เกิดเหตุ สั่ง พม. จังหวัดอุทัยธานี - ปทุมธานี - ศรส. ดูแลเด็กและครอบครัวผู้ได้รับผลกระทบอย่างใกล้ชิด หวั่น ฝันร้าย กระทบจิตใจรุนแรง
วันที่ 1 ตุลาคม 2567 เวลา 15.30 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ลงพื้นที่เกิดเหตุ รถบัสนักเรียนประสบอุบัติเหตุไฟไหม้เสียชีวิตเป็นจำนวนมาก โดยให้สัมภาษณ์กับผู้สื่อข่าวว่า กระทรวง พม. ได้ให้เจ้าหน้าที่ทีมสหวิชาชีพรวมทั้งนักจิตวิทยาเข้าประกบกับน้องๆ โดยเฉพาะอย่างยิ่งน้องๆ ที่อยู่ในจังหวัดอุทัยธานี ครอบครัวของน้องๆ ที่ได้รับผลกระทบ ครอบครัวผู้เสียชีวิต และให้ดูว่าน้องแต่ละคนนั้นอยู่กับคุณพ่อคุณแม่หรือญาติพี่น้องอย่างไร เพราะว่าตอนนี้คนที่ยังอยู่ เป็นสิ่งที่เราจะต้องเยียวยา เราไม่พูดถึงเรื่องตัวเงิน เราพูดถึงเรื่องความรู้สึกที่ว่าคนที่ยังอยู่นั้น นอกจากครอบครัของน้องๆ แล้ว ทราบว่ามีคุณครูที่เสียชีวิตด้วย โดยเราได้ระดมทีมเจ้าหน้าที่ พม. นอกจากในจังหวัดอุทัยธานีแล้วยังมีจังหวัดใกล้เคียง อาทิ จังหวัดนครสวรรค์ สุพรรณบุรี และสิงห์บุรี เพราะว่าเรื่องนี้เป็นเรื่องละเอียดอ่อน ต้องประกอบน้องๆ ทุกคนอย่างใกล้ชิด ตลอด 24 ชั่วโมง โดยให้ทีมเจ้าหน้าที่ พม. เข้าไปดูแลแล้ว
เวลา 16.00 น.  นายวราวุธ กล่าวกับเจ้าหน้าที่ทีมสหวิชาชีพของกระทรวง พม. ที่มาปฏิบัติหน้าที่ในเหตุการณ์ดังกล่าวว่า  ขอบคุณพวกเราทุกคนที่จะต้องปฏิบัติหน้าที่กันอย่างหนักและเหน็ดเหนื่อย ขอให้ดูเป็นรายเคส  เพราะดูจากสภาพร่างกายแล้วบางคนอาจดูเหมือนไม่มีอะไร  แต่ต้องดูที่สภาพจิตใจเป็นหลัก  โดยเฉพาะผู้ที่มีอาการหรือมีความรู้สึกที่ไม่ดีจากเหตุการณ์นี้  โดยเฉพาะเด็กทั้ง 16 ราย ต้องเฝ้าติดตามอย่างใกล้ชิดไปสักพักใหญ่ เพราะเมื่อผ่านไประยะหนึ่งบางคนอาจเกิดเหตุการณ์ฝันร้าย  ขอให้ทีมเราประสานงานอย่างใกล้ชิดกับนักจิตวิทยาเด็ก และประสานงานกับ พัฒนาสังคมและความมั่นคงของมนุษย์จังหวัดอุทัยธานี เพื่อประสานงานอย่างใกล้ชิดกับครอบครัว ขอเป็นกำลังใจให้ทุกคน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ทัศนศึกษา #เพลิงไหม้รถบัส

ที่มา : https://www.thaigov.go.th/news/contents/details/88653