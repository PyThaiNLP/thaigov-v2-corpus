รัฐบาลไทย-ข่าวทำเนียบรัฐบาล- “วราวุธ” ยกย่อง นักธุรกิจสตรี-นักวิชาชีพสตรีตัวอย่าง  ต้นแบบการทำธุรกิจเชิงอนุรักษ์ 


วันพุธที่ 2 ตุลาคม 2567
“วราวุธ” ยกย่อง นักธุรกิจสตรี-นักวิชาชีพสตรีตัวอย่าง  ต้นแบบการทำธุรกิจเชิงอนุรักษ์
“วราวุธ” ยกย่อง นักธุรกิจสตรี-นักวิชาชีพสตรีตัวอย่าง  ต้นแบบการทำธุรกิจเชิงอนุรักษ์ ในพิธีประกาศรางวัลเกียรติคุณสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ ประจำปี 2567
วันที่ 1 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีประกาศรางวัลเกียรติคุณสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ ประจำปี 2567 จัดโดยสมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ โดยมีคุณหญิงณัฐิกา วัธนเวคิน อังอุบลกุล ประธานสหพันธ์ฯ กล่าวต้อนรับ และนางมาลีรัตน์ ปลื้มจิตรชม ที่ปรึกษาสหพันธ์ฯ และประธานคณะกรรมการจัดงาน กล่าวรายงาน พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวแรมรุ้ง วรวัธ อธิบดีกรมกิจการสตรีและสถาบันครอบครัว เข้าร่วมงาน ณ โรงแรมแกรนด์ ไฮแอท เอราวัณ กรุงเทพฯ
นายวราวุธ กล่าวว่า พิธีประกาศรางวัลเกียรติคุณสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ จัดขึ้นอย่างต่อเนื่อง เพื่อยกย่อง เชิดชูเกียรติ สตรีนักธุรกิจและนักวิชาชีพที่ประสบความสำเร็จให้เป็นแบบอย่างที่ดีแก่รุ่นต่อไป และเป็นแรงบันดาลใจแก่สตรีผู้ประกอบธุรกิจและนักวิชาชีพรุ่นใหม่ สำหรับปี 2567 มีเป้าหมายสูงสุดคือ เพื่อร่วมสร้างความมั่งคั่งทางเศรษฐกิจและมีคุณภาพชีวิตที่ดีในสังคมที่มั่นคง โดยนักธุรกิจและนักวิชาชีพสตรีทุกสาขาอาชีพ อีกทั้งเพื่อบรรลุปรัชญา “อนุรักษ์โลกสีเขียว”  คือการดำเนินธุรกิจและวิชาชีพควบคู่กับการใส่ใจสิ่งแวดล้อม และสนับสนุนสตรีวัยก้าวหน้าให้มีความพร้อมที่จะเป็น “พลังสร้างสรรค์แห่งการเปลี่ยนแปลง” ที่พึงประสงค์ ทั้งนี้ มีสตรีที่ได้รับการคัดเลือกให้รับรางวัลนักธุรกิจสตรีและนักวิชาชีพสตรีตัวอย่างผู้ทรงคุณค่า รวมทั้งสิ้น 62 ราย
นายวราวุธ กล่าวต่อไปว่า สำหรับกระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการพัฒนาทรัพยากรมนุษย์และสังคมให้มีคุณภาพ มีความรับผิดชอบ มีภูมิคุ้มกันต่อการเปลี่ยนแปลงอย่างครอบคลุมทุกกลุ่มเป้าหมาย รวมถึงเสริมสร้างเครือข่ายทุกภาคส่วนให้มีส่วนร่วมในการพัฒนาสังคม ซึ่งการขับเคลื่อนภารกิจภายใต้นโยบาย 5x5 ฝ่าวิกฤตประชากร ที่มุ่งเน้นการสร้างสิ่งแวดล้อมที่เอื้อต่อการมีครอบครัว ซึ่งกระทรวง พม. ตระหนักดีว่า สตรีเป็นพลังสำคัญที่เสริมสร้างความเข้มแข็งให้ครอบครัวอันเป็นรากฐานของสังคม และมีบทบาทสำคัญต่อการพัฒนาเศรษฐกิจ และการเมืองของประเทศ โดยเฉพาะในภาวะที่โลกมีการแข่งขันสูง ประเทศไทยจำเป็นต้องพึ่งพิงพลังความรู้ ทักษะ และกำลังแรงงานจากสตรีอย่างเต็มศักยภาพ และการผลักดันให้สตรีเป็นผู้ประกอบการหรือนักธุรกิจ เป็นหนทางหนึ่งในการสร้างโอกาสให้กับสตรีและช่วยเพิ่มขีดความสามารถทางเศรษฐกิจ ดังนั้น การเพิ่มโอกาสให้แก่สตรีวัยทำงานได้มีอาชีพและรายได้ที่เพิ่มขึ้น และเพียงพอต่อการเลี้ยงดูครอบครัว ลดความเหลื่อมล้ำทางสังคม
นายวราวุธ กล่าวเพิ่มเติมว่า ขอขอบคุณสหพันธ์สมาคมสตรีนักธุรกิจและวิชาชีพแห่งประเทศไทยในพระบรมราชินูปถัมภ์ ที่เป็นเครือข่ายด้านการส่งเสริมพัฒนาสตรีทุกระดับ ให้มีความรู้ ความสามารถด้านการประกอบอาชีพและธุรกิจควบคู่ไปกับการทำงานด้านการพัฒนาสังคม เพื่อให้นักธุรกิจสตรีและนักวิชาชีพสตรีตระหนักในหน้าที่และใช้ความรู้ความสามารถให้เป็นประโยชน์ต่อส่วนรวม รวมทั้งยกระดับและเชิดชูเกียรตินักธุรกิจสตรีและนักวิชาชีพสตรี ที่มีความสามารถ มีความวิริยะอุตสาหะจนประสบความสำเร็จ หรือเป็นผู้นำแนวคิดในการดำเนินธุรกิจเชิงอนุรักษ์ อันเป็นตัวอย่างสร้างแรงบันดาลใจ รวมทั้งจุดประกายการทำธุรกิจ เพื่อพัฒนาสังคม รักษาสิ่งแวดล้อมให้แก่บุคคลทั่วไปในสังคม ทั้งนี้ ขอแสดงความยินดีกับสตรีทุกท่านที่ได้รับรางวัลครั้งนี้ และขอให้ทุกท่านร่วมกันสร้างสังคม พัฒนาเศรษฐกิจและสิ่งแวดล้อมอย่างยั่งยืน เพื่อประเทศไทยของเรา โดยที่ไม่ทิ้งใครไว้ข้างหลัง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #สตรี #นักธุรกิจสตรี #เชิดชูเกียรติ

ที่มา : https://www.thaigov.go.th/news/contents/details/88683