รัฐบาลไทย-ข่าวทำเนียบรัฐบาล-กองทุนเงินช่วยเหลือผู้ประสบสาธารณภัย อนุมัติมอบเงินช่วยเหลือเหตุการณ์ไฟไหม้รถบัสทัศนศึกษาของนักเรียน เสียชีวิตรายละ 1,000,000  ทุพพลภาพรายละ 700,000 บาดเจ็บสาหัสรายละ 200,000 


วันพุธที่ 2 ตุลาคม 2567
02/10/2567
พิมพ์
กองทุนเงินช่วยเหลือผู้ประสบสาธารณภัย อนุมัติมอบเงินช่วยเหลือเหตุการณ์ไฟไหม้รถบัสทัศนศึกษาของนักเรียน เสียชีวิตรายละ 1,000,000  ทุพพลภาพรายละ 700,000 บาดเจ็บสาหัสรายละ 200,000
กองทุนเงินช่วยเหลือผู้ประสบสาธารณภัย อนุมัติมอบเงินช่วยเหลือเหตุการณ์ไฟไหม้รถบัสทัศนศึกษาของนักเรียน เสียชีวิตรายละ 1,000,000  ทุพพลภาพรายละ 700,000 บาดเจ็บสาหัสรายละ 200,000 เจ็บเล็กน้อยรายละ 100,00
วันนี้ (2 ตุลาคม 2567) เวลา 11.00 น. ณ ห้องประชุม 109 สำนักงานปลัดสำนักนายกรัฐมนตรี นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม  เป็นประธานการประชุมคณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ครั้งที่ 2/2567 เพื่อพิจารณาให้ความช่วยเหลือเยียวยาครอบครัวผู้เสียชีวิตและได้รับบาดเจ็บจากกรณีเกิดเหตุรถบัสทัศนศึกษาของคณะครูและเด็กนักเรียนเกิดเหตุเพลิงไหม้ ระหว่างเดินทางไปทัศนศึกษา ส่งผลให้มีผู้เสียชีวิตเบื้องต้น จำนวน 23 ราย เป็นนักเรียน 20 คน ครู 3 คน
รองนายกรัฐมนตรี เปิดเผยว่า คณะกรรมการกองทุนเงินช่วยเหลือผู้ประสบสาธารณภัย สำนักนายกรัฐมนตรี ในคราวประชุม ครั้งที่ 2/2567 เมื่อวันที่ 2 ตุลาคม 2567 ได้มีมติอนุมัติในหลักการให้ความช่วยเหลือผู้ที่ได้รับผลกระทบจากเหตุรถบัสทัศนศึกษาของคณะครูและเด็กนักเรียนเกิดเหตุเพลิงไหม้ เนื่องจากเหตุการณ์ที่เกิดขึ้นเป็นเหตุการณ์ที่เกิดกับเด็กและเยาวชน สร้างความสะเทือนใจต่อสาธารณชนอย่างกว้างขวาง จึงเห็นชอบมอบเงินช่วยเหลือเยียวยา ดังนี้
1. กรณีเสียชีวิต เป็นค่าจัดการศพ รายละ 1,000,000 บาท
2. กรณีทุพพลภาพ รายละ 700,000 บาท
3. กรณีบาดเจ็บสาหัส รายละ 200,000 บาท
4. กรณีบาดเจ็บเล็กน้อย รายละ 100,000 บาท
โดยมอบหมายให้กระทรวงศึกษาธิการส่งรายชื่อผู้เสียชีวิตและผู้ที่ได้รับบาดเจ็บจากกรณีเกิดเหตุรถบัสทัศนศึกษาฯ มายังกองทุนเงินช่วยเหลือผู้ประสบสาธารณภัย สำนักนายกรัฐมนตรี ซึ่งคาดว่าจะมีการโอนเงินไม่เกินสัปดาห์หน้า
รองนายกรัฐมนตรี กล่าวต่อไปว่า นายกรัฐมนตรีได้แสดงความห่วงใยและรู้สึกเสียใจอย่างสุดซึ้งต่อเหตุการณ์ที่เกิดขึ้น โดยได้มีข้อสั่งการให้หน่วยงานที่เกี่ยวข้องเร่งดำเนินการให้ความช่วยเหลือเยียวยาแก่ครอบครัวผู้ได้รับผลกระทบทั้งด้านความเป็นอยู่และสภาพจิตใจ และขอความกรุณาสื่อมวลชนระมัดระวังการนำเสนอข่าวที่จะไม่ส่งผลกระทบต่อผู้เกี่ยวข้องกับเหตุการณ์ในครั้งนี้ รัฐบาลขอแสดงความเสียใจต่อผู้เสียชีวิตและครอบครัว พร้อมทั้งขอส่งกำลังใจและความห่วงใยไปยังผู้ที่ได้รับผลกระทบจากเหตุการณ์ในครั้งนี้

ที่มา : https://www.thaigov.go.th/news/contents/details/88667