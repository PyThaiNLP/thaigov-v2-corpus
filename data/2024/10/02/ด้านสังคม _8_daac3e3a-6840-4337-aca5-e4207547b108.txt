รัฐบาลไทย-ข่าวทำเนียบรัฐบาล-“วราวุธ” ระดม สหวิชาชีพ-นักจิตวิทยา จาก พมจ. สุพรรณบุรี ชัยนาท สิงห์บุรี นครสวรรค์ ประกบทุกครอบครัว ผู้ได้รับผลกระทบเหตุรถบัสทัศนศึกษา ขอบคุณ สื่อมวลชน เสนอข่าวไม่ละเมิดสิทธิเด็ก


วันพุธที่ 2 ตุลาคม 2567
“วราวุธ” ระดม สหวิชาชีพ-นักจิตวิทยา จาก พมจ. สุพรรณบุรี ชัยนาท สิงห์บุรี นครสวรรค์ ประกบทุกครอบครัว ผู้ได้รับผลกระทบเหตุรถบัสทัศนศึกษา ขอบคุณ สื่อมวลชน เสนอข่าวไม่ละเมิดสิทธิเด็ก
“วราวุธ” ระดม สหวิชาชีพ-นักจิตวิทยา จาก พมจ. สุพรรณบุรี ชัยนาท สิงห์บุรี นครสวรรค์ ประกบทุกครอบครัว ผู้ได้รับผลกระทบเหตุรถบัสทัศนศึกษา ขอบคุณ สื่อมวลชน เสนอข่าวไม่ละเมิดสิทธิเด็กเยาวชน แนะ ปชช. ติดตามข่าวอย่างมีสติ อย่าเสพจนใจฝ่อ
วันที่ 2 ตุลาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เปิดเผยว่า จากกรณีอุบัติเหตุเพลิงไหม้รถบัสทัศนศึกษาของนักเรียน ทางกระทรวง พม. ขอแสดงความเสียใจอีกครั้งหนึ่งไปยังครอบครัวของผู้ที่เสียชีวิต ครอบครัวผู้ที่ได้รับบาดเจ็บ และผู้ที่ได้รับผลกระทบทั้งหมด ซึ่งสถานการณ์ล่าสุดในขณะนี้น้องๆ ส่วนใหญ่ได้กลับสู่อ้อมกอดของคุณพ่อคุณแม่แล้ว โดยทางทีมงานของกระทรวง พม. ตั้งแต่เมื่อวันที่ 1 ต.ค. 67 ได้ระดมทีมเจ้าหน้าที่ พม. เข้าไปในพื้นที่ของจังหวัดปทุมธานี ซึ่งเป็นพื้นที่เกิดเหตุ เพื่อดูแลน้องๆ ทั้งที่อยู่ในโรงพยาบาล หรือในศูนย์อำนวยการฉุกเฉินที่ตั้งขึ้นมา และในวันนี้ทางทีมเจ้าหน้าที่ พม. จังหวัดอุทัยธานี เราได้ระดมกำลังจากจังหวัดใกล้เคียง ทั้งจังหวัดชัยนาท สุพรรณบุรี นครสวรรค์ และสิงห์บุรี รวมทั้งเจ้าหน้าที่จากทุกจังหวัดโดยรอบ เข้าไปที่ในพื้นที่เพื่อที่จะต้องพูดคุยประกบกับทุกๆ ครอบครัวที่ประสบกับอุบัติเหตุโดยเฉพาะอย่างยิ่งครอบครัวของผู้ที่เสียชีวิต ซึ่งการทำงานของกระทรวง พม.นั้นจะทำงานกันอย่างต่อเนื่องทุกวัน มีการพูดคุยการสอบถามโดยทีมสหวิชาชีพและถ้าหากจำเป็นจะมีนักจิตวิทยาเข้าร่วมด้วย ดังนั้นการพูดคุยกันในเบื้องต้นจะเป็นเครื่องบ่งสัญญาณได้ดีถึงสถานะทางด้านจิตใจของแต่ละครอบครัว เพราะว่าสถานการณ์ในขณะนี้ตนคิดว่าเม็ดเงินที่จะเป็นการตอบแทนเยียวยาค่าเสียหายนั้นกับชีวิตของเด็กคนหนึ่งเม็ดเงินเท่าใดคงจะไม่สามารถทดแทนได้ แต่สิ่งที่สำคัญที่สุดในเวลานี้คือกำลังใจและความพยายามที่จะต้องก้าวข้ามผ่านความโศกเศร้าเสียใจนี้จะต้องใช้เวลาอย่างแน่นอน และทีมงานของกระทรวง พม. จะคอยอยู่เป็นกำลังใจและให้คำปรึกษากับผู้ปกครองและทุกฝ่ายที่ได้รับผลกระทบ
นายวราวุธ กล่าวว่า กระทรวง พม. ต้องขอขอบคุณสื่อมวลชนทุกท่าน ที่ได้นำเสนอข่าวอย่างเป็นไปตามกรอบที่ไม่ละเมิดสิทธิของเด็กและเยาวชน และให้เกียรติกับผู้ที่ได้รับผลกระทบจากเหตุการณ์ครั้งนี้ นอกจากนี้ตนเชื่อว่าอุบัติเหตุครั้งนี้ได้รับการติดตามและความสนใจจากพี่น้องประชาชนทั่วประเทศ หลายท่านจะได้รับข่าวสารเกี่ยวกับเรื่องผู้เสียชีวิต เกี่ยวกับเรื่องรายละเอียดต่างๆ ตั้งแต่เมื่อคืนวันที่ 1 ตค.ที่ผ่านมา จึงขอฝากไปยังพี่น้องประชาชนทุกท่านที่กำลังติดตามข่าวว่า ขอให้ติดตามข่าวด้วยการมีสติ หากว่าติดตามข่าวไปจนถึงที่รู้สึกว่ามีจิตใจฝ่อ รู้สึกดาวน์ไปตามกับเหตุเกิดขึ้น ขอให้พักการติดตามข่าวสักระยะหนึ่ง เพราะว่าจิตใจของคนเรานั้น หากว่าได้เจอแต่ข่าวที่แบบเดียว ย่อมจะบั่นทอนกำลังใจการทำงานในชีวิตประจำวัน ขอให้ทุกคนมาช่วยกันเป็นกำลังใจให้กับครอบครัวผู้ที่ได้รับผลกระทบจากอุบัติเหตุครั้งนี้ และหวังเป็นอย่างยิ่งว่าทุกหน่วยงานที่เกี่ยวข้องจะถอดบทเรียนที่สำคัญจากอุบัติเหตุครั้งนี้ว่าควรจะมีแนวทางดำเนินการในแต่ละส่วนอย่างไร เพื่อปกป้องจำนวนเด็กและเยาวชนของประเทศไทยที่นับวันนั้นมีน้อยลงทุกวัน เราจะต้องทำให้เด็กเหล่านั้นเติบโตขึ้นมาเป็นกำลังสำคัญของประเทศในอนาคต และเรามาช่วยกันดูแลอนาคตต่างชาติอย่างเต็มความสามารถด้วยกัน
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ทัศนศึกษา #เพลิงไหม้รถบัส #ช่วยเหลือเยียวยา

ที่มา : https://www.thaigov.go.th/news/contents/details/88684