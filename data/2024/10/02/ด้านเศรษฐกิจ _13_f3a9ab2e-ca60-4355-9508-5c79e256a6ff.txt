รัฐบาลไทย-ข่าวทำเนียบรัฐบาล-​“เกษตรฯ จับมือ RSPO” หารือแนวทางยกระดับการผลิตปาล์มน้ำมันในประเทศอย่างยั่งยืน


วันพุธที่ 2 ตุลาคม 2567
​“เกษตรฯ จับมือ RSPO” หารือแนวทางยกระดับการผลิตปาล์มน้ำมันในประเทศอย่างยั่งยืน
​“เกษตรฯ จับมือ RSPO” หารือแนวทางยกระดับการผลิตปาล์มน้ำมันในประเทศอย่างยั่งยืน
นายถาวร ทันใจ ผู้ตรวจราชการกระทรวงเกษตรและสหกรณ์  ได้หารือร่วมกับ นาย โจเซฟ เดอ ครูซ (Mr. Joseph D’Cruz) ประธานบริหารของ Roundtable on Sustainable Palm Oil (RSPO) พร้อมด้วย นายพีรพันธ์ คอทอง อธิบดีกรมส่งเสริมการเกษตร นายรพีภัทร์ จันทรศรีวงศ์ อธิบดีกรมวิชาการเกษตร นางสาวกาญจนา ขวัญเมือง รองเลขาธิการสำนักงานเศรษฐกิจการเกษตร นายพรเทพ ศรีธนาธร ผู้ช่วยปลัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องรับรองกระทรวงเกษตรและสหกรณ์ 112
สำหรับการหารือระหว่างกระทรวงเกษตรและสหกรณ์ของไทยและ RSPO ในวันนี้ RSPO ได้มีการนำเสนอแนวทางการดำเนินความร่วมมือกับกระทรวงเกษตรและสหกรณ์ เพื่อให้เกษตรกรผู้ผลิตปาล์มน้ำมันในประเทศไทย ได้รับผลประโยชน์และเข้าถึงมาตรฐานการผลิตปาล์มน้ำมันยั่งยืน โดยสินค้าที่ได้รับมาตรฐาน RSPO จะมีคุณภาพสูง และสามารถส่งออกไปยังประเทศต่าง ๆ ตามกฎระเบียบการนำเข้าระหว่างประเทศได้อย่างมีความสะดวกมากขึ้น
นอกจากนี้ องค์กร RSPO ได้เชิญกระทรวงเกษตรและสหกรณ์เข้าร่วมงานการสัมมนาน้ำมันปาล์มยั่งยืน ประจำปี 2024 (RT2024) ในเดือนพฤศจิกายน 2567 ณ โรงแรม Amari Bangkok กรุงเทพมหานคร ซึ่งงานมีวัตถุประสงค์เพื่อแลกเปลี่ยนวิสัยทัศน์ร่วมกันและขับเคลื่อนอนาคตของน้ำมันปาล์มที่ยั่งยืนในอีก 20 ปีข้างหน้า
โดยกระทรวงเกษตรฯ ยินดีสนับสนุนการเกิดความร่วมมือและพัฒนาปาล์มน้ำมันอย่างยั่งยืนในอนาคตเพื่อประโยชน์ของเกษตรกรประเทศไทยต่อไป

ที่มา : https://www.thaigov.go.th/news/contents/details/88689