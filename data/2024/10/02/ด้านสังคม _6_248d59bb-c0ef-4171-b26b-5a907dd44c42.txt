รัฐบาลไทย-ข่าวทำเนียบรัฐบาล-สธ. ยกระดับ อย. สู่องค์กรดิจิทัล ลดขั้นตอน-ระยะเวลา-เอกสาร เป็นที่ยอมรับในระดับสากล


วันพุธที่ 2 ตุลาคม 2567
สธ. ยกระดับ อย. สู่องค์กรดิจิทัล ลดขั้นตอน-ระยะเวลา-เอกสาร เป็นที่ยอมรับในระดับสากล
กระทรวงสาธารณสุข จัดการประชุมรับฟังความคิดเห็น การยกระดับกระบวนการอนุมัติ อนุญาต ด้านผลิตภัณฑ์ ของสำนักงานคณะกรรมการอาหารและยา (อย.) สู่การยอมรับในระดับสากล ลดขั้นตอน ลดระยะเวลา ลดการใช้เอกสาร และพัฒนา อย. สู่องค์กรดิจิทัล
วันนี้ (2 ตุลาคม 2567) ณ ห้องประชุมใหญ่ อาคาร OSSC สำนักงานคณะกรรมการอาหารและยา (อย.) นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานเปิดการประชุมรับฟังความคิดเห็น เรื่อง การยกระดับกระบวนการอนุมัติ อนุญาต สู่การยอมรับในระดับสากล พร้อมปาฐกถาพิเศษ โดยมี นพ.โอภาส การย์กวินพงศ์ ปลัดกระทรวงสาธารณสุข นพ.สุรโชค ต่างวิวัฒน์เลขาธิการคณะกรรมการอาหารและยา และผู้บริหารระดับสูง กระทรวงสาธารณสุข เข้าร่วม โดยกล่าวว่า การอนุมัติ อนุญาต ผลิตภัณฑ์สุขภาพเป็นกระบวนการสำคัญที่ส่งผลต่อความเชื่อมั่นในการเข้ามาลงทุนหรือร่วมลงทุนในธุรกิจผลิตภัณฑ์สุขภาพเกิดประโยชน์ต่อเศรษฐกิจของประเทศ ซึ่งเป็นหนึ่งในปัจจัยกำหนดความสำเร็จ ตามนโยบายยกระดับการบริการของภาครัฐ เพื่อให้ประเทศไทยเป็นศูนย์กลางบริการทางการแพทย์ของภูมิภาค
“ในด้านหนึ่ง ภาครัฐจะต้องพิจารณาการอนุมัติ อนุญาต อย่างรอบคอบ เพื่อปกป้องและคุ้มครองประชาชนจากอันตรายที่อาจจะเกิดขึ้นจากผลิตภัณฑ์สุขภาพ แต่อีกด้านหนึ่งก็ต้องอำนวยความสะดวก เพื่อให้ประชาชนและกลุ่มธุรกิจต่างๆ อาทิ กลุ่มผู้ผลิตเครื่องสำอางไทย กลุ่มอุตสาหกรรมสมุนไพรไทย กลุ่มอุตสาหกรรมเทคโนโลยีครื่องมือแพทย์ เป็นต้น ในฐานะผู้รับบริการได้รับความสะดวก รวดเร็ว ดังนั้น การยกระดับกระบวนการอนุมัติ อนุญาต ให้มีประสิทธิภาพมากยิ่งขึ้น จึงเป็นเรื่องที่มีความจำเป็นอย่างมาก” นายสมศักดิ์ กล่าว
ด้าน นพ.โอภาส กล่าวว่า อย. เป็นองค์กรหลักด้านการพิจารณาอนุมัติ อนุญาตผลิตภัณฑ์สุขภาพ ให้เป็นที่ยอมรับในระดับสากล และมีการพัฒนาบริการอนุมัติ อนุญาต ตลอดระยะเวลากว่า 50 ปี เพื่อลดขั้นตอนลดระยะเวลา ลดการใช้เอกสาร เกิดความสะดวก รวดเร็ว โดยในปี 2567 ได้พิจารณาคำขออนุญาตด้านผลิตภัณฑ์จากผู้ประกอบการ กว่า 204,189 คำขอ นอกจากนี้ ยังเดินหน้าพัฒนาไปสู่การเป็นองค์กรดิจิทัล นำระบบ E-service มาใช้ในการอนุมัติอนุญาต และการให้แนะนำในการขออนุญาต รวมทั้งได้เปิดศูนย์บริการผลิตภัณฑ์สุขภาพเบ็ดเสร็จ หรือ One Stop Service Center อำนวยความสะดวกแก่ผู้ประกอบการ และเพิ่มความพึงพอใจในการให้บริการซึ่งการประชุมรับฟังความคิดเห็นในครั้งนี้ จะนำมาสู่การปรับปรุง ยกระดับการให้บริการของ อย. ให้ดียิ่งขึ้น และเป็นที่ยอมรับในระดับสากลต่อไป
*********************************************************** 2 ตุลาคม 2567

ที่มา : https://www.thaigov.go.th/news/contents/details/88682