รัฐบาลไทย-ข่าวทำเนียบรัฐบาล-นลินี ทวีสิน นำหน่วยงานไทยหารือผู้ช่วยรัฐมนตรีกระทรวงเกษตรบราซิล หาแนวทางการส่งเสริมการค้า โดยเฉพาะสินค้าเกษตร ปลื้มมวยไทย และอาหารไทยเป็นที่นิยมในบราซิล


วันพฤหัสบดีที่ 31 ตุลาคม 2567
31/10/2567
พิมพ์
นลินี ทวีสิน นำหน่วยงานไทยหารือผู้ช่วยรัฐมนตรีกระทรวงเกษตรบราซิล หาแนวทางการส่งเสริมการค้า โดยเฉพาะสินค้าเกษตร ปลื้มมวยไทย และอาหารไทยเป็นที่นิยมในบราซิล
นลินี ทวีสิน นำหน่วยงานไทยหารือผู้ช่วยรัฐมนตรีกระทรวงเกษตรบราซิล หาแนวทางการส่งเสริมการค้า โดยเฉพาะสินค้าเกษตร ปลื้มมวยไทย และอาหารไทยเป็นที่นิยมในบราซิล
วันนี้ (31 ต.ค.2567)  เวลา 11.00 น. ดร. นลินี ทวีสิน ผู้แทนการค้าไทย เปิดเผยภายหลังจากการนำคณะผู้บริหารกรมปศุสัตว์ กรมวิชาการเกษตร กรมเจรจาการค้าระหว่างประเทศ และเจ้าหน้าที่จากกระทรวงการต่างประเทศ เข้าหารือกับนายหลุยส์ เรนาโต เด อัลกันตารา รัว (Mr. Luis Renato de Alcântara Rua) ผู้ช่วยรัฐมนตรีการค้าและความสัมพันธ์ระหว่างประเทศ กระทรวงเกษตรและสหกรณ์ สาธารณรัฐบราซิล นายนายโจเซ่ บอร์เจส โดส ซันโตส จูเนียร์ เอกอัครราชทูตบราซิลประจำประเทศไทย และคณะว่า ตนยินดีที่ได้พบกับคณะของฝ่ายบราซิลในวันนี้ เนื่องจากบราซิลเป็นคู่ค้าสำคัญอันดับ 1 ของไทยในภูมิภาคลาตินอเมริกา และแคริบเบียน และอันดับที่ 23 ของไทยในโลก โดยในปี 2566 ไทยและบราซิล มีมูลค่าการค้ารวม 6,266 ล้านดอลลาร์สหรัฐ และในปีนี้  ยังเป็นปีที่ทั้งสองประเทศสถาปนาความสัมพันธ์ทางการทูตครบ 65 ปี โดยเห็นว่าบราซิลจะสามารถเป็นประตูการค้าสำคัญสำหรับสินค้าไทยในภูมิภาคอเมริกาใต้ เช่นเดียวกับที่บราซิลสามารถ ใช้ไทยเป็นประตูการค้าสินค้าในภูมิภาคอาเซียนได้เช่นกัน
ผู้แทนการค้าไทย ยังได้เปิดเผยเพิ่มเติมว่า ไทยและบราซิลมุ่งมั่นที่จะส่งเสริมการค้าระหว่างกันเพิ่มเติม โดยเฉพาะการค้าสินค้าเกษตร นอกจากนี้ บราซิลยังพร้อมที่จะแลกเปลี่ยนความรู้และเทคนิคการเลี้ยงวัวแบบ Grass fed หรือ การเลี้ยงวัวที่เลี้ยงแบบธรรมชาติ และกินหญ้าสดๆ จากพื้นดิน การหารือครั้งนี้ยังเป็นโอกาสอันดีที่ทั้งสองฝ่ายได้แลกเปลี่ยนความเห็น และแจ้งข้อห่วงกังวลในประเด็นด้านการเกษตรต่าง ๆ ให้แต่ละฝ่ายได้รับทราบ เพื่อหาแนวทางออกร่วมกันที่เป็นประโยชน์ต่อทั้งสองฝ่ายต่อไป นอกจากนี้ ทั้งสองฝ่ายต่างยินดีที่ไทยและบราซิลสามารถยุติประเด็นข้อพิพาทคดีน้ำตาลในองค์การการค้าโลก (WTO) ซึ่งเป็นประเด็นมากกว่า 8 ปีได้อย่างเป็นการถาวร เมื่อวันที่ 24 กุมภาพันธ์ 2567 ในระหว่างการประชุมรัฐมนตรี WTO ครั้งที่ 13 ณ กรุงอาบูดาบี สหรัฐอาหรับเอมิเรตส์ โดยการที่ทั้งสองประเทศสามารถยุติปัญหาดังกล่าวนับเป็นก้าวสำคัญที่สะท้อนถึงความสัมพันธ์และความร่วมมือที่ดีระหว่างไทยและบราซิล ตลอดจนการยึดมั่นตามหลักการและพันธกรณีความตกลงระหว่างประเทศของไทย
ดร. นลินี ทิ้งท้ายว่า ตนยังได้ใช้โอกาสนี้ผลักดันและส่งเสริม Soft Power ของไทย โดยเฉพาะอาหารไทย ภาพยนตร์และละครโทรทัศน์ เช่น ลิซ่า และภาพยนตร์ซีรีย์ Y และที่สำคัญคือกีฬามวยไทย โดยกีฬามวยไทยนั้นได้รับความนิยมอย่างสูงในบราซิล โดยประเมินว่ามี ชาวบราซิลกว่า 2 แสนคนที่ฝึกฝนมวยไทย และมีสมาคมมวยไทยระดับรัฐในบราซิลที่ได้รับการรับรองใน 22 รัฐ (จากทั้งหมด 27 รัฐทั่วบราซิล)

ที่มา : https://www.thaigov.go.th/news/contents/details/89729