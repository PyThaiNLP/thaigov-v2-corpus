รัฐบาลไทย-ข่าวทำเนียบรัฐบาล-นายกฯ เร่งแก้ไขปัญหายาเสพติดบุกร้อยเอ็ดหวังนำเป็นต้นแบบ ด้านระดับอาเซียน ปปส. ไทยตั้ง 5 อัครราชทูตด้านยาเสพติดแล้ว


วันพฤหัสบดีที่ 31 ตุลาคม 2567
31/10/2567
พิมพ์
นายกฯ เร่งแก้ไขปัญหายาเสพติดบุกร้อยเอ็ดหวังนำเป็นต้นแบบ ด้านระดับอาเซียน ปปส. ไทยตั้ง 5 อัครราชทูตด้านยาเสพติดแล้ว
เตรียมลงพื้นที่ภาคอีสานพรุ่งนี้ตรวจเช็กการป้องกันและปราบปรามตามนโยบายรัฐบาล ด้านคำมั่นประชุมอาเซียนต้นเดือนที่ผ่านมา ปปส. ไทย ตั้งอัครราชทูตด้านยาเสพติดใน 5 ประเทศใกล้ไทยแล้ว หวังสกัดกระบวนการใหญ่ข้ามชาติ พร้อมนำร้อยเอ็ดเป็นโมเดลจัดการปัญหายาเสพติด
นายกฯ มั่นใจสถานการณ์ยาเสพติดไทยดีขึ้น เตรียมลงพื้นที่ภาคอีสานพรุ่งนี้ตรวจเช็กการป้องกันและปราบปรามตามนโยบายรัฐบาล ด้านคำมั่นประชุมอาเซียนต้นเดือนที่ผ่านมา ปปส. ไทย ตั้งอัครราชทูตด้านยาเสพติดใน 5 ประเทศใกล้ไทยแล้ว หวังสกัดกระบวนการใหญ่ข้ามชาติ พร้อมนำร้อยเอ็ดเป็นโมเดลจัดการปัญหายาเสพติดทั่วประเทศ
วันนี้ (31 ต.ค. 2567) เวลา 09.00 น. นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ในวันพรุ่งนี้ (ศุกร์ 1 พ.ย. 2567) นางสาวแพทองธาร ชินวัตร นายกรัฐมนตรี จะลงพื้นที่ตรวจราชการจังหวัดร้อยเอ็ดเพื่อติดตามและรับฟังปัญหาด้านการป้องกัน ปราบปรามยาเสพติด และกระบวนการบำบัดฟื้นฟูผู้ติดยาเสพติดในโครงการมินิธัญญารักษ์ เพื่อให้เกิดผลเป็นรูปธรรม ซึ่งนอกจากจะเป็นการติดตามงานตามนโยบายของรัฐบาลที่แถลงนโยบายแล้ว ยังเป็นการดำเนินการเพื่อให้สอดรับกับการแก้ไขปัญหายาเสพติดในภูมิภาคอาเซียนในการประชุมสุดยอดผู้นำอาเซียนที่ประเทศลาวเมื่อต้นเดือนที่ผ่านมา ซึ่งนายกรัฐมนตรีได้กำหนดแนวทางในการแก้ไขปัญหายาเสพติดร่วมกันของประเทศต่างๆในภูมิภาค โดยเฉพาะประเทศที่มีพรมแดนติดกัน ซึ่งประเทศไทยได้เร่งดำเนินการอย่างต่อเนื่อง  โดยที่ผ่านมา สำนักงานคณะกรรมการป้องกันและปราบปรามยาเสพติด (ปปส.) ได้มีการตั้งอัครราชทูตที่ปรึกษาด้านการควบคุมยาเสพติดใน 5ประเทศ ลาว กัมพูชา เวียดนาม เมียนมา และจีน เพื่อให้การแก้ไขปัญหายาเสพติด ทั้งในและต่างประเทศสอดรับกับแนวทางในการแก้ไขปัญหา
นายจิรายุ กล่าวต่อไป ว่า การลงพื้นที่ในครั้งนี้ นายกรัฐมนตรีจะเป็นประธานการประชุม ที่วัดเขวาทุ่ง  อำเภอธวัชบุรี จังหวัดร้อยเอ็ด เพื่อสั่งการและกำหนดรูปแบบในแก้ไขปัญหาในพื้นที่จังหวัดร้อยเอ็ด และจังหวัดใกล้เคียง และจะกำหนดเป็นพื้นที่นำร่องทั่วประเทศ พร้อมทั้งเตรียมขยายผลความสำเร็จเพื่อสานต่อนโยบายของรัฐบาลนายเศรษฐา ทวีสิน อดีตนายกรัฐมนตรี  รวมทั้งจะเร่งรัดให้สัมฤทธิผล โดยพบว่า มีพื้นที่ที่มีปัญหายาเสพติดรุนแรงทั้งหมด 25 จังหวัด ซึ่งส่วนใหญ่อยู่ในภาคอีสาน ภาคเหนือ และภาคใต้ตอนล่าง ซึ่งรัฐบาลได้กำหนดให้เป็นวาระแห่งชาติ ทั้งนี้ยังได้มีการยกโมเดลการแก้ไขที่จังหวัดน่านและร้อยเอ็ดนี้ เพื่อไปเป็นต้นแบบการแก้ไขปัญหาอย่างยั่งยืนด้วยจากนั้นในช่วงบ่ายนายกรัฐมนตรีจะเข้าตรวจเยี่ยมการฝึกอาชีพและแนวทางการพัฒนาคุณภาพชีวิตของผู้เข้ารับการบำบัด ที่อำเภอจตุรพักตรพิมาน จังหวัดร้อยเอ็ด

ที่มา : https://www.thaigov.go.th/news/contents/details/89713