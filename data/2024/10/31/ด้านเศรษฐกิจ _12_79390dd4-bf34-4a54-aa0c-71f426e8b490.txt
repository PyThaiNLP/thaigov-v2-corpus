รัฐบาลไทย-ข่าวทำเนียบรัฐบาล-บขส. กลับมาเดินรถเส้นทางกรุงเทพฯ - สมเด็จ - ห้วยผึ้ง พร้อมเพิ่มเที่ยววิ่งเส้นทางกรุงเทพฯ - กระนวน - บ้านแพง เริ่มให้บริการ 15 พฤศจิกายน นี้ 


วันพฤหัสบดีที่ 31 ตุลาคม 2567
บขส. กลับมาเดินรถเส้นทางกรุงเทพฯ - สมเด็จ - ห้วยผึ้ง พร้อมเพิ่มเที่ยววิ่งเส้นทางกรุงเทพฯ - กระนวน - บ้านแพง เริ่มให้บริการ 15 พฤศจิกายน นี้
....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้ บขส. จัดเดินรถโดยสารอำนวยความสะดวกไปตามความต้องการของประชาชนให้สามารถเข้าถึงบริการรถโดยสารสาธารณะได้ทั่วถึงทุกพื้นที่ รวมทั้งรองรับการเดินทางในช่วงฤดูกาลท่องเที่ยว (ไฮซีซั่น) และกระตุ้นการเดินทางในช่วงฤดูหนาว เชื่อมไปยังแหล่งท่องเที่ยวยอดนิยมในพื้นที่ภาคตะวันออกเฉียงเหนือ เช่น ถ้ำนาคี จังหวัดนครพนม และวัดภูทอก จังหวัดบึงกาฬ
บขส. จึงมีแผนจะกลับมาเปิดให้บริการเดินรถโดยสาร สายที่ 30 เส้นทางกรุงเทพฯ - สมเด็จ - ห้วยผึ้ง ระยะทาง 572 กิโลเมตร ตั้งแต่วันที่ 15 พฤศจิกายน 2567 เป็นต้นไป โดยจะนำรถโดยสารปรับอากาศ 36 ที่นั่ง ให้บริการวันละ 2 เที่ยววิ่ง (ไป - กลับ) เที่ยวขาไปรถออกจากต้นทางกรุงเทพฯ (หมอชิต 2) เวลา 20.00 น. และเที่ยวขากลับรถออกจากปลายทางห้วยผึ้ง เวลา 19.00 น. ใช้เวลาเดินทาง 9 ชั่วโมง ค่าโดยสาร 482 บาทนอกจากนี้ บขส. เตรียมเพิ่มเที่ยววิ่งสายที่ 33 เส้นทางกรุงเทพฯ - กระนวน - บ้านแพง ระยะทาง 784 กิโลเมตร ตั้งแต่วันที่ 15 พ.ย.2567 เป็นต้นไป โดยใช้รถโดยสารปรับอากาศ 46 ที่นั่ง จากเดิมให้บริการวันละ 2 เที่ยววิ่ง (ไป - กลับ) เพิ่มเป็นวันละ 4 เที่ยววิ่ง (ไป - กลับ) เที่ยวขาไปรถออกจากกรุงเทพฯ (หมอชิต 2) เวลา 18.00 น. และ 19.00 น. ส่วนขากลับรถออกจากปลายทางบ้านแพง เวลา 16.00 น. และ 16.30 น. ใช้เวลาเดินทางประมาณ 13 ชั่วโมง ค่าโดยสาร 650 บาท
ทั้งนี้ ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. อาทิ ช่องทางออนไลน์ Facebook Page : บขส. Line : @บขส.99 เว็บไซต์ บขส. Application E-ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติม โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/89728