รัฐบาลไทย-ข่าวทำเนียบรัฐบาล-“อนุกูล” ปลัด พม. ให้กำลังใจคณะเยาวชนพิการไทย ก่อนบินร่วมแข่งขันความท้าทายทางเทคโนโลยีสารสนเทศระดับสากล 2567 ณ สาธารณรัฐฟิลิปปินส์


วันพฤหัสบดีที่ 31 ตุลาคม 2567
“อนุกูล” ปลัด พม. ให้กำลังใจคณะเยาวชนพิการไทย ก่อนบินร่วมแข่งขันความท้าทายทางเทคโนโลยีสารสนเทศระดับสากล 2567 ณ สาธารณรัฐฟิลิปปินส์
“อนุกูล” ปลัด พม. ให้กำลังใจคณะเยาวชนพิการไทย ก่อนบินร่วมแข่งขันความท้าทายทางเทคโนโลยีสารสนเทศระดับสากล 2567 ณ สาธารณรัฐฟิลิปปินส์
วันที่ 31 ตุลาคม 2567 เวลา 13.30 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวให้โอวาทแก่คณะเยาวชนพิการไทย ก่อนเดินทางเข้าร่วมการแข่งขันความท้าทายทางเทคโนโลยีสารสนเทศระดับสากล ประจำปี 2567 (2024 Global IT Challenge for Youth with Disabilities) ระหว่างวันที่ 3 – 8 พฤศจิกายน 2567 ณ กรุงมะนิลา สาธารณรัฐฟิลิปปินส์ โดยมี นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ กล่าวรายงาน พร้อมด้วยผู้บริหารกระทรวง พม. เข้าร่วม ณ โรงแรมรอยัล ริเวอร์ กรุงเทพมหานคร
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) นำโดยนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้ให้ความสำคัญกับคนพิการ และครอบครัวของคนพิการในทุกมิติมาอย่างต่อเนื่อง และตามที่องค์กร Rehabilitation International Korea (RI Korea) สาธารณรัฐเกาหลี ได้กำหนดจัดการแข่งขันความท้าทายทางเทคโนโลยีสารสนเทศระดับสากล ประจำปี 2567 โดยมีวัตถุประสงค์เพื่อส่งเสริมโอกาสให้เยาวชนพิการสามารถเข้าถึงเทคโนโลยีสารสนเทศ และเสริมสร้างศักยภาพแก่เยาวชนพิการ โดยแบ่งการแข่งขันเป็น 4 ประเภท ได้แก่ eTool challenge , eLifeMap challenge , eContent challenge และ eCreative challenge ทั้งนี้ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้ดำเนินการคัดเลือกผู้แทนเยาวชนพิการไทย อายุระหว่าง 13 – 23 ปี จำนวน 12 คน โดยมี 4 ประเภทความพิการ ได้แก่ พิการทางการเคลื่อนไหวหรือทางร่างกาย พิการทางการได้ยินหรือสื่อความหมาย พิการทางการเห็น และพิการทางสติปัญญา และได้มีการจัดค่ายเยาวชนพิการไทยเพื่อเตรียมความพร้อมก่อนร่วมการแข่งขันความท้าทายทางเทคโนโลยีสารสนเทศระดับสากล ประจำปี 2567 ให้แก่ผู้แทนเยาวชนพิการไทยทั้ง 12 คน โดยกองทุนส่งเสริมและพัฒนาคุณภาพชีวิตคนพิการ สนับสนุนค่าใช้จ่ายให้แก่เยาวชนพิการไทยและเจ้าหน้าที่ที่เกี่ยวข้อง จำนวน 20 คน สำหรับการเดินทางเข้าร่วมการแข่งขันครั้งนี้
นายอนุกูล กล่าวเพิ่มเติมว่า การแข่งขันความท้าทายทางเทคโนโลยีสารสนเทศระดับสากล ประจำปี 2567 ในครั้งนี้ นับเป็นโอกาสอันดีที่น้องๆ เยาวชนพิการไทย ทั้ง 12 คน ได้มีโอกาสเดินทางเข้าร่วมแข่งขันและจะได้แสดงให้สังคมโลกได้เห็นศักยภาพและความสามารถของคนไทย ซึ่งจะเป็นแรงบันดาลใจให้กับคนทั่วโลกทั้งเด็กและเยาวชน ได้เห็นถึงศักยภาพทั้งความรู้ความสามารถของเยาวชนพิการไทย ที่ได้รับรางวัลจากการแข่งขันที่ต่างประเทศมาอย่างต่อเนื่อง ทั้งนี้ ตนขอเป็นกำลังใจให้กับน้องๆ เยาวชนพิการไทย รวมทั้งผู้ปกครองผู้ดูแลคนพิการทุกท่าน ซึ่งการไปทำหน้าที่แทนคนไทยในครั้งนี้ ถือว่าเป็นเกียรติภูมิและความภาคภูมิใจให้กับคนไทยทุกคน ขอให้น้องๆ ได้แสดงฝีมืออย่างเต็มที่ และเชื่อว่าระหว่างเข้าร่วมการแข่งขันที่ประเทศฟิลิปปินส์ อาจจะมีข้อท้าทายแต่ขอให้มั่นใจว่าทุกคนทำได้ และสามารถแก้ปัญหาเฉพาะหน้าต่างๆ ได้ ขอให้ประสบความสำเร็จ และได้เกียรติภูมิกลับมาสู่ประเทศไทย ให้คนไทยได้ร่วมแสดงความยินดีแก่น้องๆ เยาวชนพิการไทย
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #แข่งขันความท้าทายทางเทคโนโลยีสารสนเทศระดับสากล2567 #คนพิการ

ที่มา : https://www.thaigov.go.th/news/contents/details/89735