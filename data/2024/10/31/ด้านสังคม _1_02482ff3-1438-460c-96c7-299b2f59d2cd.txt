รัฐบาลไทย-ข่าวทำเนียบรัฐบาล-ปลัด ดีอี เปิดงาน IEEE-ISC2-2024 “เมืองอัจฉริยะ: การปฏิวัติเพื่อมนุษยชาติ”


วันพฤหัสบดีที่ 31 ตุลาคม 2567
ปลัด ดีอี เปิดงาน IEEE-ISC2-2024 “เมืองอัจฉริยะ: การปฏิวัติเพื่อมนุษยชาติ”
ปลัด ดีอี เปิดงาน IEEE-ISC2-2024 “เมืองอัจฉริยะ: การปฏิวัติเพื่อมนุษยชาติ”
เมื่อวันที่ 30 ตุลาคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม เป็นประธานในพิธีเปิดการประชุมวิชาการและนิทรรศการนานาชาติด้านสมาร์ทซิตี้ระดับโลก “10th IEEE International Smart Cities Conference (IEEE-ISC2-2024)” พร้อมกล่าวปาฐกถาพิเศษในหัวข้อ “Thailand smart cityies trends” ณ โรงแรมรอยัล คลิฟ บีช พัทยา จังหวัดชลบุรี
การประชุมดังกล่าวจัดขึ้นโดยสมาคมวิศวกรรมไฟฟ้าและอิเล็กทรอนิกส์นานาชาติ (IEEE) ด้านพลังงานไฟฟ้าและพลังงาน (IEEE Power & Energy Society) ประเทศไทย โดยความร่วมมือจากหน่วยงานภาครัฐและภาคเอกชนชั้นนำในด้านการพัฒนานวัตกรรมและเทคโนโลยีเพื่อการพัฒนาเมืองอัจฉริยะ ภายในงานประกอบด้วยกิจกรรมทางวิชาการหลายรูปแบบ ได้แก่ การบรรยายเชิงลึก เวทีเสวนา และนิทรรศการแสดงผลงาน โดยมุ่งหวังให้เป็นเวทีแลกเปลี่ยนองค์ความรู้ด้านนวัตกรรม เทคโนโลยีดิจิทัล และการวิจัยที่เกี่ยวข้องกับการพัฒนาเมืองอัจฉริยะ ตลอดจนสร้างเครือข่ายความร่วมมือเพื่อนำองค์ความรู้เหล่านี้ไปพัฒนาต่อยอดในพื้นที่ต่าง ๆ อย่างเป็นรูปธรรม
กระทรวงดิจิทัลเพื่อเศรษฐกิจและสังคม โดยสำนักงานส่งเสริมเศรษฐกิจดิจิทัล (depa) ได้มีบทบาทสำคัญในการขับเคลื่อนโครงการเมืองอัจฉริยะอย่างต่อเนื่อง ปัจจุบันมีเมืองที่ผ่านการรับรองสถานะเมืองอัจฉริยะแล้วจำนวน 36 เมือง และอยู่ระหว่างการพิจารณายื่นข้อเสนอเพิ่มเติมอีก 118 พื้นที่ ทั้งนี้ เพื่อให้การพัฒนาเมืองอัจฉริยะเป็นไปอย่างมีประสิทธิภาพ กระทรวงฯ ได้เร่งยกระดับโครงสร้างพื้นฐานและระบบนิเวศผ่านนโยบาย "Cloud First Policy" เพื่อรองรับการใช้เทคโนโลยีดิจิทัลในการพัฒนาเมืองอัจฉริยะในทุกมิติ อาทิ ด้านความปลอดภัย การเชื่อมโยงข้อมูล และการยกระดับเศรษฐกิจ
กระทรวงดิจิทัลเพื่อเศรษฐกิจและสังคม ไม่เพียงแต่ที่จะขยายขอบเขตการพัฒนาเมืองอัจฉริยะให้ครอบคลุมทั่วประเทศ แต่มีเป้าหมายในการขับเคลื่อนประเทศไปสู่การเป็น Smart Nation อย่างยั่งยืน

ที่มา : https://www.thaigov.go.th/news/contents/details/89709