รัฐบาลไทย-ข่าวทำเนียบรัฐบาล-พิธีบวงสรวงการจัดสร้างมณฑปประดิษฐานพระบรมสารีริกธาตุ (พระเขี้ยวแก้ว) ในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในประเทศไทยเป็นการชั่วคราว 


วันพฤหัสบดีที่ 31 ตุลาคม 2567
31/10/2567
พิมพ์
พิธีบวงสรวงการจัดสร้างมณฑปประดิษฐานพระบรมสารีริกธาตุ (พระเขี้ยวแก้ว) ในการอัญเชิญพระบรมสารีริกธาตุ (พระเขี้ยวแก้ว) จากสาธารณรัฐประชาชนจีนมาประดิษฐานในประเทศไทยเป็นการชั่วคราว
เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
วันที่ 30 ตุลาคม 2567 นายชูศักดิ์ ศิรินิล รัฐมนตรีประจำสำนักนายกรัฐมนตรี รองประธานกรรมการดำเนินโครงการฯ และประธานกรรมการประสานงานการดำเนินโครงการฯ เป็นประธานในพิธีบวงสรวงการจัดสร้างมณฑปประดิษฐานพระบรมสารีริกธาตุ (พระเขี้ยวแก้ว) ที่อัญเชิญจากสาธารณรัฐประชาชนจีนมาประดิษฐานในประเทศไทยเป็นการชั่วคราว เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ในโอกาสนี้ รัฐมนตรีว่าการกระทรวงวัฒนธรรม ผู้ช่วยรัฐมนตรีว่าการกระทรวงการต่างประเทศ (นายรัศม์ ชาลีจันทร์) ผู้ทรงคุณวุฒิพิเศษประจำสำนักนายกรัฐมนตรี (นายภูมินทร ปลั่งสมบัติ) ปลัดกระทรวงวัฒนธรรม ผู้ตรวจราชการสำนักนายกรัฐมนตรี รักษาราชการแทน ปลัดสำนักนายกรัฐมนตรี อธิบดีกรมศิลปากร อธิบดีกรมการศาสนา ผู้อำนวยการสำนักงานพระพุทธศาสนาแห่งชาติ อธิบดีกรมสารนิเทศ พร้อมด้วยผู้บริหารจากหน่วยงานที่เกี่ยวข้อง เข้าร่วมพิธีฯ ดังกล่าว
นายชูศักดิ์ฯ กล่าวว่า “รัฐบาลไทยและรัฐบาลสาธารณรัฐประชาชนจีนได้เห็นชอบร่วมกันในการอัญเชิญพระบรมสารีริกธาตุ (พระเขี้ยวแก้ว) จากวัดหลิงกวง กรุงปักกิ่ง สาธารณรัฐประชาชนจีน มาประดิษฐาน ณ ท้องสนามหลวง กรุงเทพมหานคร เป็นการชั่วคราว เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และในโอกาสการครบรอบ 50 ปี แห่งการสถาปนาความสัมพันธ์ทางการทูตไทย - จีน ในปี 2568 ระหว่างวันที่ 4 ธันวาคม 2567 – 14 กุมภาพันธ์ 2568 รวมเป็นเวลา 73 วัน และจะอัญเชิญกลับในวันที่ 15 กุมภาพันธ์ 2568”
ในโอกาสนี้ คณะกรรมการดำเนินโครงการฯ มอบหมายให้กระทรวงวัฒนธรรม โดยกรมศิลปากร ดำเนินการออกแบบและก่อสร้างมณฑปประดิษฐานพระเขี้ยวแก้ว โดยผสมผสานศิลปะแบบจีนและไทย ซึ่งขณะนี้อยู่ระหว่างดำเนินการจัดเตรียมพื้นที่สำหรับก่อสร้างมณฑป และได้จัดพิธีบวงสรวงการจัดสร้างมณฑปประดิษฐาน พระเขี้ยวแก้ว ในวันที่ 30 ตุลาคม 2567 เวลา 14.00 น. ณ มณฑลพิธีท้องสนามหลวง
ทั้งนี้ รัฐบาลสาธารณรัฐประชาชนจีนได้เคยอนุญาตให้อัญเชิญพระบรมสารีริกธาตุ (พระเขี้ยวแก้ว) ไปประดิษฐานยังประเทศต่าง ๆ รวม 6 ครั้ง รวมทั้งเชิญมาประดิษฐานในประเทศไทย เป็นครั้งแรกเมื่อปี 2545 ณ พุทธมณฑล ในรัชสมัยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยถือเป็นเหตุการณ์สำคัญอันเป็นสิริมงคลยิ่งต่อพุทธศาสนิกชนทั้งชาวไทยและชาวจีน จึงขอเชิญชวนประชาชนกราบสักการะพระบรมสารีริกธาตุ (พระเขี้ยวแก้ว) เพื่อความเป็นสิริมงคลในช่วงเวลาดังกล่าวต่อไป

ที่มา : https://www.thaigov.go.th/news/contents/details/89714