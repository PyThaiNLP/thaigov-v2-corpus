รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้ถนนสาย ชม.4034 จังหวัดเชียงใหม่ 


วันพฤหัสบดีที่ 31 ตุลาคม 2567
กรมทางหลวงชนบท เปิดใช้ถนนสาย ชม.4034 จังหวัดเชียงใหม่
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) เปิดใช้ถนนสาย ชม.4034 แยก ทล.1001 - บ้านเมืองวะ อำเภอสันทราย จังหวัดเชียงใหม่ สนับสนุนการคมนาคมเข้าพื้นที่ทางการเกษตรให้สะดวก รวดเร็ว เพิ่มขีดความสามารถในการขนส่งสินค้าของประชาชน ใช้เป็นทางเชื่อมไปยัง 4 อำเภอของจังหวัดเชียงใหม่ พร้อมยกระดับสายทางให้ปลอดภัย เพื่อลดอุบัติเหตุบนท้องถนนให้กับประชาชน
โครงการฯ ก่อสร้างเป็นถนนผิวจราจรแอสฟัลท์คอนกรีต และขยายผิวจราจรกว้าง 6 เมตร พร้อมไหล่ทาง รวมทั้งติดตั้งระบบระบายน้ำ เครื่องหมายจราจร และอุปกรณ์อำนวยความสะดวก มีจุดเริ่มต้นตั้งแต่ตำบลแม่แฝก เลียบคลองชลประทาน ไปจนถึงตำบลเมืองเล็น อำเภอสันทราย ตั้งแต่ช่วง กม. ที่ 0+000 - 5+000 ระยะทาง 5 กิโลเมตร ใช้งบประมาณ 34.920 ล้านบาท เพื่อเพิ่มศักยภาพการคมนาคมขนส่งผลผลิตในพื้นที่ให้กับประชาชน เนื่องจากพื้นที่ดังกล่าวส่วนใหญ่เป็นพื้นที่เกษตรกรรม เพาะปลูก และเลี้ยงปศุสัตว์
ปัจจุบัน ทช. ได้ดำเนินโครงการฯ แล้วเสร็จและเปิดให้ประชาชนใช้สัญจรแล้ว ซึ่งช่วยเสริมประสิทธิภาพในการเดินทางให้กับประชาชนในพื้นที่ และสามารถเดินทางไปยังฝั่งอำเภอสันทราย และอำเภอดอยสะเก็ด หรือฝั่งอำเภอพร้าว และอำเภอแม่แตงได้อย่างสะดวก รวดเร็ว และปลอดภัย พร้อมเพิ่มขีดความสามารถในการขนส่งผลผลิตไปสู่ตลาดได้สะดวกมากยิ่งขึ้น ทั้งผลผลิตจากการปศุสัตว์ และผลผลิตทางการเกษตร เนื่องจากประชาชนในพื้นที่ส่วนใหญ่นิยมเลี้ยงสัตว์ ปลูกข้าว ทำสวนผลไม้ อาทิ ลำไย กล้วย มะพร้าว เป็นจำนวนมาก รวมทั้งยังช่วยลดปัญหาอุบัติเหตุที่จะเกิดขึ้นบนท้องถนนให้กับประชาชนอีกด้วย

ที่มา : https://www.thaigov.go.th/news/contents/details/89717