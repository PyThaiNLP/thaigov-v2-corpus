รัฐบาลไทย-ข่าวทำเนียบรัฐบาล-กรมการขนส่งทางบก เปิดให้ผู้สนใจเข้าใช้บริการพื้นที่สำหรับจำหน่ายอาหารและห้องวีไอพี ภายในสถานีขนส่งสินค้าชานเมืองกรุงเทพมหานคร และปริมณฑล ทั้ง 3 แห่ง


วันพฤหัสบดีที่ 31 ตุลาคม 2567
กรมการขนส่งทางบก เปิดให้ผู้สนใจเข้าใช้บริการพื้นที่สำหรับจำหน่ายอาหารและห้องวีไอพี ภายในสถานีขนส่งสินค้าชานเมืองกรุงเทพมหานคร และปริมณฑล ทั้ง 3 แห่ง
...
กรมการขนส่งทางบก (ขบ.) กระทรวงคมนาคม เปิดให้ผู้สนใจเข้าใช้บริการพื้นที่สำหรับจำหน่ายอาหาร และห้องวีไอพี (สำหรับจำหน่ายสินค้าและบริการ) ภายในสถานีขนส่งสินค้าชานเมืองกรุงเทพมหานคร และปริมณฑล ทั้ง 3 แห่ง ได้แก่ สถานีขนส่งสินค้าพุทธมณฑล ตั้งอยู่บริเวณพุทธมณฑลสาย 5 อำเภอสามพราน จังหวัดนครปฐม สถานีขนส่งสินค้าคลองหลวง ตั้งอยู่ประชิดทางหลวงพิเศษหมายเลข 9 อำเภอคลองหลวง จังหวัดปทุมธานี และสถานีขนส่งสินค้าร่มเกล้า ตั้งอยู่ประชิด ICD ลาดกระบัง กรุงเทพฯ
สถานีขนส่งสินค้าชานเมืองกรุงเทพฯ และปริมณฑล ทั้ง 3 แห่ง ของ ขบ. มีผู้ประกอบการขนส่ง เจ้าของสินค้า รวมถึงผู้มาติดต่อราชการ เข้าใช้บริการเป็นจำนวนมากอย่างต่อเนื่องทุกวัน ไม่เว้นวันหยุดราชการ โดยในส่วนของพื้นที่จำหน่ายอาหาร มีขนาดพื้นที่ห้องละ 28 ตารางเมตร และพื้นที่ห้องวีไอพี มีขนาดพื้นที่ห้องละ 20 ตารางเมตร ทั้งนี้ มีอัตราค่าบริการเป็นไปตามที่ ขบ. กำหนด
สำหรับผู้สนใจสามารถติดต่อขอรับใบสมัครและยื่นคำขอเข้าใช้พื้นที่ได้ตั้งแต่บัดนี้เป็นต้นไป จนถึงวันที่ 8 พฤศจิกายน 2567 ณ ส่วนสถานีขนส่งสินค้า สำนักการขนส่งสินค้า อาคาร 4 ชั้น 6 ขบ. สถานีขนส่งสินค้าพุทธมณฑล สถานีขนส่งสินค้าคลองหลวง หรือสถานีขนส่งสินค้าร่มเกล้า โดยเอกสารประกอบการยื่นใบสมัครประกอบด้วย แบบฟอร์มใบสมัคร รูปถ่ายขนาด 2 นิ้ว 1 รูป สำเนาบัตรประชาชนผู้สมัคร สำเนาทะเบียนบ้านผู้สมัคร สำเนาหนังสือรับรองการจดทะเบียนนิติบุคคล (เฉพาะกรณีนิติบุคคล) หนังสือมอบอำนาจซึ่งปิดอากรแสตมป์ตามกฎหมาย และสำเนาบัตรประจำตัวประชาชนของผู้มอบอำนาจและผู้รับมอบอำนาจ (กรณีมอบอำนาจ) สามารถศึกษารายละเอียดเพิ่มเติมได้ตามประกาศคณะกรรมการพิจารณาคัดเลือกผู้ประกอบการจำหน่ายอาหารและและห้องวีไอพี หรือติดต่อสอบถามข้อมูล โทร. 0 2271 8492 - 3

ที่มา : https://www.thaigov.go.th/news/contents/details/89712