รัฐบาลไทย-ข่าวทำเนียบรัฐบาล-วราวุธ ร่วมหารือ กมธ.การพัฒนาสังคมฯ วุฒิสภา ชู ปี 68 พม. มุ่ง พัฒนาคุณภาพชีวิตกลุ่มเปราะบาง


วันพฤหัสบดีที่ 31 ตุลาคม 2567
วราวุธ ร่วมหารือ กมธ.การพัฒนาสังคมฯ วุฒิสภา ชู ปี 68 พม. มุ่ง พัฒนาคุณภาพชีวิตกลุ่มเปราะบาง
วราวุธ ร่วมหารือ กมธ.การพัฒนาสังคมฯ วุฒิสภา ชู ปี 68 พม. มุ่ง พัฒนาคุณภาพชีวิตกลุ่มเปราะบาง
วันที่ 31 ตุลาคม 2567 ที่กระทรวงการพัฒนาสังคมและความมั่นคงของมนุษย์ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ร่วมการประชุมระหว่างกระทรวงการพัฒนาสังคมและความมั่นคงของมนุษย์ (พม.) และคณะกรรมาธิการการพัฒนาสังคม และกิจการเด็ก เยาวชน สตรี ผู้สูงอายุ คนพิการ ผู้ด้อยโอกาส และความหลากหลายทางสังคม วุฒิสภา นำโดย นางวราภัสร์ ไพพรรณรัตน์ ประธานคณะกรรมาธิการฯ เพื่อแลกเปลี่ยนและหารือแนวทางการขับเคลื่อนภารกิจด้านการพัฒนา ซึ่งมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ พร้อมคณะผู้บริหาร หัวหน้าและเจ้าหน้าที่หน่วยงานที่เกี่ยวข้อง เข้าร่วมประชุม
นายวราวุธ กล่าวว่า การประชุมหารือแนวทางการขับเคลื่อนภารกิจด้านการพัฒนาสังคม ซึ่งในปีงบประมาณ พ.ศ. 2567 กระทรวงการพัฒนาสังคมและความมั่นคงของมนุษย์ (พม.) ได้มีการขับเคลื่อนภารกิจเพื่อดูแลกลุ่มเปราะบางให้มีความมั่นคงในชีวิตมากขึ้น อาทิ 1) การเสริมสร้างโอกาสในการเข้าถึงที่อยู่อาศัยที่มั่นคง ไม่ว่าจะเป็นการซ่อมแซมปรับปรุงที่อยู่อาศัยสำหรับเด็กและครอบครัว ผู้สูงอายุ คนพิการ ผู้มีรายได้น้อย และกลุ่มด้อยโอกาส รวมถึงการพัฒนาที่อยู่อาศัยสำหรับผู้มีรายได้น้อย โดยได้ดำเนินการแล้ว 47,603 หลัง 2) การเสริมสร้างเครือข่ายและหุ้นส่วนการพัฒนาสังคมที่ยั่งยืน จำนวน 392,330 คน 3,258 องค์กร อาทิ อาสาสมัครพัฒนาสังคมและความมั่นคงของมนุษย์ (อพม.) สภาเด็กและเยาวชน ชมรมผู้สูงอายุ และ CSR ภาคประชาสังคม 3) การสร้างโอกาสและยกระดับการคุ้มครองทางสังคมแก่ประชาชนกลุ่มเป้าหมาย 2,546,566 ราย อาทิ การยกระดับมาตรฐานสถานพัฒนาเด็กปฐมวัยใกล้บ้าน และการส่งเสริมการจ้างงานผู้สูงอายุ 4) การพัฒนาศักยภาพคนและสร้างความเข้มแข็งของชุมชนและครอบครัว อาทิ การขับเคลื่อนงานในนิคมสร้างตนเองทั่วประเทศ การพัฒนาศักยภาพบุคลากรให้มีความพร้อมการทำงานด้านเทคโนโลยีสารสนเทศและการสื่อสารของหน่วยงาน 5) การขับเคลื่อนนโยบายและยุทธศาสตร์ด้านสังคม อาทิ ศูนย์เร่งรัดจัดสวัสดิภาพประชาชน หรือ ศรส. และการยกระดับของกระทรวง พม. ในการขับเคลื่อนพันธกรณีระหว่างประเทศ
นายวราวุธ กล่าวเพิ่มเติมว่า สำหรับในปีงบประมาณ พ.ศ. 2568 กระทรวง พม. มีความมุ่งมั่นในการขับเคลื่อนงานต่อยอดจากปีที่ผ่านมา พร้อมกับเร่งพัฒนางานใหม่ สำหรับช่วยเหลือและแก้ปัญหาประชาชนทุกกลุ่มเป้าหมาย เพื่อให้เกิดการดำเนินงานต่อเนื่องตามนโยบาย 5x5 ฝ่าวิกฤตประชากร และนโยบายรัฐบาล อาทิ 1) กลุ่มเด็กและเยาวชน ขับเคลื่อนการพัฒนาศูนย์เด็กเล็กในชุมชน และส่งเสริมศูนย์เด็กเล็กสถานที่ทำงาน 2) กลุ่มคนพิการ ขับเคลื่อการส่งเสริมให้มีล่ามภาษามือทุกจังหวัด การจ้างงานคนพิการทั้งในหน่วยงานภาครัฐและเอกชน การพัฒนานวัตกรรมกายอุปกรณ์และเครื่องช่วยความพิการให้มีความทันสมัย และเข้าถึงได้ 3) กลุ่มผู้สูงอายุ ขับเคลื่อนโครงการบริบาลและคุ้มครองสิทธิผู้สูงอายุ และผลักดันให้เกิดศูนย์ดูแลผู้สูงอายุในชุมชน และ 4) กลุ่มคนไร้บ้าน ขับเคลื่อนการสร้างอาชีพ สร้างรายได้ให้ชุมชน
นอกจากนี้ กระทรวง พม. ยังมีแนวทางขับเคลื่อนโครงการ Flagship 9 โครงการสำคัญ เพื่อต่อยอดนโยบาย 5x5 ฝ่าวิกฤตประชากร ประกอบด้วย 1) ยกระดับการพัฒนาศักยภาพเด็กปฐมวัย 2) ปรับปรุงโครงสร้างพื้นฐานในการดูแลผู้สูงอายุ 3) สร้างงาน สร้างรายได้ พัฒนาคุณภาพชีวิตกลุ่มคนเปราะบาง โดยเฉพาะคนพิการ ผู้สูงอายุ และสร้างต้นแบบนิคมสร้างตนเอง 4) พัฒนาคุณภาพชีวิตคนพิการ ให้เข้าถึงสิทธิ และการจัด Friendly Design ที่เหมาะแก่คนพิการ 5) สร้างหุ้นส่วนทางสังคม สู่สวัสดิการที่ยั่งยืน ด้วยการพัฒนาระบบ CSR ดึงภาคเอกชน สร้างพันธมิตรทางสังคมระบบอาสาสมัคร 6) แผนจัดการผลกระทบจากภัยพิบัติทางธรรมชาติต่อกลุ่มเปราะบาง 7) การขับเคลื่อนพันธกรณีระหว่างต่างประเทศที่สำคัญ 8) การสื่อสารประชาสัมพันธ์ทางสังคมเชิงรุก และ 9) พัฒนาศักยภาพบุคลากร พม.
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #กรรมาธิการการพัฒนาสังคม #วุฒิสภา #นโยบาย 5x5 ฝ่าวิกฤตประชากร

ที่มา : https://www.thaigov.go.th/news/contents/details/89734