รัฐบาลไทย-ข่าวทำเนียบรัฐบาล-​ศปช.เผยภาคเหนือ อีสาน กลาง ตะวันออก และใต้ตอนบน เตรียมรับอากาศเย็น ส่วนภาคใต้อาจมีฝนตกบางพื้นที่ ด้านเชียงรายเสนอแผนขับเคลื่อนแผนปฏิบัติการและระบบติดตามการฟื้นฟูเยียวยาฯ ระยะที่ 2


วันพฤหัสบดีที่ 31 ตุลาคม 2567
31/10/2567
พิมพ์
​ศปช.เผยภาคเหนือ อีสาน กลาง ตะวันออก และใต้ตอนบน เตรียมรับอากาศเย็น ส่วนภาคใต้อาจมีฝนตกบางพื้นที่ ด้านเชียงรายเสนอแผนขับเคลื่อนแผนปฏิบัติการและระบบติดตามการฟื้นฟูเยียวยาฯ ระยะที่ 2
​ศปช. เผยภาคเหนือ อีสาน กลาง ตะวันออก และใต้ตอนบน เตรียมรับอากาศเย็น ส่วนภาคใต้อาจมีฝนตกบางพื้นที่ ด้านเชียงรายเสนอแผนขับเคลื่อนแผนปฏิบัติการและระบบติดตามการฟื้นฟูเยียวยาฯ ระยะที่ 2 คาดเริ่มใช้ 1 พ.ย. 67 - 30 เม.ย 68
วันนี้ (31 ต.ค. 67) เวลา 11.30 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า กรมอุตุนิยมวิทยาคาดการณ์สภาพอากาศในช่วงวันที่ 1 - 6 พ.ย. 67 บริเวณความกดอากาศสูงหรือมวลอากาศเย็นกำลังปานลางถึงค่อนข้างแรงอีกระลอกหนึ่งจากประเทศจีนจะแผ่เสริมลงมาปกคลุมประเทศไทยตอนบน ภาคใต้ตอนบน และทะเลจีนใต้ ลักษณะเช่นนี้จะทำให้บริเวณดังกล่าวมีฝนฟ้าคะนองกับมีลมกระโชกแรงเกิดขึ้นได้บางพื้นที่ในระยะแรก หลังจากนั้นจะมีอากาศเย็นในตอนเช้ากับมีลมแรง โดยภาคเหนือและภาคตะวันออกเฉียงเหนือ อุณหภูมิจะลดลง 2 - 4 องศาเซลเซียส ส่วนภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ตอนบน อุณหภูมิจะลดลง 1 - 3 องศาเซลเซียส ในขณะที่ร่องมรสุมเลื่อนลงไปพาดผ่านภาคใต้ตอนกลางและตอนล่าง ทำให้ภาคใต้ยังคงมีฝนตกหนักบางแห่ง
ขณะที่การบริหารจัดการน้ำลุ่มน้ำเจ้าพระยา มีปริมาณน้ำจากพื้นที่ตอนบนที่ระบายจากเขื่อนภูมิพล สิริกิติ์ และแควน้อยฯ ไหลมารวมกันที่ต้นแม่น้ำเจ้าพระยาบริเวณสถานีวัดน้ำ C.2 ค่ายจิรประวัติ จ.นครสวรรค์ ปัจจุบัน 1,609 ลบ.ม./วินาที ไหลมารวมกับปริมาณน้ำ Side flow ทำให้มีปริมาณน้ำในการบริหารจัดการเหนือเขื่อนเจ้าพระยา 1,892 ลบ.ม/วินาที นอกจากนี้ เขื่อนป้าสักชลสิทธิ์ ระบายน้ำลงสู่แม่น้ำป้าสัก 61 ลบ.ม/วินาที ไหลผ่านเขื่อนพระรามหก 94 ลบ.ม./วินาที ก่อนไหลมาบรรจบที่แม่น้ำเจ้าพระยา บริเวณสถานี C.29A อ.บางไทร จ.พระนครศรีอยุธยา เฉลี่ย 1,274 ลบ.ม./วินาที
นายจิรายุ กล่าวต่ออีกว่า ที่ประชุม ศปช. รับทราบแผนการขับเคลื่อนแผนปฏิบัติการและระบบติดตามการฟื้นฟูเยียวยา พื้นที่ประสบอุทกภัย วาตภัย และดินโคลนถล่ม ในจังหวัดเชียงราย ระยะที่ 2 จากทางจังหวัดเชียงราย สืบเนื่องจากการดำเนินการส่งมอบพื้นที่คืนให้แก่องค์กรปกครองส่วนท้องถิ่น วันที่ 28 ตุลาคม 2567 ที่ผ่านมา ทางจังหวัดเชียงรายจึงได้จัดทำแผนการฟื้นฟู โดยแผนอยู่ในขั้นตอนของการยกร่าง การดำเนินการของแผนฟื้นฟูจะแบ่งเป็น 3 ยุทธศาสตร์ 7 กลยุทธ์ ดังนี้
ประเด็นยุทธศาสตร์ที่ 1 การฟื้นฟูและยกระดับให้เป็นเมืองที่มีความปลอดภัยในชีวิตและทรัพย์สิน ได้แก่ กลยุทธ์ที่ 1 การจัดระเบียบสังคม ปราบปรามอบายมุข และผู้มีอิทธิพล กลยุทธ์ที่ 2 การป้องกันและแก้ไขปัญหายาเสพติด
ประเด็นยุทธศาสตร์ที่ 2 การฟื้นฟูขีดความสามารถเพื่อดึงดูดนักท่องเที่ยว นักลงทุน และกระตุ้นเศรษฐกิจ ได้แก่ กลยุทธ์ที่ 1 การสร้างอาชีพเพิ่มรายได้ให้ประชาชน กลยุทธ์ที่ 2 การส่งเสริมการท่องเที่ยวชุมชนสร้างความเข้มแข็งของเศรษฐกิจฐานราก กลยุทธ์ที่ 3 การจัดหาน้ำอุปโภคและบริโภคบริการประชาชนให้ทั่วถึง
ประเด็นยุทธศาสตร์ที่ 3 ติดตามเร่งรัดการชดเชยเยียวยาความเสียหายให้ประชาชนผู้ประสบอุทกภัย ได้แก่       กลยุทธ์ที่ 1 เร่งรัดติดตามเงินฟื้นฟูยาและชดเชยช่วยเหลือผู้ประสบอุทกภัย กลยุทธ์ที่ 2 เร่งรัดติดตามการชดเชยเยียวยาบ้านที่เสียหายทั้งหลังหรือบางส่วน
ภาพรวมทั้งหมดของแผนการดำเนินการยังอยู่ในขั้นตอนของการยกร่าง และรวบรวมข้อมูล โดยจะมีการขับเคลื่อน ตั้งแต่วันที่ 1 พฤศจิกายน - 30 เมษายน 2568 โดยแผนดังกล่าวจะมีการดำเนินการแบบ Rolling Plan จะต้องดำเนินการปรับให้เข้ากับสถานการณ์ตลอดเวลา เพื่อให้เกิดการแก้ไขและเยียวยาขับเคลื่อนทุกพื้นที่จังหวัดเชียงรายให้ครบทุกมิติ  โดยแผนการดำเนินการจะมีการติดตามผลทุกวันที่ 15 และ 30 ของทุกเดือน จนกว่าการดำเนินการของทุกส่วนราชการและทุกหน่วยงานที่เกี่ยวข้องจะเป็นไปตามเป้าหมาย พร้อมทั้งรายงานแก่ที่ประชุม ศปช. ให้รับทราบต่อไป

ที่มา : https://www.thaigov.go.th/news/contents/details/89719