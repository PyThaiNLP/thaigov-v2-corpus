รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับนาย Evgeny Tomikhin (เยฟเกนี โตมีฮิน) เอกอัครราชทูตสหพันธรัฐรัสเซีย(รัสเซีย)/ไทย ในโอกาสเข้าแนะนำตัว


วันพฤหัสบดีที่ 31 ตุลาคม 2567
รองนายกรัฐมนตรีและรัฐมนตรีว่าการกระทรวงกลาโหม ให้การต้อนรับนาย Evgeny Tomikhin (เยฟเกนี โตมีฮิน) เอกอัครราชทูตสหพันธรัฐรัสเซีย(รัสเซีย)/ไทย ในโอกาสเข้าแนะนำตัว
วันพุธที่ ๓๐ ตุลาคม ๒๕๖๗ เวลา ๑๕.๐๐ นาฬิกา นายภูมิธรรม  เวชยชัย รองนายกรัฐมนตรี และรัฐมนตรีว่าการกระทรวงกลาโหม ได้ให้การต้อนรับ นาย Evgeny Tomikhin (เยฟเกนี โตมีฮิน) เอกอัครราชทูตสหพันธรัฐรัสเซีย(รัสเซีย)/ไทย ณ ห้องสุรศักดิ์มนตรี ในศาลาว่าการกลาโหม
ในโอกาสเข้าแนะนำตัวและแสดงความยินดีในโอกาสได้รับพระบรมราชโองการโปรดเกล้าโปรดกระหม่อม ให้ดำรงตำแหน่งรองนายกรัฐมนตรีและรัฐมนตรีว่าการกระทรวงกลาโหม โดยรัฐมนตรีว่าการกระทรวงกลาโหมได้กล่าวต้อนรับและยินดีเป็นอย่างยิ่งที่ได้พบกับ นาย Evgeny Tomikhin (เยฟเกนี โตมีฮิน) เอกอัคราชทูตสหพันธรัฐรัสเซีย(รัสเซีย)/ไทย ซึ่งนับเป็นโอกาสอันดีที่จะได้หารือและแลกเปลี่ยนความคิดเห็นเพื่อแสวงหาแนวทางในการส่งเสริมความร่วมมือระหว่างกัน
​ทั้งนี้ ไทยและรัสเชียมีความสัมพันธ์ที่ดีต่อกันมาอย่างยาวนาน ซึ่งความสัมพันธ์ของทั้งสองประเทศได้ก้าวเข้าสู่ปีที่ ๑๒๗ ในปีนี้ (เริ่มตั้งแต่ ๓ ก.ค.๒๔๔๐) ซึ่งทั้งสองฝ่ายยึดถือการเสด็จประพาสรัสเซียของพระบาทสมเด็จพระจุลจอมเกล้าเจ้าอยู่หัว เป็นจุดเริ่มต้นความสัมพันธ์ โดยทั้งสองฝ่ายมีความสัมพันธ์ที่แน่นแฟ้นในทุกมิติ ทั้งด้านการเมือง ความมั่นคง สังคม และวัฒนธรรม รวมถึงความร่วมมือที่ใกล้ชิดในด้านเศรษฐกิจ การค้า การลงทุน ทั้งยินดีที่ปี ๒๕๖๗ เป็นปีแห่งการแลกเปลี่ยนวัฒนธรรมและการท่องเที่ยวไทย - รัสเซีย ซึ่งเป็นโอกาสที่ดีในการส่งเสริมพลวัตความร่วมมือที่สร้างสรรค์ อันเป็นการเสริมสร้างความเข้าใจและความใกล้ชิดในระดับประชาชนของทั้งสองประเทศ
​
นอกจากนี้รัฐมนตรีว่าการกระทรวงกลาโหม ยังได้กล่าวชื่นชมความสัมพันธ์ทางทหารระหว่างไทย - รัสเชีย ที่มีพัฒนาการมาอย่างต่อเนื่อง โดยเฉพาะภายหลังจากที่มีการลงนามความตกลงระหว่างรัฐบาลไทยกับรัสเซียว่าด้วยความร่วมมือด้านการทหาร เมื่อปี ๒๕๕๙ ซึ่งเป็นพื้นฐานสำคัญต่อการขยายขอบเขตกิจกรรมความร่วมมือระหว่างกันให้มีพลวัตมากยิ่งขึ้น ทั้งนี้ในห้วงที่ผ่านมา กองทัพไทยและกองทัพรัสเซียได้มีการแลกเปลี่ยนการเยือนและกิจกรรมความร่วมมือที่สำคัญต่าง ๆ ทั้งด้านการฝึก/ศึกษาทางทหาร ด้านการส่งกำลังบำรุงและอุตสาหกรรมป้องกันประเทศ การประชุมระดับฝ่ายเสนาธิการของกองบัญชาการกองทัพไทยและเหล่าทัพ การแลกเปลี่ยนระหว่างผู้เชี่ยวชาญในด้านต่าง ๆ การเยี่ยมเยือนเมืองท่า ตลอดจนกิจกรรมแลกเปลี่ยนทางวัฒนธรรม ซึ่งสะท้อนถึงการมีพลวัตมากขึ้นของความสัมพันธ์ระหว่างกัน

ที่มา : https://www.thaigov.go.th/news/contents/details/89711