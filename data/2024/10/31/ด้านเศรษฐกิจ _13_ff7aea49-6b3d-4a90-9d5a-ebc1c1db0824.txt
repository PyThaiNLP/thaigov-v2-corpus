รัฐบาลไทย-ข่าวทำเนียบรัฐบาล-กรมทางหลวง เปิดให้ประชาชนใช้ทางแยกต่างระดับเชื่อมมอเตอร์เวย์ M6 - สุรนารี 2 แล้ววันนี้ (31 ตุลาคม 2567) เพื่อยกระดับโครงข่ายคมนาคมขนส่งสู่ภาคอีสาน  


วันพฤหัสบดีที่ 31 ตุลาคม 2567
กรมทางหลวง เปิดให้ประชาชนใช้ทางแยกต่างระดับเชื่อมมอเตอร์เวย์ M6 - สุรนารี 2 แล้ววันนี้ (31 ตุลาคม 2567) เพื่อยกระดับโครงข่ายคมนาคมขนส่งสู่ภาคอีสาน
...
กรมทางหลวง (ทล.) กระทรวงคมนาคม ได้ดำเนินการก่อสร้างทางแยกต่างระดับเชื่อมทางหลวงพิเศษระหว่างเมืองหมายเลข 6 (M6) สายบางปะอิน - นครราชสีมา กับถนนสาย นม.1120 (ถนนสุรนารี 2) แล้วเสร็จ พร้อมเปิดให้ประชาชนสัญจรในวันนี้ (31 ตุลาคม 2567)
ทางแยกต่างระดับฯ เป็นจุดเชื่อมต่อระหว่าง M6 กับโครงข่ายถนนบริเวณทางหลวงหมายเลข 204 ช่วง กม. ที่ 3+200 เพื่อเพิ่มประสิทธิภาพการคมนาคม ประกอบกับกรมทางหลวงชนบทได้ดำเนินการพัฒนาและปรับปรุงถนนสุรนารี 2 เชื่อมต่อเข้าสู่ตัวเมืองนครราชสีมา เพื่อแก้ปัญหาการจราจรติดขัด เพิ่มความสะดวกในการเข้าถึงชุมชน ทล. จึงดำเนินการก่อสร้างโครงการฯ เป็นสะพานคอนกรีตอัดแรงชนิดรูปกล่องหล่อชิ้นส่วนสำเร็จ (Precast Segmental Box Girder) ขนาด 1 ช่องจราจร ความยาว 1,037.16 เมตร ความกว้าง 6.00 - 8.00 เมตร ผิวจราจรกว้างช่องละ 4.00 - 5.00 เมตร พร้อมไหล่ทางด้านขวาและซ้ายทาง ติดตั้งป้ายจราจร ไฟฟ้าแสงสว่าง และงานอำนวยความปลอดภัย ใช้งบประมาณ 383,700,000 บาท
ทล. ขอเชิญชวนประชาชนใช้ทางแยกต่างระดับเชื่อม M6 - สุรนารี 2 เพื่อเดินทางเข้าสู่ตัวเมืองนครราชสีมาได้อย่างสะดวก รวดเร็ว บรรเทาปัญหารถติดและร่นระยะเวลาในการเดินทาง รองรับการเชื่อมต่อโครงข่าย M6 เพิ่มความสะดวกในการเข้าถึงชุมชน สอดคล้องกับยุทธศาสตร์การพัฒนาโครงสร้างพื้นฐาน และช่วยลดต้นทุนทางด้านคมนาคมขนส่ง สอบถามข้อมูลการเดินทางได้ที่สายด่วน ทล. โทร. 1586 (โทรฟรีตลอด 24 ชั่วโมง) และเว็บไซต์ http://www.doh.go.th

ที่มา : https://www.thaigov.go.th/news/contents/details/89732