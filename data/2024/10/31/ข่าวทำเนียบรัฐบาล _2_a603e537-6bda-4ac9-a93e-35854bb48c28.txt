รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” หารือเอกอัครราชทูตเวียดนามฯ กระชับความร่วมมือเศรษฐกิจ มุ่งส่งเสริมความร่วมมือในการส่งออกทุเรียน และโคเนื้อ


วันพฤหัสบดีที่ 31 ตุลาคม 2567
ผู้แทนการค้าไทย “ชัย วัชรงค์” หารือเอกอัครราชทูตเวียดนามฯ กระชับความร่วมมือเศรษฐกิจ มุ่งส่งเสริมความร่วมมือในการส่งออกทุเรียน และโคเนื้อ
ผู้แทนการค้าไทย “ชัย วัชรงค์” หารือเอกอัครราชทูตเวียดนามฯ กระชับความร่วมมือเศรษฐกิจ มุ่งส่งเสริมความร่วมมือในการส่งออกทุเรียน และโคเนื้อ
วันนี้ (วันพฤหัสบดีที่ 31 ตุลาคม 2567) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายฝั่ม เหวียต หุ่ง (H.E. Mr. Pham Viet Hung) เอกอัครราชทูตเวียดนามประจำประเทศไทย เข้าเยี่ยมคารวะ นายชัย วัชรงค์ ผู้แทนการค้าไทย เพื่อหารือถึงความร่วมมือทางเศรษฐกิจระหว่างไทยกับเวียดนาม สรุปสาระสำคัญของการหารือ ดังนี้
ผู้แทนการค้าไทยและเอกอัครราชทูตเวียดนามฯ ต่างยินดีที่ไทยและเวียดนามมีความสัมพันธ์ที่ใกล้ชิด รวมทั้งมีความร่วมมือทางเศรษฐกิจที่แข็งแกร่ง มีแนวโน้มมูลค่าการค้าและการลงทุนที่เติบโตต่อเนื่อง เอกอัครราชทูตเวียดนามฯ แสดงความมุ่งมั่นที่จะทำงานร่วมกับผู้แทนการค้าไทย เพื่อเพิ่มปริมาณการค้า การลงทุน และความร่วมมือด้านเศรษฐกิจอื่น ๆ ทั้งการค้าขายสินค้าเกษตร ชิ้นส่วนโรงงานอุตสาหกรรม การประมง รวมทั้งความร่วมมือด้านเศรษฐกิจและพลังงานสีเขียว ระหว่างทั้งสองประเทศให้ใกล้ชิดมากขึ้น
โอกาสนี้ ทั้งสองฝ่ายยังได้หารือถึงแนวทางในการส่งเสริมการค้าและส่งออกสินค้าด้านการเกษตรกรรม โดยเฉพาะทุเรียน ซึ่งไทยและเวียดนามต่างเป็นประเทศสำคัญที่ส่งออกทุเรียนสู่ตลาดโลก ผู้แทนการค้าไทยและเอกอัครราชทูตเวียดนามฯ ต่างเห็นพ้องว่า หากทั้งสองฝ่ายสามารถผลักดันความร่วมมือผ่านคณะทำงานเฉพาะกิจ จะสร้างผลประโยชน์มหาศาลต่อการส่งออกทุเรียนของทั้งไทยและเวียดนามได้มหาศาล
นอกจากนี้ ผู้แทนการค้าไทยยังหารือถึงแนวทางส่งออกโคเนื้อสู่ตลาดเวียดนาม ซึ่งรัฐบาลมีแนวทางในการเปิดตลาดโคเนื้อของไทย ไปยังกลุ่มประเทศ CLMV มากขึ้น โดยเฉพาะในมาเลเซีย และเวียดนาม พร้อมยืนยันถึงคุณภาพของโคเนื้อไทย โดยมีระบบตรวจสอบย้อนกลับได้ถึงการใช้สารเร่งเนื้อแดง และวัคซีน ซึ่งเอกอัครราชทูตเวียดนามฯ ยินดีพิจารณาส่งเสริม เพราะโคเนื้อไทยมีคุณภาพ และความต้องการเนื้อในเวียดนามมีปริมาณมาก

ที่มา : https://www.thaigov.go.th/news/contents/details/89736