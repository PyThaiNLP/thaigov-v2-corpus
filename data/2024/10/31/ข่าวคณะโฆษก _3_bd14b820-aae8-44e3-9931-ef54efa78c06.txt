รัฐบาลไทย-ข่าวทำเนียบรัฐบาล- คนหลังเขื่อนภาคกลางเบาใจ ฝนซาแล้ว... ศปช. ตั้งเป้าลดปล่อยน้ำเขื่อนเจ้าพระยาเข้าสู่ภาวะปรกติใน 10 วัน ด้านภาคใต้ฝนยังมี 3-5 พ.ย. นี้ 


วันพฤหัสบดีที่ 31 ตุลาคม 2567
31/10/2567
พิมพ์
คนหลังเขื่อนภาคกลางเบาใจ ฝนซาแล้ว... ศปช. ตั้งเป้าลดปล่อยน้ำเขื่อนเจ้าพระยาเข้าสู่ภาวะปรกติใน 10 วัน ด้านภาคใต้ฝนยังมี 3-5 พ.ย. นี้
คนหลังเขื่อนภาคกลางเบาใจ ฝนซาแล้ว... ศปช. ตั้งเป้าลดปล่อยน้ำเขื่อนเจ้าพระยาเข้าสู่ภาวะปรกติใน 10 วัน ด้านภาคใต้ฝนยังมี 3-5 พ.ย. นี้ ส่วนเชียงใหม่เคลียร์ขยะและน้ำประปาไม่ไหลจบแล้ว ด้านโครงการ “แอ่วเหนือ...คนละครึ่ง” ลงทะเบียนรับสิทธิ์เที่ยว
วันนี้ (31 ตุลาคม 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช.ส่วนหน้า เปิดเผยว่า กรมอุตุนิยมวิทยา รายงานวันนี้และวันพรุ่งนี้ (31 ต.ค. - 1 พ.ย. 67) ปริมาณฝนจะลดลง และจะมีมวลอากาศเย็นระลอกใหม่ ซึ่งจะทำให้อุณหภูมิลดลง 2 - 4 องศาเซลเซียส ตั้งแต่วันเสาร์ที่ 2 พฤศจิกายนนี้เป็นต้นไปและอาจมีลมแรง ศปช. ขอแจ้งเตือนเกษตรกรในช่วงเก็บเกี่ยวผลผลิตเตรียมรับมือ โดยเฉพาะภาคตะวันออกเฉียงเหนือและภาคเหนือ
ส่วนภาคใต้จะกลับมามีปริมาณฝนตกเพิ่มขึ้นวันที่ 3 - 5 พฤศจิกายนนี้ โดยเฉพาะที่ จ.ประจวบคีรีขันธ์ ชุมพร สุราษฎร์ธานี พังงา นครศรีธรรมราช ตรัง ภูเก็ตและสงขลา ขณะที่พายุไต้ฝุ่น “กองเร็ย” บ่ายนี้เคลื่อนตัวผ่านไปเกาะไต้หวันและจีนแล้ว ซึ่งจะไม่มีผลกระทบกับประเทศไทย ทั้งนี้ ศปช. ขอเตือนประชาชนให้ตรวจสอบสภาพอากาศก่อนเดินทางไปประเทศในโซนดังกล่าว
ส่วนสถานการณ์น้ำในลุ่มน้ำเจ้าพระยาหลังปริมาณฝนลดลง กรมชลประทานได้ปรับลดการระบายน้ำผ่านท้ายเขื่อนเจ้าพระยาต่อเนื่อง ล่าสุดเมื่อเวลา 09.00 น. วันนี้ (31 ต.ค.67) ระบายน้ำที่อัตรา 1,400 ลบ.ม./วินาที และคงอัตราดังกล่าวต่อเนื่อง อย่างไรก็ตามภายใน 10 วันนี้จะปรับลดการระบายน้ำให้เหลือ 700 ลบ.ม./วินาที เพื่อไม่ให้กระทบพื้นที่ท้ายน้ำ
สำหรับการฟื้นฟูพื้นที่ประสบอุทกภัย ระยะที่ 2 จ.เชียงราย นายจิรายุ กล่าวว่า หลังจาก จ.เชียงราย ได้รับการส่งมอบพื้นที่ตั้งแต่วันที่ 28 ตุลาคมที่ผ่านมา เพื่อฟื้นฟูในระยะต่อไป ขณะนี้ จ.เชียงราย อยู่ระหว่างยกร่างแผนฟื้นฟูเพื่อขับเคลื่อนงานระยะที่ 2 โดยกำหนด 3 ยุทธศาสตร์ ได้แก่ การฟื้นฟูและยกระดับให้เป็นเมืองที่มีความปลอดภัยในชีวิตและทรัพย์สิน , การฟื้นฟูขีดความสามารถเพื่อดึงดูดนักท่องเที่ยว นักลงทุนและกระตุ้นเศรษฐกิจ และติดตามเร่งรัดการชดเชยเยียวยาความเสียหายให้ประชาชนผู้ประสบอุทกภัย ในระยะเวลาดำเนินการ 6 เดือน ตั้งแต่วันที่ 1 พฤศจิกายน 2567 – 30 เมษายน 2568 โดยจะมีการติดตามและรายงานความคืบหน้าทุกวันที่ 15 และ 30 ของเดือน จนกว่าจะดำเนินการแล้วเสร็จตามเป้าหมาย ส่วนกรมป้องกันและบรรเทาสาธารณภัย (ปภ.) ได้ส่งข้อมูลให้ธนาคารออมสิน เพื่อโอนเงินให้ประชาชนแล้วทั้งสิ้น 41 จังหวัด รวม 205,180 ครัวเรือน โอนเงินสำเร็จแล้ว 172,144 ครัวเรือน เป็นเงินทั้งสิ้น 1,549,232,000 บาท
นายจิรายุ กล่าวต่อไปว่า กรณีมีประชาชนร้องเรียนน้ำประปาไม่ไหล ที่ อ.แม่ริม จ.เชียงใหม่ เมื่อวันที่ 28 - 29 ตุลาคมที่ผ่านมานั้น ศปช. ได้ติดตามกรณีดังกล่าว โดยการประปาส่วนภูมิภาค (กปภ.) สาขาแม่ริม แจ้งว่า เกิดปัญหาจากระดับน้ำที่ใช้ในการผลิตลดต่ำลง และในท่อสูบน้ำดิบมีดินโคลน-สวะขนาดใหญ่ติดค้างอยู่ เป็นผลพวงมาจากสถานการณ์อุทกภัยที่ผ่านมา ซึ่งได้ดำเนินการแก้ไขแล้วเสร็จ จ่ายน้ำให้ประชาชนเต็มกำลังการผลิตแล้ว ตั้งแต่ 20.00 น. วานนี้ (30 ต.ค.67) ส่วนในบางพื้นที่ที่น้ำยังมีน้ำไหลอ่อน คาดว่าจะเข้าสู่ภาวะปกติเย็นวันนี้
สำหรับโครงการ “แอ่วเหนือ...คนละครึ่ง” นั้น การท่องเที่ยวแห่งประเทศไทย (ททท.) ร่วมกับผู้ประกอบการธุรกิจท่องเที่ยวใน 17 จังหวัดภาคเหนือ มอบสิทธิ์ส่วนลด 50% รวมมูลค่าไม่เกิน 400 บาท จำนวน 10,000 สิทธิ์ให้นักท่องเที่ยว (1 คน/1 สิทธิ์) ผู้ลงทะเบียนก่อนได้รับสิทธิ์ก่อน สามารถลงทะเบียนรับสิทธิ์ ณ สถานประกอบการที่เข้าร่วมโครงการ อาทิ โรงแรม/ที่พัก ร้านอาหาร สปา โดยสแกน QR Code กรอกข้อมูล เพื่อรับ SMS ยืนยันการเข้าร่วม ระยะเวลาใช้สิทธิ์ภายใน 3 วัน นับจากเวลาที่ได้รับ SMS สามารถลงทะเบียนรับสิทธิ์ตั้งแต่วันที่ 1 พฤศจิกายน 2567 เวลา 17.00 น. จนถึงวันที่ 31 ธันวาคม 2567 หรือจนกว่าครบจำนวนการใช้สิทธิ์ สามารถดูรายละเอียดแคมเปญ สิทธิ์คงเหลือ รายชื่อสถานประกอบการที่เข้าร่วม และติดตามการลงทะเบียนได้ที่เว็บไซต์ https://www.แอ่วเหนือคนละครึ่ง.com สอบถามเพิ่มเติม โทร.1672

ที่มา : https://www.thaigov.go.th/news/contents/details/89730