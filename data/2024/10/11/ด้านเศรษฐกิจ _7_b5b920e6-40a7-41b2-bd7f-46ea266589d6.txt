รัฐบาลไทย-ข่าวทำเนียบรัฐบาล-“รมช.อัครา” ขับเคลื่อนภารกิจ ‘กรมประมง - อสป.’ หารือการจัดทำโครงการสำคัญ ปีงบประมาณ 2569


วันศุกร์ที่ 11 ตุลาคม 2567
“รมช.อัครา” ขับเคลื่อนภารกิจ ‘กรมประมง - อสป.’ หารือการจัดทำโครงการสำคัญ ปีงบประมาณ 2569
“รมช.อัครา” ขับเคลื่อนภารกิจ ‘กรมประมง - อสป.’ หารือการจัดทำโครงการสำคัญ ปีงบประมาณ 2569
นายอัครา พรหมเผ่า รัฐมนตรีช่วยว่าการกระทรวงเกษตรและสหกรณ์ เป็นประธานการประชุมขับเคลื่อนนโยบายรัฐบาลและกระทรวงเกษตรและสหกรณ์ ของหน่วยงานในกำกับ (กรมประมง และองค์การสะพานปลา) โดยมีนายบัญชา สุขแก้ว อธิบดีกรมประมง นายปรีดา ยังสุขสถาพร ผู้อำนวยการองค์การสะพานปลา (อสป.) คณะผู้บริหารกรมประมง และองค์การสะพานปลา เข้าร่วม ณ ห้องประชุมพะยูน อาคารจุฬาภรณ์ กรมประมง โดยที่ประชุมได้ร่วมกันหารือแนวทางการจัดทำโครงการสำคัญ (Flagship Projects) ประจำปีงบประมาณ พ.ศ. 2569 เพื่อให้สอดคล้องกับยุทธศาสตร์ชาติ
ทั้งนี้ รมช.เกษตรฯ ได้รับฟังการนำเสนอโครงการสำคัญของกรมประมง และ อสป. เพื่อเตรียมเสนอการจัดทำคำขอรับการจัดสรรงบประมาณรายจ่ายประจำปี พ.ศ. 2569 และได้มอบหมายให้ทั้งสองหน่วยงานบูรณาการในการส่งเสริมเกษตรกรผู้เพาะเลี้ยงสัตว์น้ำ และผู้ประกอบการประมง ให้มีความมั่นคงทางอาชีพ โดยแต่ละโครงการนั้น จะต้องตอบสนอง 10 นโยบายเร่งด่วนของรัฐบาล คือ การยกระดับการทำเกษตรเป็นเกษตรทันสมัย โดยใช้แนวคิด “ตลาดนำ นวัตกรรมเสริม เพิ่มรายได้” นำเทคโนโลยีด้านการเกษตรมาใช้พัฒนาอาชีพเพื่อสร้างความมั่นคงทางอาหาร รวมถึงคว้าโอกาสในตลาดใหม่ๆ รวมทั้งอาหารฮาลาล และฟื้นนโยบาย “ครัวไทยสู่ครัวโลก” ตลอดจนตอบสนองความต้องการของโลกด้านความมั่นคงทางอาหาร (Food Security) อีกทั้ง ต้องมุ่งแก้ไขปัญหาให้กับพี่น้องเกษตรกร การพัฒนาคุณภาพชีวิต และการสร้างความยั่งยืนให้กับภาคการเกษตร เพื่อให้เกิดประโยชน์สูงสุด นอกจากนี้ ที่ประชุมได้ให้ข้อเสนอแนะในการจัดทำโครงการเพื่อของบประมาณนั้น ต้องให้ครอบคลุม สอดคล้องตามยุทธศาสตร์ชาติ และแผนแม่บทด้านต่าง ๆ ที่เกี่ยวข้อง

ที่มา : https://www.thaigov.go.th/news/contents/details/89038