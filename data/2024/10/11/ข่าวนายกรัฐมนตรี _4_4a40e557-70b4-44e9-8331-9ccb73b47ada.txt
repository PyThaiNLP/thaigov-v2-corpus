รัฐบาลไทย-ข่าวทำเนียบรัฐบาล-ครั้งแรกในเวทีอาเซียน นายกฯแพทองธารถกนายกนิวซีแลนด์  มั่นใจสองประเทศร่วมลงทุนเทคโนโลยีขั้นสูงและธุรกิจพลังงาน


วันศุกร์ที่ 11 ตุลาคม 2567
11/10/2567
พิมพ์
ครั้งแรกในเวทีอาเซียน นายกฯแพทองธารถกนายกนิวซีแลนด์  มั่นใจสองประเทศร่วมลงทุนเทคโนโลยีขั้นสูงและธุรกิจพลังงาน
ครั้งแรกในเวทีอาเซียน นายกฯแพทองธารถกนายกนิวซีแลนด์
มั่นใจสองประเทศร่วมลงทุนเทคโนโลยีขั้นสูงและธุรกิจพลังงาน
วันนี้ (11 ตุลาคม 2567) เวลา 09.25 น. นางสาวแพทองธาร ชินวัตร นายกรัฐมนตรี หารือกับนายคริสโตเฟอร์ ลักซอน (The Right Honourable Christopher Luxon) นายกรัฐมนตรีนิวซีแลนด์โดยทั้ง 2 ประเทศมั่นใจในการบรรลุเป้าหมายการค้า 3 เท่าภายในปี 2569 ซึ่งเป็นส่วนหนึ่งของความเป็นหุ้นส่วนเชิงยุทธศาสตร์ไทย-นิวซีแลนด์
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยผลการหารือว่า นายกรัฐมนตรีทั้งสองฝ่าย ได้หารือประเด็นต่างๆ ดังนี้   โดยความร่วมมือด้านการค้าการลงทุน ทั้งสองฝ่ายจะมุ่งเน้นในการส่งเสริมสภาพแวดล้อมที่เอื้ออำนวยต่อการดำเนินธุรกิจ โดยนิวซีแลนด์ ได้ชื่นชมการเข้ามาลงทุนระบบ Data Center  และ Cloud ของ Google  โดยสะท้อนว่าประเทศไทย มีความสามารถและเป็นฐานสำคัญในการพัฒนาอุตสาหกรรมเทคโนโลยีสมัยใหม่ซึ่งนิวซีแลนด์ก็มีความสนใจการลงทุนเทคโนโลยีชั้นสูงและพลังงานทดแทน
ทั้งนี้นายกรัฐมนตรีนิวซีแลนด์ กล่าวชื่นชมความก้าวหน้าด้านอุตสาหกรรมการเกษตรของไทย โดยเฉพาะโครงการ พัฒนาเกษตรอัจฉริยะ (smart farming ) ซึ่งทั้งสองประเทศสามารถแลกเปลี่ยนความรู้และประสบการณ์ เพื่อพัฒนาและปรับปรุงแนวทางปฏิบัติด้านการเกษตรซึ่งกันและกัน  และทั้งสองประเทศยังเห็นพ้องกัน ในการส่งเสริมความร่วมมือด้านการศึกษา รวมถึงการแลกเปลี่ยนนักเรียนนักศึกษา และยังเห็นพ้องในการพิจารณาเปิดเที่ยวบินตรงระหว่างกัน
นายจิรายุ  กล่าวอีกว่า บรรยากาศในการหารือเป็นไปอย่างกันเองแม้จะเป็นการพบกันครั้งแรก โดยนายกรัฐมนตรี และนายกรัฐมนตรีนิวซีแลนด์ ได้สนทนาถึงเรื่องอื่นๆ เช่น การท่องเที่ยว สะท้อนถึงความสัมพันธ์อย่างแนบแน่นระหว่างไทยและนิวซีแลนด์

ที่มา : https://www.thaigov.go.th/news/contents/details/89023