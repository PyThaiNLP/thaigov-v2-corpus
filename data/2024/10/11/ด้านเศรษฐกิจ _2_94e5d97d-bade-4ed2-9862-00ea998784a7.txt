รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รองปลัดกระทรวงคมนาคม ติดตามการดำเนินงานสถานีขนส่งผู้โดยสารและสำนักงานขนส่งจังหวัดกระบี่ เน้นย้ำเจ้าหน้าที่อำนวยความสะดวก - ปลอดภัยให้กับประชาชนสูงสุด


วันศุกร์ที่ 11 ตุลาคม 2567
นายสรพงศ์ ไพฑูรย์พงษ์ รองปลัดกระทรวงคมนาคม ติดตามการดำเนินงานสถานีขนส่งผู้โดยสารและสำนักงานขนส่งจังหวัดกระบี่ เน้นย้ำเจ้าหน้าที่อำนวยความสะดวก - ปลอดภัยให้กับประชาชนสูงสุด
....
นายสรพงศ์ ไพฑูรย์พงษ์ รองปลัดกระทรวงคมนาคม หัวหน้ากลุ่มภารกิจด้านการขนส่ง พร้อมคณะ ลงพื้นที่ติดตามการดำเนินงานด้านการคมนาคมขนส่งในพื้นที่จังหวัดกระบี่ พร้อมตรวจเยี่ยมการให้บริการและการอำนวยความสะดวกประชาชน ณ สถานีขนส่งผู้โดยสารจังหวัดกระบี่ ในวันที่ 10 ตุลาคม 2567
นายสรพงศ์ กล่าวว่า ได้ลงพื้นที่ตรวจเยี่ยมติดตามการดำเนินงานและการอำนวยความสะดวกให้กับประชาชนที่เข้ามาใช้บริการภายในสถานีขนส่งผู้โดยสารจังหวัดกระบี่ บริเวณจุดจำหน่ายตั๋วโดยสาร พื้นที่พักคอย รวมทั้งตรวจความพร้อมของรถโดยสารสาธารณะและพนักงานขับรถ โดยได้กำชับให้เจ้าหน้าที่เข้มงวดด้านความปลอดภัย ในการให้บริการรถโดยสารสาธารณะ โดยพนักงานต้อนรับจะต้องแนะนำให้ผู้โดยสารทราบข้อมูลด้านความปลอดภัยทั้งการแจ้งให้ผู้โดยสารคาดเข็มขัดนิรภัยทุกที่นั่งก่อนออกเดินทาง วิธีการใช้ประตูทางออกฉุกเฉิน ถังดับเพลิงและการใช้ค้อนทุบกระจก กรณีที่เกิดเหตุฉุกเฉิน รวมทั้งอบรมเพิ่มทักษะความปลอดภัยการขับขี่และการให้บริการ เพื่อสร้างความเข้าใจในงานบริการ เสริมสร้างทัศนคติ และสร้างจิตสำนึกที่ดีในการให้บริการ ซึ่งเป็นการยกระดับมาตรฐานการให้บริการ เพื่อสร้างความพึงพอใจให้กับผู้ใช้บริการเพื่อให้ผู้โดยสารต้องได้รับความสะดวกปลอดภัยอย่างสูงสุด
นอกจากนี้ นายสรพงศ์ ได้ลงพื้นที่ตรวจการดำเนินงานสำนักงานขนส่งทางบก โดยได้เน้นย้ำให้เจ้าหน้าที่ปฏิบัติตามนโยบายของกระทรวงคมนาคมในการกำกับดูแลความปลอดภัยบนท้องถนน ผ่านศูนย์บริหารระบบเดินรถ GPS และศูนย์ควบคุมระบบตรวจสภาพรถ ในการตรวจสภาพรถตามกฏหมายว่าด้วยว่าด้วยรถยนต์ กฏหมายว่าด้วยการขนส่งทางบก การอบรมใบอนุญาตขับขี่ และใบอนุญาตผู้ประกอบการ
นายสรพงศ์ กล่าวทิ้งท้ายว่า กระทรวงคมนาคมเดินหน้ามาตรการด้านความปลอดภัยสูงสุดสำหรับรถโดยสารที่ติดตั้งก๊าซ CNG และ LPG โดย ขบ. ได้ออกประกาศให้ผู้ประกอบการรถโดยสารที่ใช้ก๊าซ CNG แล LPG ทั่วประเทศนำรถเข้ามาตรวจสภาพ ณ สำนักงานขนส่งกรุงเทพมหานคร พื้นที่ 1 – 5 สำนักงานขนส่งจังหวัด หรือสำนักงานขนส่งจังหวัดสาขาให้แล้วเสร็จภายในวันที่ 30 พฤศจิกายน 2567 โดยไม่มีค่าใช้จ่าย ซึ่งจะต้องผ่านมาตรฐานการตรวจสภาพรถตาม Check list อาทิ เครื่องอุปกรณ์และส่วนควบต้องมีความมั่นคงแข็งแรง ไม่ชำรุด ถังก๊าซต้องไม่บุบ บวม ผุกร่อน เหล็กรัดถังและสกรูยึดขาถังต้องยึดอย่างมั่นคงแข็งแรง ตัวถังก๊าซต้องไม่หมดอายุตามวันที่ผู้ผลิตกำหนด หมายเลขถังก๊าซและจำนวนถังก๊าซต้องตรงกับที่ปรากฏอยู่ในระบบงานตรวจสภาพรถ หากรถโดยสารที่เข้ามาตรวจสภาพแล้วไม่ผ่านจะถูกพ่นข้อความ “ห้ามใช้” จนกว่าจะนำรถไปแก้ไขและนำมาตรวจสภาพให้ถูกต้องอีกครั้ง เพื่อสร้างความมั่นใจให้กับประชาชนผู้ใช้บริการรถโดยสารสาธารณะทั่วประเทศ

ที่มา : https://www.thaigov.go.th/news/contents/details/89014