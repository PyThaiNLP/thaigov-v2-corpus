รัฐบาลไทย-ข่าวทำเนียบรัฐบาล-ฉก.พญานาคราช จับใบพลูสดเถื่อนในพื้นที่จังหวัดตาก


วันศุกร์ที่ 11 ตุลาคม 2567
ฉก.พญานาคราช จับใบพลูสดเถื่อนในพื้นที่จังหวัดตาก
ฉก.พญานาคราช จับใบพลูสดเถื่อนในพื้นที่จังหวัดตาก
เมื่อวันที่ 8 ตุลาคม 2567 เวลา 18.30 น. พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช นำโดย นายเทอดพันธ์ ธรรมรัตนพงษ์ หัวหน้าด่านตรวจพืชแม่สอด
ร้อยตรีวีรศักดิ์ แป้นสง ผู้บังคับกองร้อยทหารพรานที่ 3507 ด.ต.วัฒนา มีปล้อง หัวหน้าสายตรวจตำบลแม่สอง และเจ้าหน้าที่ที่เกี่ยวข้อง ร่วมกันออกตรวจเฝ้าระวังการกระทำผิดลักลอบนำเข้าสินค้าเกษตรด้านพืชเข้ามาในราชอาณาจักรโดยไม่ได้รับอนุญาต ในพื้นที่บ้านแม่สลิดน้อย หมู่ 2 ตำบลแม่สลิด อำเภอท่าสองยาง จังหวัดตาก โดยเจ้าหน้าที่ได้รับแจ้งว่ามีรถต้องสงสัยบรรทุกใบพลูสดที่มีแหล่งผลิตจากพม่า จึงได้ร่วมกันทำการตรวจสอบตามที่ได้รับแจ้ง พบรถต้องสงสัยออกจากบริเวณท่าดังกล่าวมุ่งหน้าไปทาง ตำบลท่าสองยาง เจ้าหน้าที่ทหารพรานที่ 3507 จึงได้ทำการติดตามรถต้องสงสัย และค้นหาจนถึงเวลา 22.00 น. พบรถต้องสงสัยหมายเลขทะเบียน บบ 424 ตาก ยี่ห้อ โตโยตา รุ่น รีโว สีขาว บรรทุกสินค้าเต็มกระบะคอก จอดอยู่ที่ในบริเวณบ้านของชาวบ้าน บ้านแม่สลิดน้อย หมู่ 2 ตำบลแม่สลิด อำเภอท่าสองยาง จังหวัดตาก เจ้าหน้าที่จึงขอเข้าตรวจสอบแต่ไม่มีผู้ใดแสดงตนเป็นเจ้าของ ตรวจสอบเบื้องต้นเป็นใบพลูสดซึ่งเชื่อได้ว่าเป็นใบพลูสดที่ลักลอบนำเข้าโดยไม่ได้รับอนุญาต ซึ่งใบพลูเป็นสิ่งไม่ต้องห้าม ตาม พ.ร.บ.กักพืช พ.ศ. 2507 และที่แก้ไขเพิ่มเติม โดยเจ้าของบ้านยินยอมให้เจ้าหน้าที่ตรวจสอบและตรวจยึดรถคันดังกล่าว เจ้าหน้าที่จึงได้จัดทำบันทึกตรวจยึดไว้เพื่อเป็นหลักฐาน อาศัยอำนาจตามมาตรา 12(4) แห่ง พ.ร.บ.กักพืช พ.ศ. 2507 และที่แก้ไขเพิ่มเติม และได้ส่งมอบรถยนต์คันดังกล่าวให้กับพนักงานสอบสวน สถานีตำรวจภูธรท่าสองยางยึดไว้เพื่อตรวจสอบ
ต่อมา เมื่อวันที่ 9 ตุลาคม 2567 นายพาดิ๊ ไม่มีชื่อสกุล ได้มาแสดงตัวว่าเป็นผู้ครอบครองรถยนต์คันดังกล่าวที่เจ้าพนักงานได้ตรวจยึดไว้ โดยได้ให้ถ้อยคำกับเจ้าพนักงานชุดตรวจยึดว่า เมื่อวันที่ 8 ตุลาคม 2567 เวลาประมาณ 17.00 น. ได้ขับรถยนต์คันดังกล่าวมาเพื่อมารับสินค้าบ้านโกลาเฮง ซึ่งจะมีผู้นำสินค้ามาวางไว้ริมถนนติดแม่น้ำเมยและได้นัดจุดรับสินค้าไว้แล้ว จากนั้นเจ้าหน้าที่ขอตรวจค้นสินค้าที่บรรทุกมาและขอตรวจสอบเอกสารแสดงที่มาของสินค้า ซึ่งนายพาดิ๊ ไม่สามารถนำมาแสดงต่อเจ้าพนักงานชุดตรวจยึดได้ อันเป็นการกระตามความผิด ตาม พ.ร.บ.กักพืชตามมาตรา 11 ผู้ใดนำเข้าหรือนำผ่านซึ่งสิ่งไม่ต้องห้ามต้องมีใบรับรองสุขอนามัยพืชกำกับมาด้วย และต้องแจ้ง
ต่อพนักงานเจ้าหน้าที่ตามแบบที่อธิบดีกำหนด มีโทษตามมาตรา 22 แห่งพระราชบัญญัติกักพืช พ.ศ. 2507 และที่แก้ไข และตาม พ.ร.บ.ศุลกากร มาตรา 246 ช่วยซ่อนเร้นช่วยจำหน่าย ช่วยเอาไปเสีย ซื้อรับจำนำ หรือรับไว้โดยประการใด ซึ่งของอันพึงรู้ว่าเป็นของอันเนื่องด้วยความผิดตามมาตรา 246 ประกอบกับมาตรา 166 มาตรา 167 แห่ง พ.ร.บ.ศุลกากร 2560 ตามความผิดดังกล่าว จึงตรวจยึดสิ่งของและดำเนินคดีกับนายพะดิ๊ ไม่มีชื่อสกุล ตามความผิดดังกล่าวข้างต้น ต่อไป
ทั้งนี้ ของกลางที่ตรวจยึดได้ประกอบด้วย 1) ใบพลูสดบรรจุตะกร้าไม้ไผ่ห่อหุ้มด้วยใบตอง จำนวน 59 ตะกร้า 2) ปูนขาวบรรจุกระป๋องขนาดมัดละ 200 กระปุก จำนวน 10 มัด รวมประมาณ 2,000 กระปุก 3) ปูนขาวบรรจุกระป๋องขนาดมัดละ 100 กระปุก จำนวน 6 มัด รวมประมาณ 600 กระปุก 4) ปูนขาวบรรจุขวด ขนาดประมาณ 500 ซีซี จำนวน 47 ขวด 5) รถยนต์ยี่ห้อโตโยต้าหมายเลขทะเบียน บบ 424 ตาก จำนวน 1 คัน

ที่มา : https://www.thaigov.go.th/news/contents/details/89019