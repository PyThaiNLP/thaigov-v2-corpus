รัฐบาลไทย-ข่าวทำเนียบรัฐบาล-มท.4 ตรวจสอบพื้นที่ได้รับผลกระทบจากอุทกภัย รวมทั้งมอบถุงยังชีพ ทุนการศึกษาเด็กยากจน และเครื่องฉีดน้ำแรงดันสูง แก่ผู้ประสบอุทกภัยบ้านห้วยทรายขาว จ.เชียงราย


วันศุกร์ที่ 11 ตุลาคม 2567
11/10/2567
พิมพ์
มท.4 ตรวจสอบพื้นที่ได้รับผลกระทบจากอุทกภัย รวมทั้งมอบถุงยังชีพ ทุนการศึกษาเด็กยากจน และเครื่องฉีดน้ำแรงดันสูง แก่ผู้ประสบอุทกภัยบ้านห้วยทรายขาว จ.เชียงราย
มท.4 ตรวจสอบพื้นที่ได้รับผลกระทบจากอุทกภัย รวมทั้งมอบถุงยังชีพ ทุนการศึกษาเด็กยากจน และเครื่องฉีดน้ำแรงดันสูง แก่ผู้ประสบอุทกภัยบ้านห้วยทรายขาว อ.เมืองเชียงราย จ.เชียงราย
วันนี้ ( 11 ต.ค. 67 ) นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ส่วนหน้า (ศปช.ส่วนหน้า) จังหวัดเชียงราย นำคณะตรวจสอบพื้นที่ที่ได้รับผลกระทบจากอุทกภัย ที่บ้านห้วยทรายขาว ต.แม่ยาว อ.เมืองเชียงราย และได้มอบถุงเครื่องอุปโภคบริโภคจำนวน 110 ชุด เครื่องฉีดน้ำแรงดันสูง 2 เครื่อง รวมทั้งมอบทุนการศึกษาช่วยเหลือเด็กยากจน จำนวน 29 ทุน ๆ ละ 1,000 บาท รวมเป็นเงิน 29,000 บาท โดยมีนางอำไพ บัวระดก พัฒนาการจังหวัดเชียงราย พร้อมเจ้าหน้าที่ และหน่วยงาน ร่วมคณะ
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวว่า ดิฉันเองในฐานะ ศปช.ส่วนหน้า ซึ่งได้รับมอบหมายจากนางสาวแพทองธาร ชินวัตร นายกรัฐมนตรี ให้มาดูแลพี่น้องประชาชนภายหลังจากประสบอุทกภัยให้มีความเป็นอยู่ดีที่สุด ซึ่งขณะนี้ทางคณะรัฐมนตรีก็ได้มีการปรับหลักเกณฑ์การเยียวยาจากเดิมที่จ่ายเป็นขั้นบันไดขณะนี้จะจ่ายให้ 9,000 บาทเท่ากันทุกครัวเรือน รวมทั้งยังมีค่าล้างโคลนบ้านเรือนละ 10,000 บาท ซึ่งขณะนี้ก็อยู่ระหว่างการสำรวจของทางเจ้าหน้าที่ ถ้าท่านใดต้องการความช่วยเหลือด้านไหนเพิ่มเติมสามารถแจ้งผ่านผู้ใหญ่บ้านได้ เพื่อให้ผู้ใหญ่บ้านรายงานมายังดิฉัน และดิฉันจะประสานงานในการช่วยเหลือในด้านต่างๆ ต่อไป
จากการลงพื้นที่ ทางชาวบ้านได้มีการร้องขอให้จัดสร้างเขื่อนป้องกันตลิ่งกันน้ำกกกัดเซาะ จำนวน 2 จุด เพื่อป้องกันน้ำท่วมซ้ำในเขตพื้นที่ หมู่ 3 และ หมู่ 4 ต.แม่ยาว อ.เมืองเชียงราย จ.เชียงราย หลังจากนั้นคณะได้เดินทางไปที่ ปางช้าง บ้านกะเหรี่ยงรวมมิตร หมู่ 2 ต.แม่ยาว อ.เมืองเชียงราย เพื่อรับฟังปัญหาจากผู้ประกอบการปางช้าง รวมทั้งได้ให้คำแนะนำเกี่ยวกับการแก้ไขปัญหาในช่วงที่ประสบอุทกภัย

ที่มา : https://www.thaigov.go.th/news/contents/details/89041