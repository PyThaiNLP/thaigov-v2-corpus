รัฐบาลไทย-ข่าวทำเนียบรัฐบาล-รมว. “พิพัฒน์” เร่งส่งออกทำงานฤดูหนาว มอบโอวาทแรงงานไทย ให้เก็บออม นำรายได้กลับประเทศ พร้อมดูแลกำลังใจ มอบหลวงปู่ทวดรุ่นคุ้มครองแรงงาน


วันศุกร์ที่ 11 ตุลาคม 2567
11/10/2567
พิมพ์
รมว. “พิพัฒน์” เร่งส่งออกทำงานฤดูหนาว มอบโอวาทแรงงานไทย ให้เก็บออม นำรายได้กลับประเทศ พร้อมดูแลกำลังใจ มอบหลวงปู่ทวดรุ่นคุ้มครองแรงงาน
วันที่ 11 ตุลาคม 2567 เวลา 09.00 น. นายพิพัฒน์ รัชกิจประการ รัฐมนตรีว่าการกระทรวงแรงงาน ตรวจเยี่ยมให้กำลังใจพร้อมมอบโอวาทแก่แรงงานไทย 364 คน ที่เข้ารับการอบรมก่อนเดินทางไปทำงานไต้หวัน อิสราเอล และญี่ปุ่น ช่วงปลายปี 2567
โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน นางสาวบุณยวีร์ ไขว้พันธุ์ ผู้ตรวจราชการกระทรวงแรงงาน พร้อมผู้บริหารกระทรวงแรงงาน ร่วมพิธี ณ ห้องประชุมชั้น 5 อาคารกระทรวงแรงงาน
นายพิพัฒน์ รัชกิจประการ รัฐมนตรีว่าการกระทรวงแรงงาน กล่าวว่า กระทรวงแรงงานตั้งเป้าหมายจัดส่งแรงงานไทยไปทำงานต่างประเทศ 100,000 อัตรา เพื่อส่งเสริมให้พี่น้องแรงงานไทย มีรายได้มั่นคง และยกระดับคุณภาพชีวิตให้ดีขึ้น อีกทั้งได้นำความรู้และประสบการณ์ในการทำงาน กลับมาพัฒนาตนเอง นำมาถ่ายทอดให้กับสมาชิกในครอบครัว หรือคนในชุมชน ซึ่งจะเป็นการพัฒนาเศรษฐกิจชุมชนและส่งผลต่อการพัฒนาเศรษฐกิจในระดับประเทศ ซึ่งในปี 2567 แรงงานไทยส่งรายได้กลับประเทศ
ก่อนเดินทางไปทำงานต่างประเทศ กระทรวงแรงงาน โดยกรมการจัดหางานจะต้องอบรมคนหางาน เพื่อเตรียมความพร้อมให้แรงงานไทยได้มีความรู้เข้าใจขั้นตอนการไปทำงานในต่างประเทศและปฏิบัติได้ถูกต้อง ทราบเงื่อนไขตามสัญญาจ้างงาน สภาพการจ้าง และขนบธรรมเนียม วัฒนธรรม ประเพณี มีความพร้อมในการทำงานและเกิดความมั่นใจ รวมทั้งรู้ช่องทางขอความช่วยเหลือ ทราบสิทธิประโยชน์ และการคุ้มครองคนหางานตามกฎหมาย โดยในวันนี้มีแรงงานไทยเข้ารับการอบรม จำนวน 364 คน เพื่อเตรียมเดินทางไปทำงานไต้หวัน จำนวน 321 คน ในตำแหน่งคนงานกึ่งฝีมือ พนักงานผลิตชิ้นส่วนอิเล็กทรอนิกส์ และพนักงานผลิตผลิตภัณฑ์โลหะ อิสราเอล จำนวน 39 คน ในตำแหน่งช่างไม้ ช่างปูน และช่างปูกระเบื้อง และญี่ปุ่น จำนวน 4 คน ในตำแหน่งพนักงานบริบาล ทั้งหมดเดินทางโดยบริษัทจัดหางานเป็นผู้จัดส่ง
“ผมขอให้ทุกท่านตั้งใจทำงานและรับผิดชอบงานที่ได้รับมอบหมายให้ดีที่สุด ปฏิบัติตนตามกฎหมายและวัฒนธรรมของประเทศปลายทาง ไม่ยุ่งเกี่ยวกับยาเสพติด สิ่งมึนเมา และการพนันทุกชนิด ที่สำคัญต้องวางแผนการออมเงิน เพื่อจะได้มีเงินก้อนมาต่อยอดหลังจากเสร็จสิ้นสัญญาจ้าง สุดท้ายขอชื่นชมทุกคนในความพยายามและความอดทน ฝึกฝนทักษะด้านภาษา ทักษะการทำงานจนผ่านการคัดเลือกไปทำงานต่างประเทศ”
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ในปัจจุบันมีแรงงานไทยทำงานอยู่ทั่วโลกใน 134 ประเทศ จำนวน 144,617 คน โดย 5 อันดับแรกที่คนไทยไปทำงานมากที่สุด ได้แก่ ไต้หวัน สาธารณรัฐเกาหลี ญี่ปุ่น  อิสราเอล และมาเลเซีย ตามลำดับ ในปีงบประมาณ พ.ศ. 2567 (ตุลาคม 2566 - กันยายน 2567) มีการจัดส่งคนหางาน   ไปทำงานต่างประเทศ 55,456 คน ประมาณการรายได้เฉพาะปีงบประมาณ พ.ศ. 2567 ที่คนหางานในต่างประเทศส่งกลับประเทศไทยผ่านระบบธนาคารแห่งประเทศไทย รวม 270,229 ล้านบาท
สำหรับผู้ที่สนใจเดินทางไปทำงานต่างประเทศ สามารถติดตามข่าวสารการประกาศรับสมัครได้ที่เว็บไซต์ doe.go.th/overseas และสอบถามรายละเอียดเพิ่มเติมได้ที่ สำนักงานจัดหางานจังหวัดทุกจังหวัด หรือสำนักงานจัดหางานกรุงเทพมหานครพื้นที่ 1-10 หรือที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/89027