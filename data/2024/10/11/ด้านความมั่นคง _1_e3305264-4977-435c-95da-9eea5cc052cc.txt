รัฐบาลไทย-ข่าวทำเนียบรัฐบาล-มท.2 "ทรงศักดิ์" ถกเข้มหารือแนวทางแก้ปัญหาการจัดที่ดินของชุมชนตามข้อเรียกร้องเครือข่ายสลัม 4 ภาค ย้ำ ที่ดินเป็นเรื่องสำคัญต้องปรับปรุงแก้ไขหากเป็นประโยชน์กับประชาชน


วันศุกร์ที่ 11 ตุลาคม 2567
11/10/2567
พิมพ์
มท.2 "ทรงศักดิ์" ถกเข้มหารือแนวทางแก้ปัญหาการจัดที่ดินของชุมชนตามข้อเรียกร้องเครือข่ายสลัม 4 ภาค ย้ำ ที่ดินเป็นเรื่องสำคัญต้องปรับปรุงแก้ไขหากเป็นประโยชน์กับประชาชน
มท.2 "ทรงศักดิ์" ถกเข้มหารือแนวทางแก้ปัญหาการจัดที่ดินของชุมชนตามข้อเรียกร้องเครือข่ายสลัม 4 ภาค ย้ำ ที่ดินเป็นเรื่องสำคัญต้องปรับปรุงแก้ไขหากเป็นประโยชน์กับประชาชน
เมื่อวันที่ 10 ต.ค. 67 เวลา 13.30 น. ที่ห้องประชุมดำรงธรรม ชั้น 2 อาคารศาลาว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย เป็นประธานการประชุมหารือแนวทางการดำเนินการที่เกี่ยวข้องกับข้อเรียกร้องของเครือข่ายสลัม 4 ภาค โดยมี นายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายพรพจน์ เพ็ญพาส อธิบดีกรมที่ดิน นายสุริยน พัชรครุกานนท์ รองผู้อำนวยการสำนักงานคณะกรรมการนโยบายที่ดินแห่งชาติ นางพนิตาวดี ปราชญ์นคร รองอธิบดีกรมที่ดิน นายขวัญชัย อรัญเวช ผู้อำนวยการสำนักจัดการที่ดินของรัฐ หัวหน้าส่วนราชการในสังกัดกระทรวงมหาดไทย หน่วยงานที่เกี่ยวข้อง และผู้แทนเครือข่ายสลัม 4 ภาค ร่วมประชุม
นายทรงศักดิ์ กล่าวว่า สืบเนื่องจากผู้นำเครือข่ายสลัม 4 ภาค ได้มีหนังสือถึงรัฐมนตรีว่าการกระทรวงมหาดไทยกรณียื่นข้อเสนอการแก้ไขปัญหาที่อยู่อาศัยและที่ทำกินของชุมชนในที่สาธารณประโยชน์ เมื่อวันที่ 30 กันยายน 2567 ซึ่งในวันนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) มอบหมายให้ตนในฐานะที่เป็นรัฐมนตรีช่วยว่าการกระทรวงมหาดไทยที่กำกับดูแลกรมที่ดิน เป็นประธานการประชุมหารือเพื่อดำเนินการแก้ไขปัญหาความเดือดร้อนให้กับประชาชน
“เรื่องที่ดิน เป็นเรื่องสำคัญที่ต้องคำนึงถึงประโยชน์ของพี่น้องประชาชนเป็นที่ตั้ง แต่ต้องไม่ขัดต่อกฎหมาย โดยที่ผ่านมาตนได้มอบนโยบายให้กับกรมที่ดินเร่งรัดออกเอกสารสิทธิ์ในที่ดินให้กับประชาชน เพื่อเป็นต้นทุนในการดำรงชีวิตของประชาชน ซึ่งทั้งระเบียบกฎหมาย สามารถปรับปรุงแก้ไขได้หากเป็นผลดีหรือสอดรับกับความต้องการของประชาชน จึงต้องอาศัยความร่วมมือของทุกท่านร่วมหารือกัน เพื่อดำเนินการแก้ไขปัญหาในเรื่องนี้ให้สำเร็จได้” นายทรงศักดิ์ กล่าวเน้นย้ำ
ภายหลังจากการประชุมหารือในครั้งนี้ กระทรวงมหาดไทย โดยกรมที่ดิน พร้อมด้วยสำนักงานคณะกรรมการนโยบายที่ดินแห่งชาติ (สคทช.) และหน่วยงานที่เกี่ยวข้อง จะได้นำสรุปข้อหารือเสนอเข้าที่ประชุมคณะกรรมการนโยบายที่ดินแห่งชาติ (คทช.) เพื่อเป็นกลไกในการติดตามและหาแนวทางการแก้ไขปัญหาชุมชนในที่ดินสาธารณะให้ได้ข้อยุติ รวมทั้งการพิจารณาแก้ไขระเบียบแนวทางของคณะกรรมการนโยบายที่ดินแห่งชาติ (คทช.) ให้เอื้อต่อการสร้างความเข้มแข็งของชุมชนต่อไป

ที่มา : https://www.thaigov.go.th/news/contents/details/89020