รัฐบาลไทย-ข่าวทำเนียบรัฐบาล-นายกฯแพทองธาร ประกาศปี 2568 เป็น “ปีทองแห่งมิตรภาพความสัมพันธ์ทางการทูตไทย-จีน“  (Golden Year of Friendship) เฉลิมฉลอง  50 ปีความสัมพันธ์ทางการทูต 


วันพฤหัสบดีที่ 10 ตุลาคม 2567
นายกฯแพทองธาร ประกาศปี 2568 เป็น “ปีทองแห่งมิตรภาพความสัมพันธ์ทางการทูตไทย-จีน“  (Golden Year of Friendship) เฉลิมฉลอง  50 ปีความสัมพันธ์ทางการทูต
ขณะที่นายกฯจีน ปลื้ม ผ้าไทย -มวยไทย ซอฟต์พาวเวอร์ไทย ที่ได้รับความนิยมในหมู่คนจีน
วันนี้ (10 ตุลาคม 2567) เวลา 19.00 น. ณ โรงแรม Landmark เวียงจันทน์ สปป.ลาว  นางสาวแพทองธาร ชินวัตร นายกรัฐมนตรี หารือกับนายหลี่ เฉียง นายกรัฐมนตรีแห่งสาธารณรัฐประชาชนจีน ระหว่างการประชุมสุดยอดอาเซียน ครั้งที่ 44 และ 45 และการประชุมสุดยอดที่เกี่ยวข้อง นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรี เสนอให้ทั้งสองฝ่ายร่วมประกาศให้ปี 2568 เป็นปีทองแห่งมิตรภาพความสัมพันธ์ทางการทูต หรือ Golden Year of Friendship เนื่องจากจะครบรอบ 50 ปีความสัมพันธ์ทางการทูตไทย – จีน โดยไทยพร้อมร่วมมือกับจีนเพื่อส่งเสริมความเป็นหุ้นส่วนความร่วมมือเชิงยุทธศาสตร์ระหว่างกัน และร่วมกันแก้ปัญหาในภูมิภาค สร้างประชาคมที่มั่นคง มั่งคั่ง ยั่งยืน และหวังว่าจะได้มีโอกาสต้อนรับนายกรัฐมนตรีจีน และประธานาธิบดีสี จิ้นผิงที่ประเทศไทยปีหน้า
ด้านความร่วมมือด้านเศรษฐกิจและวัฒนธรรม หวังว่าทั้งสองฝ่ายจะจัดการประชุม JC เศรษฐกิจไทย - จีน ครั้งที่ 7 ได้ในเร็ววัน และเห็นว่า ทั้งสองประเทศควรร่วมมือกันส่งเสริมการรวมกลุ่มทางเศรษฐกิจในภูมิภาค และส่งเสริมการค้าและการอำนวยความสะดวกการขนส่งสินค้าโดยเฉพาะสินค้าเกษตร  โดยไทยมีความพร้อมสูงด้านโครงสร้างพื้นฐานทั้งด้านคมนาคมขนส่ง พลังงาน และการเงิน จึงหวังที่จะร่วมมือกับจีนในอุตสาหกรรมแห่งอนาคต และขอเชิญบริษัทที่มีศักยภาพของจีนมาลงทุนสาขาต่าง ๆ ในไทย
นอกจากนี้ ไทยหวังและพร้อมร่วมมือกับจีนในการเร่งปราบปรามอาชญากรรมข้ามชาติและธุรกิจสีเทา และขบวนการ call center ทั้งในกรอบทวิภาคีและกรอบภูมิภาค นอกจากนี้ จีนได้ตอบรับคำขอของไทยและชะลอการปล่อยน้ำลงแม่น้ำล้านช้าง มีส่วนช่วยบรรเทาปัญหาน้ำท่วมในภาคเหนือและภาคอีสานของไทย
สำหรับความร่วมมือในภูมิภาคนั้น ไทยและจีนจะเป็นเจ้าภาพจัดการประชุมผู้นำกรอบความร่วมมือแม่โขง - ล้านช้างในปี 2568  และไทยยังขอบคุณจีนที่สนับสนุนเจตนารมณ์ของไทยที่จะเป็นสมาชิก BRICS ด้วย
โอกาสนี้ นายกรัฐมนตรีจีน แสดงความยินดีในการรับตำแหน่งนายกรัฐมนตรี และมั่นใจว่าภายใต้การนำของนายกรัฐมนตรีนางสาวแพทองธาร ฯ ความร่วมมือระหว่างไทยและจีนจะมีความลึกซึ้งและกว้างขวางยิ่งขึ้น รวมทั้งการขยายความร่วมมือไปในอุตสาหกรรมเทคโนโลยีทันสมัย อิเล็กทรอนิกส์ ยานยนต์ไฟฟ้า การเกษตร การเชื่อมโยงด้านคมนาคม  จีนยังพร้อมร่วมมือกับไทยในการปราบปรามอาชญากรรมข้ามแดนในรูปแบบต่างๆ ด้วย
นายกรัฐมนตรีจีน ยังได้แสดงความชื่นชม ซอฟต์พาวเวอร์ไทยทั้ง ผ้าไทย มวยไทย ที่ได้รับความนิยมในประเทศจีนอย่างมากและเชื่อว่าจะเป็นส่วนหนึ่งของกิจกรรมเฉลิมฉลองความสัมพันธ์ไทย-จีนครบ 50 ปีในปีหน้าด้วย

ที่มา : https://www.thaigov.go.th/news/contents/details/89010