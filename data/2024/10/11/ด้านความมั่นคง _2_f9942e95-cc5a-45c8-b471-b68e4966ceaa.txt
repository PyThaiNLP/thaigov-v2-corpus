รัฐบาลไทย-ข่าวทำเนียบรัฐบาล-กฎกระทรวงเปลี่ยนเวลาแข่งวัวลาน มีผลบังคับวันนี้ มท.1 กำชับผู้ว่าฯ วางแนวทางอนุญาตตรวจติดตามการละเล่นให้เป็นไปตามหลักเกณฑ์และเป้าหมายเพื่อส่งเสริมการท่องเที่ยว สร้างอาชีพในท้องถิ่น


วันศุกร์ที่ 11 ตุลาคม 2567
11/10/2567
พิมพ์
กฎกระทรวงเปลี่ยนเวลาแข่งวัวลาน มีผลบังคับวันนี้ มท.1 กำชับผู้ว่าฯ วางแนวทางอนุญาตตรวจติดตามการละเล่นให้เป็นไปตามหลักเกณฑ์และเป้าหมายเพื่อส่งเสริมการท่องเที่ยว สร้างอาชีพในท้องถิ่น
กฎกระทรวงเปลี่ยนเวลาแข่งวัวลาน มีผลบังคับวันนี้ "อนุทิน" กำชับผู้ว่าฯ วางแนวทางอนุญาตตรวจติดตามการละเล่นให้เป็นไปตามหลักเกณฑ์และเป้าหมายเพื่อส่งเสริมการท่องเที่ยว สร้างอาชีพในท้องถิ่น
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า  เมื่อวานนี้ (10 ต.ค. 67) ราชกิจจานุเบกษาได้เผยแพร่ กฎกระทรวง ฉบับที่ 46 (พ.ศ. 2567) ออกตามความในพระราชบัญญัติการพนัน พ.ศ. 2478 ซึ่งมีสาระสำคัญกำหนดการแข่งวัวลาน ให้เป็นการพนันที่เล่นได้ในเวลาที่กำหนด ในเวลา 18.00 น. ถึง 6.00 น. ของวันรุ่งขึ้น เพื่อให้สอดคล้องกับประเพณีการเล่นแข่งวัวลานที่เล่นในเวลากลางคืน
โดยกฎกระทรวง ฉบับที่ 46ฯ จะมีผลบังคับตั้งแต่วันถัดจากวันประกาศในราชกิจจานุเบกษา คือ มีผลบังคับตั้งแต่วันนี้ (11 ต.ค. 67) เป็นต้นไป
น.ส.ไตรศุลี กล่าวว่า หลังกฎหมายมีผลบังคับแล้วนายอนุทิน ชาญวีรกูล รองนายกรัฐมนตรี และ รมว.มหาดไทย ได้กับชับให้ผู้ว่าราชการจังหวัดซึ่งมีการละเล่นแข่งวัวลานตามประเพณีของท้องถิ่น วางนโยบายหรือให้แนวปฏิบัติให้กับอำเภอต่าง ๆ ให้ชัดเจน และต้องมีการติดตามกำกับการเล่นให้เป็นไปตามหลักเกณฑ์ เงื่อนไขตามที่กฎหมายกำหนด เพื่อให้การปรับปรุงกฎหมายครั้งนี้เป็นไปตามนโยบายรัฐบาล ที่ต้องการให้มีการรักษาประเพณีท้องถิ่น ส่งเสริมการท่องเที่ยว สร้างงาน สร้างอาชีพในพื้นที่
ทั้งนี้ กฎกระทรวง ฉบับที่ 46ฯ ได้กำหนดลักษณะข้อจำกัดและเงื่อนไข การเล่นแข่งวัวลาน ดังนี้ 1.ใบอนุญาตฉบับหนึ่งให้ใช้ได้สำหรับ 1 เที่ยว 2.การพนันนี้ให้เล่นตามวัน เวลา และ ณ สถานที่ที่กำหนดไว้ในในใบอนุญาต 3.ห้ามมิให้ผู้รับอนุญาตโอนใบอนุญาตให้ผู้อื่นไปใช้ 4. ห้ามใช้ยาหรือสารกระตุ้น หรือทำร้ายร่างกายหรือจิตใจของสัตว์จนอาจนำไปสู่การเสียชีวิตได้ 5. ห้ามมิให้เอาสัตว์ชนิดอื่นนอกจากที่ได้รับอนุญาตมาแข่งขัน 6.สัตว์ที่จะเข้าแข่งขันเที่ยวหนึ่ง ๆ ต้องมีจำนวนไม่เกิน 1 คู่ และ 7.ห้ามมิให้ผู้ที่ยังไม่บรรลุนิติภาวะเข้าเล่นด้วย
"การแข่งวัวลานเป็นการละเล่นจนเป็นประเพณีประจำท้องถิ่นของบางจังหวัด เช่น จ.เพชรบุรี ที่สามารถเป็นส่วนเสริมการท่องเที่ยว เพิ่มรายได้ให้กับเกษตรกรที่ประกอบอาชีพเลี้ยงวัวลาน รวมถึงอาชีพอื่นที่เกี่ยวข้อง รัฐบาลจึงมีนโยบายให้ปรับปรุงเวลาการละเล่นให้สอดคล้องกับประเพณีท้องถิ่น และเพื่อให้การละเล่นเป็นไปด้วยความเรียบร้อยท่านอนุทินได้ให้ กรมการปกครอง จังหวัดซึ่งมีการละเล่นวางมาตรการต่าง ๆ เพื่อป้องกันทั้งเรื่องของปัญหาอาชญากรรม ยาเสพติด การมั่วสุมของเยาวชน เพื่อให้สามารถจัดการดูแลการเล่นเป็นไปด้วยความเรียบร้อยเป็นไปตามนโยยบายของรัฐบาล" น.ส.ไตรศุลี กล่าว

ที่มา : https://www.thaigov.go.th/news/contents/details/89021