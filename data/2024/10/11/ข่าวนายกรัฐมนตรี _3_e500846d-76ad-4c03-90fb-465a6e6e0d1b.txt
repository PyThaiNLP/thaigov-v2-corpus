รัฐบาลไทย-ข่าวทำเนียบรัฐบาล-ญี่ปุ่นให้คำมั่นนายกฯแพทองธารยืนยันจะลงทุนในอุตสาหกรรมยานยนต์ต่อไป


วันศุกร์ที่ 11 ตุลาคม 2567
11/10/2567
พิมพ์
ญี่ปุ่นให้คำมั่นนายกฯแพทองธารยืนยันจะลงทุนในอุตสาหกรรมยานยนต์ต่อไป
นายกฯแพทองธาร จับมือหารือญี่ปุ่นยืนยันไทยกับญี่ปุ่นจะคงมิตรภาพต่อกันในทุกมิติ ด้านนายกฯ ญี่ปุ่นยืนยันจะลงทุนด้านอุตฯ ยานยนต์รูปแบบใหม่ๆในไทยต่อไป
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยก่อนที่นายกรัฐมนตรีนางสาวแพทองธาร ชินวัตร จะเข้าร่วมการประชุมสุดยอดเอเชียตะวันออก( EAST ASIA SUMMIT ) ครั้งที่ 19 ในเวลา 10.15 น  โดยนายกรัฐมนตรีได้จับมือทักทายและสนทนากับ นายอิชิบะ ชิเกรุ (His Excellency ISHIBA Shigeru) นายกรัฐมนตรีของประเทศญี่ปุ่น
โดยนายกรัฐมนตรี นางสาวแพทองธาร ได้กล่าวให้ความมั่นใจว่า แม้จะเข้ามารับตำแหน่งนายกรัฐมนตรีได้ไม่นาน แต่ยืนยันว่ารัฐบาลจะสานต่อนโยบายที่ส่งเสริมความร่วมมือ ระหว่างประเทศไทย และประเทศญี่ปุ่น ไม่ว่าจะเป็นเรื่องเขตเศรษฐกิจพิเศษ การลงทุนในอุตสาหกรรมยานยนต์ของญี่ปุ่นในประเทศไทย
ขณะที่ นายกรัฐมนตรีญี่ปุ่น กล่าวยืนยันที่จะร่วมมือกับไทยต่อไปทั้งในด้านพลังงาน อุตสาหกรรม เทคโนโลยีใหม่ๆ ของยานยนต์ และยังกล่าวอีกด้วยว่า โดยส่วนตัวได้เดินทางมาประเทศไทยกว่า 7 ครั้ง และ ยังได้เคยมาศึกษาดูงานด้านการทหารของไทย  จึงหวังที่จะร่วมมือกับประเทศไทยในด้านความมั่นคง ซึ่งนางสาวแพทองธาร นายกรัฐมนตรีกล่าวว่า จะมอบหมายให้รัฐมนตรีว่าการกระทรวงกลาโหม ผู้ที่ดูแลด้านความมั่นคงหารือกับฝ่ายญี่ปุ่นต่อไป   นายจิรายุกล่าว

ที่มา : https://www.thaigov.go.th/news/contents/details/89022