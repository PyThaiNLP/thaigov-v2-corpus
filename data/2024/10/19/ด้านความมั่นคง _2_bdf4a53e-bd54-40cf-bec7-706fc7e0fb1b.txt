รัฐบาลไทย-ข่าวทำเนียบรัฐบาล-มท.3 ซาบีดา เป็นประธานในพิธีเปิดงานประเพณีชักพระอำเภอโคกโพธิ์ จังหวัดปัตตานี


วันเสาร์ที่ 19 ตุลาคม 2567
19/10/2567
พิมพ์
มท.3 ซาบีดา เป็นประธานในพิธีเปิดงานประเพณีชักพระอำเภอโคกโพธิ์ จังหวัดปัตตานี
มท.3 ซาบีดา เป็นประธานในพิธีเปิดงานประเพณีชักพระอำเภอโคกโพธิ์ จังหวัดปัตตานี
เมื่อวันที่ 18 ตุลาคม 2567 นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มอบหมายให้ นาวสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานในพิธีเปิดงานประเพณีชักพระอำเภอโคกโพธิ์ จังหวัดปัตตานี ครั้งที่ 75 ประจำปี 2567 ณ บริเวณลานอเนกประสงค์หน้าที่ว่าการอำเภอโคกโพธิ์
โดยมี พระครูโสภิตโพธิคุณ เจ้าคณะอำเภอโคกโพธิ์ ผู้ช่วยรัฐมนตรีประจำกระทรวงแรงงาน ผู้อำนวยการรักษาความมั่นคงภายในภาค 4 รองเลขาธิการศูนย์อำนวยการบริหารจังหวัดชายแดนภาคใต้ ผู้ว่าราชการจังหวัดปัตตานี ผู้บัญชาการมณฑลทหารบกที่ 46 ท่องเที่ยวและกีฬาจังหวัดปัดตานี วัฒนธรรมจังหวัดปัตตานี นายกองค์การบริหารส่วนจังหวัดปัตตานี รักษาราชการแทนนายอำเภอโคกโพธิ์ หัวหน้าส่วนราชการ ประธานสภาวัฒนธรรม คณะกรรมการการจัดงานประเพณีชักพระ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และพี่น้องประชาชนชาวจังหวัดปัตตานี เข้าร่วม
นางสาวซาบีดา ไทยเศรษฐ์ กล่าวว่า งานประเพณีชักพระ หรือลากพระอำเภอโคกโพธิ์ เป็นงานประเพณีที่มีเอกลักษณ์ เฉพาะ มีการจัดทำเรือพระของอำเภอโคกโพธิ์ ที่ไม่เหมือนพื้นที่อื่น สามารถสืบสานและอนุรักษ์ มาตั้งแต่ ปี พ.ศ.2492 ซึ่งการที่สามารถสืบสาน และอนุรักษ์ประเพณีที่ดีงาม มาได้มากกว่าครึ่งศตวรรษนั้น ย่อมแสดงให้เห็นจากความร่วมมือร่วมใจ การได้รับการสนับสนุนส่งเสริม ค้ำจุนจากบรรพบุรุษในอดีต และความมีน้ำหนึ่งใจเดียวกันของประชาชนในพื้นที่ ภายใต้สังคมพหุวัฒนธรรม
รัฐมนตรีช่วยว่าการกระทรวงมหาดไทย ยังกล่าวเพิ่มเติมว่า รัฐบาลภายใต้การนำของ นางสาวแพทองธาร ชินวัตร นายกรัฐมนตรี และนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ให้ความสำคัญ กับการส่งเสริมการท่องเที่ยว สังคมพหุวัฒนธรรม การแก้ปัญหาและพัฒนาจังหวัดชายแดนภาคใต้ โดยมุ่งเน้น การนำมิติความหลากหลายของวัฒนธรรม และวิถีชีวิตที่มีความโดดเด่น ศิลปวัฒนธรรมที่สืบทอดมาจากรุ่นสู่รุ่น ขับเคลื่อนเป็น Soft Power ดึงดูดนักท่องเที่ยว สร้างรายได้ให้ประชาชนในพื้นที่ ทั้งนี้ การจัดงานประเพณีชักพระอำเภอโคกโพธิ์ นอกจากจะจัดเพื่อส่งเสริมประเพณีที่ดีงาม ให้คงอยู่คู่อำเภอโคกโพธิ์แล้ว ยังเป็นการสนับสนุน และส่งเสริมการนำวัฒนธรรม มาเป็นสื่อสายใยเรียงร้อยความสัมพันธ์ให้เกิดขึ้นในพื้นที่จังหวัดชายแดนภาคใต้อีกด้วย

ที่มา : https://www.thaigov.go.th/news/contents/details/89311