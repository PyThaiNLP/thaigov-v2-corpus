รัฐบาลไทย-ข่าวทำเนียบรัฐบาล-รมว.นฤมล ประกาศเดินหน้าพัฒนาคุณภาพชีวิตที่ดีให้เกษตรกรรายย่อย ด้วยเกษตรสมัยใหม่ บทเวที “World Food Forum 2024” พร้อมเชิญนานาประเทศเยือนไทย ร่วมประชุมการจัดการทรัพยากรดินและน้ำฯ


วันเสาร์ที่ 19 ตุลาคม 2567
รมว.นฤมล ประกาศเดินหน้าพัฒนาคุณภาพชีวิตที่ดีให้เกษตรกรรายย่อย ด้วยเกษตรสมัยใหม่ บทเวที “World Food Forum 2024” พร้อมเชิญนานาประเทศเยือนไทย ร่วมประชุมการจัดการทรัพยากรดินและน้ำฯ
รมว.นฤมล ประกาศเดินหน้าพัฒนาคุณภาพชีวิตที่ดีให้เกษตรกรรายย่อย ด้วยเกษตรสมัยใหม่ บทเวที “World Food Forum 2024” พร้อมเชิญนานาประเทศเยือนไทย ร่วมประชุมการจัดการทรัพยากรดินและน้ำฯ
เมื่อวันที่ 18 ต.ค. 67 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหหกรณ์ ได้กล่าวในพิธีปิดการประชุม World Food Forum 2024 ภายใต้ธีม อาหารที่ดีกว่าเพื่อทุกคนทั้งในวันนี้และอนาคต “Good food for all, for today and tomorrow” ซึ่งจัดขึ้นระหว่างวันที่ 14 - 18 ตุลาคม 2567 ณ สำนักงานใหญ่ขององค์การอาหารและการเกษตรแห่งสหประชาชาติ (FAO) กรุงโรม สาธารณรัฐอิตาลี ว่า ตลอดการประชุมที่ผ่านมา พวกเราได้คำมั่นสัญญาจากทุกภาคส่วนที่จะร่วมมือกันในทุกมิติ ทั้งนโยบายจากภาครัฐ ภาคการศึกษา วิทยาศาสตร์และเทคโนโลยี การลงทุนจากโครงการความร่วมมือต่างๆ เพื่อให้ทุกคนได้มีส่วนร่วม โดยเฉพาะบทบาทของเยาวชนที่จะเป็นพลังในการเปลี่ยนแปลงระบบอาหารและเกษตรในอนาคต
ศ.ดร.นฤมล กล่าวย้ำว่า ประเทศไทยมุ่งเน้นพัฒนาคุณภาพชีวิตที่ดีของประชาชน โดยเฉพาะเกษตรกรรายย่อย รวมถึงส่งเสริมการใช้ทรัพยากรธรรมชาติอย่างยั่งยืน อนุรักษ์ความหลากหลายทางชีวภาพ โดยได้ดำเนินการภายใต้โมเดลเศรษฐกิจใหม่ที่เรียกว่า “BCG Model” ซึ่งเป็นการพัฒนา 3 เศรษฐกิจ คือ เศรษฐกิจชีวภาพ (Bioeconomy) เศรษฐกิจหมุนเวียน (Circular Economy) และเศรษฐกิจสีเขียว (Green Economy) ไปพร้อม ๆ กัน เพื่อให้เกิดการขับเคลื่อนประเทศไทยอย่างเป็นรูปธรรม ซึ่ง BCG Model มีความสอดคล้องกับเป้าหมายการพัฒนาที่ยั่งยืน (SDGs) และสอดรับกับหลักการของปรัชญาเศรษฐกิจพอเพียง (SEP) ซึ่งเป็นหลักสำคัญในการพัฒนาเศรษฐกิจและสังคมของประเทศไทย เพื่อให้มั่นใจว่าประเทศไทยเป็น “ครัวของโลก” อีกทั้งเป็นศูนย์กลางด้านการท่องเที่ยว การแพทย์ การลงทุน โลจิสติกส์ เศรษฐกิจดิจิตอล และเป็นผู้นำด้านอาหารและการเกษตร
“ประเทศไทยได้สนับสนุนการเกษตรสมัยใหม่ ซึ่งใช้ประโยชน์จากเทคโนโลยีจากการเกษตรแม่นยำ ไปจนถึงตลาดดิจิตัลเพื่อค้าผลผลิตทางการเกษตร สนับสนุนเทคโนโลยีการผลิตที่สะอาด อันนำไปสู่สังคมคาร์บอนต่ำ เพิ่มมูลค่าให้สินค้าเกษตร พัฒนาผลผลิตและทรัพยากรอย่างมีประสิทธิภาพ พร้อมกับเพิ่มรายได้ให้กับเกษตรกร ภายใต้นโยบาย ตลาดนำ นวัตกรรมเสริม เพิ่มรายได้ โดยประเทศไทยยังตระหนักถึงบทบาทของดินและน้ำต่อความมั่นคงอาหาร และได้ส่งเสริมงานวิจัย การลงทุน เพื่อพัฒนาสุขภาพดิน และการใช้ทรัพยากรน้ำอย่างมีประสิทธิภาพ” ศ.ดร.นฤมล กล่าว
ศ.ดร.นฤมล ยังได้กล่าวเชิญชวนผู้นำประเทศ และนักวิชาการ เข้าร่วมการประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) ที่ประเทศไทยโดยกระทรวงเกษตรและสหกรณ์เป็นเจ้าภาพร่วมกับ FAO ซึ่งมีกำหนดจัดระหว่างวันที่ 9 - 11 ธันวาคม 2567 ณ กรุงเทพมหานครฯ ด้วย

ที่มา : https://www.thaigov.go.th/news/contents/details/89305