รัฐบาลไทย-ข่าวทำเนียบรัฐบาล-"วราวุธ" ส่ง ทีม ศรส.  กระทรวง พม. ร่วมทีม สารวัตรแจ๊ะ - สืบนครบาล - สืบทองหล่อ แนะนำแม่เลี้ยงดูน้องอมยิ้ม


วันศุกร์ที่ 18 ตุลาคม 2567
"วราวุธ" ส่ง ทีม ศรส.  กระทรวง พม. ร่วมทีม สารวัตรแจ๊ะ - สืบนครบาล - สืบทองหล่อ แนะนำแม่เลี้ยงดูน้องอมยิ้ม
"วราวุธ" ส่ง ทีม ศรส.  กระทรวง พม. ร่วมทีม สารวัตรแจ๊ะ - สืบนครบาล - สืบทองหล่อ แนะนำแม่เลี้ยงดูน้องอมยิ้ม
วันที่ 18 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีเมื่อวันที่ 17 ต.ค. 67 ที่ผ่านมา สื่อสังคมออนไลน์มีการแชร์ภาพเด็กหญิง อายุ 7 ปี อ้างชื่อน้องอมยิ้ม หายตัวไปจากโรงเรียน ย่านสุขุมวิท กรุงเทพฯ โดยผู้เป็นแม่ได้ประกาศตามหาลูกผ่านเฟซบุ๊ก แต่ต่อมามีการลบโพสต์ออกไปนั้น ได้รับรายงานเมื่อค่ำวานนี้ 17 ต.ค. 67 ศูนย์เร่งรัดจัดการสวัสดิภาพประชาชน (ศรส.) ได้ส่งทีมปฏิบัติการหน่วยเคลื่อนที่เร็วร่วมลงพื้นที่กับเจ้าหน้าที่ตำรวจสืบนครบาล IDMB และเจ้าหน้าที่ตำรวจ สน.ทองหล่อ ไปที่คอนโดมิเนียมแห่งหนึ่งย่านรัชดาภิเษก และได้พบกับแม่ของเด็ก อายุ 37 ปี โดยเด็กอายุ 7 ปี กำลังเรียนอยู่ชั้น ป.2 ถูกผู้เป็นแม่แจ้งว่าลูกสาวได้หายตัวไป โดยได้โพสต์ผ่านเฟซบุ๊กเมื่อช่วงเย็นของวันที่ 17 ต.ค. 67 ระบุข้อความว่าลูกสาววัย 7 ขวบ หายตัวไปจากบริเวณโรงเรียน ย่านสุขุมวิท และได้ดำเนินการแจ้งความเรื่องเด็กหายไว้ที่ สน.ทองหล่อ หลังจากนั้นไม่นาน ผู้เป็นแม่ได้ลบโพสต์ดังกล่าวออกไป
อย่างไรก็ตาม ทีมเจ้าหน้าที่ตำรวจสืบนครบาล IDMB และเจ้าหน้าที่ตำรวจ สน.ทองหล่อ ได้วางแผนกระจายกำลังช่วยกันตามหาที่พักของแม่เด็กตามสถานที่ต่างๆ ที่เคยไปพักอาศัย ต่อมาสืบสวนจนทราบว่าพักอาศัยอยู่ที่คอนโดมิเนียมแห่งหนึ่ง ย่านรัชดาภิเษก กรุงเทพฯ หลังจากนั้น ทีมเจ้าหน้าที่ตำรวจจึงได้เดินทางไปยังห้องพักในคอนโดมิเนียมดังกล่าว แต่แม่ของเด็กไม่ยอมเปิดประตู ทางเจ้าหน้าที่ตำรวจต้องใช้เวลานานในการเกลี้ยกล่อม จนแม่ของเด็กยอมเปิดประตู และพูดคุยกับเจ้าหน้าที่ตำรวจ พบว่าภายในห้องมีเด็กอยู่ด้วย จึงขอตรวจสภาพร่างกายของเด็กในเบื้องต้น พบว่ามีสภาพร่างกายแข็งแรงปกติ ไม่มีร่องรอยการถูกทำร้าย ไม่พบบาดแผลตามร่างกาย จากนั้น จึงได้เชิญตัวแม่ของเด็กไปที่ สน.ทองหล่อ เพื่อไปพูดคุยสอบถามข้อเท็จจริงเกี่ยวกับเรื่องที่เกิดขึ้น
เมื่อไปถึง สน.ทองหล่อ ทีม ศรส. ของกระทรวง พม. ได้เข้าไปพูดคุยกับแม่ของเด็ก และตัวเด็ก โดยแม่ของเด็กได้เล่าว่า มีคนมาปลอมเฟซบุ๊ก และมีการส่งข้อความเพื่อมาข่มขู่ตนและลูกว่าจะเอาตัวเด็กไปบ้าง จะมาทำร้ายเด็กบ้าง เป็นเวลาประมาณ 1 ปี ทำให้ตนเกิดความหวาดกลัว และได้โชว์หลักฐานข้อความที่มีคนเคยส่งมาขมขู่พบเป็นข้อความจริง ให้ทีม ศรส. และเจ้าหน้าที่ตำรวจดู หลังจากนั้น ทีม ศรส. ได้พูดคุยแนะนำการเลี้ยงดูเด็กที่เหมาะสม พร้อมทำบันทึกข้อตกลงเพื่อไม่ให้เกิดเหตุการณ์เช่นนี้ขึ้นอีก และกรมกิจการเด็กและเยาวชน (ดย.) กระทรวง พม. จะเข้ามาติดตามเยี่ยมบ้านและช่วยเหลือในเรื่องต่างๆ ต่อไป ส่วนเจ้าหน้าที่ตำรวจได้ตักเตือน และไม่ได้เป็นคดีความข้อหาแจ้งความเท็จ เนื่องจากแม่ของเด็กยังไม่ได้แจ้งความตามที่โพสต์ในเฟสบุ๊กดังกล่าว แต่ได้ตักเตือนเรื่องความผิดทาง พ.ร.บ.ว่าด้วยการกระทำความผิดเกี่ยวกับคอมพิวเตอร์ ไม่ให้กระทำอีก ทั้งนี้ เจ้าหน้าที่ตำรวจสืบนครบาล IDMB และเจ้าหน้าที่ตำรวจ สน.ทองหล่อ จะสืบหาคนที่ส่งข้อความมาข่มขู่ พร้อมทั้งให้ความช่วยเหลือคุ้มครองเรื่องความปลอดภัยต่อไป
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เด็กหาย #สุขุมวิท #กรุงเทพ

ที่มา : https://www.thaigov.go.th/news/contents/details/89304