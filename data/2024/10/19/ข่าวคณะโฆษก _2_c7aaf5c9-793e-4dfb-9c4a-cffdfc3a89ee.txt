รัฐบาลไทย-ข่าวทำเนียบรัฐบาล-ศปช.แจ้งเตือนฝนยังตกหนักหลายพื้นที่ 1-2วันนี้   ขณะที่รัฐบาลเตรียมออกมาตรการกระตุ้นเศรษฐกิจผ่านการท่องเที่ยว รองรับการฟื้นฟูพื้นที่ประสบภัยภาคเหนือ


วันเสาร์ที่ 19 ตุลาคม 2567
19/10/2567
พิมพ์
ศปช.แจ้งเตือนฝนยังตกหนักหลายพื้นที่ 1-2วันนี้   ขณะที่รัฐบาลเตรียมออกมาตรการกระตุ้นเศรษฐกิจผ่านการท่องเที่ยว รองรับการฟื้นฟูพื้นที่ประสบภัยภาคเหนือ
ศปช.แจ้งเตือนฝนยังตกหนักหลายพื้นที่ 1-2วันนี้   ขณะที่รัฐบาลเตรียมออกมาตรการกระตุ้นเศรษฐกิจผ่านการท่องเที่ยว รองรับการฟื้นฟูพื้นที่ประสบภัยภาคเหนือ
วันนี้ (19 ตุลาคม 2567) นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้ากล่าวว่า กรมอุตุนิยมวิทยาได้แจ้งเตือนอากาศแปรปรวนตั้งแต่วันนี้ถึงวันจันทร์นี้จากอิทธิพลของมวลอากาศเย็นจากประเทศจีนแผ่ลงมาปกคลุมภาคเหนือตอนบน ภาคตะวันออกเฉียงเหนือ ส่งผลให้ประเทศไทย ยังมีฝนฟ้าคะนองและมีฝนตกหนักถึงหนักมากใน ภาคตะวันออกเฉียงเหนือ ที่จังหวัดนครราชสีมา บุรีรัมย์ สุรินทร์ ศรีสะเกษ และอุบลราชธานี /ส่วนภาคกลาง ที่จังหวัดนครสวรรค์ อุทัยธานี ชัยนาท ลพบุรี สระบุรี พระนครศรีอยุธยา กาญจนบุรี สุพรรณบุรี ราชบุรี นครปฐม สมุทรสาคร สมุทรสงคราม รวมทั้งกรุงเทพมหานครและปริมณฑล/ ส่วนภาคตะวันออกที่จังหวัดนครนายก ปราจีนบุรี สระแก้ว ฉะเชิงเทรา ชลบุรี ระยอง จันทบุรี และตราด /ภาคใต้ จังหวัดเพชรบุรี ประจวบคีรีขันธ์ ชุมพร สุราษฎร์ธานี ระนอง พังงา ภูเก็ต และกระบี่
“ขอให้ประชาชนรับมือกับอากาศที่แปรปรวน ตามประกาศของกรมอุตุนิยมวิทยา ฉบับที่ 5 (228/2567)  ที่ส่งผลให้ในหลายพื้นที่ของประเทศไทยที่เกิดฝนตกหนักถึงหนักมาก ลมกระโชกแรง และฝนที่ตกสะสมซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม จึงขอแจ้งเตือนให้ประชาชนหลีกเลี่ยงการอยู่ในที่โล่งแจ้ง ใต้ต้นไม้ใหญ่ และป้ายโฆษณาที่ไม่แข็งแรง รวมถึงดูแลรักษาสุขภาพเนื่องจากสภาวะอากาศที่เปลี่ยนแปลงไว้ด้วย”นายจิรายุ กล่าว
ส่วนการฟื้นฟู พื้นที่ที่ประสบอุทกภัยในภาคเหนือนั้น นายจิรายุกล่าวว่า พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.ส่วนหน้า พร้อมคณะทำงาน ลงพื้นที่ติดตามความคืบหน้าการดำเนินงานฟื้นฟูกู้พื้นที่  ที่ จ.เชียงราย โดยล่าสุดกองบัญชาการกองทัพไทยรายงานว่า ขณะนี้ดำเนินการแล้วเสร็จ 208,440 ตร.ม. จาก พื้นที่รับผิดชอบ 211,000 ตร.ม. คิดเป็น 99% ด้าน จ.เชียงใหม่ นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ สั่งเร่งระดมรถบรรทุกและกำลังพล ขนย้ายขยะน้ำท่วม จากถนนเจริญประเทศ เลียบน้ำปิง ไปจุดพักขยะ อบจ. สวนรถไฟ เพื่อเร่งเคลียร์พื้นที่ ช่วยเทศบาลนครเชียงใหม่ กลับสู่สภาพเดิม ด้านกระทรวงสาธารณสุข โดย นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข กล่าวว่า ขณะนี้หลายพื้นที่ทยอยเข้าสู่ช่วงฟื้นฟูหลังน้ำลด ล่าสุดลำพูนและอุทัยธานีสถานการณ์เริ่มคลี่คลาย สิ่งสำคัญที่ต้องเร่งดำเนินการคือ การดูแลด้านอนามัยสิ่งแวดล้อมรองรับการฟื้นฟูบ้านเรือนผู้ประสบภัยและสถานที่สาธารณะต่างๆ เพื่อป้องกัน/ลดความเสี่ยงโรคและภัยสุขภาพที่มากับน้ำ ซึ่งที่ผ่านมา กรมอนามัยได้จัดทีมปฏิบัติการตอบโต้ภาวะฉุกเฉินและสาธารณภัยด้านอนามัยสิ่งแวดล้อม (SEhRT) ช่วยเหลือผู้ประสบภัยพื้นที่ต่างๆ ทั้งการสื่อสารความเสี่ยง ให้ความรู้การรับมือน้ำท่วม การปฏิบัติตนเพื่อลดความเสี่ยงสุขภาพ การรื้อ ล้าง ทำความสะอาดที่อยู่อาศัยและชุมชน และสนับสนุนวัสดุอุปกรณ์ในการดูแลสุขอนามัยและการจัดการสุขาภิบาล การปรับปรุงประปาหมู่บ้าน ประปาชุมชน ควบคุมคุณภาพน้ำให้ได้ตามมาตรฐาน
“ขณะนี้ทุกภาคส่วนยังคงระดมบุคลากร อุปกรณ์ และเครื่องจักร ช่วยเหลือประชาชนอย่างเต็มศักยภาพเพื่อให้ประชาชนได้กลับมาใช้ชีวิตตามปกติโดยเร็ว ตามที่นางสาวแพทองธาร ชินวัตร นายกรัฐมนตรี ได้ให้นโยบายว่าการฟื้นฟูความเสียหายจากน้ำท่วมต้องแล้วเสร็จภายในสิ้นเดือน ตุลาคมนี้ ซึ่งจะสอดคล้องกับฤดูกาลท่องเที่ยวของภาคเหนือ ซึ่งกระทรวงการคลังและกระทรวงท่องเที่ยวฯก็จะดำเนินการจัดกิจกรรมและแผนการส่งเสริมเพื่อกระตุ้นเศรษฐกิจและการท่องเที่ยวของพื้นที่ประสบภัยในสัปดาห์นี้ต่อไป “ นายจิรายุ กล่าว

ที่มา : https://www.thaigov.go.th/news/contents/details/89309