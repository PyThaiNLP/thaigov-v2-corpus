รัฐบาลไทย-ข่าวทำเนียบรัฐบาล-รมว.นฤมล เข้าเยี่ยมคารวะผู้อำนวยการใหญ่ FAO กระชับความสัมพันธ์


วันพุธที่ 16 ตุลาคม 2567
รมว.นฤมล เข้าเยี่ยมคารวะผู้อำนวยการใหญ่ FAO กระชับความสัมพันธ์
รมว.นฤมล เข้าเยี่ยมคารวะผู้อำนวยการใหญ่ FAO กระชับความสัมพันธ์
เมื่อวันที่ 15 ตุลาคม 2567 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เข้าเยี่ยมคารวะ นายฉู ตงหยู ผู้อำนวยการใหญ่องค์การอาหารและเกษตรแห่งสหประชาชาติ (FAO) ณ สำนักงานใหญ่ FAO กรุงโรม สาธารณรัฐอิตาลี ซึ่งประเทศไทย และ FAO มีความสัมพันธ์มาอย่างยาวนาน โดยประเทศไทยเข้าเป็นสมาชิกของ FAO เมื่อวันที่ 27 สิงหาคม 2490 อีกทั้งได้รับเลือกเป็นสถานที่ตั้งสำนักงานประจำภูมิภาคเอเชียและแปซิฟิค (Regional Office for Asia and the Pacific หรือ FAO RAP) อย่างถาวร เมื่อปี 2495 ณ วังมะลิวัลย์ ถนนพระอาทิตย์ กรุงเทพมหานครฯ
พร้อมกันนี้ ศ.ดร.นฤมล ได้แจ้งว่าไทยได้ลงนามความตกลงประเทศเจ้าบ้านเพื่อจัดตั้งสำนักงานกองทุนระหว่างประเทศเพื่อพัฒนาเกษตรกรรม IFAD ประจำภูมิภาคเอเชียและแปซิฟิกในประเทศไทย เมื่อวันที่ 15 ตุลาคม 2567 ที่ผ่านมา ณ สำนักงานใหญ่ IFAD ซึ่งจะทำให้ กรุงเทพมหานคร เป็นสถานที่ตั้งหน่วยงานขององค์การสหประชาชาติด้านอาหารและการเกษตรครบทั้ง 3 หน่วยงาน ประกอบด้วย FAO, IFAD และ WFP (องค์การอาหารโลก) เช่นเดียวกับกรุงโรม สาธารณรัฐอิตาลี

ที่มา : https://www.thaigov.go.th/news/contents/details/89178