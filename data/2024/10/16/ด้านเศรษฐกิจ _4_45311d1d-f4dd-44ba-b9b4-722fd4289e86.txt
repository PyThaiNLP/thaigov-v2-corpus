รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เล็งตั้งศูนย์อำนวยการสถานีขนส่ง “หมอชิต 2” บูรณาการร่วมกับหน่วยงานที่เกี่ยวข้องแก้ปัญหาขยะ - จราจร - จัดระเบียบพื้นที่ให้สะอาด


วันพุธที่ 16 ตุลาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เล็งตั้งศูนย์อำนวยการสถานีขนส่ง “หมอชิต 2” บูรณาการร่วมกับหน่วยงานที่เกี่ยวข้องแก้ปัญหาขยะ - จราจร - จัดระเบียบพื้นที่ให้สะอาด
....
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม เปิดเผยว่า ได้มอบให้ทีมที่ปรึกษารัฐมนตรีช่วยการกระทรวงคมนาคม ลงพื้นที่ตรวจติดตามการแก้ไขปัญหาขยะในพื้นที่บริเวณด้านหลังสถานีขนส่งผู้โดยสารกรุงเทพ (จตุจักร) หรือหมอชิต 2 ร่วมกับบริษัท ขนส่ง จำกัด (บขส.) และกรมการขนส่งทางบก (ขบ.) จากการลงพื้นที่พบว่าการรถไฟแห่งประเทศไทย (รฟท.) และ บขส. ได้จัดการปัญหาขยะบริเวณโดยรอบเรียบร้อยแล้ว และจากการสำรวจพื้นที่โดยรอบพบว่า ในพื้นที่และบริเวณใกล้เคียงมีการจัดงานแสดงของคณะหมอลำ รถเข็นขายของ และรถโดยสารสาธารณะ เช่น รถโดยสารไม่ประจำทาง (รถทะเบียน 30) รถแท็กซี่ รถยนต์ส่วนบุคคล เข้ามาใช้พื้นที่โดยไม่ได้รับอนุญาต ซึ่งอาจเป็นสาเหตุหนึ่งในการเกิดปัญหาการทิ้งขยะดังกล่าว
นอกจากนี้ ทีมที่ปรึกษาฯ ได้รายงานปัญหาให้รับทราบ พร้อมเสนอแนวทางแก้ไขปัญหาคือ การจัดตั้งศูนย์อำนวยการเพื่อบูรณาการทำงานร่วมกันกับหน่วยงานที่เกี่ยวข้อง เช่น ขบ. รฟท. สำนักงานตำรวจแห่งชาติ กรุงเทพมหานคร และ บขส. เนื่องจากเป็นพื้นที่ทับซ้อนและมีปัญหาที่หลากหลาย ทั้งปัญหาขยะ ถนนเป็นหลุมเป็นบ่อ และการจัดการด้านจราจร เพื่อให้การแก้ไขปัญหาเห็นผลเป็นรูปธรรม อย่างไรก็ตาม ในส่วนของ บขส. แม้ว่าพื้นที่ด้านหลังสถานีขนส่งหมอชิต 2 ไม่ได้อยู่ในความดูแล แต่เพื่อความเป็นระเบียบเรียบร้อย เบื้องต้น บขส. ได้ทำหนังสือแจ้งไปยังผู้ประกอบการรถร่วมบริการทุกราย ไม่ให้ใช้พื้นที่ดังกล่าวเป็นที่จอดรถ หากฝ่าฝืนจะปรับและพักการใช้รถตามระเบียบของ บขส. ต่อไป
ทั้งนี้ บขส. ได้อนุญาตให้ผู้ประกอบการรถร่วมบริการนำรถโดยสารเข้าจอดที่อู่ของตน หรือใช้พื้นที่ขาเข้าเดิม สถานีขนส่งหมอชิต 2 และจะประสานองค์การขนส่งมวลชนกรุงเทพ (ขสมก.) เพื่อขอเข้าใช้พื้นที่ ขสมก. อีกทางหนึ่งด้วย

ที่มา : https://www.thaigov.go.th/news/contents/details/89147