รัฐบาลไทย-ข่าวทำเนียบรัฐบาล-รมว.ยุติธรรม และ รมช.กลาโหม ลงพื้นที่ตรวจเยี่ยมติดตามการให้ความช่วยเหลือผู้ประสบอุทกภัยในพื้นที่เชียงราย ตามที่ได้สั่งการไว้ 


วันอังคารที่ 15 ตุลาคม 2567
15/10/2567
พิมพ์
รมว.ยุติธรรม และ รมช.กลาโหม ลงพื้นที่ตรวจเยี่ยมติดตามการให้ความช่วยเหลือผู้ประสบอุทกภัยในพื้นที่เชียงราย ตามที่ได้สั่งการไว้
รมว.ยุติธรรม และ รมช.กลาโหม ลงพื้นที่ตรวจเยี่ยมติดตามการให้ความช่วยเหลือผู้ประสบอุทกภัยในพื้นที่เชียงราย ตามที่ได้สั่งการไว้
ในวันอังคารที่ ๑๕ ตุลาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม และ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม พร้อมคณะ ได้ลงพื้นที่ตรวจเยี่ยมติดตามการให้ความช่วยเหลือประชาชนผู้ประสบอุทกภัยในพื้นที่จังหวัดเชียงราย ตามที่ได้สั่งการให้หน่วยงานในสังกัดกระทรวงยุติธรรมให้ความช่วยเหลือ และมอบหมายให้เรือนจำกลางเชียงราย กรมราชทัณฑ์ นำผู้ต้องขังที่มีความรู้ด้านการช่าง ช่วยเหลือซ่อมแซมบ้านเรือนให้ประชาชน รวมถึงทำความสะอาดปรับภูมิทัศน์โดยรอบ เมื่อครั้งที่ได้ลงพื้นที่เยี่ยมให้กำลังใจประชาชนผู้ประสบอุทกภัยในพื้นที่อำเภอเมือง จังหวัดเชียงราย เมื่อวันที่ ๑๖ กันยายน ๒๕๖๗ ที่ผ่านมา
การลงพื้นที่ในครั้งนี้ รัฐมนตรีว่าการกระทรวงยุติธรรม ได้ติดตามการให้ความช่วยเหลือผู้ประสบอุทกภัยจำนวน ๓ หมู่บ้าน ได้แก่ บ้านรวมมิตร หมู่ ๒ ตำบลแม่ยาว บ้านแคววัวดำ หมู่ ๑๒ ตำบลแม่ยาว และบ้านเมืองงิม หมู่ ๔ ตำบลริมกก อำเภอเมืองเชียงราย จังหวัดเชียงราย โดยมี นายนรศักดิ์ สุขสมบูรณ์ รองผู้ว่าราชการจังหวัดเชียงราย กล่าวให้การต้อนรับ
โดยรัฐมนตรีว่าการกระทรวงยุติธรรม ได้มอบบ้านพักชั่วคราว ซึ่งเรือนจำกลางเชียงรายได้ดำเนินการก่อสร้างแล้วเสร็จในระยะแรก จำนวน ๓ หลัง ณ บ้านรวมมิตร หมู่ ๒ ตำบลแม่ยาว ๑ หลัง บ้านแคววัวดำ หมู่ ๑๒ ตำบลแม่ยาว ๑ หลัง และบ้านเมืองงิม หมู่ ๔ ตำบลริมกก อีก ๑ หลัง พร้อมทั้งมอบเครื่องอุปโภคบริโภคที่หน่วยงานในสังกัดกระทรวงยุติธรรมในพื้นที่จังหวัดเชียงราย ได้รับมอบจากภาคเอกชน และน้ำดื่มของ สำนักงาน ปปส. ภาค ๕ ให้แก่ผู้ประสบอุทกภัย
นอกจากนี้ รัฐมนตรีว่าการกระทรวงยุติธรรม ยังได้กล่าวให้กำลังใจผู้ประสบอุทกภัย ตลอดจนขอบคุณภาคเอกชนที่ร่วมกันให้การสนับสนุนช่วยเหลือ รวมถึงเจ้าหน้าที่รัฐทุกภาคส่วน และเน้นย้ำให้หน่วยงานในสังกัดกระทรวงยุติธรรม ให้ความช่วยเหลือผู้ประสบอุทกภัยร่วมกับภาคเอกชน และหน่วยงานรัฐอื่นในพื้นที่อย่างต่อเนื่อง
ทั้งนี้ จากการสำรวจของเรือนจำกลางเชียงราย ร่วมกับเทศบาลตำบลแม่ยาว เทศบาลตำบลดอยฮาง และองค์การบริหารส่วนตำบลริมกก พบว่าบ้านเรือนประชาชนได้รับความเสียหายจากอุทกภัยรวมกว่า ๘๐ หลัง โดยจำเป็นต้องดำเนินการสร้างบ้านทดแทนจำนวนประมาณ ๓๐ หลัง และสามารถซ่อมแซมได้จำนวนประมาณ ๕๐ หลัง ซึ่งปัจจุบันเรือนจำกลางเชียงราย ได้รับการสนับสนุนวัสดุก่อสร้างและสิ่งของจำเป็นในการสร้างบ้านพักชั่วคราวจากภาคเอกชนหลายแห่ง อาทิ เพจอีจัน มูลนิธิมาดามแป้ง สโมสรไลออนส์ เชียงราย บริษัทเกรียงสุวรรณ ๙๙๙ จำกัด โรงพยาบาลนวมินทร์ โรงพยาบาลนวมินทร์ ๙ มูลนิธินวมินทร์ร่วมใจ บริษัท โฮม สุขภัณฑ์ จำกัด (มหาชน) สาขาเชียงราย ร้านวัสดุก่อสร้าง HOMESHOW โดย บจก.ทรัพย์สกล ๑๙๙๔ บริษัท ลิกซิล (ประเทศไทย) จำกัด (มหาชน) สหไพบูลย์ โฮมเซ็นเตอร์ บริษัท เกรียงสุวรรณ๙๙๙ จำกัด บริษัท อีซูซุสงวนไทยเชียงราย จำกัด สมาคมศิษย์เก่าธรรมศาสตร์เชียงราย วัดดอยอินทรีย์ เป็นต้น โดยเรือนจำกลางเชียงรายจะนำผู้ต้องขังที่มีความรู้ด้านการช่าง พร้อมด้วยเจ้าหน้าที่จากเรือนจำกลางเชียงราย และเรือนจำ/ทัณฑสถาน เขต ๕ เข้าดำเนินการทำความสะอาดปรับภูมิทัศน์ ซ่อมแซมบ้านเรือนประชาชน และสร้างบ้านพักชั่วคราว ต่อไป

ที่มา : https://www.thaigov.go.th/news/contents/details/89140