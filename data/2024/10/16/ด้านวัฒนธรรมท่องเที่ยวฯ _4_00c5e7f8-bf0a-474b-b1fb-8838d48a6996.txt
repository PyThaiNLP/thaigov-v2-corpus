รัฐบาลไทย-ข่าวทำเนียบรัฐบาล-​“รมว.สุดาวรรณ” กำชับหน่วยงานสังกัด วธ. เร่งทำแผนงานรองรับ - เสนอแนวทางขับเคลื่อน 4 นโยบาย 3 แนวทาง 2 รูปแบบ 1 เป้าหมายให้เกิดเป็นรูปธรรม


วันพุธที่ 16 ตุลาคม 2567
​“รมว.สุดาวรรณ” กำชับหน่วยงานสังกัด วธ. เร่งทำแผนงานรองรับ - เสนอแนวทางขับเคลื่อน 4 นโยบาย 3 แนวทาง 2 รูปแบบ 1 เป้าหมายให้เกิดเป็นรูปธรรม
​“รมว.สุดาวรรณ” กำชับหน่วยงานสังกัด วธ. เร่งทำแผนงานรองรับ - เสนอแนวทางขับเคลื่อน 4 นโยบาย 3 แนวทาง 2 รูปแบบ 1 เป้าหมายให้เกิดเป็นรูปธรรม
“รมว.สุดาวรรณ” กำชับหน่วยงานสังกัด วธ. เร่งทำแผนงานรองรับ - เสนอแนวทางขับเคลื่อน 4 นโยบาย 3 แนวทาง 2 รูปแบบ 1 เป้าหมายให้เกิดเป็นรูปธรรม ย้ำให้ทุกหน่วยงานต้องบูรณาการทั้งในกระทรวงและนอกกระทรวง เพิ่มประสิทธิภาพการขับเคลื่อนงานวัฒนธรรม ปีงบฯ 68
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า การประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 3/2567 เมื่อเร็วๆนี้ ได้หารือและเปิดให้ผู้บริหาร วธ. แสดงความเห็นต่อแนวทางการขับเคลื่อนนโยบายของ วธ. ประจำปีงบประมาณ พ.ศ. 2568 ซึ่งตนได้มอบนโยบายในการขับเคลื่อนงานวัฒนธรรมคือ “นโยบาย 4 ข้อ ขับเคลื่อนใน 3 แนวทาง และ 2 รูปแบบ ไปสู่ 1 เป้าหมาย” สำหรับ 4 นโยบายขับเคลื่อนงานวัฒนธรรม ประกอบด้วย 1) ส่งเสริม สร้างสรรค์ ผลักดันทุนทางวัฒนธรรมให้เป็นทุนทางเศรษฐกิจ 2) เสริมสร้างระบบนิเวศและพัฒนาโครงสร้างพื้นฐานเศรษฐกิจวัฒนธรรม 3) เสริมพลังสร้างสรรค์ ให้ “คน” เป็นปัจจัยสำคัญในการขับเคลื่อนเศรษฐกิจวัฒนธรรมและสังคม 4) พัฒนาและผลักดันสินค้าและบริการทางวัฒนธรรมให้มีส่วนแบ่งเพิ่มขึ้นในตลาดโลก
นางสาวสุดาวรรณ กล่าวว่า ส่วน 3 แนวทางในการขับเคลื่อนนโยบายสู่การปฏิบัติ ประกอบด้วย 1) “เชื่อมโยง” หมายถึง โดยใช้ทุนทางวัฒนธรรมเป็นปัจจัยยกระดับคุณภาพ คุณค่า และมูลค่า ผ่านการเชื่อมโยงอุตสาหกรรมวัฒนธรรมกับอุตสาหกรรมสาขาอื่น ๆ อาทิ วัฒนธรรมกับวิทยาศาสตร์และเทคโนโลยี วัฒนธรรมกับการเกษตร วัฒนธรรมกับการแพทย์ 2) “ร่วมมือ” บูรณาการความร่วมมือกับทุกภาคส่วน ทั้งเอกชน ประชาชน สถาบันการศึกษา รวมถึงทุกหน่วยงานภาครัฐ อย่างใกล้ชิด ใส่ใจ และต่อเนื่อง ไม่ทำงานแบบแยกส่วน หรือไซโล ไม่ซ้ำซ้อน และต้องมีความโปร่งใส เปิดเผยและตรวจสอบได้ 3) “ยั่งยืน” คำนึงถึงความยั่งยืนของการดำเนินงานใน 3 มิติ คือ (1) ประโยชน์ที่ยั่งยืนของประเทศและประชาชน (2) การบริหารจัดการที่ยั่งยืน และ (3) การธำรงไว้ซึ่งคุณค่าของวัฒนธรรมที่ยั่งยืน และ 2 รูปแบบการปฏิบัติ ประกอบด้วย “รักษาสิ่งเดิม และเพิ่มเติมสิ่งใหม่” และ 1 เป้าหมาย คือผลักดันให้เศรษฐกิจวัฒนธรรมเป็นหนึ่งในปัจจัยหลักในการเพิ่มขีดความสามารถ ในการแข่งขันของประเทศ
รัฐมนตรีว่าการกระทรวงวัฒนธรรม กล่าวว่า ได้เน้นย้ำให้หน่วยงานในสังกัด วธ. กลับไปจัดทำแผนปฏิบัติการและทบทวนกิจกรรมหรือโครงการ รวมถึงแนวทางการดำเนินการเพื่อใช้ในการขับเคลื่อนงานวัฒนธรรมตามนโยบายที่ได้มอบหมายให้เกิดเป็นรูปธรรม และหากหน่วยงานใดมีข้อมูลหรือกิจกรรมและโครงการที่จะเพิ่มเติมจากเดิมให้ดำเนินการเพิ่มเติมและให้รายงานต่อที่ประชุมในครั้งต่อไป
“ที่สำคัญได้กำชับให้หน่วยงานในสังกัด วธ. ทุกหน่วยงานไปศึกษาว่าจากนโยบายที่ได้มอบหมายไปแล้วจะมีแผนงานหรือแนวทางที่จะให้หน่วยงานในส่วนภูมิภาค และภาคภาคีเครือข่ายทุกภาคส่วนเข้ามามีส่วนร่วมและมีบทบาทในการร่วมขับเคลื่อนงานวัฒนธรรมเพื่อให้นโยบายของ วธ. ในปี 2568 ประสบความสำเร็จและเกิดรูปธรรมชัดเจนมากยิ่งขึ้น นอกจากนี้ ได้มอบให้ทุกหน่วยงานไปพิจารณาเรื่องการบูรณาการการทำงานร่วมกับหน่วยงานภายในกระทรวง และการบูรณาการกับหน่วยงานภาครัฐ และภาคเอกชนภายนอกกระทรวง เนื่องจากการบูรณาการการทำงานกับหน่วยงานต่างๆ ทั้งในกระทรวงและข้ามกระทรวงจะทำให้การขับเคลื่อนงานวัฒนธรรมประสบความสำเร็จตามตัวชี้วัดและเข้าถึงกลุ่มเป้าหมายได้ดีกว่าการทำงานเพียงหน่วยงานเดียว ซึ่งแผนงานของ วธ. ในปีงบประมาณ พ.ศ. 2568 งานของแต่ละหน่วยงานมีความเชื่อมโยงกัน อย่างเช่นงานของกรมศิลปากร กรมการศาสนา กรมส่งเสริมวัฒนธรรม สามารถนำมาบูรณาการได้ จึงมอบให้แต่ละหน่วยงานกลับไปศึกษางานที่จะสามารถบูรณาการการทำงานกันได้” นางสาวสุดาวรรณ กล่าว
-----------------------

ที่มา : https://www.thaigov.go.th/news/contents/details/89175