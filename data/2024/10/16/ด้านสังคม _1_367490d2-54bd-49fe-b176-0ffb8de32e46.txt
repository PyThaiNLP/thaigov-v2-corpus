รัฐบาลไทย-ข่าวทำเนียบรัฐบาล-พม. จับมือเครือข่าย หนุนโครงการ เชื่อมคน เชื่อมงาน เพื่อคนพิการอย่างยั่งยืน เน้นใช้แพลตฟอร์มค้นหางานผ่านออนไลน์


วันพุธที่ 16 ตุลาคม 2567
พม. จับมือเครือข่าย หนุนโครงการ เชื่อมคน เชื่อมงาน เพื่อคนพิการอย่างยั่งยืน เน้นใช้แพลตฟอร์มค้นหางานผ่านออนไลน์
พม. จับมือเครือข่าย หนุนโครงการ เชื่อมคน เชื่อมงาน เพื่อคนพิการอย่างยั่งยืน เน้นใช้แพลตฟอร์มค้นหางานผ่านออนไลน์
วันที่ 15 ตุลาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมลงนามในบันทึกข้อตกลงความร่วมมือ (MOU) “โครงการ เชื่อมคน เชื่อมงาน เพื่อคนพิการอย่างยั่งยืน“ ระหว่างกระทรวงการพัฒนาสังคมและความมั่นคงของมนุษย์ (พม.) กับสภาสังคมสงเคราะห์แห่งประเทศไทย ในพระบรมราชูปถัมภ์ บริษัท จ๊อบฟินฟิน จำกัด สมาคมกีฬาคนตาบอด แห่งประเทศไทย และสมาคมสภาคนพิการทุกประเภทแห่งประเทศไทย เพื่อสร้างความร่วมมือในการส่งเสริมและประชาสัมพันธ์การหางานให้กับคนพิการ ด้วยการอำนวยความสะดวกในการค้นหางานที่เหมาะสมกับคนพิการผ่านแพลตฟอร์ม JobFinFin ที่เชื่อมโยงคนพิการกับนายจ้างที่มีความต้องการแรงงานคนพิการ โดยมี ร้อยตำรวจโท ดร. มนัส โนนุช ประธานสภาสังคมสงเคราะห์แห่งประเทศไทย ในพระบรมราชูปถัมภ์  นายธนา สัจจพงษ์ กรรมการผู้จัดการ บริษัท จ๊อบฟินฟิน จำกัด นายอำนวย กลิ่นอยู่ นายกสมาคมกีฬาคนตาบอดแห่งประเทศไทย และนายชูศักดิ์ จันทยานนท์ เลขาธิการสมาคมสภาคนพิการทุกประเภทแห่งประเทศไทย ผู้แทนนายกสมาคมฯ ร่วมลงนาม ซึ่งมี นายโชคชัย วิเชียรชัยยะ อธิบดีกรมส่งเสริมและพัฒนาคุณภาพชีวิตคนพิการ พร้อมคณะผู้บริหารกระทรวง พม. และผู้แทนภาคีเครือข่ายคนพิการ เข้าร่วมงาน ณ ห้องประชุมชั้น 3 ตึกนวมหาราช สภาสังคมสงเคราะห์ฯ ถนนราชวิถี เขตราชเทวี กรุงเทพฯ
นายอนุกูล กล่าวว่า กระทรวงการพัฒนาสังคมและความมั่นคงของมนุษย์ (พม.) โดยกรมส่งเสริมและพัฒนาคุณภาพชีวิตคนพิการ (พก.) มีภารกิจสำคัญในการส่งเสริมและพัฒนาคุณภาพชีวิตคนพิการ ตามพระราชบัญญัติส่งเสริมและพัฒนาคุณภาพชีวิตคนพิการ พ.ศ. 2550 และที่แก้ไขเพิ่มเติม โดยส่งเสริมให้คนพิการมีคุณภาพชีวิตที่ดีขึ้น ด้วยการจัดสิ่งอำนวยความสะดวกสาธารณะต่างๆ และส่งเสริมการจ้างงาน สร้างอาชีพให้แก่คนพิการตามมาตรา 33  34 และ 35 เพื่อให้คนพิการมีอาชีพ มีรายได้เพียงพอต่อการดำรงชีพ สามารถดำรงชีวิตได้อย่างมีเกียรติ มีศักดิ์ศรีเท่าเทียมผู้อื่นในสังคม ปัจจุบันประเทศไทยมีคนพิการที่มีบัตรประจำตัวคนพิการจำนวนกว่า 2.2 ล้านคน คิดเป็นร้อยละ 3.39 ของประชากรทั่วประเทศ โดยมีคนพิการในช่วงอายุที่อยู่ในวัยแรงงาน จำนวนกว่า 8.6 แสนคน  ทั้งนี้ กระทรวง พม. โดย พก. จึงมุ่งเน้นให้คนพิการและผู้ดูแลคนพิการสามารถประกอบอาชีพได้จริง ด้วยการสร้างโอกาส สร้างอาชีพ เพื่อสร้างรายได้ที่มั่นคง จึงได้มีการบูรณาการความร่วมมือกับภาคีเครือข่ายในด้านต่างๆ ได้แก่ 1) การเตรียมความพร้อมคนพิการเพื่อรองรับตลาดแรงงาน หรือเข้าสู่ระบบการจ้างงาน 2) สร้างอาชีพทางเลือกสำหรับคนพิการ 3) การพัฒนาทักษะที่จำเป็นเพื่อการต่อยอดอาชีพในการสร้างรายได้เพิ่ม และ 4) การสนับสนุนการรวมกลุ่มประกอบอาชีพของคนพิการและผู้ดูแลคนพิการ
นายอนุกูล กล่าวว่า วันนี้ จึงมีการลงนามในบันทึกข้อตกลงความร่วมมือ (MOU) “โครงการ เชื่อมคน เชื่อมงาน เพื่อคนพิการอย่างยั่งยืน“ ระหว่างกระทรวงการพัฒนาสังคมและความมั่นคงของมนุษย์ (พม.) กับสภาสังคมสงเคราะห์แห่งประเทศไทย ในพระบรมราชูปถัมภ์ บริษัท จ๊อบฟินฟิน จำกัด สมาคมกีฬาคนตาบอด แห่งประเทศไทย และสมาคมสภาคนพิการทุกประเภทแห่งประเทศไทย เพื่อส่งเสริมความยั่งยืนและมั่นคงของคนพิการ ด้วยการสร้างโอกาสให้คนพิการได้เข้าถึงตลาดแรงงานอย่างเท่าเทียมกับบุคคลอื่นๆ อีกทั้งช่วยให้คนพิการสามารถเข้าถึงตำแหน่งงานที่เหมาะสมกับความสามารถและความสนใจได้ง่ายมากขึ้น เชื่อมโยงระหว่างคนหางานกับคนว่าจ้าง มีการสร้างช่องทางสำหรับคนพิการให้เจอกับคนว่าจ้างโดยตรง เพื่อเพิ่มโอกาสในการได้งานทำมากขึ้น รวมไปถึง สามารถใช้แพลตฟอร์มในการค้นหางาน ทำให้มีความสะดวก รวดเร็ว สามารถหาตำแหน่งงานที่หลากหลายและเป็นปัจจุบัน รวมทั้งมีตัวช่วย (ฟีเจอร์) ต่างๆ ในการอำนวยความสะดวก เช่น ฟีเจอร์การใช้งานให้รองรับคนพิการทุกประเภท สำหรับคนตาบอดสี และการใช้เสียงที่จะช่วยให้คนพิการสามารถรับข้อมูลได้ผ่านเสียง ซึ่งฟีเจอร์ทั้งสองนี้จะช่วยคนพิการในการหางานได้ง่ายยิ่งขึ้น
นายอนุกูล กล่าวเพิ่มเติมว่า  กระทรวง พม. ในฐานะหน่วยงานภาครัฐที่ให้การสนับสนุนการฝึกอาชีพและการหางานสำหรับคนพิการ เพื่อให้คนพิการมีรายได้และสามารถพึ่งพาตนเองได้นั้น ถือว่าความร่วมมือครั้งนี้  เป็นก้าวสำคัญในการสร้างสังคมที่เท่าเทียมและเปิดโอกาสให้ทุกคนได้แสดงศักยภาพอย่างเต็มที่ โดยเฉพาะการสร้างสังคมที่เอื้อต่อคนพิการในด้านการทำงาน ซึ่งเป็นสิทธิขั้นพื้นฐานของทุกคน เพราะการมีงานทำไม่เพียงช่วยให้คนพิการมีรายได้เลี้ยงชีพ แต่ยังช่วยสร้างความมั่นใจ สร้างความสุขและการมีคุณค่าในตนเอง ที่ได้มีส่วนร่วมในสังคมได้อย่างเท่าเทียม
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #MOUโครงการเชื่อมคนเชื่อมงานเพื่อคนพิการอย่างยั่งยืน #คนพิการ #การจ้างงาน #ออนไลน์

ที่มา : https://www.thaigov.go.th/news/contents/details/89152