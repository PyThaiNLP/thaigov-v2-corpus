รัฐบาลไทย-ข่าวทำเนียบรัฐบาล-ธ.ก.ส. เปิดสินเชื่อ OD สถานธนานุบาล วงเงิน 3.5 พันล้านบาท  หนุนองค์กรปกครองส่วนท้องถิ่น เสริมแกร่งชุมชน


วันพุธที่ 16 ตุลาคม 2567
16/10/2567
พิมพ์
ธ.ก.ส. เปิดสินเชื่อ OD สถานธนานุบาล วงเงิน 3.5 พันล้านบาท  หนุนองค์กรปกครองส่วนท้องถิ่น เสริมแกร่งชุมชน
ธ.ก.ส. เติม 3.5 พันล้าน จัดสินเชื่อ OD สำหรับองค์กรปกครองส่วนท้องถิ่นที่ดำเนินกิจการสถานธนานุบาล เพื่อใช้เป็นเงินทุนหมุนเวียนและเสริมสภาพคล่องธุรกิจ สร้างความเข้มแข็งทางสังคมและเศรษฐกิจ ลดการพึ่งพาหนี้นอกระบบ และสร้างโอกาสในการลงทุนให้แก่คนในชุมชน
ธ.ก.ส. เติม 3.5 พันล้าน จัดสินเชื่อ OD สำหรับองค์กรปกครองส่วนท้องถิ่นที่ดำเนินกิจการสถานธนานุบาล เพื่อใช้เป็นเงินทุนหมุนเวียนและเสริมสภาพคล่องธุรกิจ สร้างความเข้มแข็งทางสังคมและเศรษฐกิจ ลดการพึ่งพาหนี้นอกระบบ และสร้างโอกาสในการลงทุนให้แก่คนในชุมชน อัตราดอกเบี้ยร้อยละ 3.20 ต่อปี เปิดแจ้งความประสงค์ได้ตั้งแต่วันนี้เป็นต้นไป
นายสุนัน พงศ์ประยูร ผู้ช่วยผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ธ.ก.ส. จัดสินเชื่อ OD สำหรับสถานธนานุบาล กรอบวงเงินสินเชื่อรวม 3,500 ล้านบาท เพื่อสนับสนุนเงินทุนให้แก่องค์กรปกครองส่วนท้องถิ่นที่ประกอบกิจการสถานธนานุบาล ในการนำไปใช้เป็นทุนหมุนเวียนและเสริมสภาพคล่องธุรกิจ และร่วมเป็นส่วนหนึ่งในการสร้างความแข็งแรงให้กับเศรษฐกิจชุมชน โดยสนับสนุนเงินทุนให้กับประชาชนในพื้นที่ให้สามารถนำเงินทุนที่ได้จากสถานธนานุบาลไปใช้เป็นค่าใช้จ่ายในการดำรงชีวิตและประกอบอาชีพ ตามแนวทางการลดค่าใช้จ่าย เพิ่มรายได้ และสร้างโอกาสในการลงทุน เพื่อให้ประชาชนมีอาชีพ มีรายได้ ลดปัญหาการพึ่งพาหนี้นอกระบบและลดปัญหาการว่างงานอย่างยั่งยืน โดยกำหนดอัตราดอกเบี้ย MOR - 3.925 เท่ากับร้อยละ 3.20 ต่อปี (ปัจจุบันอัตราดอกเบี้ย MOR เท่ากับร้อยละ 7.125 ต่อปี) คุณสมบัติและเงื่อนไขเป็นไปตามที่ธนาคารกำหนด
ทั้งนี้ สามารถติดต่อสอบถามและแจ้งความประสงค์ได้ที่ ธ.ก.ส. ทุกสาขาทั่วประเทศ ตั้งแต่วันนี้จนถึง 30 กันยายน 2570 หรือก่อนเต็มกรอบวงเงินสินเชื่อตามโครงการ หรือติดต่อสอบถามได้ที่ Call Center 02 555 0555

ที่มา : https://www.thaigov.go.th/news/contents/details/89149