รัฐบาลไทย-ข่าวทำเนียบรัฐบาล- เริ่มแล้ว “ซอฟต์พาวเวอร์ ไทยแลนด์”  นายกฯ อิ๊งค์ ไปหนองคาย ชูปรากฏการณ์บั้งไฟพญานาคโลก และพิธีบวงสรวงบูชา “พญาพิสัยสัตนาคราช”  ให้ทั่วโลกรู้จักประเพณีของไทย ลุยส่งเสริมเที่ยวไทย  


วันพุธที่ 16 ตุลาคม 2567
16/10/2567
พิมพ์
เริ่มแล้ว “ซอฟต์พาวเวอร์ ไทยแลนด์”  นายกฯ อิ๊งค์ ไปหนองคาย ชูปรากฏการณ์บั้งไฟพญานาคโลก และพิธีบวงสรวงบูชา “พญาพิสัยสัตนาคราช”  ให้ทั่วโลกรู้จักประเพณีของไทย ลุยส่งเสริมเที่ยวไทย
เริ่มแล้ว “ซอฟต์พาวเวอร์ ไทยแลนด์”  นายกฯ อิ๊งค์ ไปหนองคาย ชูปรากฏการณ์บั้งไฟพญานาคโลก และพิธีบวงสรวงบูชา “พญาพิสัยสัตนาคราช”  ให้ทั่วโลกรู้จักประเพณีของไทย ลุยส่งเสริมเที่ยวไทย พร้อมลงพื้นที่ตรวจฟื้นฟูเยียวยาหลังน้ำท่วมอีสาน
วันนี้ (16 ตุลาคม 2567) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี  มีกำหนดการจะเดินทางไปปฏิบัติภารกิจที่จังหวัดอุดรธานี และหนองคาย ในวันพรุ่งนี้ (พฤหัสบดีที่ 17 ตุลาคม 2567) เพื่อ ติดตามผลการช่วยเหลือเยียวยาผู้ประสบอุทกภัยในช่วงที่ผ่านมา ซึ่งหลายจังหวัดในภาคอีสานได้รับผลกระทบ นอกจากนี้ นายกรัฐมนตรีจะติดตามการดำเนินนโยบายด้านศิลปะวัฒนธรรม ซึ่งเป็นซอฟต์พาวเวอร์ของประเทศ เพื่อนำไปใช้ในการติดตามนโยบายในการประชาสัมพันธ์ประเทศไทย จากนั้น นายกรัฐมนตรีจะไปประธานใน “ประเพณีออกพรรษาและบั้งไฟพญานาคโลก” ประจำปี 2567 (Naga Fireball Miracle of Faith 2024) และร่วมในพิธีบวงสรวงบูชาพญาพิสัยสัตนาคราช
สำหรับกำหนดการ เวลาประมาณ 14.00 น. นายกรัฐมนตรีและคณะจะออกเดินทางจากท่าอากาศยานทหาร 2 กรุงเทพฯ ไปยังท่าอากาศยานทหาร กองบิน 23 จังหวัดอุดรธานี และเดินทางต่อไปยังโครงการพัฒนาลุ่มน้ำห้วยหลวงตอนล่าง ตำบลวัดหลวง อำเภอโพนพิสัย จังหวัดหนองคาย เพื่อประชุมติดตามการช่วยเหลือเยียวยาผู้ประสบอุทกภัยในช่วงฤดูฝน ปี 2567 ตามข้อสั่งการของนายกรัฐมนตรีที่ได้เน้นย้ำให้เร่งช่วยเหลือเยียวยาประชาชนที่ได้รับผลกระทบจากสถานการณ์อุทกภัยที่เกิดขึ้นเพื่อบรรเทาความเดือดร้อนของประชาชนโดยเร็ว
จากนั้นนายกรัฐมนตรีจะเดินทางต่อไปยังลานนาคาเบิกฟ้า 1 ตำบลจุมพล อำเภอโพนพิสัย จังหวัดหนองคาย เพื่อเป็นประธานในพิธีบวงสรวงบูชาพญาพิสัยสัตนาคราช เนื่องในงานประเพณีออกพรรษาและบั้งไฟพญานาคโลก ประจำปี 2567 พร้อมเป็นประธานในพิธีเปิดงาน “ประเพณีออกพรรษาและบั้งไฟพญานาคโลก” ประจำปี 2567 (Naga Fireball Miracle of Faith 2024) ลานนาคาเบิกฟ้า 2 ตำบลจุมพล อำเภอโพนพิสัย จังหวัดหนองคาย ก่อนร่วมชมปรากฏการณ์บั้งไฟพญานาค ณ พุทธอทยานนานาชาติ (ปทุมรัตน์ธรรมเจดีย์) ครั้งนี้ด้วย
“ประเพณีออกพรรษาและบั้งไฟพญานาคโลก” ประจำปี 2567 เป็นการส่งเสริมการท่องเที่ยวเชิงวัฒนธรรมประเพณี รวมถึงการท่องเที่ยวเมืองรอง ยกระดับก้าวสู่การเป็น Soft Power สอดคล้องกับนโยบายรัฐบาลที่แถลงต่อรัฐสภา สำหรับการจัดงานครั้งนี้จังหวัดหนองคายได้กำหนดจัดงานประเพณีออกพรรษาและบั้งไฟพญานาคโลก” ประจำปี 2567 ระหว่างวันที่ 14 – 25 ตุลาคม 2567 ในพื้นที่ 6 อำเภอริมโขง ได้แก่ อำเภอเมืองหนองคาย อำเภอท่อบ่อ อำเภอโพนพิสัย อำเภอเมืองศรีเชียงใหม่ อำเภอสังคม และอำเภอรัตนวาปี ซึ่งจะมีนักท่องเที่ยวทั้งชาวไทยและชาวต่างชาติเดินทางมาร่วมปรากฏการณ์บั้งไฟพญานาคเป็นจำนวนมาก จะช่วยสร้างรายได้กระตุ้นเศรษฐกิจในพื้นที่และจังหวัดใกล้เคียง” นายจิรายุกล่าว

ที่มา : https://www.thaigov.go.th/news/contents/details/89161