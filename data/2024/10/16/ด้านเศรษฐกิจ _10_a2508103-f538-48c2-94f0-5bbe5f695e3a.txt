รัฐบาลไทย-ข่าวทำเนียบรัฐบาล-กรมบัญชีกลางยัน! ข้อมูลแก๊ง Call Center ไม่ตรงกับฐานข้อมูลกรมบัญชีกลาง


วันพุธที่ 16 ตุลาคม 2567
16/10/2567
พิมพ์
กรมบัญชีกลางยัน! ข้อมูลแก๊ง Call Center ไม่ตรงกับฐานข้อมูลกรมบัญชีกลาง
ตามที่กองบังคับการสืบสวนสอบสวนตำรวจภูธรภาค 2 ได้จับกุมแก๊ง Call Center ที่จังหวัดชลบุรี โดยพบว่ามีข้อมูลส่วนบุคคลที่มีลักษณะคล้ายกับข้อมูลผู้รับบำเหน็จบำนาญ จำนวน 23,000 กว่ารายการในเครื่องคอมพิวเตอร์ กรมบัญชีกลางจึงได้แจ้งเหตุละเมิดมูลส่วนบุคคล
นางแพตริเซีย มงคลวนิช อธิบดีกรมบัญชีกลาง เปิดเผยว่า ตามที่กองบังคับการสืบสวนสอบสวนตำรวจภูธรภาค 2 ได้จับกุมแก๊ง Call Center ที่จังหวัดชลบุรี โดยพบว่ามีข้อมูลส่วนบุคคลที่มีลักษณะคล้ายกับข้อมูลผู้รับบำเหน็จบำนาญ จำนวน 23,000 กว่ารายการในเครื่องคอมพิวเตอร์ กรมบัญชีกลางจึงได้แจ้งเหตุละเมิดมูลส่วนบุคคลให้สำนักงานคณะกรรมการคุ้มครองข้อมูลส่วนบุคคล (สคส.) ทราบ รวมถึงมีหนังสือโดยไปรษณีย์ EMS ถึงผู้ที่ถูกละเมิดข้อมูลทุกรายพร้อมกับได้ทำการตรวจสอบ รวบรวมข้อเท็จจริง เอกสารหลักฐานและเชิญผู้ที่เกี่ยวข้องเข้าให้ข้อเท็จจริง เพื่อประกอบการพิจารณา ทั้งนี้ กรมบัญชีกลางได้เชิญผู้เชี่ยวชาญด้านระบบคอมพิวเตอร์จากภายนอกทั้งภาครัฐและเอกชนเข้าร่วมตรวจสอบ และให้ข้อเสนอแนะ เพื่อให้เกิดความโปร่งใสและสร้างความเชื่อมั่นให้แก่ประชาชน
“กรมบัญชีกลางได้ตั้งคณะทำงานตรวจสอบในเรื่องดังกล่าว โดยได้ดำเนินการตรวจสอบร่วมกับผู้เชี่ยวชาญจากสำนักงานคณะกรรมการรักษาความมั่นคงปลอดภัยไซเบอร์แห่งชาติ (สกมช.) และผู้เชี่ยวชาญจากบริษัทที่ปรึกษาด้าน IT Security ชั้นนำ ซึ่งจากการตรวจสอบพบว่าข้อมูลของแก๊ง Call Center มีความแตกต่างจากฐานข้อมูลของกรมบัญชีกลาง ไม่ว่าจะเป็นประเภทของสิทธิสวัสดิการ ตำแหน่ง ที่อยู่ อีเมล์ ส่วนข้อมูลที่ตรงกันคือข้อมูลพื้นฐานที่สามารถหาได้ทั่วไป เช่น ชื่อ นามสกุล หน่วยงาน และเบอร์โทรศัพท์ โดยพบข้อมูลบุคคลที่ตรงกันทุกรายการจำนวน 3 ราย จากข้อมูลทั้งหมด 23,000 กว่าราย ดังนั้น คณะทำงานตรวจสอบจึงมีผลสรุปว่า ไม่ปรากฏหลักฐานที่บ่งชี้ได้อย่างชัดเจนว่าข้อมูลของแก๊ง Call Center เป็นข้อมูลจากระบบของกรมบัญชีกลาง โดยกรมบัญชีกลางได้ส่งผลการตรวจสอบดังกล่าวให้ สคส. เรียบร้อยแล้ว ซึ่งอยู่ระหว่างการพิจารณาของ สคส.” อธิบดีกรมบัญชีกลางกล่าว
อธิบดีกรมบัญชีกลางกล่าวเพิ่มเติมว่า กรมบัญชีกลางตระหนักถึงความสำคัญของระบบความมั่นคงปลอดภัยของข้อมูลที่กรมบัญชีกลางกำกับดูแล และเพื่อเป็นการสร้างความมั่นใจให้กับเจ้าของข้อมูล กรมบัญชีกลางได้กำหนดแผนการยกระดับการเฝ้าระวังพฤติกรรม รูปแบบการโจมตีหรือภัยคุกคามต่างๆ ในระบบเครือข่ายและระบบปฏิบัติการ รวมทั้งการวิเคราะห์รูปแบบของภัยคุกคามหรือสัญญาณบ่งชี้การบุกรุก เพื่อให้สามามารถป้องกันได้อย่างทันท่วงที นอกจากนั้นจะได้จัดทำโครงการเชิงรุกเพื่อช่วยเหลือผู้รับบำนาญให้มีความรู้ความเข้าใจทั้งในส่วนของ Cyber Security และสิทธิประโยชน์ของผู้รับบำนาญ และขอเน้นย้ำว่ากรมบัญชีกลางไม่มีนโยบายติดต่อหาข้าราชการ ผู้รับบำนาญ หรือทายาท ผ่านทางโทรศัพท์หรือไลน์ เพื่อให้ดำเนินการใด ๆ เกี่ยวกับการจ่ายบำเหน็จบำนาญหรือธุรกรรมทางการเงิน ทั้งนี้ แก๊ง Call Center จะไม่สามารถดูดเงินจากบัญชีธนาคารได้หากไม่มีการสแกน QR Code ดาวน์โหลด หรือกดลิงก์ต่าง ๆ ตามที่แก๊ง Call Center บอก ดังนั้น อย่าหลงเชื่อทำตามโดยเด็ดขาด

ที่มา : https://www.thaigov.go.th/news/contents/details/89165