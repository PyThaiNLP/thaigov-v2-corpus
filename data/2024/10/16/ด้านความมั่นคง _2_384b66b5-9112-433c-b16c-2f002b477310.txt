รัฐบาลไทย-ข่าวทำเนียบรัฐบาล-กองทัพบกไทย คว้าเหรียญรางวัล Exercise Cambrian Patrol 2024 ณ สหราชอาณาจักร มุ่งพัฒนาขีดความสามารถ สานสัมพันธ์มิตรประเทศ นำเกียรติภูมิสู่กองทัพและประเทศชาติ


วันพุธที่ 16 ตุลาคม 2567
กองทัพบกไทย คว้าเหรียญรางวัล Exercise Cambrian Patrol 2024 ณ สหราชอาณาจักร มุ่งพัฒนาขีดความสามารถ สานสัมพันธ์มิตรประเทศ นำเกียรติภูมิสู่กองทัพและประเทศชาติ
จากการที่กองทัพบกได้พัฒนากำลังพลผ่านการฝึกทักษะทางทหารอย่างต่อเนื่อง ล่าสุดได้จัดชุดปฏิบัติการหน่วยทหารขนาดเล็กเข้าร่วมการแข่งขัน Exercise Cambrian Patrol 2024 ในห้วงวันที่ 4-13 ตุลาคม 2567 ณ Sennybridge Camp ประเทศเวลส์ สหราชอาณาจักร
ซึ่งในปีนี้ถือเป็นครั้งแรกที่กองทัพบกไทยได้ส่งกำลังพลเข้าร่วมการแข่งขันโดยจัดกำลังพลจากกองพลทหารราบที่ 11 โดยกองพันทหารราบที่ 1 กรมทหารราบที่ 112 จำนวน 8 นาย ซึ่งเป็นหน่วยที่ได้รับรางวัลชนะเลิศในการตรวจสอบหน่วยทหารขนาดเล็กในระดับกองทัพบก ประจำปี 2567 ณ ศูนย์ฝึกยุทธวิธีกองทัพบกชัยบาดาล เมื่อเดือนสิงหาคม 2567 ที่ผ่านมา
สำหรับผลการแข่งขันปรากฏว่ากำลังพลชุดปฏิบัติการหน่วยทหารขนาดเล็กของกองทัพบกไทย เป็น 1 ใน 16 ประเทศที่ผ่านการประเมิน และได้รับเหรียญรางวัล Cambrian Patrol อีกทั้งได้รับการชื่นชมจากกองทัพบกสหราชอาณาจักรถึงความประทับใจในผลการแข่งขันของกองทัพบกไทยเป็นอย่างยิ่ง ที่แม้เป็นการเข้าร่วมแข่งขันเป็นครั้งแรกและต้องเผชิญกับสภาพอากาศที่หนาวจัด ก็สามารถปฏิบัติภารกิจได้ลุล่วงเป็นอย่างดีและได้รับเหรียญรางวัล โดยประเทศในภูมิภาคอาเซียนที่ได้รับเหรียญรางวัล ได้แก่ กองทัพบกไทย และทีมนาวิกโยธินจากกองทัพฟิลิปปินส์ ซึ่งการส่งกำลังพลเป็นตัวแทนกองทัพบกไทยเข้าร่วมการแข่งขัน Exercise Cambrian Patrol 2024 ณ สหราชอาณาจักร ในครั้งนี้ นอกจากจะเป็นการพัฒนาขีดความสามารถและทักษะความเชี่ยวชาญทางทหารของกำลังพลแล้ว ยังถือเป็นโอกาสดีในการสานสัมพันธ์กับมิตรประเทศอีกด้วย
ทั้งนี้ การแข่งขัน Exercise Cambrian Patrol 2024 เป็นการแข่งขันลาดตระเวนทางทหาร ที่จัดขึ้นโดยกองทัพบกสหราชอาณาจักรมาอย่างต่อเนื่อง กว่า 64 ปี มีวัตถุประสงค์เพื่อทดสอบขีดความสามารถของกำลังพลทั้งด้านร่างกาย จิตใจ และทักษะการลาดตระเวน เสริมสร้างความสัมพันธ์ระหว่างตัวแทนจากประเทศต่างๆ เข้าร่วมการแข่งขัน รวม 111 ทีม ซึ่งเป็นทีมจากมิตรประเทศ จำนวน 37 ทีม โดยการแข่งขันภาพรวม ได้แก่ กลุ่มที่ 1 ความรู้ทางยุทธวิธีและการปฏิบัติภาคสนาม (Tactical awareness & Fieldcraft) ประกอบด้วย การรบระยะประชิด, การปฏิบัติต่อผู้ป่วยเจ็บในสนามรบ, การรายงานผลการลาดตระเวนและการติดต่อวิทยุ, การตรวจการณ์และการลาดตระเวน เป็นต้น กลุ่มที่ 2 ความแข็งแกร่งด้านร่างกายและจิตใจ (Physical and Mental Robustness) ประกอบด้วย การเดินทางไกลประกอบเครื่องสนาม, การเคลื่อนย้ายผู้ป่วยเจ็บ, การข้ามเครื่องกีดขวาง และการฝึกแก้ปัญหา 48 ชั่วโมง ในภูมิประเทศภูเขาสูงและสภาพอากาศหนาวเย็น เป็นต้น
ศูนย์ประชาสัมพันธ์กองทัพบก โดยทีมโฆษกกองทัพบก, 16 ตุลาคม 2567

ที่มา : https://www.thaigov.go.th/news/contents/details/89151