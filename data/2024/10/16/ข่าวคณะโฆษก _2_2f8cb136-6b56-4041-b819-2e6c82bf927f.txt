รัฐบาลไทย-ข่าวทำเนียบรัฐบาล-​ศปช. เกาะติดดสถานการณ์ฝนตกหนักภาคใต้ต่อเนื่อง กำชับหน่วยงานที่ในพื้นที่เร่งระดมความช่วยเหลือ อำนวยความสะดวกให้ประชาชนในพื้นที่


วันพุธที่ 16 ตุลาคม 2567
16/10/2567
พิมพ์
​ศปช. เกาะติดดสถานการณ์ฝนตกหนักภาคใต้ต่อเนื่อง กำชับหน่วยงานที่ในพื้นที่เร่งระดมความช่วยเหลือ อำนวยความสะดวกให้ประชาชนในพื้นที่
​ศปช. เกาะติดสถานการณ์ฝนตกหนักภาคใต้ต่อเนื่อง กำชับหน่วยงานที่ในพื้นที่เร่งระดมความช่วยเหลือ อำนวยความสะดวกให้ประชาชนในพื้นที่
วันนี้ (16 ตุลาคม 2567) เวลา 12.00 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้าจังหวัดเชียงราย เปิดเผยว่า ที่ประชุม ศปช. เกาะติดสถานการณ์ฝนทั่วประเทศอย่างใกล้ชิด  ในช่วงระหว่างวันที่ 16 - 18 ต.ค. 67 ขอให้ประชาชนบริเวณภาคตะวันออกเฉียงเหนือตอนล่าง ภาคกลางตอนล่างรวมทั้งกรุงเทพมหานครและปริมณฑล ภาคตะวันออก และภาคใต้มีฝนตกระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย และขอให้ชาวเรือหลีกเลี่ยงการเดินเรือในบริเวณที่มีฝนฟ้าคะนอง
นายจิรายุ กล่าวถึงเหตุการณ์ดินสไลด์ถนนขาดทรุดพังเสียหายในพื้นที่บ้านจาเราะปูโงะ อำเภอเบตง จังหวัดยะลา ขณะนี้ แขวงทางหลวงยะลาและเจ้าหน้าที่หมวดทางหลวงยะรม ได้เข้าตรวจสอบทางหลวงหมายเลข 4244 ตอน เบตง - ซาโห่ ที่ กม. 4+800  พบว่า เกิดดินคันทางสไลด์ระยะทาง 60 เมตร ถนนขาดทรุดพังเสียหาย เป็นระยะทาง 90 เมตร รถไม่สามารถสัญจรได้ และสวนยางของประชาชนได้รับความเสียหายเกือบ 2 ไร่ มีต้นยางพาราหักโค่นล้มได้รับความเสียหายจำนวนมาก เสาไฟฟ้าริมถนนโน้มเอียงจากเหตุพื้นดินทรุด ในเบี้องต้นเจ้าหน้าที่หมวดทางหลวงยะรม หมวดทางหลวงยะรม แขวงทางหลวงยะลา ดำเนินการติดตั้งป้ายเตือนและจัดเตรียมชุดเครื่องจักรพร้อมชุดเคลื่อนที่เร็วเฝ้าระวังการเกิดเหตุผิวทางชำรุด คันทางสไลด์ และต้นไม้ล้ม และสำนักงานทางหลวงที่ 18 ได้ประสานศูนย์สร้างและบูรณะสะพานที่ 4 (นครศรีธรรมราช) เพื่อขอใช้สะพานเบลีย์เพื่ออำนวยสะดวกและความปลอดภัยของประชาชนแล้ว
ส่วนสถานการณ์เสาไฟฟ้าล้มในพื้นที่จังหวัดยะลา เมื่อวันที่ 15 ต.ค. 67 การไฟฟ้าส่วนภูมิภาคอำเภอเบตงเผยว่าได้รับความช่วยเหลือและมีการระดมทีมจากการไฟฟ้าฯ ที่ต่าง ๆ เข้าดำเนินการแก้ไขปัญหา ดังนี้
1. บริเวณช่วง กม.9 บริเวณหน้าโรงงาน เอเอรับเบอร์ เสาไฟแรงสูงล้มและเอนเอียง ประกอบด้วย
- ทีมก่อสร้าง การไฟฟ้าส่วนภูมิภาคสาขาเมืองยะลา จำนวน 2 ทีม
- ทีมก่อสร้าง การไฟฟ้าส่วนภูมิภาคสาขารามัน จำนวน 1 ทีม
- ทีมชุดฮอทไลน์ (ปฏิบัติงานไฟฟ้าแรงสูง) การไฟฟ้าส่วนภูมิภาคสาขาเมืองยะลา จำนวน 1 ทีม
2. บริเวณบ้าน กม.12 (ต้นยางพาราล้มทับ เสาแรงสูงหักชำรุด 3 ต้น) ประกอบด้วย
- ทีมก่อสร้างและปฏิบัติการ การไฟฟ้าส่วนภูมิภาคสาขาบันนังสตา จำนวน 1 ทีม
3.บริเวณสามแยกบ้าน กม.17 -บ้านสุตันตานนท์-หน้าแขวงยะรม) ต้นยางพาราขนาดใหญ่ล้มทับระบบและเสาแรงสูงหัก จำนวน 2 ต้น) ประกอบด้วย
- ทีมก่อสร้าง การไฟฟ้าส่วนภูมิภาคสาขาเบตง จำนวน 2 ทีม
4.จุดไลน์แยกย่อยและระบบจำหน่ายแรงต่ำต่าง ๆ ประกอบ
- ทีมปฏิบัติการ การไฟฟ้าส่วนภูมิภาคสาขาเบตง

ที่มา : https://www.thaigov.go.th/news/contents/details/89159