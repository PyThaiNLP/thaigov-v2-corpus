รัฐบาลไทย-ข่าวทำเนียบรัฐบาล-สธ. จับมือ NIA  เชื่อมโยงข้อมูลสุขภาพบน Digital Health Platform ควบคู่ผลักดันนวัตกรรมสุขภาพเชิงพาณิชย์


วันพุธที่ 16 ตุลาคม 2567
สธ. จับมือ NIA  เชื่อมโยงข้อมูลสุขภาพบน Digital Health Platform ควบคู่ผลักดันนวัตกรรมสุขภาพเชิงพาณิชย์
กระทรวงสาธารณสุข และสำนักงานนวัตกรรมแห่งชาติ (องค์การมหาชน) หรือ NIA ลงนามความร่วมมือเชื่อมโยงข้อมูลบริการด้านสาธารณสุขบน Digital Health Platform ของ สธ. ยกระดับระบบบริการสุขภาพดิจิทัล
ภายใต้ความมั่นคงปลอดภัยทางไซเบอร์ ควบคู่การผลักดันนวัตกรรมด้านสุขภาพสู่เชิงพาณิชย์ ก้าวสู่การเป็นศูนย์กลางสุขภาพที่สำคัญในระดับสากล
วันนี้ (16 ตุลาคม 2567) ที่สำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข ลงนามบันทึกข้อตกลงความร่วมมือการเชื่อมโยงข้อมูลบริการด้านสาธารณสุข บน Digital Health Platform ของกระทรวงสาธารณสุข กับ ดร.กริชผกา บุญเฟื่อง ผู้อำนวยการสำนักงานนวัตกรรมแห่งชาติ (องค์การมหาชน) โดยมี นพ.วีรวุฒิ อิ่มสำราญ รองปลัดกระทรวงสาธารณสุข และคณะผู้บริหารจากทั้งสองหน่วยงาน เข้าร่วม
นพ.โอภาส กล่าวว่า กระทรวงสาธารณสุข ได้พัฒนาระบบสุขภาพดิจิทัล บน Digital Health Platform ของกระทรวงฯ เพื่อให้ประชาชนในทุกพื้นที่เข้าถึงบริการด้านสาธารณสุขได้อย่างทั่วถึง ซึ่งความร่วมมือครั้งนี้จะเป็นก้าวสำคัญของทั้งสองหน่วยงาน ในการส่งเสริม สนับสนุน และประยุกต์ใช้เทคโนโลยีในการพัฒนาระบบบริการสุขภาพดิจิทัล ที่จะช่วยเพิ่มประสิทธิภาพในการบริหารจัดการข้อมูล และการยกระดับบริการสุขภาพผ่านการเชื่อมโยงข้อมูลกลางที่มีความทันสมัยและถูกต้อง โดยได้รับการรับรองจากแหล่งข้อมูลที่น่าเชื่อถือ ภายใต้ความมั่นคงปลอดภัยทางไซเบอร์ ซึ่งจะช่วยอำนวยความสะดวกและสร้างความมั่นใจให้กับประชาชนในการใช้งานระบบบริการสุขภาพบน Digital Health Platform ของกระทรวงสาธารณสุขได้เป็นอย่างดี
ด้าน ดร.กริชผกา กล่าวว่า Digital Health Platform เป็นส่วนสำคัญในการขับเคลื่อนย่านนวัตกรรมการแพทย์ของไทย (Thailand Medical Innovation Hub) อาทิ ย่านนวัตกรรมการแพทย์โยธี ย่านนวัตกรรมการแพทย์สวนดอก ซึ่งเป็นพื้นที่สร้างและดึงดูดธุรกิจนวัตกรรมผ่านเครื่องมือและกลไกความร่วมมือในการแบ่งปันทรัพยากรของเครือข่ายภายในย่าน ทำให้เกิดธุรกิจนวัตกรรมในอุตสาหกรรมเป้าหมายในพื้นที่ รวมทั้งโครงการความร่วมมือด้านงานวิจัยและการพัฒนานวัตกรรมของเครือข่าย นำไปสู่การสร้างมูลค่าการลงทุนทางการแพทย์ในอนาคต ซึ่ง NIA พร้อมสนับสนุนกิจกรรมการแลกเปลี่ยนเรียนรู้และสร้างความร่วมมือระหว่างหน่วยงานต่างๆ เพื่อยกระดับบริการด้านสาธารณสุขและผลักดันนวัตกรรมด้านสุขภาพสู่เชิงพาณิชย์ สร้างโอกาสทางธุรกิจให้กับผู้ประกอบการรายใหม่ ผลักดันประเทศไทยก้าวสู่การเป็นศูนย์กลางสุขภาพที่สำคัญในระดับสากล โดยจะส่งเสริมและสนับสนุนการพัฒนาระบบบริการด้านสาธารณสุขบน Digital Health Platform ของกระทรวงสาธารณสุขให้สามารถใช้ประโยชน์จากข้อมูลด้านสาธารณสุขได้อย่างมีประสิทธิภาพสูงสุด พร้อมทั้งผลักดันให้เกิดการพัฒนานวัตกรรมด้านสุขภาพ ตลอดจนสนับสนุนให้มีการใช้ข้อมูลอย่างเหมาะสมและปลอดภัยต่อไป
******************************************************** 16 ตุลาคม 2567

ที่มา : https://www.thaigov.go.th/news/contents/details/89166