รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย นำคณะ เข้าร่วมการประชุมการประชุมระหว่างประเทศว่าด้วยชุมชนแห่งความสำเร็จ 


วันอังคารที่ 15 ตุลาคม 2567
15/10/2567
พิมพ์
รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย นำคณะ เข้าร่วมการประชุมการประชุมระหว่างประเทศว่าด้วยชุมชนแห่งความสำเร็จ
รัฐมนตรีว่าการกระทรวงยุติธรรม ในฐานะหัวหน้าคณะผู้แทนไทย นำคณะ เข้าร่วมการประชุมการประชุมระหว่างประเทศว่าด้วยชุมชนแห่งความสำเร็จ (International Conference on Communities of Success : ICCOS) ครั้งที่ ๒ ณ สาธารณรัฐสิงคโปร์
วันจันทร์ที่ ๑๔ ตุลาคม ๒๕๖๗ พันตำรวจเอก ทวี  สอดส่อง รัฐมนตรีว่าการกระทรวงยุติธรรม นำคณะผู้แทนไทย ประกอบด้วย ร้อยตำรวจเอก ปิยะ รักสกุล รองอธิบดีกรมสอบสวนคดีพิเศษ พันเอก จรูญ จตุรงค์ รองเลขาธิการ กอ.รมน. ภาค ๔ ส่วนหน้า นางสาวมัณฑนา มาศมาลัย ผู้เชี่ยวชาญเฉพาะด้านปัญหาความมั่นคงข้ามชาติสำนักงานสภาความมั่นคงแห่งชาติ พร้อมด้วยคณะเจ้าหน้าที่จากกระทรวงยุติธรรม เข้าร่วมการประชุมระหว่างประเทศว่าด้วยชุมชนแห่งความสำเร็จ (International Conference on Communities of Success : ICCOS) ครั้งที่ ๒ ภายใต้ธีม “การสร้างแรงบันดาลใจสำหรับผู้นำในอนาคต : สร้างความเชื่อมั่น และเสริมสร้างศักยภาพชุมชน“ (Inspiring Future Leaders : Building Trust, Empowering Communities) ณ Sands Expo and Convention Center สาธารณรัฐสิงคโปร์ ทั้งนี้ การประชุมฯ ดังกล่าวจัดขึ้นโดยรัฐบาลสิงคโปร์ ร่วมกับสภาศาสนาอิสลามแห่งสาธารณรัฐสิงคโปร์ (The Islamic Religious Council of Singapore : MUIS) โดยมีวัตถุประสงค์เพื่อแลกเปลี่ยนเรียนรู้ต้นแบบที่ดี พัฒนาการ และข้อท้าทายของสังคมมุสลิมกับการอยู่ร่วมกันอย่างสันติสุขและสมานฉันท์ภายใต้บริบทสังคมพหุวัฒนธรรมร่วมสมัย
การประชุมฯ ดังกล่าว ได้รับเกียรติจาก นายทาร์มัน ซันมูการัตนัม (Mr. Tharman Shanmugaratnum) ประธานาธิบดีแห่งสาธารณรัฐสิงคโปร์ เป็นประธานในพิธีเปิดการประชุมฯ และมอบรางวัล MUIS Awards แก่เยาวชนและผู้ที่มีบทบาทโดดเด่นในการส่งเสริมบทบาทมุสลิม โดยได้เน้นย้ำความสำคัญของชาวมุสลิม รวมถึงกระบวนการส่งเสริมการมีส่วนร่วมในการพัฒนาประเทศ นอกจากนั้น ยังได้สะท้อนปัญหาอคติและการเลือกปฏิบัติที่ยังมีอยู่ในสังคม ดังนั้น การสร้างความเชื่อมั่นและความเข้าใจระหว่างกันจึงเป็นเรื่องสำคัญยิ่งของสังคมพหุวัฒนธรรมที่มีความหลากหลายของศาสนา ความเชื่อ ชาติพันธุ์ วัฒนธรรม และประเพณี โดยต้องดำเนินการอย่างต่อเนื่อง จึงหวังว่าการประชุมฯ จะช่วยให้ทุกคนได้เรียนรู้ต้นแบบที่ดีของสิงคโปร์  สร้างแรงบันดาลใจให้กับรัฐมนตรี ผู้บริหาร และผู้นำจากประเทศต่าง ๆ ที่มาเข้าร่วมการประชุมฯ อาทิ ฟิลิปปินส์ อินโดนีเซีย มาเลเซีย บรูไนดารุสซาลาม กัมพูชา เป็นต้น ตลอดจนนำไปสู่การสร้างความเปลี่ยนแปลงให้กับชาวมุสลิมในภูมิภาคได้
ในการนี้ รัฐมนตรีว่าการกระทรวงยุติธรรม ได้หารือกับประธานาธิบดีสิงคโปร์ โดยสิงคโปร์ได้ชื่นชมบทบาทนำของรัฐมนตรีว่าการกระทรวงยุติธรรม ในการส่งเสริมสันติภาพ พัฒนาศักยภาพประชาชนในจังหวัดชายแดนภาคใต้ เพื่อให้อยู่ร่วมกันอย่างสมานฉันท์ รวมทั้งยินดีร่วมมืออย่างใกล้ชิดกับประเทศไทย ทั้งด้านการประสานความสัมพันธ์ การพัฒนาศักยภาพ การให้ทุนการศึกษา การแลกเปลี่ยนเรียนรู้ในทุกมิติ ฯลฯ แก่ชาวมุสลิมที่อยู่ในประเทศไทย เพื่อให้เป็นกำลังสำคัญในการพัฒนาประเทศต่อไป

ที่มา : https://www.thaigov.go.th/news/contents/details/89138