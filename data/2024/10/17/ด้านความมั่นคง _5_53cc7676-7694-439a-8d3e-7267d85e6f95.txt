รัฐบาลไทย-ข่าวทำเนียบรัฐบาล-โอกาสดีมาไม่หยุด !! กรมการจัดหางาน รับสมัครงานประมง เกาหลีใต้ 17 - 18 ต.ค. นี้ เงินเดือน 5.3 หมื่น


วันพฤหัสบดีที่ 17 ตุลาคม 2567
17/10/2567
พิมพ์
โอกาสดีมาไม่หยุด !! กรมการจัดหางาน รับสมัครงานประมง เกาหลีใต้ 17 - 18 ต.ค. นี้ เงินเดือน 5.3 หมื่น
กรมการจัดหางาน กระทรวงแรงงาน เปิดรับสมัครคนงานเพื่อไปทำงานภาคประมงตามฤดูกาล ตำแหน่ง เพาะเลี้ยงสาหร่ายทะเล รายได้ 5.3 หมื่นบาท สัญญา 5 เดือน ขยายเวลาเพิ่มอีก 3 เดือน สมัครด่วน 17- 18 ตุลาคมนี้ ที่เว็บไซต์ toea.doe.go.th
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางาน เปิดรับสมัครคนหางานเพื่อไปทำงานภาคประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี ตำแหน่งการเพาะเลี้ยงสาหร่ายทะเล จำนวน 17 อัตรา เงินเดือน 2,177,090 วอนต่อเดือน หรือประมาณ 53,300 บาท (อัตราแลกเปลี่ยนวันที่ 25 กันยายน 2567) มีระยะเวลาการจ้างงาน 5 เดือน และสามารถขยายระยะเวลาเพิ่มได้อีก 3 เดือน สำหรับผู้สนใจสามารถสมัครทางเว็บไซต์ toea.doe.go.th โดยลงทะเบียนระบบอิเล็กทรอนิกส์การบริหารแรงงานไทยไปต่างประเทศ กรอกข้อมูลเพื่อลงทะเบียนคนหางาน และดำเนินการสมัครไปทำงาน โดยเลือกหัวข้อ "สมัครไปทำงานโดยรัฐ" และเลือกรายการ "การรับสมัครคนหางานเพื่อไปทำงานภาคประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี (ครั้งที่ 2/2567) เพิ่มเติม " ภายในวันที่ 17 - 18 ตุลาคม 2567 ตลอด 24 ชั่วโมง
นายสมชาย กล่าวว่า สำหรับคุณสมบัติคนหางานเพื่อไปทำงานภาคประมงตามฤดูกาลในอำเภอวันโด จังหวัดชอลลานัม สาธารณรัฐเกาหลี มีดังนี้
1. เพศชาย 30 - 40 ปีบริบูรณ์
2. เป็นแรงงานประมงชาวไทยที่อาศัยอยู่ในจังหวัดสตูล หรือจังหวัดสงขลา ซึ่งมีประสบการณ์ทำงานด้านประมงไม่น้อยกว่า 1 ปี
3. ร่างกายสมบูรณ์แข็งแรง
4. ไม่เป็นโรคติดต่อ เช่น วัณโรค ซิฟิลิส หรือเป็นผู้ติดยาเสพติด
5. ไม่เป็นบุคคลที่มีประวัติอาชญากรรม มีประวัติพำนักผิดกฎหมายในสาธารณรัฐเกาหลีหรือบุคคลที่ถูกห้ามไม่ให้เดินทางเข้าสาธารณรัฐเกาหลี
อธิบดีกรมการจัดหางาน กล่าวเพิ่มเติมว่า การรับสมัครในครั้งนี้เป็นการดำเนินการเพื่อจัดส่งคนหางานไปทำงานต่างประเทศ โดยวิธีรัฐจัดส่ง ผู้สมัครไม่ต้องเสียค่าสอบภาษาเกาหลี ค่าใช้จ่ายในการสมัคร หรือค่าบริการใด ๆ ทั้งสิ้น ผู้ที่ได้รับการคัดเลือกให้ไปทำงานจ่ายเพียงค่าใช้จ่ายที่จำเป็น ได้แก่ ค่าทำหนังสือเดินทาง (กรณียังไม่มี) ค่าตรวจสุขภาพและตรวจสารเสพติด ค่าตรวจประวัติอาชญากรรม ค่าโดยสารเครื่องบินไป-กลับ ค่าประกันการเดินทาง และค่าสมัครสมาชิกกองทุนเพื่อช่วยเหลือคนหางานไปทำงาน รวมค่าใช้จ่ายประมาณ 35,000 บาท หากมีผู้แอบอ้าง ว่าสามารถช่วยเหลือในการจัดหาและส่งแรงงานภาคประมงตามฤดูกาลไปทำงานในสาธารณรัฐเกาหลีได้โปรดอย่าหลงเชื่อ ขอให้แจ้งและตรวจสอบข้อมูลกับกรมการจัดหางานก่อน
ผู้สนใจสามารถสอบถามรายละเอียดเพิ่มเติมได้ที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือที่กองบริหารแรงงานไทยไปต่างประเทศ ทางโทรศัพท์หมายเลข 02 245 1034 หรือสายด่วนกระทรวงแรงงาน โทร. 1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/89210