รัฐบาลไทย-ข่าวทำเนียบรัฐบาล-แนวทางการจ่ายเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ รอบการจ่ายเงินซ้ำ (Retry)


วันพฤหัสบดีที่ 17 ตุลาคม 2567
17/10/2567
พิมพ์
แนวทางการจ่ายเงินตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ รอบการจ่ายเงินซ้ำ (Retry)
เมื่อวันที่ 25 26 27 และ 30 ก.ย.2567 จ่ายเงินให้กับกลุ่มเป้าหมายตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการสามารถจ่ายให้ผู้มีสิทธิรวมทั้งสิ้น 14,438,628 ราย จ่ายสำเร็จ จำนวน 14,057,341 ราย จ่ายไม่สำเร็จ จำนวน 381,287 ราย
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า เมื่อวันที่ 25 26 27 และ 30 กันยายน 2567 กระทรวงการคลังโดยกรมบัญชีกลางได้จ่ายเงินให้กับกลุ่มเป้าหมายตามโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ (โครงการฯ) เรียบร้อยแล้ว ซึ่งสามารถจ่ายเงินให้ผู้มีสิทธิรวมทั้งสิ้นจำนวน 14,438,628 ราย จ่ายสำเร็จ จำนวน 14,057,341 ราย จ่ายไม่สำเร็จ จำนวน 381,287 ราย
โฆษกกระทรวงการคลัง กล่าวว่า ขณะนี้มีจำนวนผู้พิการที่ยังไม่ได้รับการจ่ายเงินเนื่องจากยังไม่ได้ทำการต่ออายุบัตรประจำตัวคนพิการ หรือยังไม่ได้ทำบัตรประจำตัวคนพิการให้สมบูรณ์ รวมทั้งมีผู้มีสิทธิที่กรมบัญชีกลางยังจ่ายเงินไม่สำเร็จ คงเหลือจำนวนไม่มาก ดังนั้น กรมบัญชีกลางจึงได้กำหนดวันจ่ายเงินตามโครงการฯ ในรอบการจ่ายเงินซ้ำ (Retry) ให้แก่ผู้มีสิทธิกลุ่มดังกล่าวให้เร็วขึ้น
จึงขอประชาสัมพันธ์ให้ผู้มีสิทธิดำเนินการผูกบัญชีพร้อมเพย์กับเลขประจำตัวประชาชน หรือติดต่อธนาคาร เพื่อแก้ไขบัญชีเงินฝากธนาคารที่มีปัญหาข้างต้น เพื่อให้พร้อมรับเงินตามโครงการฯ ในรอบการจ่ายเงินซ้ำ (Retry) และสำหรับคนพิการที่บัตรประจำตัวคนพิการหมดอายุ หรือผู้ได้รับเงินเบี้ยความพิการที่ไม่มีบัตรประจำตัวคนพิการ ข้อมูลบัตรประจำตัวคนพิการไม่สมบูรณ์ ขอแนะนำให้ดำเนินการต่ออายุบัตรประจำตัวคนพิการ ทำบัตรประจำตัวคนพิการ หรือแก้ไขข้อมูลประจำตัวคนพิการที่ศูนย์บริการคนพิการทั่วประเทศให้ถูกต้องภายในกำหนดเวลา
อย่างไรก็ดี โฆษกกระทรวงการคลังกล่าวเน้นย้ำว่า กลุ่มผู้พิการที่มีบัตรประจำตัวคนพิการ และมีบัตรสวัสดิการแห่งรัฐที่ยืนยันตัวตน (e-KYC) สำเร็จแล้วภายใน 31 สิงหาคม 2567 ขอให้ตรวจสอบเพิ่มว่าบัตรประจำตัวคนพิการของตนหมดอายุหรือไม่ หรือเป็นผู้มีบัตรประจำตัวคนพิการแบบเก่า (แบบเล่ม) ที่ยังไม่ได้ขอขึ้นทะเบียนเพื่อมีบัตรแบบใหม่กับกรมส่งเสริมและพัฒนาคุณภาพชีวิตคนพิการ โดยหากเป็นกลุ่มดังกล่าวนี้ จะโอนเงิน 10,000 บาท ให้ตามสิทธิของกลุ่มผู้มีบัตรสวัสดิการแห่งรัฐ โดยจะต้องมีบัญชีพร้อมเพย์ที่ผูกกับเลขประจำตัวประชาชนด้วย
ทั้งนี้ หากผู้มีสิทธิทำบัตรหรือต่ออายุบัตรประจำตัวคนพิการภายในวันที่กำหนด จะสามารถตรวจสอบสิทธิผ่านเว็บไซต์ https://โครงการกระตุ้นเศรษฐกิจ2567.cgd.go.th ได้ในวันที่ 17 ตุลาคม 2567 19 พฤศจิกายน 2567 และวันที่ 17 ธันวาคม 2567 ตามลำดับ ทั้งนี้ เมื่อพ้นกำหนดการ Retry ครั้งที่ 3 แล้ว จะยุติการจ่ายเงินให้แก่กลุ่มเป้าหมาย และถือว่ากลุ่มเป้าหมายไม่ประสงค์รับเงินภายใต้โครงการฯ
ช่องทางการติดต่อ:
1. ตรวจสอบสิทธิและผลการโอนเงิน: เว็บไซต์ https://โครงการกระตุ้นเศรษฐกิจ2567.cgd.go.th (ตรวจสอบผลการโอนเงินได้ในวันถัดไป หลังจากวันที่จ่ายเงิน)
2. สอบถามข้อมูลผู้มีบัตรสวัสดิการแห่งรัฐ: ศูนย์ลูกค้าสัมพันธ์บัตรสวัสดิการแห่งรัฐ ผ่านระบบตอบรับอัตโนมัติ โทรศัพท์หมายเลข  0 2109 2345 กด 1 กด 5 ทุกวันไม่เว้นวันหยุดราชการและวันนักขัตฤกษ์ 24 ชั่วโมง
3. สอบถามข้อมูลคนพิการ: ศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์
4. สอบถามข้อมูลบุคคลล้มละลายหรือถูกพิทักษ์ทรัพย์: กรมบังคับคดี โทรศัพท์หมายเลข 0 2881 4999 หรือสายด่วน 1111 กด 79

ที่มา : https://www.thaigov.go.th/news/contents/details/89216