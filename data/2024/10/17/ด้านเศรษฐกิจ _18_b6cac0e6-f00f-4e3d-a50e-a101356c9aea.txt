รัฐบาลไทย-ข่าวทำเนียบรัฐบาล-“กรุงไทย - AVT” เดินหน้าบริหารความเสี่ยงอัตราแลกเปลี่ยน เชื่อมโยงเป้าหมาย ESG รับมือค่าเงินผันผวน ตอบโจทย์องค์กรยั่งยืน


วันพฤหัสบดีที่ 17 ตุลาคม 2567
17/10/2567
พิมพ์
“กรุงไทย - AVT” เดินหน้าบริหารความเสี่ยงอัตราแลกเปลี่ยน เชื่อมโยงเป้าหมาย ESG รับมือค่าเงินผันผวน ตอบโจทย์องค์กรยั่งยืน
ธนาคารกรุงไทย ผนึกความร่วมมือ เอจีซี วีนิไทย หรือ AVT ขับเคลื่อน “โครงการบริหารความเสี่ยงด้านอัตราแลกเปลี่ยนเชื่อมโยงเป้าหมายความยั่งยืน” นำโซลูชันธุรกรรมอนุพันธ์ เพิ่มประสิทธิภาพการบริหารจัดการอัตราแลกเปลี่ยน ลดความเสี่ยงจากความผันผวนของค่าเงิน
ธนาคารกรุงไทย ผนึกความร่วมมือ เอจีซี วีนิไทย หรือ AVT ขับเคลื่อน “โครงการบริหารความเสี่ยงด้านอัตราแลกเปลี่ยนเชื่อมโยงเป้าหมายความยั่งยืน” นำโซลูชันธุรกรรมอนุพันธ์ เพิ่มประสิทธิภาพการบริหารจัดการอัตราแลกเปลี่ยน ลดความเสี่ยงจากความผันผวนของค่าเงิน ตอบโจทย์ธุรกิจ AVT ที่มีรายได้เป็นดอลลาร์สหรัฐ โดยเชื่อมโยงเป้าหมาย ESG สนับสนุนขับเคลื่อนองค์กรสู่ความยั่งยืน
นางจามจุรี ศิโรเวฐนุกูล กรรมการบริหาร สายงานการเงิน บัญชี และเทคโนโลยีสารสนเทศ บริษัท เอจีซี วีนิไทย จํากัด (มหาชน) กล่าวว่า AVT มุ่งเน้นให้ความสำคัญกับการบริหารจัดการทางการเงิน การบริหารความเสี่ยง และมุ่งมั่นที่จะดำเนินธุรกิจตามแนวทางการพัฒนาอย่างยั่งยืน โดยได้กำหนดกลยุทธ์การบริหารจัดการความยั่งยืนที่เป็นเลิศ (Sustainability Management Excellence) เพื่อเป็นกรอบการดำเนินงานที่มีหลักการตามมาตรฐานสากล อีกทั้งมุ่งเน้นการดำเนินธุรกิจที่ควบคู่ไปกับการสร้างความสมดุลด้านสังคมและสิ่งแวดล้อม ในครั้งนี้ บริษัทฯ ได้นำแนวทางธุรกิจยั่งยืนมาปรับใช้กับนโยบายการบริหารจัดการความเสี่ยงด้านอัตราแลกเปลี่ยนของบริษัท โดยได้เข้าร่วมโครงการ ESG-Linked FX Derivative Hedging Solutions Program กับธนาคารกรุงไทย เพื่อให้การดำเนินการบริหารความเสี่ยงด้านอัตราแลกเปลี่ยนเป็นไปอย่างเหมาะสม และมีประสิทธิภาพ พร้อมทั้งสอดคล้องกับนโยบายของทางบริษัทฯ ในการลดการปล่อยก๊าซเรือนกระจกต่อเนื่องทุกๆ ปี พร้อมกำหนดเป้าหมายในการลดอย่างน้อย 2.6% ภายในปี พ.ศ. 2573 ส่งเสริมแนวทางของบริษัทในการเติบโตแบบยั่งยืน
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ในปีนี้ค่าเงินบาทมีความผันผวนสูง โดยไตรมาส 3 ที่ผ่านมา เงินบาทแข็งค่าเร็วกว่า 12% จากปัจจัยการลดดอกเบี้ยของเฟดที่กดดันค่าเงินดอลลาร์ในตลาดโลก ซึ่งการแข็งค่าของค่าเงินบาทกลายเป็นปัจจัยลบต่อความสามารถในการแข่งขันของผู้ส่งออก รวมถึงบริษัทที่มีรายได้ในสกุลเงินต่างประเทศเป็นอย่างมาก ธนาคารกรุงไทย ในฐานะธนาคารพาณิชย์ชั้นนำของประเทศ มุ่งมั่นพัฒนานวัตกรรมการเงินเพื่อเสริมความแข็งแกร่งและเพิ่มขีดความสามารถทางการแข่งขันให้กับธุรกิจไทยในตลาดการค้าโลก พร้อมนำความเชี่ยวชาญด้านธุรกรรมอนุพันธ์ มาสนับสนุนการบริหารความเสี่ยงค่าเงินให้กับลูกค้าธุรกิจ สามารถบริหารจัดการทางการเงินได้อย่างมีประสิทธิภาพ โดยล่าสุด ธนาคารได้ร่วมกับ AVT เดินหน้าโครงการบริหารความเสี่ยงด้านอัตราแลกเปลี่ยนเชื่อมโยงเป้าหมายความยั่งยืน (ESG-Linked FX Derivative Hedging Solutions Program) เพื่อสนับสนุน AVT ในการบริหารความเสี่ยงค่าเงินบนรายได้ที่เป็น USD-Linked โดยกำหนดเป้าหมายการลดคาร์บอนขององค์กรเป็นเกณฑ์ในการลดต้นทุนของธุรกรรม ตอบโจทย์ทั้งการบริหารจัดการความเสี่ยง สนับสนุนการเปลี่ยนผ่านสู่องค์กรคาร์บอนต่ำ และการส่งเสริมการเติบโตแบบยั่งยืน
“ความร่วมมือครั้งนี้ นับเป็นอีกหนึ่งก้าวสำคัญในการยกระดับนวัตกรรมทางการเงินของประเทศไทยอีกขั้น โดยความร่วมมือด้าน ESG ในรูปแบบ USD-Linked Solutions Program จะผสานจุดแข็งของทั้งสององค์กร เพื่อพัฒนาโซลูชันทางการเงินให้ครอบคลุมและมีประสิทธิภาพยิ่งขึ้น รวมทั้งมุ่งสร้างการเติบโตอย่างยั่งยืน ควบคู่ไปกับการดูแลสิ่งแวดล้อมและสังคม ซึ่งสอดคล้องกับเป้าหมายการพัฒนาที่ยั่งยืนของสหประชาชาติ (SDGs) ตอกย้ำความเป็นผู้นำด้านนวัตกรรมทางการเงินที่ยั่งยืน ตามวิสัยทัศน์  “กรุงไทย เคียงข้างไทย สู่ความยั่งยืน”

ที่มา : https://www.thaigov.go.th/news/contents/details/89255