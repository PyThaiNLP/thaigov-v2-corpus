รัฐบาลไทย-ข่าวทำเนียบรัฐบาล-ศปช. เผย ภาพรวมสถานการณ์น้ำท่วมลดลงต่อเนื่อง สั่งการ จนท. ติดตามสถานการณ์ธรณีพิบัติภัยแผ่นดินถล่มภาคใต้ ช่วง 17-18 ต.ค อย่างใกล้ชิด ขณะที่ อ.แม่สาย จ่ายไฟฟ้าคืนได้แล้ว 12,309 ราย


วันพฤหัสบดีที่ 17 ตุลาคม 2567
17/10/2567
พิมพ์
ศปช. เผย ภาพรวมสถานการณ์น้ำท่วมลดลงต่อเนื่อง สั่งการ จนท. ติดตามสถานการณ์ธรณีพิบัติภัยแผ่นดินถล่มภาคใต้ ช่วง 17-18 ต.ค อย่างใกล้ชิด ขณะที่ อ.แม่สาย จ่ายไฟฟ้าคืนได้แล้ว 12,309 ราย
ศปช. เผย ภาพรวมสถานการณ์น้ำท่วมลดลงต่อเนื่อง สั่งการ จนท. ติดตามสถานการณ์ธรณีพิบัติภัยแผ่นดินถล่มภาคใต้ ช่วง 17-18 ต.ค อย่างใกล้ชิด ขณะที่ อ.แม่สาย สามารถจ่ายไฟฟ้าคืนได้แล้ว 12,309 ราย
วันนี้ (17 ตุลาคม 2567) เวลา 11.00 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้า เปิดเผยถึงสถานการณ์พื้นที่น้ำท่วมในภาพรวม คาดว่าสัปดาห์หน้าสถานการณ์น้ำท่วมมีแนวโน้มลดลง ซึ่งจากรายงานความคืบหน้าสถานการณ์อุทกภัย ปี 2567 (17 ต.ค. 67) พบว่ามีพื้นที่ประสบอุทกภัยทั้งหมด จำนวน 58 จังหวัด โดยมี 48 จังหวัดเข้าสู่ภาวะปกติแล้ว ได้แก่ จังหวัดแม่ฮ่องสอน เชียงใหม่ เชียงราย แพร่ พะเยา น่าน ลำปาง อุตรดิตถ์ พิษณุโลก พิจิตร สุโขทัย ตาก กำแพงเพชร เลย บึงกาฬ สกลนคร หนองบัวลำภู นครพนม ชัยภูมิ ร้อยเอ็ด อุดรธานี ขอนแก่น อุบลราชธานี นครราชสีมา ปราจีนบุรี  ชลบุรี จันทบุรี ตราด นครนายก  ระยอง ฉะเชิงเทรา สระบุรี ลพบุรี เพชรบูรณ์ ชัยนาท อุทัยธานี กาณจนบุรี เพชรบุรี ราชบุรี ชุมพร ประจวบคีรีขันธ์ ระนอง นครศรีธรรมราช กระบี่ สตูล ตรัง ภูเก็ต และยะลา  ส่วนอีก 10 จังหวัดที่ยังคงได้รับผลกระทบอยู่ คือ นครปฐม สพรรณบุรี สิงห์บุรี ยโสธร ลำพูน กาฬสินธุ์ มหาสารคาม หนองคาย อ่างทอง และพระนครศรีอยุธยา สรุปพื้นที่ประสบอุทกภัยทั้งหมด จำนวน 99,693 ไร่/36,161 ครัวเรือน
นายจิรายุกล่าวเพิ่มเติมว่า พื้นที่ที่ต้องติดตามและเฝ้าระวังสถานการณ์ธรณีพิบัติภัยแผ่นดินถล่มและน้ำป่าไหลช่วงระหว่างวันที่ 17 - 18 ตุลาคม ได้แก่ จังหวัดนครศรีธรรมราช อ.สิชล อ.ลานสกา อ.พิปูน อ.นบพิตำ, จังหวัดสุราษฎร์ธานี อ.กาญจนดิษฐ์ อ.เคียนซา ส่วนพื้นที่ภาคใต้ตอนล่าง คือ จังหวัดยะยา นราธิวาส ปัตตานี โดยพื้นที่ดังกล่าวมีฝนตกสะสมติดต่อกันหลายวัน อาจทำให้เกิดพื้นที่ที่อุ้มน้ำมากผิดปกติ ซึ่งจะส่งผลทำให้เกิดดินโคลนถล่มได้ ทางศูนย์ปฏิบัติการธรณีพิบัติภัยจะทำการติดตามสถานการณ์ธรณีพิบัติภัยเป็นพิเศษและจะทำการแจ้งอาสาสมัครเครือข่ายในพื้นที่เสี่ยงภัยต่อไป ทั้งนี้ เหตุการณ์ดินสไลด์บริเวณพื้นที่ จังหวัดยะลา อ.เบตง ท.ร 4244  เมื่อวันที่ 16 ตุลาคม 2567 ที่ผ่านมา กระทรวงคมนาคม กรมทางหลวงได้ดำเนินการลงพื้นที่ปิดเส้นทางดังกล่าวเพื่อความปลอดภัยของประชาชนในพื้นที่แล้ว พร้อมสั่งการให้เจ้าหน้าที่เร่งดำเนินการประเมินสถานการณ์และเคลียร์เส้นทางในพื้นที่แล้วโดยเร็ว
สำหรับอำเภอแม่สาย จังหวัดเชียงราย หลังจากที่นางสาวแพทองธาร ชินวัตร นายกรัฐมนตรี เป็นประธานพิธีเปิดกิจกรรม Kick off “โครงการฟื้นฟูเศรษฐกิจ”  เมื่อวันที่ 16 ตุลาคม 2567 ที่ผ่านมา พบว่า บริเวณสถานีบริการน้ำมัน ปตท.ปิยะพรเจริญกิจ มีผู้ประกอบการร้านค้าในพื้นที่นำสินค้าทั้งผลิตภัณฑ์พื้นบ้าน พืชผักผลไม้ และสินค้าสำหรับครัวเรือนหรือการดำรงชีพ มาวางจำหน่ายในราคาประหยัดจำนวนมาก โดยส่วนใหญ่เป็นผู้ประสบภัยน้ำท่วมในพื้นที่ ทำให้บรรยากาศการซื้อขายสินค้าเริ่มกลับมาคึกคัก โดยโครงการดังกล่าวมีกำหนดจัดขึ้นระหว่างวันที่ 16 - 17 ตุลาคม 2567 นอกจากนี้ จังหวัดเชียงรายมีกำหนดจัดงานมหกรรมไม้ดอกอาเซียน 2024 เพื่อฟื้นฟูความงดงามของสวนและกระตุ้นเศรษฐกิจท้องถิ่น สอดคล้องกับแนวคิดที่ว่า “เที่ยวเชียงราย ช่วยเชียงราย”
นายจิรายุ กล่าวเพิ่มเติมอีกว่า การไฟฟ้าส่วนภูมิภาค อ.แม่สาย ได้รายงานความช่วยเหลือผู้ใช้ไฟที่ได้รับผลกระทบ 13,111 ราย สามารถจ่ายไฟคืนได้แล้ว 12,309 ราย ยังเหลือคงค้างที่จะรอตรวจสอบความพร้อมของการใช้งานระบบไฟฟ้าภายในบ้านที่อีก 802 ราย สำหรับประชาชนที่ยังไม่มีไฟฟ้าใช้และประสงค์ที่จะให้ทางการไฟฟ้าเข้าไปตรวจสอบ ขณะนี้ทางการไฟฟ้าแม่สายมีทีมหน่วยเคลื่อนที่เร็ว ได้ลงไปสำรวจพื้นที่บ้านพี่น้องประชาชน หากมีความพร้อมที่จะขอไฟจากการไฟฟ้าเพื่อเข้าสู่ระบบไฟฟ้าภายในบ้านได้ สามารถติดต่อได้ที่หมายเลขโทรศัพท์ 053711073, 053731714

ที่มา : https://www.thaigov.go.th/news/contents/details/89194