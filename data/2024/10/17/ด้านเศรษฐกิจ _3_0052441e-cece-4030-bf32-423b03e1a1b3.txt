รัฐบาลไทย-ข่าวทำเนียบรัฐบาล-​กระทรวงเกษตรฯ โดยกรมปศุสัตว์ ปราบปรามแหล่งผลิตสารเร่งเนื้อแดง และยาสัตว์เถื่อนรายใหญ่ที่ไม่ผ่านมาตรฐาน มูลค่ากว่า 100 ล้านบาท


วันพฤหัสบดีที่ 17 ตุลาคม 2567
​กระทรวงเกษตรฯ โดยกรมปศุสัตว์ ปราบปรามแหล่งผลิตสารเร่งเนื้อแดง และยาสัตว์เถื่อนรายใหญ่ที่ไม่ผ่านมาตรฐาน มูลค่ากว่า 100 ล้านบาท
​กระทรวงเกษตรฯ โดยกรมปศุสัตว์ ปราบปรามแหล่งผลิตสารเร่งเนื้อแดง และยาสัตว์เถื่อนรายใหญ่ที่ไม่ผ่านมาตรฐาน มูลค่ากว่า 100 ล้านบาท
นายเอกภาพ พลซื่อ โฆษกกระทรวงเกษตรและสหกรณ์ (ฝ่ายการเมือง) เปิดเผยภายหลังแถลงข่าวผลการจับกุมปราบปรามแหล่งผลิตสารเร่งเนื้อแดง และยาสัตว์เถื่อนรายใหญ่ที่ไม่ผ่านมาตรฐาน โดยมี นายสัตวแพทย์บุญญกฤช ปิ่นประสงค์ รองอธิบดีกรมปศุสัตว์ เจ้าหน้าที่กรมปศุสัตว์เขต 7 ปศุสัตว์จังหวัดนครปฐม กองสารวัตรและกักกัน กองควบคุมอาหารและยาสัตว์ พร้อมด้วยเจ้าหน้าที่กองบัญชาการตำรวจสอบสวนกลาง กก.2 บก.ปคบ. และเจ้าหน้าที่สาธารณสุขจังหวัดนครปฐม เข้าร่วมแถลงข่าวการจับกุม ณ ห้องรับรอง ตึกอำนวยการ กรมปศุสัตว์ กรุงเทพมหานคร ว่า จากกรณีเมื่อวันที่ 10 ต.ค. 67 กระทรวงเกษตรและสหกรณ์ โดยกรมปศุสัตว์ได้รับเรื่องร้องเรียนจากเว็บไซต์ พบว่าบริษัท ปฐม อินเตอร์เทรด จำกัด ซึ่งประกอบกิจการขายอาหารสัตว์ และผลิตอาหารสัตว์ ในจังหวัดนครปฐม ได้กระทำการจำหน่ายผลิตภัณฑ์ยาสัตว์ไม่มีเลขทะเบียนจำนวน 233 รายการ และอาหารสัตว์ผสมสารเร่งเนื้อแดง จำนวน 153 กระสอบ น้ำหนักรวม 2,954 กิโลกรัม ซึ่งเป็นยาสัตว์เถื่อนที่ไม่ผ่านการตรวจสอบจากสำนักงานคณะกรรมการอาหารและยา (อย.) ซึ่งอาจไม่มีประสิทธิภาพในการรักษาโรค และอาจเป็นอันตรายต่อสัตว์ ส่วนอาหารสัตว์ผสมสารเร่งเนื้อแดงมีจำนวน 7 รายการ ซึ่งสารเร่งเนื้อแดงที่ผสมในอาหารสัตว์ เป็นเป็นสารเร่งการเจริญเติบโตของสัตว์ ลดปริมาณไขมันในเนื้อสัตว์ ตลอดจนเพิ่มปริมาณกล้ามเนื้อ และทำให้เนื้อสัตว์สีแดงน่าบริโภค หากผู้บริโภคได้รับสารเร่งเนื้อแดงที่ตกค้างในเนื้อสัตว์ เมื่อสะสมมากขึ้นในร่างกาย ทำให้กล้ามเนื้อสั่น กระตุ้นการเต้นของหัวใจ หัวใจเต้นเร็วผิดปกติ กระวนกระวาย วิงเวียนปวดศีรษะ โดยเฉพาะผู้ป่วยโรคหัวใจ โรคลมชัก โรคความดันโลหิตสูง โรคเบาหวาน ตลอดจนหญิงมีครรภ์ เป็นกลุ่มที่มีความเสี่ยงสูง และเครื่องมือผลิตยาที่ไม่ได้มาตรฐาน จำนวน 9 รายการ รวมมูลค่าของกลางประมาณทั้งสิ้น 100,434,840 บาท ซึ่งเป็นการกระทำผิดตาม พ.ร.บ.ควบคุมคุณภาพอาหารสัตว์ พ.ศ. 2558 และ พ.ร.บ.ยา พ.ศ. 2510 ดังนั้น เจ้าหน้าที่จึงได้ทำการขอหมายค้นเพื่อเข้าค้นยังสถานที่ดังกล่าว พบว่าเป็นสถานที่ไม่ได้ขออนุญาตเป็นสถานที่ผลิตอาหารสัตว์กับกรมปศุสัตว์ พนักงานและเจ้าหน้าที่ที่เกี่ยวข้องจึงได้ทำการตรวจยึดของกลางทั้งหมด และจับกุมผู้ต้องหานำส่งพนักงานสอบสวน กก.2 บก.ปคบ. เพื่อดำเนินการตามขั้นตอนทางกฎหมายต่อไป
สำหรับการกระทำดังกล่าว เข้าข่ายเป็นความผิดตาม พ.ร.บ. ควบคุมคุณภาพอาหารสัตว์ พ.ศ. 2558 มาตรา 15 ผลิตเพื่อขาย หรือนำเข้าเพื่อขายอาหารสัตว์ควบคุมเฉพาะ ตามมาตรา 6 (1) ต้องได้รับใบอนุญาต โทษตามมาตรา 75 จำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ และมาตรา 56 (4) ผลิตเพื่อขาย นำเข้าเพื่อขายอาหารสัตว์ที่ต้องขึ้นทะเบียนแต่มิได้ขึ้นทะเบียนไว้ ซึ่งมีโทษตาม มาตรา 86 วรรคแรก จำคุกตั้งแต่หนึ่งปีถึง 5 ปี หรือปรับตั้งแต่ 10,000 ถึง 60,000 บาท หรือทั้งจำทั้งปรับ นอกจากนี้ ยังเข้าข่ายความผิด พ.ร.บ ยา พ.ศ. 2510 มาตรา 12 ผลิต ขาย หรือนำหรือสั่งเข้ามาในราชอาณาจักรซึ่งยาแผนปัจจุบัน โดยไม่ได้รับใบอนุญาต โทษตาม มาตรา 101 จำคุกไม่เกิน 5 ปี และปรับไม่เกิน 10,000 บาท หรือทั้งจำทั้งปรับ มาตรา 72 (4) ผลิต ขาย หรือยาหรือสั่งเข้ามาในราชอาณาจักรซึ่งยาที่มิได้ขึ้นทะเบียนตำรับยา โทษตาม มาตรา 122 จำคุกไม่เกิน 3 ปี หรือปรับไม่เกิน 5,000 บาท หรือทั้งจำทั้งปรับ
อย่างไรก็ตาม กรมปศุสัตว์ขอให้ประชาชนทั่วไปเลือกซื้อผลิตภัณฑ์ยาสัตว์ และอาหารสัตว์จากแหล่งที่น่าเชื่อถือและได้รับมาตรฐาน อย. เพื่อความปลอดภัย โดยต้องเป็นยาที่ได้รับการขึ้นทะเบียนซึ่งระบุในฉลากผลิตภัณฑ์ หากเป็นยาหรืออาหารสัตว์ที่ไม่ได้ขึ้นทะเบียน อาจก่อให้เกิดอันตรายต่อสัตว์ได้ และสามารถแจ้งเบาะแสแหล่งขายหรือผลิตยาสัตว์เถื่อนได้ที่สายด่วนกรมปศุสัตว์ 063-225-6888 หรือแจ้งข้อมูลผ่าน Application : DLD 4.0 ได้ตลอด 24 ชั่วโมง

ที่มา : https://www.thaigov.go.th/news/contents/details/89195