รัฐบาลไทย-ข่าวทำเนียบรัฐบาล-“รมว.นฤมล” จับมือ รมว.เกษตรฯ อิตาลี ร่วมสร้างความเข้มแข็งภาคเกษตรร่วมกัน


วันพฤหัสบดีที่ 17 ตุลาคม 2567
“รมว.นฤมล” จับมือ รมว.เกษตรฯ อิตาลี ร่วมสร้างความเข้มแข็งภาคเกษตรร่วมกัน
“รมว.นฤมล” จับมือ รมว.เกษตรฯ อิตาลี ร่วมสร้างความเข้มแข็งภาคเกษตรร่วมกัน
เมื่อวันที่ 16 ตุลาคม 2567 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเข้าร่วมการประชุมทวิภาคีพบปะหารือกับ Mr.Francesco Lollobrigida รัฐมนตรีกระทรวงเกษตอธิปไตยทางอาหารและป่าไม้ของอิตาลี ณ สำนักงานใหญ่องค์การอาหารและเกษตร แห่งสหประชาชาติ (FAO) กรุงโรม สาธารณรัฐอิตาลี ว่า จากการร่วมหารือในครั้งนี้ ประเทศไทยได้สร้างความมั่นใจให้แก่ฝ่ายอิตาลีว่าจะสานต่อการดำเนินงานเกี่ยวกับความร่วมมือและงานวิจัยด้านเทคโนโลยี ทางการเกษตรกับอิตาลี ภายหลังการเยือนอิตาลีของอดีตนายกรัฐมนตรีเศรษฐา ทวีสิน ที่ได้ประชุมหารือกับ H.E. Mrs. Giorgia Meloni นายกรัฐมนตรีสาธารณรัฐอิตาลี เมื่อเดือนพฤษภาคมที่ผ่านมา เพื่อส่งเสริมความสัมพันธ์ระหว่างไทยกับอิตาลี ซึ่ง Mr.Francesco มีกำหนดการเยือนไทยในเดือนพฤศจิกายนนี้ เพื่อขยายโอกาสทางธุรกิจให้แก่ผู้ประกอบการ นอกจากนี้ ฝ่ายไทยได้ขอให้อิตาลีผลักดันการดำเนินการเคลื่อนย้ายม้าจากประเทศไทยไปยังสหภาพยุโรป โดยในปี 2563 สหภาพยุโรปได้ระงับการนำเข้าเป็นการชั่วคราว เนื่องจากโรคกาฬโรคแอฟริกาในม้า (African Horse Sickness, AHS) ทำให้ม้าที่มาจากไทยไม่สามารถเคลื่อนย้ายกลับไปยังสหภาพยุโรปได้ จึงส่งผลกระทบต่อวงการกีฬาขี่ม้าของไทย ทั้งนี้ องค์กรสุขภาพสัตว์โลก (WOAH) ได้ให้การรับรองประเทศไทยว่าเป็นประเทศปลอดโรค AHS (AHS-free country) ตั้งแต่วันที่ 10 มีนาคม 2566 ซึ่งหวังว่าทางอิตาลีจะช่วยผลักดันให้สหภาพยุโรปคืนสถานะให้กับไทยภายในปีนี้ เพื่อเป็นการอำนวยความสะดวกให้กับนักกีฬาที่จะนำม้าจากสหภาพยุโรปเข้ามาแข่งในประเทศไทย
ในห้วงเดือนธันวาคม 2568
ขณะเดียวกัน ศ.ดร.นฤมล ได้เชิญชวนให้อิตาลีเข้าร่วมการประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) ที่ไทยเป็นเจ้าภาพร่วมกับ FAO ซึ่งมีกำหนดจัดขึ้นระหว่างวันที่ 9-11 ธันวาคม 2567 ณ กรุงเทพมหานคร ซึ่งฝ่ายอิตาลีได้แสดงความสนใจในการประชุมดังกล่าว และหวังเป็นอย่างยิ่งว่าจะได้พบปะหารือกับกระทรวงเกษตรและสหกรณ์ เพื่อยกระดับความสัมพันธ์และเสริมสร้างความแข็งแกร่งให้ภาคเกษตรของทั้งสองประเทศต่อไปอีกด้วย

ที่มา : https://www.thaigov.go.th/news/contents/details/89198