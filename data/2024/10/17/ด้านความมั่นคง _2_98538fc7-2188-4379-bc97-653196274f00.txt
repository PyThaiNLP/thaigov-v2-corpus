รัฐบาลไทย-ข่าวทำเนียบรัฐบาล-ฟังไม่ได้ศัพท์ จับไปบิดเบือน ! “ไตรศุลี” เคลียร์ชัด ประเด็นตัดแปะข่าว มุ่งโจมตี “อนุทิน”


วันพุธที่ 16 ตุลาคม 2567
16/10/2567
พิมพ์
ฟังไม่ได้ศัพท์ จับไปบิดเบือน ! “ไตรศุลี” เคลียร์ชัด ประเด็นตัดแปะข่าว มุ่งโจมตี “อนุทิน”
ฟังไม่ได้ศัพท์ จับไปบิดเบือน ! “ไตรศุลี” เคลียร์ชัด ประเด็นตัดแปะข่าว มุ่งโจมตี “อนุทิน”
จากกรณีที่โลกออนไลน์ มีการแชร์กราฟฟิกคำพูดของนายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย ระบุว่า “รัฐมนตรีมา ไม่มารับ ไม่ได้ครับท่าน (ผู้ว่าราชการจังหวัด) มท.1 ไป ท่านต้องมารับ อันนี้พูดกันตรง ๆ เปิดอก กันเลย มท.1 2 3 4 ก็เช่นกัน” ทำให้เกิดเสียงวิจารณ์ ในโลกออนไลน์
ล่าสุด 16 ตุลาคม 2567 นางสาวไตรศุลี ไตรสรณกุล โฆษกกระทรวงมหาดไทย ให้สัมภาษณ์ว่า เห็นกราฟฟิกดังกล่าวแล้ว มันสะท้อนเจตนาของคนทำกราฟฟิก ที่ต้องการบิดเบือนคำพูดของรัฐมนตรีด้วยการตัดแปะ ดึงเพียงบางประโยคมาสื่อสาร เพื่อต้องการสร้างความเข้าใจผิด ไปในทางลบกับท่านรัฐมนตรี
ประโยคเต็ม ๆ ที่มีการบันทึกเอาไว้ ฟังกี่รอบก็เหมือนเดิมคือ “ท่าน(ผู้ว่าราชการจังหวัด) เปรียบเหมือนหัวหน้าของครอบครัว พี่น้องประชาชนทุกคน ความเป็นพ่อเมืองนั้น ผมก็ต้องกราบเรียนว่า หาวันหยุดไม่ได้ครับ เราเลือกมาทางนี้แล้วจะหาวันหยุดไม่ได้ วันนี้หยุด รัฐมนตรีมา ไม่มารับ ไม่ได้ครับท่าน (ผู้ว่าราชการจังหวัด) มท.1 ไป ท่านต้องมารับ อันนี้พูดกันตรงๆเปิดอก กันเลย มท.1 2 3 4 ก็เช่นกัน เราไม่ให้เกียรติกันเอง แล้วใครจะมาให้เกียรติเราล่ะ ผมก็คิดว่า 4 คนนี้มีวุฒิภาวะเพียงพอ ถ้าผมไปไหว้เจ้า เคยพูดกันแล้ว ไปกินเจ ไปสายมู ไปแก้บน แบบนี้ท่านไม่ต้องมารับ แล้วผมก็ไม่ให้ท่านมา แต่ถ้าไปในงานหน้าที่ราชการ ถ้า มท. ไปในพื้นที่ท่าน แล้วผู้ว่าฯไม่มามา ถามว่า มท.คนนั้นอึดอัดใจไหม อึดอัดแน่นอน เป็นมนุษย์ เปิดอกกันเลย แล้วถ้าท่านรู้ว่า มท.มา แต่ท่านไม่มา ท่านลัลล้าไหม ท่านสบายไหม ผมว่าท่านไม่ การแก้ไขปัญหาคือ ถ้าเขามางาน ก็ไปทำงานกับเขา แค่นั้นเอง”
จะเห็นว่า พอเป็นประโยคเต็ม ความหมายจะเปลี่ยนทันที ท่านรัฐมนตรี ท่านไม่ได้จะใช้อำนาจ ชนิดว่า ให้ผู้ว่าฯ มารับแบบทุกกรณีแต่ท่านอยากให้มาในส่วนที่เป็นการเป็นงาน ที่ต้องปฏิบัติร่วมกัน รัฐมนตรีลงมา พร้อมนโยบายจากรัฐบาล มาถึง ก็ต้องการถ่ายทอดให้ผู้ว่าฯ ได้รับทราบ เพื่อลดขั้นตอนในการทำงาน ให้การทำงาน มีประสิทธิภาพ งานของเราคือการบำบัดทุกข์ บำรุงสุข ต้องเร็ว พูดแล้วต้องเข้าใจ ไม่ใช่มานั่งบอกต่อๆ กัน รัฐมนตรี บอกรองผู้ว่าฯ ให้ไปบอกผู้ว่าฯ แล้วเมื่อไรประชาชนจะได้รับการช่วยเหลือ นอกจากนั้น การทำงานที่เป็นเอกภาพ มีรัฐมนตรี มีผู้ว่าฯ ทำให้ประชาชนเห็นแล้ว เกิดความเชื่อมั่น เราต้องเป็นขวัญกำลังใจให้ประชาชน ไม่ใช่ว่ากระโดดไปคนละทิศละทาง แล้วประชาชนจะเอาอะไรมาเชื่อมั่นเรา
“การสื่อสารของท่านรัฐมนตรี ท่านพูดกับผู้ว่าฯ ทั่วประเทศ ในการมอบนโยบาย ท่านให้ทิศทางของเรื่องการให้เกียรติกัน การทำงานร่วมกัน ซึ่งเป็นมารยาทที่ดี แต่บางคนไปตัดแปะ เอาเฉพาะบางคำพูดมาสร้างความเสียหาย ให้ประชาชนวิจารณ์ผู้บริหารกระทรวงฯ มุ่งทำลายบั่นทอนขวัญกำลังใจคนทำงาน วันนี้ท่านตัดแปะ บิดเบือนเรื่องนี้ วันหน้า ท่านอาจจะทำซ้ำๆ ซึ่งอาจจะส่งผลกระทบในวงกว้าง ขอให้พิจารณานำเสนอข่าวสารอยู่บนหลักของจรรยาบรรณและคำนึงถึงผลกระทบต่อสังคมด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/89183