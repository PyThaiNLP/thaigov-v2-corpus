รัฐบาลไทย-ข่าวทำเนียบรัฐบาล-ศปช. เตือน 3 วันนี้มวลอากาศเย็นจากจีนพัดลงไทยจะส่งผลอากาศแปรปรวนอาจจะเกิดฝนตกในภาคเหนือและอีสานอีกรอบ ชี้ แม้สถานการณ์ภาพรวมอุทกภัยคลี่คลายแล้วแต่ในหลายพื้นที่ยังต้องเฝ้าระวัง 


วันพฤหัสบดีที่ 17 ตุลาคม 2567
17/10/2567
พิมพ์
ศปช. เตือน 3 วันนี้มวลอากาศเย็นจากจีนพัดลงไทยจะส่งผลอากาศแปรปรวนอาจจะเกิดฝนตกในภาคเหนือและอีสานอีกรอบ ชี้ แม้สถานการณ์ภาพรวมอุทกภัยคลี่คลายแล้วแต่ในหลายพื้นที่ยังต้องเฝ้าระวัง
ศปช. เตือน 3 วันนี้มวลอากาศเย็นจากจีนพัดลงไทยจะส่งผลอากาศแปรปรวนอาจจะเกิดฝนตกในภาคเหนือและอีสานอีกรอบ ชี้ แม้สถานการณ์ภาพรวมอุทกภัยคลี่คลายแล้วแต่ในหลายพื้นที่ยังต้องเฝ้าระวังผลกระทบที่เกิดจากฝนตกในระยะนี้
วันนี้ (17 ตุลาคม 2567)  เวลา 18.00 น.   นายจิรายุ ห่วงทรัพย์ โฆษกประจำสำนักนายกรัฐมตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม  หรือ ศปช. และ ศปช. ส่วนหน้า เปิดเผยว่า วันนี้ที่ประชุม ศปช.ได้สรุปสาระสำคัญโดยสถาบันสารสนเทศทรัพยากรน้ำ (สสน.) แจ้งเตือนพื้นที่เฝ้าระวัง  อาจมีน้ำท่วมฉับพลัน น้ำป่าไหลหลาก น้ำท่วมขังจากฝนตกสะสมในพื้นที่ลุ่มต่ำและเขตเมือง โดยพื้นที่เฝ้าระวังเป็นพิเศษในพื้นที่ภาคกลาง ที่จ.กาญจนบุรี  สุพรรณบุรี ราชบุรี เพชรบุรี สมุทรสงคราม กรุงเทพฯและปริมณฑล พระนครศรีอยุธยา อ่างทอง ,  ภาคตะวันออก ที่จ.ฉะเชิงเทรา ชลบุรี ระยอง จันทบุรี ตราด  และภาคใต้ ที่จ.ประจวบคีรีขันธ์ ชุมพร   รวมทั้งประเทศไทยตอนบน จะมีฝนเพิ่มขึ้นและตกหนักบางแห่ง ในวันพรุ่งนี้ ศุกร์ที่ 18 ไปจนถึงวัน อังคารที่ 22 ตุลาคม   ซึ่งช่วงดังกล่าวจะมีน้ำทะเลหนุนสูง
ขณะที่กรมอุตุนิยมวิทยา รายงานว่าได้ออกเตือนประชาชนว่าประเทศไทยจะมีอากาศแปรปรวน ช่วงวันที่ 19-21 ตุลาคมนี้ เนื่องจากมวลอากาศเย็นกำลังปานกลางจากจีนจะแผ่ลงมาปกคลุมภาคเหนือ ภาคอีสานตอนบน  ซึ่งอาจทำให้เกิดพายุฝนฟ้าคะนอง ลมกระโชกแรง ฝนตกหนักถึงหนักมากบางพื้นที่ และหลังวันอังคารที่ 22 ตุลาคมนี้ จะมีอากาศเย็นลงอีก
นายจิรายุ  ยังกล่าวถึงความคืบหน้า การฟื้นฟูพื้นที่ อ.แม่สาย จ.เชียงราย ว่า พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.ส่วนหน้า ได้สรุปการฟื้นฟูบ้านเรือนและถนนในชุมชนแล้ว 96%  ซึ่งในพื้นที่หัวฝายถึงตลาดสายลมจอย ฟื้นฟูแล้ว กว่า 94%  ชุมชนเกาะทราย ฟื้นฟูแล้ว 93%  ชุมชนไม้ลุงขน ฟื้นฟูแล้ว  93% ส่วนชุมชนเหมืองแดงและชุมชนปิยะพร ฟื้นฟูครบหมดแล้ว(ข้อมูล ณ 16 ต.ค.67) โดยคาดว่าทุกชุมชน ทุกหลังคาเรือน จะดำเนินการได้แล้วเสร็จ ก่อนกำหนดการเดิม สิ้นเดือนตุลาคม ตามแผน ภายในวันที่ 21 ตุลาคมนี้
ขณะเดียวกัน เพื่อให้ประชาชนสามารถกลับเข้าพักอาศัยในบ้านเรือน หรือเปิดประกอบกิจการได้โดยเร็ว ปลอดภัย นายพิพัฒน์ รัชกิจประการ รัฐมนตรีว่าการกระทรวงแรงงาน สั่งการให้จัดส่งทีมช่างที่มีความเชี่ยวชาญด้านไฟฟ้า ลงพื้นที่ อ.แม่สาย เพื่อให้บริการตรวจเช็คระบบไฟฟ้า รวมทั้งเดินระบบไฟฟ้าให้ใหม่ โดยไม่คิดค่าแรง  ระยะแรกดำเนินการในพื้นที่ อ.แม่สาย ก่อนทยอยให้บริการในอำเภออื่นต่อไป
นายจิรายุ กล่าวด้วยว่า เพื่อป้องกันปัญหาการเกิดอุทกภัยในพื้นที่อำเภอแม่สายในระยะยาว วันนี้ (17 ต.ค.67) มีการประชุมคณะอนุกรรมการดำเนินการเกี่ยวกับสิทธิในการเดินเรือ  การใช้น้ำอย่างเป็นธรรม  การบำรุงรักษาและการอนุรักษ์ทางเดินปัจจุบันของน้ำในแม่น้ำสาย - แม่น้ำรวก โดยมีนายประสงค์ หล้าอ่อน รองผู้ว่าราชการจังหวัดเชียงราย เป็นประธาน ได้หารือถึงแนวทางการป้องกันและแก้ไขอุทกภัยในพื้นที่ มติที่ประชุมเห็นชอบตั้งคณะทำงานสำรวจพื้นที่ริมน้ำของแม่น้ำสาย-แม่น้ำรวก สำรวจครัวเรือนที่อาจได้รับผลกระทบ จัดทีมสร้างความเข้าใจเพื่อพิจารณาสร้างพนังกั้นน้ำตั้งแต่บริเวณสะพานมิตรภาพเเห่งที่ 2 ถึงถ้ำผาจม ระยะทางประมาณ 5 กิโลเมตร และจะนำมติที่ประชุม เสนอต่อคณะกรรมการร่วมไทย-เมียนมา เกี่ยวกับเขตแดนคงที่ช่วงแม่น้ำสาย-แม่น้ำรวก (ฝ่ายไทย) ที่จะประชุมในเดือนธันวาคมนี้

ที่มา : https://www.thaigov.go.th/news/contents/details/89257