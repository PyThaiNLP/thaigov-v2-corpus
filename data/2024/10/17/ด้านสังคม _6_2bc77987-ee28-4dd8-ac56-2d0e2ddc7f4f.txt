รัฐบาลไทย-ข่าวทำเนียบรัฐบาล-พม. ร่วมประชุมระดับภูมิภาคอาเซียนว่าด้วยการพัฒนาโครงการรณรงค์ต่อต้านความรุนแรงต่อสตรีและเด็กผู้หญิงทางออนไลน์


วันพฤหัสบดีที่ 17 ตุลาคม 2567
พม. ร่วมประชุมระดับภูมิภาคอาเซียนว่าด้วยการพัฒนาโครงการรณรงค์ต่อต้านความรุนแรงต่อสตรีและเด็กผู้หญิงทางออนไลน์
พม. ร่วมประชุมระดับภูมิภาคอาเซียนว่าด้วยการพัฒนาโครงการรณรงค์ต่อต้านความรุนแรงต่อสตรีและเด็กผู้หญิงทางออนไลน์
วันที่ 17 ตุลาคม 2567 นางจตุพร โรจนพานิช รองปลัดกระทรวงการพัฒนาสังคมและความมั่นคงของมนุษย์ ร่วมกล่าวเปิดการประชุม “การปรึกษาหารือระดับภูมิภาคอาเซียนว่าด้วยการพัฒนาโครงการรณรงค์ต่อต้านความรุนแรงต่อสตรีและเด็กผู้หญิงทางออนไลน์” ร่วมกับ นายนาราเรีย เอส โซพราโต รองเลขาธิการอาเซียนด้านกิจการชุมชนและองค์กร นางสุขภาภรณ์ พานิช ประธานคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและ สิทธิเด็ก (ASEAN Commission on the Promotion and Protection of the Rights of Women and Children : ACWC ) และนายอเล็กซานดาร์ ซาชา โบดิโรซา รองผู้อำนวยการภูมิภาค กองทุนประชากรแห่งสหประชาชาติ (United Nations Population Fund : UNFPA) ณ โรงแรมพูลแมน กรุงเทพ จี เขตบางรัก กรุงเทพฯ
นางจตุพร กล่าวว่า การดำเนินงานของประเทศไทยให้ความสำคัญกับบทบาทสตรีในฐานะผู้มีส่วนร่วมที่สำคัญต่อการเติบโตทางเศรษฐกิจและการพัฒนาที่ยั่งยืน โดยมุ่งเน้นไปที่การส่งเสริมความเท่าเทียมทางเพศและการเสริมพลังให้กับผู้หญิง ผ่านนโยบายและกลยุทธ์ต่างๆ ทั้งในระดับสากล และระดับประเทศ อย่างไรก็ตาม การใช้งานเทคโนโลยีสารสนเทศที่เพิ่มขึ้น นำไปสู่ความรุนแรงทางเพศที่เกิดจากเทคโนโลยีในประเทศไทย จึงจำเป็นต้องมีการพัฒนาและนำมาตรการป้องกันและตอบสนองต่อความรุนแรงทางเพศที่ใช้เทคโนโลยีเข้ามาช่วย ทั้งในระดับภูมิภาคและระดับชาติ ซึ่งรวมถึงการรณรงค์สร้างความตระหนักรู้ การปรับปรุงความรู้ด้านดิจิทัลและกฎหมาย การเสริมสร้างศักยภาพของเจ้าหน้าที่รัฐ และเสริมสร้างกลไกการคุ้มครองทางกฎหมายในประเทศไทย โดยประเทศไทยจะทำงานอย่างใกล้ชิดกับประเทศสมาชิกอาเซียน เพื่อส่งเสริมความเท่าเทียมทางเพศ และยกระดับการป้องกันและแก้ไขปัญหาความรุนแรงทางเพศที่เกิดจากเทคโนโลยี เพื่อให้ผู้หญิงสามารถเป็นแรงผลักดันในการพัฒนาภูมิภาคอาเซียนในลักษณะที่ครอบคลุมและยั่งยืนโดยไม่ทิ้งใครไว้ข้างหลัง
นางจตุพร กล่าวเพิ่มเติมว่า การปรึกษาหารือระดับภูมิภาคอาเซียนว่าด้วยการพัฒนาโครงการรณรงค์ต่อต้านความรุนแรงต่อสตรีและเด็กผู้หญิงทางออนไลน์ มีกำหนดจัดขึ้นระหว่างวันที่ 17 - 18 ตุลาคม 2567 ซึ่งเป็นการดำเนินการตามแผนปฏิบัติการภูมิภาคอาเซียนว่าด้วยการขจัดความรุนแรงต่อสตรี (ASEAN regional plan of action on the elimination of violence against women : ASEAN RPA on EVAW) โดยมีวัตถุประสงค์หลักของการหารือ คือ พัฒนาการรณรงค์ระดับภูมิภาคในการป้องกันความรุนแรงออนไลน์ต่อสตรีและเด็กหญิง ซึ่งผู้แทนจากสมาชิกอาเซียน รวมถึงผู้แทน ACWC, ACW, และ UNFPA จะมีโอกาสร่วมกันหารือเกี่ยวกับแนวทางการพัฒนาการรณรงค์และนโยบายที่มีประสิทธิภาพในการต่อต้านความรุนแรงออนไลน์ต่อสตรีและเด็กหญิง อีกทั้งยังสามารถเรียนรู้แนวปฏิบัติที่ดีที่สุดจากประเทศต่างๆ เพื่อเสริมสร้างความร่วมมือและการตอบสนองต่อปัญหานี้ในภูมิภาคได้อย่างมีประสิทธิภาพ
#ข่าวพม #พม #ศรส #esshelpme #1300 #พมพอใจให้ทุกวัยพึงพอใจในพม #พมหนึ่งเดียว #การปรึกษาหารือระดับภูมิภาคอาเซียน

ที่มา : https://www.thaigov.go.th/news/contents/details/89256