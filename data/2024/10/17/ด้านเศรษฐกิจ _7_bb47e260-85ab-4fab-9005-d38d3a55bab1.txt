รัฐบาลไทย-ข่าวทำเนียบรัฐบาล-กรมการขนส่งทางบก เผยผลการตรวจสภาพรถโดยสารที่ใช้ก๊าซ CNG ทั่วประเทศ ตั้งแต่วันที่ 4 - 16 ตุลาคม 2567 ตรวจแล้ว 1,331 คัน พ่นห้ามใช้ 68 คัน


วันพฤหัสบดีที่ 17 ตุลาคม 2567
กรมการขนส่งทางบก เผยผลการตรวจสภาพรถโดยสารที่ใช้ก๊าซ CNG ทั่วประเทศ ตั้งแต่วันที่ 4 - 16 ตุลาคม 2567 ตรวจแล้ว 1,331 คัน พ่นห้ามใช้ 68 คัน
กรมการขนส่งทางบก เผยผลการตรวจสภาพรถโดยสารที่ใช้ก๊าซ CNG ทั่วประเทศ ตั้งแต่วันที่ 4 - 16 ตุลาคม 2567 ตรวจแล้ว 1,331 คัน พ่นห้ามใช้ 68 คัน ย้ำหากพบรถไม่ได้มาตรฐานจะพ่นห้ามใช้ทันที โดยผู้ประกอบการต้องนำรถไปแก้ไขและตรวจสภาพให้ถูกต้องภายใน 15 วัน
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบนโยบายให้กรมการขนส่งทางบก (ขบ.) ดำเนินการเรียกรถโดยสารสาธารณะทั้งประจำทางและไม่ประจำทางที่ใช้เชื้อเพลิง CNG ทั่วประเทศ เข้ารับการตรวจสภาพรถให้แล้วเสร็จภายในวันที่ 30 พฤศจิกายน 2567 เพื่อความปลอดภัยและสร้างเชื่อมั่นให้กับผู้โดยสาร โดยตั้งแต่วันที่ 4 - 16 ตุลาคม 2567 ขบ. สำนักงานขนส่งจังหวัดและสาขาทั่วประเทศได้ดำเนินการตรวจสภาพรถโดยสารที่ใช้เชื้อเพลิง CNG ตามระเบียบ ขบ. อย่างเคร่งครัด ทั้งสิ้น 1,331 คัน ไม่ผ่านการตรวจสภาพพร้อมพ่นข้อความห้ามใช้ 68 คัน และได้นำรถมาปรับปรุงแก้ไขเรียบร้อยแล้ว สามารถนำมาใช้งานได้ 12 คัน คงเหลือพ่นห้ามใช้ 56 คัน ในส่วนของสาเหตุการพ่นข้อความห้ามใช้รถ อาทิ ถังก๊าซหมดอายุ เครื่องอุปกรณ์ และส่วนควบชำรุด ทั้งนี้ เตือนผู้ประกอบการและเจ้าของรถทุกคันที่ไม่ผ่านการตรวจสภาพและถูกพ่นข้อความห้ามใช้ต้องนำรถไปแก้ไขปรับปรุงให้เรียบร้อยก่อน และนำมาตรวจสภาพให้ถูกต้องภายใน 15 วัน หากไม่มาดำเนินการตามกำหนด ขบ. จะยกเลิกจดทะเบียนรถทันที (ยกเว้นกรณีจำเป็นต้องปรับปรุงซ่อมแซมเกินระยะเวลาที่กำหนด ต้องแจ้งให้ ขบ. ทราบเพื่อขอการพักใช้รถชั่วคราวจนกว่าจะปรับปรุงให้เรียบร้อย)
สำหรับผู้ประกอบการรายใดมีความพร้อมสามารถนัดหมายการตรวจสภาพล่วงหน้าได้ที่สำนักงานขนส่งกรุงเทพมหานคร พื้นที่ 1 - 5 สำนักงานขนส่งจังหวัดและสาขาทั่วประเทศ เพื่อแก้ไขปัญหาจราจรติดขัดและความสะดวกรวดเร็ว กรณีนัดหมายมาตรวจสภาพรถ ณ สำนักงานขนส่งกรุงเทพมหานคร พื้นที่ 5 รถโดยสารสามารถจอดรอคิวเพื่อเรียกเข้าตรวจสภาพ ณ สถานีกลางกรุงเทพอภิวัฒน์ ซึ่งได้รับความร่วมมือจากการรถไฟแห่งประเทศไทยอำนวยความสะดวกเพื่อจัดหาพื้นที่จอดรถ ทั้งนี้ ขบ. อำนวยความสะดวกผู้ประกอบการโดยเปิดให้บริการตรวจสภาพรถโดยสารที่ใช้ก๊าซ CNG ณ สำนักงานขนส่งกรุงเทพมหานคร พื้นที่ 5 และสถานีขนส่งสินค้า 3 แห่ง ได้แก่ สถานีขนส่งสินค้าร่มเกล้า สถานีขนส่งสินค้าพุทธมณฑล และสถานีขนส่งสินค้าคลองหลวง ทุกวันไม่เว้นวันหยุดราชการ ตั้งแต่วันนี้จนถึงวันที่ 30 พฤศจิกายน 2567 เวลา 08.30 - 16.30 น. สำหรับผู้ประกอบการที่ต้องการนำรถเข้าตรวจสภาพ ณ สำนักงานขนส่งกรุงเทพมหานคร พื้นที่ 5 สามารถติดต่อนัดหมายได้ที่งานตรวจสภาพรถโดยสาร ขบ. โทร. 0 22721 8533 หรือต้องการนำรถเข้าตรวจสภาพ ณ สถานีขนส่งสินค้า 3 แห่ง ติดต่อนัดหมายได้ที่งานตรวจสภาพรถบรรทุก ขบ. โทร. 0 2271 8500

ที่มา : https://www.thaigov.go.th/news/contents/details/89207