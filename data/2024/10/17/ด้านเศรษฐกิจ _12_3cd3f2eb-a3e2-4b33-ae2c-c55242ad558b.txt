รัฐบาลไทย-ข่าวทำเนียบรัฐบาล-ฉก.พญานาคราช ลงพื้นที่ชายแดนใต้ ตรวจเข้มการลักลอบนำเข้า-ส่งออกสินค้าเกษตรเถื่อนผิดกฎหมาย ทั้งด้านพืช ประมง และปศุสัตว์อย่างต่อเนื่อง


วันพฤหัสบดีที่ 17 ตุลาคม 2567
ฉก.พญานาคราช ลงพื้นที่ชายแดนใต้ ตรวจเข้มการลักลอบนำเข้า-ส่งออกสินค้าเกษตรเถื่อนผิดกฎหมาย ทั้งด้านพืช ประมง และปศุสัตว์อย่างต่อเนื่อง
ฉก.พญานาคราช ลงพื้นที่ชายแดนใต้ ตรวจเข้มการลักลอบนำเข้า-ส่งออกสินค้าเกษตรเถื่อนผิดกฎหมาย ทั้งด้านพืช ประมง และปศุสัตว์อย่างต่อเนื่อง
พันเอกรวิรักษ์ สัตตบุศย์ คณะที่ปรึกษารัฐมนตรีว่าการกระทรวงเกษตรและสหกรณ์ ในฐานะผู้บังคับหน่วยเฉพาะกิจพญานาคราช (ฉก.พญานาคราช) เปิดเผยว่า ฉก.พญานาคราช นำทีมเจ้าหน้าที่สังกัดกระทรวงเกษตรและสหกรณ์ ลงพื้นที่ตรวจเข้มการดำเนินงานปราบปรามการลักลอบนำเข้า-ส่งออกสินค้าเกษตรเถื่อนผิดกฎหมาย ทั้งด้านพืช ประมง และปศุสัตว์อย่างต่อเนื่อง ระหว่างวันที่ 6-11 ตุลาคม 2567 ในพื้นที่จังหวัดนราธิวาส และสงขลา โดยไม่พบการกระทำผิดและการลักลอบขนสินค้าเกษตรกฎหมายในพื้นที่ สรุปผลการดำเนินงานดังนี้
1) วันที่ 6-8 ตุลาคม 2567 ฉก.พญานาคราช ร่วมกับสำนักงานปศุสัตว์จังหวัดนราธิวาส หน่วยงานความมั่นคงทั้งทหาร ตำรวจและฝ่ายปกครอง สนธิกำลังตั้งจุดสกัดเพื่อตรวจสอบการลักลอบเคลื่อนย้ายสินค้าเกษตรผิดกฎหมายบริเวณแนวชายแดนติดกับประเทศมาเลเซีย โดยมีการตั้งจุดสกัด 3 จุด ในพื้นทีเสี่ยง ณ อำเภอตากใบ จังหวัดนราธิวาส ตลอด 24 ชั่วโมง ได้แก่ จุดสกัดบริเวณโรงสีข้าวพิกุลทอง จุดสกัดบริเวณหน้าสถานีอนามัยเกาะสะท้อน และจุดสกัดบริเวณรอยต่อปะรุกา ซึ่งผลการปฏิบัติงานไม่พบการกระทำความผิดและสินค้าเกษตรผิดกฎหมาย
โดยวันที่ 7 ตุลาคม 2567 พันเอกรวิรักษ์ สัตตบุศย์ ผู้บังคับหน่วยเฉพาะกิจพญานาคราช พร้อมด้วย พ.ต.อ. สราวุฒิ หลั่งอินทร์ ผู้กำกับการสถานีตำรวจภูธรท่าช้าง ตำรวจภูธรจังหวัดสิงห์บุรี และนายสุขุม สนธิพันธ์ หัวหน้าด่านกักกันสัตว์เพชรบุรี นายจักรพงษ์ ขานโบ ปศุสัตว์จังหวัดนราธิวาส เจ้าหน้าที่สำนักงานปศุสัตว์จังหวัดนราธิวาส นายวิรัช ธนพัฒน์เจริญ นายสัตวแพทย์ชำนาญการ รักษาการในตำแหน่งหัวหน้าด่านกักกันสัตว์จังหวัดนราธิวาส และหน่วยงานที่เกี่ยวข้องร่วมบรูณาการเข้าตรวจสอบห้องเย็น และสถานที่จำหน่ายเนื้อสัตว์ (Food Service) ในพื้นที่ 3 อำเภอ ได้แก่ อำเภอเมืองนราธิวาส อำเภอบาเจาะ และอำเภอยี่งอ จำนวนรวม 11 แห่ง โดยตรวจสอบเนื้อสุกร เนื้อโค เนื้อไก่แช่แข็ง อาหารทะเล และเอกสารใบอนุญาตเคลื่อนย้ายสัตว์หรือซากสัตว์ใบรับรองให้จําหน่ายเนื้อสัตว์ พบว่าถูกต้องครบถ้วน ไม่พบการกระทำความผิดตาม พ.ร.บ. โรคระบาดสัตว์ พ.ศ. 2558 และกฎหมายอื่น ๆ ตามที่กรมปศุสัตว์รับผิดชอบ
และ 2) วันที่ 8-11 ตุลาคม 2567 ฉก.พญานาคราช ได้สนธิกำลังร่วมกับ พ.ต.ท.อัครเดช ปิ่นทองพันธ์ รอง ผกก.ป.สภ.คลองแงะ จ.สงขลา และเจ้าหน้าที่ตำรวจกองกำกับการสืบสวนตำรวจภูธรจังหวัดสงขลา นายวรพงษ์รังผึ้ง นายสัตวแพทย์ชำนาญการพิเศษ กองสารวัตรและกักกัน นายณัฐชัย วรสุทธิ์ หัวหน้าด่านกักกันสัตว์สงขลา นายจักรกริศน์ ไกรสนธิ์ หัวหน้าด่านกักกันสัตว์ระนอง นายอัครเดช คำธานี หัวหน้าด่านกักกันสัตว์ภูเก็ต และเจ้าหน้าที่ด่านกักกันสัตว์นครศรีธรรมราช ตั้งจุดสกัดเพื่อตรวจสอบการลักลอบการเคลื่อนย้ายและนำเข้า-ส่งออกสินค้าเกษตรผิดกฎหมายในบริเวณแนวชายแดนจังหวัดสงขลาติดกับประเทศมาเลเซีย โดยตั้งจุดสกัด 4 จุด พื้นที่เสี่ยงในอำเภอสะเดา จังหวัดสงขลา ได้แก่ 1) จุดสกัดบริเวณหน้าด่านพรมแดนบ้านด่านนอก (ด่านสะเดา) 2) จุดสกัดบริเวณหน้าด่านพรมแดนปาดังเบซาร์ 3) จุดสกัดบริเวณสี่แยกบ้านท่าข่อย ตำบลปาดังเบซาร์ และ 4) จุดสกัดบริเวณสี่แยกโลตัสสะเดา รวมทั้งดำเนินการจัดชุดลาดตระเวนจำนวน 2 ชุด ลาดตระเวนในพื้นที่เสี่ยงต่อการลักลอบนำเข้า-ส่งออกสินค้าเกษตร ซึ่งไม่พบการกระทำผิดกฎหมายแต่อย่างใด

ที่มา : https://www.thaigov.go.th/news/contents/details/89240