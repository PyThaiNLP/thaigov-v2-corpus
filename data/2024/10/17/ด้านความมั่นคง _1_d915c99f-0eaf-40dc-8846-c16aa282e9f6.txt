รัฐบาลไทย-ข่าวทำเนียบรัฐบาล-“อนุทิน” ให้นโยบาย ขรก.มหาดไทย มุ่งขับเคลื่อน 5 นโยบายหลัก สร้างคุณภาพชีวิต 3 ด้าน “ความมั่นคงปลอดภัย - เศรษฐกิจ - สะดวกสบาย” 


วันพุธที่ 16 ตุลาคม 2567
16/10/2567
พิมพ์
“อนุทิน” ให้นโยบาย ขรก.มหาดไทย มุ่งขับเคลื่อน 5 นโยบายหลัก สร้างคุณภาพชีวิต 3 ด้าน “ความมั่นคงปลอดภัย - เศรษฐกิจ - สะดวกสบาย”
“อนุทิน” ให้นโยบาย ขรก.มหาดไทย มุ่งขับเคลื่อน 5 นโยบายหลัก สร้างคุณภาพชีวิต 3 ด้าน “ความมั่นคงปลอดภัย - เศรษฐกิจ - สะดวกสบาย” ทุบโต๊ะ "พ่อเมือง"ทำงานไม่มีวันหยุด เร่งรัด "น้ำดื่มสะอาด" พร้อม ขีดเส้นประเมินผลงานทุก 3 เดือน
น.ส.ไตรศุลี ไตรสรณกุล โฆษกกระทรวงมหาดไทย เปิดเผยว่า วันนี้ (16 ต.ค. 67) เวลา 10.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานการประชุมมอบนโยบายของผู้บริหารกระทรวงมหาดไทย ประจำปีงบประมาณ พ.ศ. 2568 ที่โรงแรมมิราเคิล แกรนด์ คอนเวนชั่น ถ.วิภาวดีรังสิต กรุงเทพฯ โดยมี นายทรงศักดิ์ ทองศรี รมช.มหาดไทย น.ส.ซาบีดา ไทยเศรษฐ์ รมช.มหาดไทย น.ส.ธีรรัตน์ สำเร็จวาณิชย์ รมช.มหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมผู้บริหารระดับสูง ผู้ว่าราชการจังหวัด และ บุคลากรกระทรวงมหาดไทย ร่วมประชุม
นายอนุทิน กล่าวว่า แม้กระทรวงมหาดไทยจะมีรัฐมนตรีช่วยว่าการคนใหม่ 2 คน แต่ก็ไม่ได้เป็นชุดใหม่ทั้งหมด และยังคงสานต่อนโยบายที่ต่อเนื่องจากรัฐบาลที่แล้ว ดังนั้นจึงขอให้ ข้าราชการที่ได้รับแต่งตั้งใหม่ รวมถึงผู้ว่าราชการจังหวัด ร่วมกันขับเคลื่อน 11 นโยบายที่เคยมอบไว้ แต่ครั้งนี้ ให้เน้นใน 5 นโยบายหลักคือ 1) การจัดระเบียบังคม ปราบปรามผู้มีอิทธิพล 2) การปราบปรามและป้องกันยาเสพติด 3) การสร้างอาชีพ เพิ่มรายได้ให้กับประชาชน 4) การส่งเสริมการท่องเที่ยวชุมชน และ 5) น้ำดื่มสะอาดบริการประชาชน
โดยทั้ง 5 นโยบายนี้จะนำไปสู่เป้าหมายสำคัญของกระทรวงมหาดไทยคือการบำบัดทุกข์ บำรุงสุข ซึ่งนั่นก็คือการ ทำคุณภาพชีวิตของประชาชนให้ดี ขึ้น ใน 3 ด้านได้แก่ คุณภาพชีวิตด้านความมั่นคง ด้านเศรษฐกิจ และความสะดวกสบาย
นายอนุทิน กล่าวว่า การขับเคลื่อนงานทั้งหมดนี้ จะมีผู้ว่าราชการจังหวัดเป็นกลไกที่สำคัญ ซึ่งผู้ว่าราชการจังหวัดหากเป็นสมัยก่อนจะถูกเรียกว่า “พ่อเมือง” ที่มีความหมายลึกซึ้ง เพราะพ่อเมือง เปรียบเหมือนพ่อบ้าน หรือหัวหน้าครอบครัว หัวใจของพ่อเมืองจึงไม่ต่างจากหัวใจของหัวหน้าครอบครัว หมายความว่าความเป็นพ่อเมืองไม่มีวันหยุด ไม่มีวันหยุดพัก ที่จะคิดถึงความเป็นอยู่ และคุณภาพชีวิตของคนในบ้าน ไม่มีทางที่จะเชื่องช้า เฉื่อยชา กับความทุกข์ร้อนของคนในครอบครัว โดยเฉพาะในยามมีภัย ไม่มีวันที่จะขี้เกียจ เมื่อคนในบ้านยังยากจนหิวโหย มีแต่จะต้องหาทางเพิ่มรายได้ เพื่อสร้างคุณภาพชีวิตให้กับคนในบ้าน
นายอนุทิน กล่าวว่า ให้ทุกหน่วยงานดูแลเรื่องของการปรับแผนงานในปีงบประมาณ 2568 ให้สอดคล้องกับนโยบายของรัฐบาล และกระทรวงมหาดไทย ให้ครอบคลุมทุกนโยบายข้างต้น โดยเฉพาะนโยบายเรื่องน้ำดื่มสะอาดบริการประชาชน พร้อมทั้งจะมีการติดตามประเมินการทำงานในทุก ๆ ไตรมาส หรือทุก 3 เดือน เพื่อให้ทุกจังหวัดและหน่วยงานได้มีโอกาสในการทบทวนข้อบกพร่อง และพัฒนาการทำงานได้อย่างทันท่วงที
นอกจากนี้ ให้ทุกหน่วยงานของกระทรวงมหาดไทย ผู้ว่าราชการจังหวัด ให้ความสำคัญเป็นลำดับแรกกับพระราชรณียกิจ และพระกรณียกิจของพระบรมวงศานุวงศ์ทุกพระองค์ ตลอดจนองคมนตรีที่เดินทางไปในพื้นที่ต่าง ๆ นั้นก็เปรียบเหมือนการไปปฏิบัติพระกรณียกิจแทนพระองค์ ดังนั้นต้องดูแลเป็นภารกิจสำคัญสูงสุดของกระทรวงมหาดไทย
นายอนุทิน กล่าวว่า ขอให้ผู้บริหารทุกหน่วยงาน ผู้ว่าราชการจังหวัดทำงานอย่างเต็มที่ ให้เกียรติซึ่งกันและกัน ไม่ให้ความสำคัญกับว่าเป็นคนของใคร แต่ทำงานเพื่อประชาชน พร้อมกับให้กำลังใจผู้บริหารและคนทำงานในทีมกระทรวงมหาดไทย ซึ่งทุกคนถือว่ามีความสำคัญ โดยเฉพาะ ผู้ว่าราชการจังหวัด ซึ่งเป็นตำแหน่งที่ได้รับพระมหากรุณาธิคุณ โปรดเกล้าโปรดกระหม่อม อันถือเป็นเกียรติสูงสุดของข้าราชการทุกคน ขอให้ท่านประสบความสำเร็จในการปฏิบัติหน้าที่ สนองพระมหากรุณาธิคุณ ดูแลคุณภาพชีวิตของพี่น้องประชาชนแทนพระองค์ท่านเป็นพ่อเมืองที่ดูแลราษฎรแทนพ่อหลวง เพื่อความผาสุก และความเจริญของประเทศชาติ
#อนุทินชาญวีรกูล #กระทรวงมหาดไทย #บำบัดทุกข์บำรุงสุข #MOIONETEAM #CanDoattitude

ที่มา : https://www.thaigov.go.th/news/contents/details/89182