รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานข้ามแม่น้ำน่าน จังหวัดพิจิตร ส่งเสริมเศรษฐกิจการคมนาคมขนส่งในพื้นที่ บรรเทาความเดือดร้อนให้กับประชาชน เชื่อมโยงการเดินทางได้อย่างมีประสิทธิภาพ


วันพฤหัสบดีที่ 17 ตุลาคม 2567
กรมทางหลวงชนบท เปิดใช้สะพานข้ามแม่น้ำน่าน จังหวัดพิจิตร ส่งเสริมเศรษฐกิจการคมนาคมขนส่งในพื้นที่ บรรเทาความเดือดร้อนให้กับประชาชน เชื่อมโยงการเดินทางได้อย่างมีประสิทธิภาพ
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ขับเคลื่อนการคมนาคมเพื่อส่งเสริมเศรษฐกิจ สังคม และการท่องเที่ยวของจังหวัดพิจิตร ให้มีประสิทธิภาพมากยิ่งขึ้น จึงได้ดำเนินการก่อสร้างสะพานข้ามแม่น้ำน่าน (สะพานน่านนที) ตำบลห้วยเกตุ อำเภอตะพานหิน จังหวัดพิจิตร ก่อสร้างสะพานแบบคอนกรีตเสริมเหล็ก ความยาว 180.00 เมตร ผิวจราจรกว้าง 9 เมตร พร้อมถนนเชื่อมต่อสะพานเป็นคอนกรีตเสริมเหล็ก ความยาว 1,030.00 เมตร ผิวจราจรกว้าง 8.00 - 16.00 เมตร พร้อมทั้งติดตั้งไฟฟ้าแสงสว่าง และอุปกรณ์อำนวยความปลอดภัย ใช้งบประมาณ 45.36 ล้านบาท เพื่อระบายการจราจรที่หนาแน่นและส่งเสริมคุณภาพชีวิตประชาชนในพื้นที่ให้สามารถสัญจรผ่านไป - มา ได้อย่างสะดวก ประหยัดเวลาในการเดินทาง ประชาชนสามารถสัญจรและขนส่งพืชผลทางการเกษตรได้อย่างรวดเร็วปลอดภัย ร่นระยะทางได้ 5 กิโลเมตร
ทั้งนี้ ทช. ได้ดำเนินโครงการฯ แล้วเสร็จสมบูรณ์ และเปิดให้ประชาชนใช้สัญจรได้เรียบร้อยแล้ว ซึ่งเส้นทางนี้สามารถใช้เป็นทางเลี่ยงในการสัญจรเข้าสู่อำเภอตะพานหิน เชื่อมไปสู่ ทล.1374 และ ทล.1313 ได้อย่างรวดเร็ว นอกจากนี้ ยังใช้เป็นเส้นทางเชื่อมต่อไปยังตำบลห้วยเกตุและตำบลไผ่หลวง ในช่วงการจราจรหนาแน่นได้ ช่วยส่งเสริมการท่องเที่ยวเชิงพุทธศาสนา เช่น วัดบางคลาน วัดท่าหลวง รวมถึงสนับสนุนการขนส่งพืชผลทางการเกษตร เช่น ข้าว และมันสำปะหลัง ได้อย่างมีประสิทธิภาพอีกด้วย

ที่มา : https://www.thaigov.go.th/news/contents/details/89197