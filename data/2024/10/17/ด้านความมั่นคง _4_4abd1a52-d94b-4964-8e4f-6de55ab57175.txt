รัฐบาลไทย-ข่าวทำเนียบรัฐบาล-ปลัด มท. ประชุมชี้แจงแนวทางการปฏิบัติราชการคนมหาดไทย เดินหน้าขับเคลื่อนงาน "บำบัดทุกข์ บำรุงสุข" ตามนโยบาย มท.1 เพื่อคุณภาพชีวิตที่ดีของประชาชน


วันพฤหัสบดีที่ 17 ตุลาคม 2567
17/10/2567
พิมพ์
ปลัด มท. ประชุมชี้แจงแนวทางการปฏิบัติราชการคนมหาดไทย เดินหน้าขับเคลื่อนงาน "บำบัดทุกข์ บำรุงสุข" ตามนโยบาย มท.1 เพื่อคุณภาพชีวิตที่ดีของประชาชน
ปลัด มท. ประชุมชี้แจงแนวทางการปฏิบัติราชการคนมหาดไทย เดินหน้าขับเคลื่อนงาน "บำบัดทุกข์ บำรุงสุข" ตามนโยบาย มท.1 เพื่อคุณภาพชีวิตที่ดีของประชาชน
เมื่อวานนี้ (16 ต.ค. 67) เวลา 13.00 น. ที่โรงแรมมิราเคิล แกรนด์ คอนเวนชั่น ถ.วิภาวดีรังสิต กรุงเทพฯ นายอรรษิษฐ์ สัมพันธรัตน์ ปลัดกระทรวงมหาดไทย เป็นประธานการประชุมชี้แจงแนวทางการปฏิบัติราชการตามนโยบายรัฐบาลและกระทรวงมหาดไทย โดยมี นายชำนาญวิทย์ เตรัตน์ นายโชตินรินทร์ เกิดสม นายเชษฐา โมสิกรัตน์ รองปลัดกระทรวงมหาดไทย พร้อมด้วยผู้บริหารกรมและรัฐวิสาหกิจในสังกัดกระทรวงมหาดไทย ผู้ว่าราชการจังหวัด ข้าราชการ และบุคลากรกระทรวงมหาดไทย ร่วมรับฟัง โดยตลอดการประชุม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้ร่วมรับฟังด้วย
นายอรรษิษฐ์ กล่าวว่า กระทรวงมหาดไทยเป็นหน่วยงานที่สำคัญที่สุดในการขับเคลื่อนนโยบายของรัฐบาลไปสู่การปฏิบัติในระดับพื้นที่ ทั้งนี้ ตามอำนาจหน้าที่ที่บัญญัติในกฎหมายว่าด้วยระเบียบบริหารราชการแผ่นดิน โดยมี "ผู้ว่าราชการจังหวัด" เป็นผู้รับนโยบายและคำสั่งจากนายกรัฐมนตรีในฐานะหัวหน้ารัฐบาล คณะรัฐมนตรี กระทรวง ทบวง กรม มาปฏิบัติการให้เหมาะสมกับท้องที่และประชาชน เป็นหัวหน้าบังคับบัญชาข้าราชการฝ่ายบริหารในราชการส่วนภูมิภาคในเขตจังหวัด และรับผิดชอบราชการจังหวัดในฐานะผู้นำที่ต้องคลี่คลายทุกปัญหาของประชาชนในพื้นที่ และมีนายอำเภอเป็นหัวหน้าปกครองบังคับบัญชาบรรดาข้าราชการในอำเภอ และรับผิดชอบงานบริหารราชการของอำเภอ ซึ่งเป็นองคาพยพของผู้ว่าราชการจังหวัด ทำหน้าที่ "บำบัดทุกข์ บำรุงสุข" ให้กับพี่น้องประชาชน
"ปัจจุบันเรากำลังเผชิญกับปัญหาเฉพาะหน้า ไม่ว่าจะเป็นภัยพิบัติ สาธารณภัยต่าง ๆ ซึ่งเป็นหน้าที่ของกระทรวงมหาดไทยในการป้องกันและบรรเทาสาธารณภัย ที่หนีไม่พ้นผู้ว่าราชการจังหวัดที่ต้องรับผิดชอบ เป็นผู้นำความศรัทธา ความเชื่อมั่น ทำหน้าที่ประสานบูรณาการกับทุกภาคส่วน ระดมสรรพกำลัง เพื่อแก้ไขปัญหาให้กับพี่น้องประชาชน และภายหลังจากที่เกิดสาธารณภัยแล้ว ต้องเร่งสำรวจความเสียหาย เร่งให้การช่วยเหลือเยียวยาความเดือดร้อนของประชาชน ซึ่งกระทรวงมหาดไทยเป็นหน่วยงานที่มีบทบาทมากมาย เรามีรัฐวิสาหกิจในสังกัด ไม่ว่าจะเป็นไฟฟ้า ประปา ซึ่งดูแลครอบคลุมสาธารณูปโภคของประชาชน รวมถึงน้ำดื่มที่สะอาด ลดค่าใช้จ่ายของประชาชน อีกทั้งร่วมกับทุกองคาพยพ อาทิ ประธานหอการค้า ประธานสภาอุตสาหกรรม เพื่อร่วมขับเคลื่อนงานตามนโยบายของรัฐบาลและนโยบายของรองนายกรัฐมนตรีและรัฐมนตรีว่าการกระทรวงมหาดไทย ทั้งด้านเศรษฐกิจ การท่องเที่ยว การเพิ่มรายได้ให้กับพี่น้องประชาชนได้"
"ผมเชื่อมั่นว่าผู้ว่าราชการจังหวัดทุกท่านเป็นคนเก่ง ทำงานได้อย่างรวดเร็ว มีความกระฉับกระเฉง "สั่งวันนี้เสร็จตั้งแต่เมื่อวาน" อีกทั้งเป็นคนหนักเอาเบาสู้ มีความเสียสละ รับผิดชอบต่องาน และที่สำคัญ ทุกท่านสามารถแก้ไขปัญหาเฉพาะหน้าได้ รวมทั้งมีภาคีเครือข่ายที่จะช่วยทำงาน จึงขอให้ได้รักษาสิ่งเหล่านั้นไว้ ในการช่วยกันขับเคลื่อนตามนโยบายสำคัญของกระทรวงมหาดไทยตามที่นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ได้มอบนโยบายทั้ง 5 เรื่อง คือ 1) การจัดระเบียบสังคม ปราบปรามผู้มีอิทธิพล 2) การปราบปรามและป้องกันยาเสพติด 3) การสร้างอาชีพ เพิ่มรายได้ให้กับประชาชน 4) การส่งเสริมการท่องเที่ยวชุมชน และ 5) น้ำดื่มสะอาดบริการประชาชน เพื่อทำให้กระทรวงมหาดไทยเป็นที่ยอมรับ และเป็นกระทรวงสำคัญที่ทำหน้าที่ "บำบัดทุกข์ บำรุงสุข" ให้กับพี่น้องประชาชนแบบ "ทันโลก ทันสมัย ทันท่วงที"" นายอรรษิษฐ์ กล่าวในช่วงท้าย
#กระทรวงมหาดไทย #บำบัดทุกข์บำรุงสุข #ทันโลกทันสมัยทันท่วงที #อรรษิษฐ์สัมพันธรัตน์

ที่มา : https://www.thaigov.go.th/news/contents/details/89192