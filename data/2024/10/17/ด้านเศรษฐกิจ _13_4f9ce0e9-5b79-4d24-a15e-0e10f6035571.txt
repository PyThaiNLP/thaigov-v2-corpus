รัฐบาลไทย-ข่าวทำเนียบรัฐบาล-“รมว.นฤมล” เผย “ผอ.ใหญ่ FAO” พร้อมสนับสนุนไทยเป็นเจ้าภาพจัดประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน ระหว่าง 9-11 ธ.ค. 67


วันพฤหัสบดีที่ 17 ตุลาคม 2567
“รมว.นฤมล” เผย “ผอ.ใหญ่ FAO” พร้อมสนับสนุนไทยเป็นเจ้าภาพจัดประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน ระหว่าง 9-11 ธ.ค. 67
“รมว.นฤมล” เผย “ผอ.ใหญ่ FAO” พร้อมสนับสนุนไทยเป็นเจ้าภาพจัดประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน ระหว่าง 9-11 ธ.ค. 67
เมื่อวันที่ 17 ตุลาคม 2567 ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เปิดเผยภายหลังเข้าเยี่ยมคารวะ นายฉู ตงหยู ผู้อำนวยการใหญ่องค์การอาหารและเกษตรแห่งสหประชาชาติ (FAO) ณ สำนักงานใหญ่ FAO กรุงโรม สาธารณรัฐอิตาลี ว่า ประเทศไทยและ FAO มีความสัมพันธ์อันดีต่อกัน มาอย่างยาวนาน โดยประเทศไทยได้เข้าเป็นสมาชิก FAO ตั้งแต่วันที่ 27 สิงหาคม 2490 อีกทั้งยังได้รับเลือกให้เป็นสถานที่ตั้งสำนักงานประจำภูมิภาคเอเชียและแปซิฟิค (Regional Office for Asia and the Pacific หรือ FAO RAP) อย่างถาวร เมื่อปี 2495 ณ วังมะลิวัลย์ ถนนพระอาทิตย์ กรุงเทพมหานคร
โดยการเข้าเยี่ยมคารวะในครั้งนี้ ศ.ดร.นฤมล ได้แจ้งว่า ไทยได้ลงนามความตกลงประเทศเจ้าบ้านเพื่อจัดตั้งสำนักงานกองทุนระหว่างประเทศเพื่อพัฒนาเกษตรกรรม IFAD ประจำภูมิภาคเอเชียและแปซิฟิก ในประเทศไทย เมื่อวันที่ 15 ตุลาคม 2567 ที่ผ่านมา ณ สำนักงานใหญ่ IFAD ซึ่งจะทำให้กรุงเทพมหานครเป็นสถานที่ตั้งหน่วยงานขององค์การสหประชาชาติด้านอาหารและการเกษตรครบทั้ง 3 หน่วยงาน ประกอบด้วย FAO IFAD และ WFP (องค์การอาหารโลก) เช่นเดียวกับโรม
นอกจากนี้ ศ.ดร.นฤมล ได้ขอให้ FAO เชิญผู้แทนประเทศสมาชิกระดับรัฐมนตรี เข้าร่วมการประชุมนานาชาติว่าด้วยการจัดการทรัพยากรดิน และน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) ที่ไทยเป็นเจ้าภาพร่วมกับ FAO ซึ่งมีกำหนดจัดขึ้นระหว่างวันที่ 9-11 ธันวาคม 2567 ทั้งนี้ นายฉู ตงหยู ยินดีให้การสนับสนุนไทยอย่างเต็มที่ และขอบคุณที่ไทยรับเป็นเจ้าภาพในการจัดการประชุมดังกล่าว พร้อมอวยพรให้การจัดงานประสบความสำเร็จไปด้วยดี ซึ่งนายฉูจะร่วมกล่าวถ้อยแถลงในพิธีเปิดฯอีกด้วย

ที่มา : https://www.thaigov.go.th/news/contents/details/89244