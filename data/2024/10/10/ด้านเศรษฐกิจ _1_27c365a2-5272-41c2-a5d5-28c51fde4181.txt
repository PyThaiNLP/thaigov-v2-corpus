รัฐบาลไทย-ข่าวทำเนียบรัฐบาล-“เอกนัฏ” เร่ง สมอ. ปราบสินค้านำเข้าไม่ได้มาตรฐาน โทษสูงสุดปรับ 2 ล้าน จำคุก 2 ปี  ร่วม สคบ. แก้กฎหมาย เพิ่มคู่มือใช้งาน


วันพุธที่ 9 ตุลาคม 2567
09/10/2567
พิมพ์
“เอกนัฏ” เร่ง สมอ. ปราบสินค้านำเข้าไม่ได้มาตรฐาน โทษสูงสุดปรับ 2 ล้าน จำคุก 2 ปี  ร่วม สคบ. แก้กฎหมาย เพิ่มคู่มือใช้งาน
“เอกนัฏ” เร่ง สมอ. ปราบสินค้านำเข้าไม่ได้มาตรฐาน โทษสูงสุดปรับ 2 ล้าน จำคุก 2 ปี  ร่วม สคบ. แก้กฎหมาย เพิ่มคู่มือใช้งาน
นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมเดินหน้าบูรณาการการทำงานแบบทวีคูณ เพื่อปกป้องอุตสาหกรรมไทยจากการนำเข้าสินค้าไม่ได้มาตรฐาน  ล่าสุดสั่ง สมอ. ยกระดับการบังคับใช้กฎหมายร่วมกับสำนักงานคณะกรรมการคุ้มครองผู้บริโภค (สคบ.) ในการป้องกันและปราบปรามสินค้าไม่ได้มาตรฐาน สร้างความเป็นธรรมในตลาดการค้าให้กับผู้ประกอบการ SMEs ไทย เพื่อให้แข่งขันได้ในเวทีการค้าโลก และขยายการส่งออกสินค้าไทยผ่าน E-Commerce ซึ่งเป็นไปตามนโยบาย
ที่ตนได้มอบให้หน่วยงานในสังกัดเดินหน้าปฏิรูปอุตสาหกรรมไทย เพื่อรับโอกาสใหม่ที่เกิดขึ้นจากการเปลี่ยนแปลงของโลก
นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม เปิดเผยว่า เมื่อวันที่ 4 ตุลาคม 2567 สมอ. ได้หารือกับ สคบ. บูรณาการความร่วมมือยกระดับการบังคับใช้กฎหมายภายใต้พระราชบัญญัติมาตรฐานผลิตภัณฑ์อุตสาหกรรม พ.ศ.2511 และพระราชบัญญัติคุ้มครองผู้บริโภค พ.ศ. 2522 เพื่อควบคุมสินค้านำเข้าภายใต้มาตรฐานบังคับ ทั้ง 144 มาตรฐาน ครอบคลุมสินค้า 308 รายการ ที่โฆษณาจำหน่ายผ่านแพลตฟอร์มออนไลน์ ต้องแสดงรายละเอียดสินค้า เครื่องหมายมาตรฐาน มอก. และ QR code ให้เห็นชัดเจนตามที่กำหนด หากฝ่าฝืนผู้นำเข้า ผู้โฆษณา และผู้จำหน่ายต้องได้รับโทษ กรณีผู้นำเข้าไม่เป็นผู้ได้รับใบอนุญาต มีโทษปรับไม่เกิน 2 ล้านบาท จำคุกไม่เกิน 2 ปี หากเป็นผู้ได้รับใบอนุญาตแต่ไม่แสดงเครื่องหมายมาตรฐานกับสินค้า มีโทษปรับไม่เกิน 3 แสนบาท ส่วนผู้โฆษณาและผู้จำหน่ายมีโทษปรับไม่เกิน 5 แสนบาท จำคุกไม่เกิน 6 เดือน หรือทั้งจำทั้งปรับ หากพบว่าสินค้านำเข้าในหมวด 144 มาตรฐาน 308 รายการ ที่จำหน่ายในประเทศทั้งออฟไลน์ และออนไลน์ ไม่แสดงรายละเอียดสินค้า เครื่องหมายมาตรฐาน และ  QR code จะเอาผิดทั้งผู้นำเข้า ผู้โฆษณา และผู้จำหน่ายขั้นเด็ดขาดโดยไม่มีการละเว้น
นอกจากนี้ ยังได้หารือในประเด็นการบังคับให้ผู้นำเข้า ต้องจัดทำคู่มือการใช้งานของสินค้าที่ส่งผลต่อความปลอดภัยของประชาชนผู้บริโภค โดย สมอ. และ สคบ. อยู่ระหว่างร่วมกันบูรณาการกฎหมายที่เกี่ยวข้องของทั้ง 2 หน่วยงาน เพื่อบังคับให้ผู้นำเข้าต้องจัดทำคู่มือการใช้งานภาษาไทย เพื่อความปลอดภัยของประชาชนโดยเร็วต่อไป ทั้งนี้ สามารถตรวจสอบสินค้าที่ สมอ. ควบคุมทั้ง 144  มาตรฐาน ได้จากเว็บไซด์ สมอ. www.tisi.go.th เลขาธิการ สมอ. กล่าว

ที่มา : https://www.thaigov.go.th/news/contents/details/88956