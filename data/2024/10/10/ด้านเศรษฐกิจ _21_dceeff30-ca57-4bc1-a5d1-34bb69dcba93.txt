รัฐบาลไทย-ข่าวทำเนียบรัฐบาล-​กระทรวงอุตสาหกรรม เตรียมร้านยิ่งใหญ่ ภายใต้ธีม "อุตสาหกรรมรวมใจภักดิ์ 72 พรรษา" พร้อมลุ้นรางวัลใหญ่ ทองคำ รถยนต์ไฟฟ้า 


วันพฤหัสบดีที่ 10 ตุลาคม 2567
10/10/2567
พิมพ์
​กระทรวงอุตสาหกรรม เตรียมร้านยิ่งใหญ่ ภายใต้ธีม "อุตสาหกรรมรวมใจภักดิ์ 72 พรรษา" พร้อมลุ้นรางวัลใหญ่ ทองคำ รถยนต์ไฟฟ้า
​กระทรวงอุตสาหกรรม เตรียมร้านยิ่งใหญ่ ภายใต้ธีม "อุตสาหกรรมรวมใจภักดิ์ 72 พรรษา" พร้อมลุ้นรางวัลใหญ่ ทองคำ รถยนต์ไฟฟ้า
วันที่ 9 ตุลาคม 2567 นายพิชิต มิทราวงศ์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย ได้รับมอบหมายจาก นายณัฐพล รังสิตพล ปลัดกระทรวงอุตสาหกรรม ให้เป็นประธานการประชุมคณะอนุกรรมการจัดงานร้านกระทรวงอุตสาหกรรมในงานกาชาด ประจำปี 2567 ครั้งที่ 1/2567 เพื่อเตรียมการจัดงานกาชาด ร้านกระทรวงอุตสาหกรรม ประจำปี 2567 โดยมี นายบรรจง สุกรีฑา รองปลัดกระทรวงอุตสาหกรรม นายวีรพงษ์  เอี่ยมเจริญชัย รองเลขาธิการสำนักงานมาตรฐานผลิตภัณฑ์อุตสาหกรรม นายนรุณ  สุขสมาน รองเลขาธิการคณะกรรมการอ้อยและน้ำตาลทราย นายอานันท์ ฟักสังข์ ผู้อำนวยการกองวิศวกรรมบริการ รักษาราชการแทนรองอธิบดีกรมอุตสาหกรรมพื้นฐานและการเหมืองแร่ นางดวงดาว ขาวเจริญ รองอธิบดีกรมส่งเสริมอุตสาหกรรม และคณะอนุกรรมการจากสถาบันต่างๆ เข้าร่วมประชุม ณ ห้องประชุมอก.1 ชั้น 2 อาคารสำนักงานปลัดกระทรวงอุตสาหกรรม และผ่านระบบออนไลน์ด้วยโปรแกรม Zoom
โดยในการประชุมครั้งนี้ มีการแจ้งแต่งตั้งคณะอนุกรรมการ และได้พิจารณารายละเอียดสำคัญหลายประการเกี่ยวกับการจัดนิทรรศการและกิจกรรมต่าง ๆ ที่จะจัดขึ้นภายในร้านกระทรวงอุตสาหกรรมในงานกาชาดปีนี้ ซึ่งเป็นส่วนหนึ่งของการเฉลิมฉลองเนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัวครบ 6 รอบ โดยธีมหลักของร้านค้ากระทรวงอุตสาหกรรมคือ "อุตสาหกรรมรวมใจภักดิ์ ๗๒ พรรษา ทศมราชา" เพื่อสะท้อนถึงความเจริญรุ่งเรืองในภาคอุตสาหกรรมไทยและความจงรักภักดีต่อสถาบันพระมหากษัตริย์
ในที่ประชุมยังได้มีการหารือถึงแนวคิดในการออกแบบร้าน ซึ่งจะใช้โทนสีทองเพื่อสื่อถึงความยิ่งใหญ่และความเจริญก้าวหน้าของภาคอุตสาหกรรม และใช้ตัวอักษรสีม่วงซึ่งเป็นสีประจำของกระทรวงอุตสาหกรรม ภายในร้านยังจะมีการจัดแสดงนิทรรศการเฉลิมพระเกียรติ โดยมีซุ้มประดิษฐานพระบรมฉายาลักษณ์และเครื่องราชสักการะ เพื่อให้ประชาชนได้ร่วมถวายพระพร
นอกจากนี้ยังได้มีการอนุมัติงบประมาณในการจัดจ้างออกแบบ ก่อสร้าง ตกแต่งร้าน และการจัดกิจกรรมต่าง ๆ ภายในร้านกระทรวงอุตสาหกรรม โดยได้รับจัดสรรพื้นที่ในรูปแบบของโซนนิทรรศการ การจัดแสดงเวที และจุดจำหน่ายสลากและของรางวัลต่าง ๆ ที่จะจัดเตรียมไว้สำหรับผู้เข้าร่วมงาน รวมถึงการหารือถึงงบประมาณในการจัดสรรรางวัลสลากกาชาดของกระทรวงอุตสาหกรรม โดยจะมีการจัดทำสลากจำนวน 60,000 ฉบับ เพื่อนำรายได้ไปสนับสนุนกิจกรรมของสภากาชาดไทย โดยรางวัลใหญ่สำหรับสลากกาชาดในปีนี้ประกอบด้วย รถยนต์ไฟฟ้า 2 คัน รถจักรยานยนต์ไฟฟ้า 4 คัน ทองคำ และ Smart TV​ เป็นของรางวัลให้กับผู้โชคดีที่ร่วมกิจกรรมกับกระทรวงอุตสาหกรรม

ที่มา : https://www.thaigov.go.th/news/contents/details/89001