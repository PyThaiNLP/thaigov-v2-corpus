รัฐบาลไทย-ข่าวทำเนียบรัฐบาล- ไทยปลื้มเวที UN โหวตให้เป็นคณะมนตรี UNHRC 1 ใน 18 ประเทศด้วยคะแนนสูงสุด


วันพฤหัสบดีที่ 10 ตุลาคม 2567
10/10/2567
พิมพ์
ไทยปลื้มเวที UN โหวตให้เป็นคณะมนตรี UNHRC 1 ใน 18 ประเทศด้วยคะแนนสูงสุด
สปอตไลต์ส่องไทยแลนด์บนเวที UN  ล่าสุดลงคะแนนเลือกมากที่สุดถึง 177 คะแนน ให้ไทยเป็นสมาชิก  UNHRC 3 ปี มั่นใจไทยพร้อมทำงานร่วมกับทุกประเทศ หวังยกระดับมาตรฐานด้านสิทธิมนุษยชนในระดับนานาชาติ
วันนี้ (10 ตุลาคม 2567) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้รับรายงานจากรัฐมนตรีว่าการกระทรวงการต่างประเทศว่า ประเทศไทยได้รับเกียรติในการเลือกตั้งให้เป็นสมาชิกคณะมนตรีสิทธิมนุษยชนแห่งสหประชาชาติ วาระปี พ.ศ. 2568-2570 (United Nations Human Rights Council: UNHRC) จากการลงคะแนนเลือกตั้งในที่ประชุมสมัชชาใหญ่สหประชาชาติ (https://x.com/UN_HRC/status/1844141378240118967) โดยการเลือกตั้งวาระนี้เป็นเรื่องที่น่ายินดี ที่ประเทศไทยได้รับเลือกตั้งด้วยคะแนนสูงสุดถึง 177 คะแนน ในกลุ่มประเทศเอเชีย – แปซิฟิก ซึ่งถือเป็นคะแนนสูงที่สุดเท่าที่เคยมีมาในภูมิภาค อันเป็นการสะท้อนถึงความมุ่งมั่นของไทยในการส่งเสริมและปกป้องสิทธิมนุษยชนทั้งในระดับประเทศและระดับนานาชาติในปัจจุบัน
ทั้งนี้ ประเทศไทยจะเริ่มปฏิบัติหน้าที่ในฐานะสมาชิก UNHRC ตั้งแต่วันที่ 1 มกราคม 2568 นี้ โดยจะมีวาระ 3 ปี ร่วมกับประเทศต่าง ๆ ที่ได้รับเลือก รวมทั้งสิ้น 18 ประเทศ ได้แก่ ไทย เบนิน โบลิเวีย โคลอมเบีย ไซปรัส เช็ก คองโก เอธิโอเปีย แกมเบีย ไอซ์แลนด์ เคนย่า หมู่เกาะมาร์แชลล์ เม็กซิโก มาเซโดเนียเหนือ กาตาร์ สเปน เกาหลีใต้ และสวิตเซอร์แลนด์
“รัฐบาลเชื่อมั่นว่าการมีส่วนร่วมในฐานะสมาชิก UNHRC จะช่วยยกระดับมาตรฐานด้านสิทธิมนุษยชนทั้งในระดับประเทศและระดับนานาชาติ พร้อมเสริมสร้างภาพลักษณ์ของไทยในเวทีระหว่างประเทศ โดยการได้รับเลือกครั้งนี้จะเปิดโอกาสให้ประเทศไทยมีบทบาทสำคัญในการผลักดันประเด็นสิทธิมนุษยชนในเวทีโลก ซึ่งเป็นสิ่งที่รัฐบาลให้ความสำคัญอย่างต่อเนื่อง และพร้อมที่จะทำงานอย่างแข็งขันร่วมกับประเทศสมาชิกอื่น ๆ เพื่อแก้ไขปัญหาสิทธิมนุษยชนร่วมกันต่อไป” นายจิรายุ กล่าว

ที่มา : https://www.thaigov.go.th/news/contents/details/88982