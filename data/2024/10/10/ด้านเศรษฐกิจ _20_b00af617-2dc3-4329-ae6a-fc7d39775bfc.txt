รัฐบาลไทย-ข่าวทำเนียบรัฐบาล-​โฟตอนผู้ผลิตรถEV เข้าพบ "เอกนัฏ"  พร้อมสนับสนุนอุตสาหกรรมสีเขียว  อุดหนุนชิ้นส่วน-แรงงานไทย


วันพฤหัสบดีที่ 10 ตุลาคม 2567
10/10/2567
พิมพ์
​โฟตอนผู้ผลิตรถEV เข้าพบ "เอกนัฏ"  พร้อมสนับสนุนอุตสาหกรรมสีเขียว  อุดหนุนชิ้นส่วน-แรงงานไทย
​โฟตอนผู้ผลิตรถEV เข้าพบ "เอกนัฏ"  พร้อมสนับสนุนอุตสาหกรรมสีเขียว  อุดหนุนชิ้นส่วน-แรงงานไทย
วันที่ 7 ตุลาคม 2567 – นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วยนายณัฐพล รังสิตพล ปลัดกระทรวงอุตสาหกรรม นายสุเมธ ตั้งประเสริฐ กรรมการการนิคมอุตสาหกรรมแห่งประเทศไทย รักษาการในตำแหน่งผู้ว่าการการนิคมอุตสาหกรรมแห่งประเทศไทย นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม นางดวงดาว ขาวเจริญ รองอธิบดีกรมส่งเสริมอุตสาหกรรม และคณะผู้บริหารระดับสูงกระทรวงอุตสาหกรรม ร่วมหารือกับคณะผู้บริหารระดับสูงจากบริษัท โฟตอน ซีพี มอเตอร์ จำกัด นำโดยนายจาง เจิงซวง กรรมการผู้จัดการ นายชัชชัย นาคประเสริฐ กรรมการผู้จัดการ และคณะผูบริหาร เพื่อแสดงความยินดีในโอกาสรัฐมนตรีเข้ารับตำแหน่ง พร้อมทั้งหารือเกี่ยวกับความร่วมมือในภาคอุตสาหกรรมยานยนต์ในประเทศไทย ณ ห้องประชุม ชั้น 19 สำนักงานการนิคมอุตสาหกรรมแห่งประเทศไทย (กนอ.) กรุงเทพฯ
ในการหารือครั้งนี้ คณะผู้บริหารบริษัท โฟตอน ซีพี มอเตอร์ ได้นำเสนอข้อมูลเกี่ยวกับการดำเนินธุรกิจ ซึ่งเป็นความร่วมมือระหว่างเครือเจริญโภคภัณฑ์และโฟตอน มอเตอร์ กรุ๊ป จากประเทศจีน นอกจากนี้ ยังได้เชิญรัฐมนตรีเข้าร่วมพิธีเปิดโรงงานผลิตแห่งใหม่ที่จังหวัดฉะเชิงเทราในวันที่ 26 พฤศจิกายน 2567 โดยโรงงานแห่งนี้จะเป็นฐานการผลิตรถบรรทุกไฟฟ้าและยานยนต์เพื่อการพาณิชย์สำคัญ คาดว่าจะสามารถผลิตได้ไม่น้อยกว่า 6,000 คันต่อปีภายใน 5 ปีแรก เพื่อตอบสนองความต้องการทั้งในประเทศไทยและภูมิภาคเอเชีย-โอเชียเนีย
รัฐมนตรีฯ เอกนัฏ กล่าวว่า “รัฐบาลไทยมีนโยบายส่งเสริมอุตสาหกรรมที่เป็นมิตรต่อสิ่งแวดล้อมและการพัฒนาที่ยั่งยืน ซึ่งถือเป็นรากฐานสำคัญของการพัฒนาเศรษฐกิจของประเทศ การส่งเสริมการผลิตยานยนต์ไฟฟ้า (EV) เป็นหนึ่งในหัวใจสำคัญของการขับเคลื่อนอุตสาหกรรมสีเขียวของเรา นอกจากนี้ยังได้ขอบคุณทางบริษัทฯ เรื่อง Local content ที่ให้การสนับสนุน SME ไทย ใช้ชิ้นส่วนประกอบจากผู้ผลิตภายในประเทศไทย ก็เป็นอีกหนึ่งแนวทางที่เรากำลังผลักดันอย่างจริงจังเพื่อสร้างห่วงโซ่อุปทานในประเทศที่เข้มแข็งและยั่งยืน”
และได้เน้นย้ำถึงความรับผิดชอบต่อสิ่งแวดล้อมของภาคอุตสาหกรรมว่า “การพัฒนาอุตสาหกรรมในวันนี้ ไม่เพียงแต่ต้องตอบสนองต่อความต้องการทางเศรษฐกิจ แต่ยังต้องคำนึงถึงผลกระทบต่อสิ่งแวดล้อมอย่างจริงจัง การผลิตยานยนต์ไฟฟ้าเป็นทางออกสำคัญที่ช่วยลดการปล่อยก๊าซเรือนกระจก (Greenhouse Gas Emissions) และช่วยลดการใช้พลังงานที่ก่อให้เกิดมลพิษ เราจะต้องร่วมกันสร้างอนาคตที่ยั่งยืนด้วยการส่งเสริมการใช้เทคโนโลยีที่สะอาดและกระบวนการผลิตที่เป็นมิตรต่อสิ่งแวดล้อม โดยเฉพาะการลดขยะอุตสาหกรรมและการบริหารจัดการทรัพยากรอย่างมีประสิทธิภาพ รวมถึงความร่วมมือระหว่างภาครัฐและภาคเอกชนจะช่วยเร่งการพัฒนาอุตสาหกรรมยานยนต์ไฟฟ้าในประเทศไทย ซึ่งจะเป็นก้าวสำคัญของการเปลี่ยนผ่านไปสู่อุตสาหกรรมสีเขียว เราพร้อมที่จะสนับสนุนผู้ประกอบการทั้งรายใหญ่และ SME โดยเฉพาะผู้ผลิตชิ้นส่วนที่สามารถร่วมเป็นส่วนหนึ่งของห่วงโซ่การผลิตยานยนต์ไฟฟ้าภายในประเทศ เพื่อเพิ่มศักยภาพการแข่งขันและเสริมสร้างเศรษฐกิจในระดับท้องถิ่น” นายเอกนัฏ กล่าว
การหารือครั้งนี้ยังได้เน้นถึงการพัฒนาและส่งเสริมการผลิตรถยนต์พลังงานสะอาดที่เป็นมิตรต่อสิ่งแวดล้อม ซึ่งเป็นส่วนหนึ่งของความมุ่งมั่นของรัฐบาลในการขับเคลื่อนประเทศไทยให้เป็นศูนย์กลางการผลิตยานยนต์ไฟฟ้าในภูมิภาค ทั้งนี้ การสนับสนุนการลงทุนในอุตสาหกรรมที่เป็นมิตรกับสิ่งแวดล้อมถือเป็นนโยบายสำคัญที่กระทรวงอุตสาหกรรมให้ความสำคัญอย่างยิ่ง

ที่มา : https://www.thaigov.go.th/news/contents/details/89000