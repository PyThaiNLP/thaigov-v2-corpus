รัฐบาลไทย-ข่าวทำเนียบรัฐบาล-ปลัดฯ ณัฐพล ประชุมติดตามสถานการณ์อุทกภัย กำชับหน่วยงาน อก. เร่งเข้าช่วยเหลือประชาชน-โรงงาน สอจ. และศูนย์ฯ ที่น้ำท่วม พร้อมเตรียมแผนรับมือนิคมอุตสาหกรรมและเขตประกอบการอย่างใกล้ชิด 


วันพฤหัสบดีที่ 10 ตุลาคม 2567
10/10/2567
พิมพ์
ปลัดฯ ณัฐพล ประชุมติดตามสถานการณ์อุทกภัย กำชับหน่วยงาน อก. เร่งเข้าช่วยเหลือประชาชน-โรงงาน สอจ. และศูนย์ฯ ที่น้ำท่วม พร้อมเตรียมแผนรับมือนิคมอุตสาหกรรมและเขตประกอบการอย่างใกล้ชิด
ปลัดฯ ณัฐพล ประชุมติดตามสถานการณ์อุทกภัย กำชับหน่วยงาน อก. เร่งเข้าช่วยเหลือประชาชน-โรงงาน สอจ. และศูนย์ฯ ที่น้ำท่วม พร้อมเตรียมแผนรับมือนิคมอุตสาหกรรมและเขตประกอบการอย่างใกล้ชิด
9 ตุลาคม 2567 นายณัฐพล รังสิตพล ปลัดกระทรวงอุตสาหกรรม ประชุมติดตามและรับมือสถานการณ์อุทกภัย โดยมีนายศุภกิจ บุญศิริ ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม นางสาวณัฏฐิญา เนตยสุภา รองปลัดกระทรวงอุตสาหกรรม รักษาราชการแทนอธิบดีกรมส่งเสริมอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นายพิชิต มิทราวงศ์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย ผู้บริหารกระทรวงอุตสาหกรรม อุตสาหกรรมจังหวัดทั่วประเทศ ร่วมประชุม ณ ห้องประชุมชุณหะวัณ และผ่านสื่ออิเล็กทรอนิกส์ (zoom)
โดยที่ประชุมได้มีการรายงานสถานการณ์ผลกระทบจากอุทกภัย ซึ่งมีโรงงานที่ได้รับผลกระทบใน 22 จังหวัด ได้แก่ จังหวัดเชียงราย เชียงใหม่ ตรัง ตราด นครพนม นครสวรรค์ น่าน บึงกาฬ พะเยา พิจิตร เพชรบุรี เพชรบูรณ์ แพร่ ภูเก็ต มหาสารคาม แม่ฮ่องสอน ลำปาง เลย สตูล สุโขทัย หนองคาย และอุดรธานี สถานประกอบการได้รับผลกระทบ 138 แห่ง มูลค่าความเสียหายรวมกว่า 36 ล้านบาท และทางสำนักงานอุตสาหกรรมจังหวัด (สอจ.) ที่ได้ผลกระทบจากอุทกภัย ได้แก่ สอจ.น่าน สอจ.เชียงราย ศูนย์ส่งเสริมอุตสาหกรรมภาคที่ 1 เชียงใหม่ กรมส่งเสริมอุตสาหกรรม (กสอ.) ศูนย์วิจัยและเตือนภัยมลพิษโรงงานภาคเหนือ กรมโรงงานอุตสาหกรรม (กรอ.)
ทั้งนี้ สำนักงานทรัพยากรน้ำแห่งชาติ หรือ สทนช. ได้รายงานสถานการณ์มวลน้ำเหนือไหลลงมาสมทบกับสถานการณ์น้ำทะเลหนุนระหว่างวันที่ 13 - 24 ตุลาคม 2567 ทำให้พื้นที่ลุ่มน้ำเจ้าพระยาต้องเฝ้าระวังและติดตามสถานการณ์อย่างใกล้ชิด อีกทั้ง จากการพยากรณ์อากาศ 7 วันล่วงหน้า คาดการณ์ว่าจะมีฝนตกหนักทางภาคใต้ ซึ่งต้องเฝ้าระวังและเตรียมรับมือกับสถานการณ์ที่อาจจะส่งผลกระทบต่อไป
ปลัดกระทรวงอุตสาหกรรม กล่าวว่า ด้วยสถานการณ์อุทกภัยและรายงานสถานการณ์น้ำของ สทนช. ขอให้ทาง สอจ. กำชับแจ้งเตือนสถานประกอบการให้ปฏิบัติตามแนวทางการป้องกันอุทกภัยในโรงงานอุตสาหกรรม ตามแผนป้องกันและแก้ไขภัยพิบัติกรณีเกิดอุทกภัยเพื่อรองรับเหตุการณ์ที่จะเกิดขึ้น ของ กรอ. เพื่อป้องกันหรือบรรเทาความรุนแรง และความเสียหายที่อาจเกิดขึ้นต่อชีวิตและทรัพย์สิน อาคารโรงงาน เครื่องจักร อุปกรณ์ และระบบไฟฟ้า และขอให้ทุกหน่วยงานติดตามสถานการณ์น้ำท่วมอย่างใกล้ชิด พร้อมลงพื้นที่ตรวจติดตามนิคมอุตสาหกรรม และเขตประกอบการที่สำคัญ นอกจากนี้ ยังได้กำชับให้ สอจ.ที่อยู่ใกล้เคียงพื้นที่ประสบอุทกภัยร่วมแรงร่วมใจเข้าไปช่วยเหลือประชาชนและหน่วยงานของ อก. ที่เกิดน้ำท่วม เพื่อบรรเทาเหตุและฟื้นฟูพื้นที่ให้กลับเข้าสู่สภาพเดิมโดยเร็วที่สุด

ที่มา : https://www.thaigov.go.th/news/contents/details/89002