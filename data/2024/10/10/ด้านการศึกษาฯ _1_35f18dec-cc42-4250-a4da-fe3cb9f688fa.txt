รัฐบาลไทย-ข่าวทำเนียบรัฐบาล-ศธ.เตรียมเสนอพระราชทานเครื่องราชฯ แก่ครูผู้เสียชีวิต พร้อมเตรียมสร้างอนุสรณ์-ปรับปรุงสนามเด็กเล่น สร้างกำลังใจเด็กและครู


วันพฤหัสบดีที่ 10 ตุลาคม 2567
ศธ.เตรียมเสนอพระราชทานเครื่องราชฯ แก่ครูผู้เสียชีวิต พร้อมเตรียมสร้างอนุสรณ์-ปรับปรุงสนามเด็กเล่น สร้างกำลังใจเด็กและครู
พล.ต.อ.เพิ่มพูน ชิดชอบ รมว.ศธ. เปิดเผยภายหลังการประชุมประสานภารกิจ ศธ. ครั้งที่ 35 ว่า ขอขอบคุณทุกฝ่ายที่ช่วยเหลือเรื่องสวดอภิธรรมและพิธีพระราชทานเพลิงศพ โดยต่อจากนี้ต้องติดตามอาการและฟื้นฟูเด็กที่รักษาตัวอยู่ที่ รพ. รวมทั้งสวัสดิการต่าง ๆ
“ผมได้มอบให้ สป. ทำหนังสือขอบคุณหน่วยงานที่เข้ามาร่วมจัดงานศพของนักเรียนและครูที่เสียชีวิตให้ผ่านพ้นไปได้ด้วยดี พร้อมมอบ สพฐ. ดำเนินการเรื่องการเยียวยาครอบครัวครูและนักเรียนที่เสียชีวิต ซึ่งขณะนี้ สพฐ. ได้เสนอขอพระราชทานเครื่องราชอิสริยาภรณ์ พร้อมส่งเรื่องขอเลื่อนเงินเดือน 3 ขั้น ไปยังสำนักนายกรัฐมนตรีแล้ว นอกจากนี้ ยังเตรียมสร้างอนุสรณ์สถานไว้เป็นที่ระลึก พร้อมจะปรับปรุงสนามเด็กเล่นในโรงเรียน เพื่อสร้างขวัญและกำลังใจให้แก่นักเรียนและครูของโรงเรียนให้สภาพจิตใจกลับมาดีขึ้นตามปกติ
ในส่วนของเงินเยียวยาเพื่อช่วยเหลือครอบครัวและทายาทผู้เสียชีวิตนั้น ขณะนี้มีเงินที่ได้รับตามกฎหมาย จำนวน 2.4 ล้านบาท และมีเงินกองทุนช่วยเหลือผู้ประสบภัยของ สพฐ. จำนวน 2.5 ล้านบาท อย่างไรก็ตาม ที่ประชุมเห็นพ้องกันที่จะต้องเยียวยาช่วยเหลือครอบครัวของนักเรียนที่ได้รับบาดเจ็บทั้ง 3 รายด้วย เนื่องจากพ่อแม่ ผู้ปกครอง ต้องลางานมาเฝ้าบุตรหลานซึ่งทำให้เสียรายได้ ทางเราจึงจะดำเนินการชดเชยในส่วนนี้อย่างเต็มที่ อย่างไรก็ตาม ขณะนี้อาการของนักเรียนดีขึ้นตามลำดับ โดยมีแพทย์เจ้าของไข้ดูแลอย่างใกล้ชิด พร้อมกับมีเจ้าหน้าที่ของเขตพื้นที่กำกับดูแลอำนวยความสะดวกให้ตลอด 24 ชั่วโมง
ทั้งนี้ ทางสำนักงานลูกเสือแห่งชาติ เตรียมมอบเหรียญสดุดีแก่ครูทั้ง 3 ราย เพื่อเป็นการยกย่องในจิตวิญญาณความเป็นครูที่ดูแลเด็ก ๆ จนวินาทีสุดท้าย ส่วนนักศึกษาฝึกสอน ที่มาทำหน้าที่ฝึกสอนที่โรงเรียนวัดเขาพระยาสังฆาราม ทางสภามหาวิทยาลัยมหาจุฬาลงกรณราชวิทยาลัย (มจร.) ได้อนุมัติปริญญาให้เป็นผู้สำเร็จการศึกษา เป็นกรณีพิเศษ ด้วย” รมว.ศธ. กล่าว

ที่มา : https://www.thaigov.go.th/news/contents/details/88967