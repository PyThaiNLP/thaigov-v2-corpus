รัฐบาลไทย-ข่าวทำเนียบรัฐบาล-“สุรพงษ์” มอบของขวัญ ต่ออายุส่วนลดค่าตั๋วรถ บขส. 10% ให้นักเรียน - นักศึกษา - อสม. - กลุ่มพันธมิตร อีก 1 ปี ตั้งแต่วันนี้ - 30 กันยายน 2568 ช่วยลดค่าครองชีพและสนับสนุนการเดินทาง


วันพฤหัสบดีที่ 10 ตุลาคม 2567
“สุรพงษ์” มอบของขวัญ ต่ออายุส่วนลดค่าตั๋วรถ บขส. 10% ให้นักเรียน - นักศึกษา - อสม. - กลุ่มพันธมิตร อีก 1 ปี ตั้งแต่วันนี้ - 30 กันยายน 2568 ช่วยลดค่าครองชีพและสนับสนุนการเดินทาง
...
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่นายสุรพงษ์ ปิยะโชติ รัฐมนตรีช่วยว่าการกระทรวงคมนาคม มอบหมายให้ บขส. อำนวยความสะดวก ส่งเสริมและลดค่าครองชีพให้ประชาชนในการเดินทางด้วยระบบขนส่งสาธารณะ บขส. จึงได้จัดกิจกรรม “โปรโมชันส่วนลด 10% สำหรับกลุ่มลูกค้าพันธมิตร” เพื่อเพิ่มรายได้จากการใช้บริการรถโดยสารประจำทาง และสร้างความสัมพันธ์อันดีกับผู้ใช้บริการ กลุ่มผู้โดยสารพันธมิตร หน่วยงานภาครัฐ ภาคเอกชน ที่ปฏิบัติงานให้บริการประชาชน หรือกลุ่มหน่วยงานด้านการศึกษา เพื่อกระตุ้นความต้องการ  ใช้บริการ เพิ่มจำนวนผู้โดยสารและจูงใจให้มาใช้บริการทั้งในปัจจุบันและอนาคต
สำหรับกลุ่มลูกค้าพันธมิตร ประกอบด้วย 1) บุคลากรสังกัดอาสาสมัครสาธารณสุขประจำหมู่บ้าน (อสม.) 2) นักเรียน นักศึกษา สังกัดกระทรวงการอุดมศึกษา วิทยาศาสตร์ วิจัยและนวัตกรรม (อว.) 3) บุคลากรสังกัดองค์การส่งเสริมกิจการโคนมแห่งประเทศไทย (อสค.) 4) บุคลากรสังกัดกรุงเทพมหานคร (กทม.) และ 5) บุคลากรสังกัดกระทรวงคมนาคม เมื่อซื้อตั๋วโดยสารผ่านเคาน์เตอร์จำหน่ายตั๋ว บขส. จะได้รับสิทธิ์ส่วนลดค่าโดยสาร 10% (ไม่รวมค่าธรรมเนียม) ใช้ได้กับทุกเส้นทางภายในประเทศ เดินทางตั้งแต่วันที่ 1 ตุลาคม 2567 - 30 กันยายน 2568 ระยะเวลา 1 ปี โดยจะต้องแสดงบัตรประจำตัวบัตรนักเรียน นักศึกษา บัตรข้าราชการ บัตรประจำตัวพนักงาน   ตามสังกัดหน่วยงานควบคู่กับบัตรประชาชน โดยข้อมูลในบัตรต้องเป็นปัจจุบัน ณ วันที่ใช้สิทธิ์ ซึ่งการใช้สิทธิ์ส่วนลดต้องเป็นไปตามเงื่อนไขและตามระเบียบที่ บขส. กำหนด สอบถามข้อมูลเพิ่มเติมได้ที่งานการตลาดและลูกค้าสัมพันธ์ในวันเวลาราชการ โทร. 0 2537 8737

ที่มา : https://www.thaigov.go.th/news/contents/details/88976