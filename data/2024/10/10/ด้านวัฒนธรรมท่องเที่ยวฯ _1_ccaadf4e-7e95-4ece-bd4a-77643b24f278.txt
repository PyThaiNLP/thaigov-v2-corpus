รัฐบาลไทย-ข่าวทำเนียบรัฐบาล-​“รมว.สุดาวรรณ” สั่งสำรวจความเสียหายโบราณสถานและเครือข่ายที่ได้รับผลกระทบจากน้ำท่วมรวบรวมนำข้อมูลรายงาน ครม. กำชับเร่งทำแผนบูรณะซ่อมแซมและฟื้นฟู เยียวยาหลังสถานการณ์น้ำลด


วันพฤหัสบดีที่ 10 ตุลาคม 2567
​“รมว.สุดาวรรณ” สั่งสำรวจความเสียหายโบราณสถานและเครือข่ายที่ได้รับผลกระทบจากน้ำท่วมรวบรวมนำข้อมูลรายงาน ครม. กำชับเร่งทำแผนบูรณะซ่อมแซมและฟื้นฟู เยียวยาหลังสถานการณ์น้ำลด
​“รมว.สุดาวรรณ” สั่งสำรวจความเสียหายโบราณสถานและเครือข่ายที่ได้รับผลกระทบจากน้ำท่วมรวบรวมนำข้อมูลรายงาน ครม. กำชับเร่งทำแผนบูรณะซ่อมแซมและฟื้นฟู เยียวยาหลังสถานการณ์น้ำลด
“รมว.สุดาวรรณ” สั่งสำรวจความเสียหายโบราณสถานและเครือข่ายที่ได้รับผลกระทบจากน้ำท่วมรวบรวมนำข้อมูลรายงาน ครม. กำชับเร่งทำแผนบูรณะซ่อมแซมและฟื้นฟู เยียวยาหลังสถานการณ์น้ำลด
นางสาวสุดาวรรณ หวังศุภกิจโกศล รัฐมนตรีว่าการกระทรวงวัฒนธรรม กล่าวว่า ในการประชุมหัวหน้าส่วนราชการและองค์การมหาชนในสังกัดกระทรวงวัฒนธรรม ครั้งที่ 3/2567 เมื่อเร็วๆนี้ หน่วยงานสังกัดใน วธ. ได้รายงานผลการดำเนินการที่ผ่านมา ซึ่งกรมศิลปากรได้รายงานสถานการณ์น้ำท่วมโบราณสถานในพื้นที่ต่างๆ โดยเฉพาะในพื้นที่ภาคเหนือ อาทิ จังหวัดเชียงราย และจังหวัดเชียงใหม่ พบว่ามีโบราณสถานหลายแห่งได้รับผลกระทบจากสถานการณ์น้ำท่วม ซึ่งกำชับให้กรมศิลปากรติดตามและเฝ้าระวังสถานการณ์อย่างใกล้ชิด ทั้งนี้ทราบว่ากรมศิลปากร กำลังเร่งจัดทำแผนบูรณะซ่อมแซมและแผนฟื้นฟูโบราณสถานหลังน้ำลด รวมทั้งจะมอบหมายให้เจ้าหน้าที่ลงพื้นที่สำรวจความมั่นคงของโครงสร้างโบราณสถาน เพื่อนำข้อมูลมาใช้ประกอบการทำแผนบูรณะซ่อมแซมและฟื้นฟู ประกอบกับกรมศิลปากรมีการจัดตั้งงบประมาณฉุกเฉินไว้สำหรับบูรณะซ่อมแซมโบราณสถานไว้ แต่เนื่องจากในปีนี้ เกิดสถานการณ์น้ำท่วมในหลายพื้นที่ มีโบราณสถานได้รับผลกระทบหลายแห่ง กรมศิลปากรได้รายงานว่างบประมาณฉุกเฉินที่ตั้งไว้อาจจะไม่เพียงพอ เพราะจะต้องมีการสำรวจและฟื้นฟูโบราณสถานหลังน้ำลดจำนวนมากและแม้ว่าจะได้เสียหาย แต่ต้องติดตามตรวจสอบให้ละเอียด เพราะความชื้นจากเหตุการณ์น้ำท่วมอาจจะส่งผลกระทบต่อโบราณสถานในระยะยาว
“ดังนั้น จึงมอบหมายให้กรมศิลปากร และทุกหน่วยงานประเมินความเสียหายจากอุทกภัยในช่วงที่ผ่านมาของแหล่งโบราณสถาน และแหล่งเรียนรู้ทางวัฒนธรรม เครือข่ายทางวัฒนธรรมที่อยู่ในความดูแลของ วธ. เพื่อเป็นข้อมูลในการขอจัดสรรงบประมาณในการบูรณะซ่อมแซม รวมถึงให้พิจารณาจัดกิจกรรมช่วยเหลือ อาทิ การแสดงของศิลปินแห่งชาติเพื่อระดมทุนช่วยเหลือผู้ประสบภัย การเยียวยาและช่วยเหลือกลุ่มชาติพันธุ์ ที่ได้รับผลกระทบ” นางสาวสุดาวรรณ กล่าว
นางสาวสุดาวรรณ กล่าวว่า ได้กำหนดให้หน่วยงานในสังกัด วธ. เร่งสำรวจจำนวนผู้ที่ได้รับผลกระทบ จำนวนโบราณสถานที่ได้รับเสียหายและแนวทางการช่วยเหลือ เพื่อนำรายงานต่อที่ประชุมคณะรัฐมนตรี (ครม.) รวมถึงเพื่อจัดสรรงบประมาณบูรณะซ่อมแซม ที่สำคัญเป็นข้อมูลในการจัดหาแนวทางช่วยเหลือและเยียวยาต่อไป ทั้งนี้ ทุกหน่วยงานจะต้องมีการรายงานข้อมูลดังกล่าวให้ตนทราบโดยเร็วที่สุด

ที่มา : https://www.thaigov.go.th/news/contents/details/88975