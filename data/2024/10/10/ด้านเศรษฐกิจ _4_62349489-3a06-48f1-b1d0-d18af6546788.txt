รัฐบาลไทย-ข่าวทำเนียบรัฐบาล-กรมทางหลวงชนบท ร่วมน้อมสำนึกในพระมหากรุณาธิคุณ เนื่องในโอกาส “วันนวมินทรมหาราช”  13 ตุลาคม 2567 ขอเชิญประชาชนร่วมถวายสักการะพระบรมรูปทรงงาน ชมความงามของไฟสะพานข้ามแม่น้ำเจ้าพระยา


วันพฤหัสบดีที่ 10 ตุลาคม 2567
กรมทางหลวงชนบท ร่วมน้อมสำนึกในพระมหากรุณาธิคุณ เนื่องในโอกาส “วันนวมินทรมหาราช”  13 ตุลาคม 2567 ขอเชิญประชาชนร่วมถวายสักการะพระบรมรูปทรงงาน ชมความงามของไฟสะพานข้ามแม่น้ำเจ้าพระยา
....
กรมทางหลวงชนบท (ทช.) กระทรวงคมนาคม ร่วมน้อมสำนึก ในพระมหากรุณาธิคุณ เนื่องในโอกาสวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร “วันนวมินทรมหาราช” 13 ตุลาคม 2567 ขอเชิญชวนประชาชนร่วมกราบสักการะพระบรมรูปทรงงาน ณ สวนสุขภาพลัดโพธิ์ บริเวณใต้สะพานภูมิพล 1 สะพานภูมิพล 2 อำเภอพระประแดง จังหวัดสมุทรปราการ
นายมนตรี เดชาสกุลสม อธิบดีกรมทางหลวงชนบท กล่าวว่า สะพานภูมิพล 1 และ 2 เป็นโครงการ   อันเนื่องมาจากพระราชดำริที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อรองรับการขนถ่ายลำเลียงสินค้าจากท่าเรือกรุงเทพต่อเนื่องไปจนถึงพื้นที่อุตสาหกรรมในจังหวัดสมุทรปราการ และภูมิภาคอื่น ๆ ของประเทศ ไม่ให้รถบรรทุกสัญจรเข้าไปในตัวเมืองหรือทิศทางอื่น อันจะเป็นสาเหตุของการจราจรติดขัดโดยรอบ ซึ่งไม่เพียงแต่การกระจายการจราจรไปยังทิศทางต่าง ๆ แต่ยังเชื่อมระหว่างเขตราษฎร์บูรณะ และเขตยานนาวา กรุงเทพมหานครกับอำเภอพระประแดง จังหวัดสมุทรปราการ ซึ่งเป็นเขตอุตสาหกรรมขนาดใหญ่เข้าด้วยกัน
บริเวณใต้สะพานภูมิพล 1 และ 2 หรือสวนสุขภาพลัดโพธิ์ นับเป็นอีกสถานที่หนึ่งที่ประชาชนสามารถเดินทางมากราบสักการะพระบรมรูปทรงงาน และร่วมรำลึกในพระมหากรุณาธิคุณต่อพระบาทสมเด็จ    พระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยประชาชนสามารถเดินทางมากราบสักการะได้ทุกวัน ตั้งแต่เวลา 05.00 - 21.00 น. นอกจากนี้ ทช. จะมีการเปิดไฟประดับสะพานข้ามแม่น้ำเจ้าพระยาในพื้นที่กรุงเทพมหานครและปริมณฑลบนสะพานภูมิพล 1 สะพานภูมิพล 2 และสะพานมหาเจษฎาบดินทรานุสรณ์ ระหว่างวันที่ 12 - 14 ตุลาคม 2567 ตั้งแต่เวลา 19.00 - 22.00 น. สำหรับวันที่ 13 ตุลาคม 2567 จะทำการเปิดไฟประดับสะพานตั้งแต่ 19.00 - 24.00 น. โดยประชาชนสามารถร่วมชมทัศนียภาพความสวยงามของสะพานได้ตามวันและเวลาดังกล่าว

ที่มา : https://www.thaigov.go.th/news/contents/details/88968