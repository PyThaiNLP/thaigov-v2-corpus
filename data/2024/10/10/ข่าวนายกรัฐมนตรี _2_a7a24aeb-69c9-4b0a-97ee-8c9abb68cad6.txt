รัฐบาลไทย-ข่าวทำเนียบรัฐบาล-ไทยแลนด์ เนื้อหอม นายกฯ อิ้งค์ หารือทวิภาคีเวียดนามมั่นใจ บรรลุเป้าหมายการค้าระหว่างกัน กว่า  850,000 ล้านบาท


วันพุธที่ 9 ตุลาคม 2567
09/10/2567
พิมพ์
ไทยแลนด์ เนื้อหอม นายกฯ อิ้งค์ หารือทวิภาคีเวียดนามมั่นใจ บรรลุเป้าหมายการค้าระหว่างกัน กว่า  850,000 ล้านบาท
พร้อมขอเปิดเที่ยวบินตรง ระหว่างจังหวัดอุดรธานี กับเมืองต่าง ๆ ที่น่าสนใจในเวียดนาม
วันนี้ (9 ตุลาคม 2567) เวลา 19.00 น. ณ หอประชุมแห่งชาติลาว นครหลวงเวียงจันทน์ สปป. ลาว นางสาวแพทองธาร ชินวัตร นายกรัฐมนตรี หารือทวิภาคีกับ นายฝ่าม มิงห์ จิ๋งห์ (H.E. Mr. Pham Minh Chinh) นายกรัฐมนตรีสาธารณรัฐสังคมนิยมเวียดนาม โดยย้ำว่า เวียดนามเป็นหุ้นส่วนยุทธศาสตร์ที่สำคัญของไทย พร้อมทั้งแสดงความเสียใจต่อเวียดนามที่ได้รับผลกระทบจากพายุไต้ฝุ่น “ยางิ ” โดยไทยได้มอบเงินจำนวน 2 ล้านบาท เพื่อสนับสนุนรัฐบาลเวียดนามในการช่วยเหลือผู้ประสบภัย
นายจิรายุ ห่วงทรัพย์ โฆษกประจำสำนักนายกรัฐมนตรี เผยว่า ผู้นำทั้งสองฝ่ายเห็นพ้องจะเร่งอำนวยความสะดวกและลดอุปสรรคทางการค้าระหว่างกัน เพื่อให้บรรลุเป้าหมายมูลค่าการค้า 25,000 ล้านดอลลาร์สหรัฐ  หรือประมาณ 850,000 ล้านบาท โดยขอให้เวียดนามสนับสนุนการลงทุนของไทยในเวียดนาม โดยเฉพาะด้านปิโตรเคมี พลังงานและธนาคารพาณิชย์ รวมทั้งไทยและเวียดนามจะส่งเสริมความร่วมมือตามยุทธศาสตร์ Three Connects เพื่อเชื่อมโยงห่วงโซ่อุปทาน เศรษฐกิจท้องถิ่น และยุทธศาสตร์การพัฒนาที่ยั่งยืน โดยทั้งสองฝ่ายจะสนับสนุนการเพิ่มเที่ยวบินระหว่างกันมากยิ่งขึ้น โดยเฉพาะการเปิดเที่ยวบินตรงระหว่างจังหวัดของไทยกับเมืองต่าง ๆ ในเวียดนาม โดยการท่องเที่ยว  ประเทศไทยเป็นจุดหมายปลายทางอันดับ 1 ของนักท่องเที่ยวชาวเวียดนาม ขณะที่นักท่องเที่ยวไทยเดินทางไปเที่ยวเวียดนามเป็นอันดับ 6 ทั้งนี้ เวียดนามสนับสนุนแนวคิด 6 สถานที่ท่องเที่ยวร่วมกันหรือ Six Countries, One Destination ของไทยเพื่อส่งเสริมการท่องเที่ยวในภูมิภาค
ในโอกาสนี้ ไทยและเวียดนามเร่งผลักดันให้มีการพบหารือและแลกเปลี่ยนการเยือนระดับสูงระหว่างไทยกับเวียดนามอย่างสม่ำเสมอ ไทยรับคำเชิญการเยือนเวียดนามอย่างเป็นทางการพร้อมเป็นประธานการประชุม Joint Cabinet Retreat ครั้งที่ 4 ร่วมกับเวียดนาม เพื่อยกระดับความสัมพันธ์ระหว่างไทยกับเวียดนามเป็น Comprehensive Strategic Partnership โดยฝ่ายไทยได้เชิญเวียดนามมาเยือนไทยอย่างเป็นทางการในโอกาสต่อไป

ที่มา : https://www.thaigov.go.th/news/contents/details/88955