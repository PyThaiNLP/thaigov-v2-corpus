รัฐบาลไทย-ข่าวทำเนียบรัฐบาล-ธอส. ร่วมกับ สมาคมสถาปนิกผังเมืองไทย ลงนาม MOU โครงการ Life Begins with GHB จัดทำแพ็กเกจผลิตภัณฑ์ทางการเงิน สนับสนุนคนไทยมีที่อยู่อาศัยเป็นของตนเองเพิ่มขึ้น


วันพฤหัสบดีที่ 10 ตุลาคม 2567
10/10/2567
พิมพ์
ธอส. ร่วมกับ สมาคมสถาปนิกผังเมืองไทย ลงนาม MOU โครงการ Life Begins with GHB จัดทำแพ็กเกจผลิตภัณฑ์ทางการเงิน สนับสนุนคนไทยมีที่อยู่อาศัยเป็นของตนเองเพิ่มขึ้น
ธนาคารอาคารสงเคราะห์ (ธอส.) ร่วมกับสมาคมสถาปนิกผังเมืองไทย ลงนาม MOU “โครงการ Life Begins with GHB” จัดทำผลิตภัณฑ์สินเชื่อที่อยู่อาศัยและเงินฝากอัตราดอกเบี้ยพิเศษ ภายใต้โครงการ Life Begins with GHB
ธนาคารอาคารสงเคราะห์ (ธอส.) ร่วมกับสมาคมสถาปนิกผังเมืองไทย ลงนามบันทึกข้อตกลงความร่วมมือ (MOU) “โครงการ Life Begins with GHB” จัดทำผลิตภัณฑ์สินเชื่อที่อยู่อาศัยและเงินฝากอัตราดอกเบี้ยพิเศษ ภายใต้โครงการ Life Begins with GHB นำโดยสินเชื่ออัตราดอกเบี้ยต่ำปีแรกเพียง 1.99% ต่อปี อัตราดอกเบี้ยเฉลี่ย 3 ปีแรก เท่ากับ 2.99% ต่อปี และเงินฝากอัตราดอกเบี้ยสูงถึง 1.85% ต่อปี ส่งเสริมให้สมาชิกสมาคมสถาปนิกผังเมืองไทยกว่า 800 ราย ได้มีที่อยู่อาศัยเป็นของตนเอง ตามพันธกิจ “ทำให้คนไทยมีบ้าน”
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมร่วมมือกับหน่วยงานต่าง ๆ สนับสนุนให้คนไทยได้มีที่อยู่อาศัยเป็นของตนเองมากขึ้น จึงได้ร่วมกับสมาคมสถาปนิกผังเมืองไทย โดยนายพงษ์พิพัฒน์ ช้างพันธ์ นายกสมาคมสถาปนิกผังเมืองไทย ลงนามบันทึกข้อตกลงความร่วมมือ (MOU) “โครงการ Life Begins with GHB” ในการสนับสนุนผลิตภัณฑ์ทางการเงินของธนาคารไปยังกลุ่มลูกค้าที่เป็นสมาชิกของสมาคมสถาปนิกผังเมืองไทย ที่ต้องการกู้เพื่อซื้อ ปลูกสร้าง ไถ่ถอนจากสถาบันการเงินอื่น (รีไฟแนนซ์) ต่อเติม ซ่อมแซม ซื้ออุปกรณ์หรือสิ่งอำนวยความสะดวกเกี่ยวกับที่อยู่อาศัย และชำระหนี้เกี่ยวกับที่อยู่อาศัย อัตราดอกเบี้ยปีที่ 1 เท่ากับ 1.99% ต่อปี, ปีที่ 2 เท่ากับ 2.99% ต่อปี, ปีที่ 3 เท่ากับ 3.99% ต่อปี อัตราดอกเบี้ยเฉลี่ย 3 ปีแรก เท่ากับ 2.99% ต่อปี และปีที่ 4 จนถึงตลอดอายุสัญญา กรณีลูกค้าสวัสดิการ เท่ากับ MRR-1.00% ต่อปี, กรณีลูกค้ารายย่อย เท่ากับ MRR-0.50% ต่อปี และกรณีซื้ออุปกรณ์/ชำระหนี้เกี่ยวกับที่อยู่อาศัย เท่ากับ MRR (ปัจจุบันอัตราดอกเบี้ย MRR เท่ากับ 6.545% ต่อปี) ยื่นกู้และทำนิติกรรมภายในวันที่ 30 ธันวาคม 2567
นอกจากนี้ สมาชิกของสมาคมสถาปนิกผังเมืองไทย ยังได้รับสิทธิ์ออมเงินที่ให้ผลตอบแทนสูง กับ “เงินฝากออมทรัพย์ GHB Welfare Savings” อัตราดอกเบี้ยสูงถึง 1.85% ต่อปี สำหรับผู้ที่มีวงเงินฝากคงเหลือไม่เกิน 10 ล้านบาท โดยจะได้รับผลตอบแทนอัตราดอกเบี้ยเงินฝากทุก ๆ วันที่ 15 ของเดือน และได้รับยกเว้นภาษีเงินได้จากดอกเบี้ย โดยผู้ที่สนใจสามารถเปิดบัญชีเงินฝากที่สาขาของธนาคารขั้นต่ำ 500 บาท ขึ้นไป จนถึงวันที่ 30 ธันวาคม 2567 หรือจนกว่าจะเต็มกรอบวงเงิน
นายพงษ์พิพัฒน์ ช้างพันธ์ นายกสมาคมสถาปนิกผังเมืองไทย กล่าวว่า ในนามของสมาคมสถาปนิกผังเมืองไทย ขอขอบคุณธนาคารอาคารสงเคราะห์ที่ให้การสนับสนุนให้สมาชิกสมาคม ฯ ที่มีอยู่กว่า 800 ราย ได้มีโอกาสเข้าถึงผลิตภัณฑ์สินเชื่อที่อยู่อาศัยอัตราดอกเบี้ยต่ำ และเงินฝากอัตราดอกเบี้ยสูง ทำให้ผู้ประกอบวิชาชีพสถาปนิกที่เป็นสมาชิกของสมาคม ฯ มีโอกาสได้มีที่อยู่อาศัยเป็นของตนเองเพิ่มมากขึ้น และออมเงินในอัตราดอกเบี้ยที่ให้ผลตอบแทนสูง โดยผู้ที่เป็นสมาชิกของสมาคมสถาปนิกผังเมืองไทย สามารถติดต่อเพื่อขอรับหลักฐานการเป็นสมาชิกของสมาคม ฯ ได้ที่ https://www.tuda.or.th/index.php เพื่อใช้ประกอบการยื่นขอสินเชื่อ หรือเปิดบัญชีเงินฝาก ได้ที่ ธอส.ทุกสาขาทั่วประเทศ โดยสอบถามรายละเอียดเพิ่มเติมได้ที่ G H Bank  Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/88971