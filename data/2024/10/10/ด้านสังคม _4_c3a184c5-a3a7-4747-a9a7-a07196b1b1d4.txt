รัฐบาลไทย-ข่าวทำเนียบรัฐบาล-ปลัด พม. เปิดอบรมบริหารจัดการพลังงาน สร้างชุมชนการเคหะฯ เป็นมิตรสิ่งแวดล้อม ลดผลกระทบโลกร้อน ลดค่าใช้จ่ายครัวเรือน


วันพฤหัสบดีที่ 10 ตุลาคม 2567
ปลัด พม. เปิดอบรมบริหารจัดการพลังงาน สร้างชุมชนการเคหะฯ เป็นมิตรสิ่งแวดล้อม ลดผลกระทบโลกร้อน ลดค่าใช้จ่ายครัวเรือน
ปลัด พม. เปิดอบรมบริหารจัดการพลังงาน สร้างชุมชนการเคหะฯ เป็นมิตรสิ่งแวดล้อม ลดผลกระทบโลกร้อน ลดค่าใช้จ่ายครัวเรือน
วันที่ 10 ตุลาคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดโครงการอบรมให้ความรู้การบริหารจัดการพลังงาน หัวข้อ “วิกฤติโลกร้อนและการปรับตัวสู่ทศวรรษพลังงานสีเขียวระดับองค์กรและผู้อยู่อาศัยในชุมชนของการเคหะแห่งชาติ” โดยความร่วมมือระหว่างการเคหะแห่งชาติ (กคช.) กระทรวง พม.  การไฟฟ้าส่วนภูมิภาค (PEA) การไฟฟ้าฝ่ายผลิตแห่งประเทศไทย (EGAT) และกรมพัฒนาพลังงานทดแทนและอนุรักษ์พลังงาน (พพ.) โดยมี นายทวีพงษ์ วิชัยดิษฐ ผู้ว่าการการเคหะแห่งชาติ พร้อมคณะผู้บริหารและเจ้าหน้าที่ เข้าร่วมอบรม ณ ห้องสันทนาการ ชั้น 3 อาคาร 5 สำนักงานใหญ่การเคหะแห่งชาติ
นายอนุกูล กล่าวว่า การเคหะแห่งชาติ (กคช.) เป็นหน่วยงานรัฐวิสาหกิจภายใต้กระทรวงการพัฒนาสังคมและความมั่นคงของมนุษย์ (พม.) มีภารกิจหลักในการพัฒนาที่อยู่อาศัยและยกระดับคุณภาพชีวิตของผู้อยู่อาศัยในชุมชนของ กคช. ให้มีคุณภาพชีวิตที่ดี ด้วยการจัดสร้างที่อยู่อาศัยที่ได้มาตรฐาน พร้อมกับการเลือกใช้วัสดุก่อสร้างที่เป็นมิตรกับสิ่งแวดล้อม ภายใต้นโยบาย 5x5 ฝ่าวิกฤตประชากรของ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  ด้านที่ 5 เรื่องการสร้างระบบนิเวศที่เหมาะสมเพื่อพัฒนาความมั่นคงของครอบครัว มุ่งเน้นการฟื้นฟูสภาพแวดล้อมทางธรรมชาติ ปรับเปลี่ยนพฤติกรรมของประชาชนในการหยุดทำร้ายธรรมชาติ และส่งเสริมการใช้พลังงานที่มีอยู่อย่างจำกัดให้เกิดประโยชน์สูงสุด ลดการใช้พลังงาน จัดหาพลังงานทดแทน เพื่อพัฒนาที่อยู่อาศัย โดยใช้เทคโนโลยีและนวัตกรรม การศึกษาวิจัยสนับสนุนการดำเนินงาน ตระหนักและให้ความสำคัญในการประหยัดพลังงาน การลดใช้พลังงานไฟฟ้า น้ำประปา น้ำมันเชื้อเพลิง วัสดุสำนักงานต่าง ๆ รวมถึงช่วยลดการเกิดก๊าซเรือนกระจกที่เกิดจากการทำกิจกรรมต่าง ๆ ภายในสำนักงานและก่อสร้างที่อยู่อาศัยอีกด้วย
นายอนุกูล กล่าวเพิ่มเติมว่า โครงการอบรมให้ความรู้ด้านบริหารจัดการพลังงานครั้งนี้ มุ่งเน้นการสร้างความรู้ความเข้าใจในความสำคัญของการใช้พลังงานที่เหมาะสม และเกิดประโยชน์สูงสุดต่อการนำไปใช้ ตลอดจนการบริหารจัดการพลังงานในรูปแบบต่างๆ ให้กับบุคลากรที่ปฏิบัติงานในด้านที่เกี่ยวข้องกับการลดใช้พลังงาน เสริมสร้างภาคีเครือข่ายทั้งภาครัฐ ภาคเอกชน ภาคประชาสังคม และประชาชน ในการแลกเปลี่ยนเรียนรู้ด้านพลังงาน ซึ่งได้รับเกียรติจากวิทยากรภาคีเครือข่าย ได้แก่ การไฟฟ้าส่วนภูมิภาค การไฟฟ้าฝ่ายผลิตแห่งประเทศไทย กรมพลังงานทดแทนและอนุรักษ์พลังงาน ทั้งนี้ ผู้เข้าร่วมอบรมจะได้นำองค์ความรู้และประสบการณ์ไปประยุกต์ใช้ให้เกิดประโยชน์ต่อการปฏิบัติงานภายในองค์กร และต่อยอดขยายผลไปสู่ระดับประเทศต่อไป ซึ่งเป็นโจทย์ท้าทายที่สำคัญสำหรับทุก ๆ ภาคส่วนที่จะต้องมีการเตรียมความพร้อมในด้านพลังงาน เพื่อลดค่าใช้จ่ายในการดำเนินการพัฒนาที่อยู่อาศัย รวมถึงลดค่าใช้จ่ายด้านพลังงานอื่นๆ สร้างจิตสำนึกการมีส่วนร่วมในการบริหารจัดการพลังงาน ในภาวะที่มีผลกระทบจากภาวะโลกร้อน (Global Warming) ที่ได้รับผลกระทบทั้งในระดับครัวเรือน ระดับประเทศ ไปจนระดับโลกอีกด้วย
#ข่าวพม #พม #ศรส #esshelpme #1300 #พมพอใจให้ทุกวัยพึงใจในพม #พมหนึ่งเดียว #วิกฤติโลกร้อน  #การเคหะแห่งชาติ

ที่มา : https://www.thaigov.go.th/news/contents/details/88992