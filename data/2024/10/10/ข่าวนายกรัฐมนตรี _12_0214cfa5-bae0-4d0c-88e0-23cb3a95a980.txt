รัฐบาลไทย-ข่าวทำเนียบรัฐบาล-นายกฯ อิ้งค์จับเขาคุยผู้นำมาเลเซีย เตรียมเดินหน้าโครงการ " 6 ประเทศ  1 จุดหมาย" สร้างความคึกคักให้การท่องเที่ยวในภูมิภาค


วันพฤหัสบดีที่ 10 ตุลาคม 2567
นายกฯ อิ้งค์จับเขาคุยผู้นำมาเลเซีย เตรียมเดินหน้าโครงการ " 6 ประเทศ  1 จุดหมาย" สร้างความคึกคักให้การท่องเที่ยวในภูมิภาค
ด้านนายกฯอันวาร์ เชิญนายกไทยเยือนมาเลเซียอย่างเป็นทางการ
วันนี้ (10 ตุลาคม 2567) เมื่อเวลา 16.00 น. นางสาวแพทองธาร ชินวัตร นายกรัฐมนตรี เข้าหารือกับดาโตะ เซอรี อันวาร์ อิบราฮิม (Dato’ Seri Anwar Ibrahim) นายกรัฐมนตรีมาเลเซีย โดยนายกรัฐมนตรีมาเลเซียได้เชิญนายกรัฐมนตรี เยือนมาเลเซียอย่างเป็นทางการ เพื่อเสริมสร้างความสัมพันธ์ที่ใกล้ชิด และความร่วมมืออย่างสร้างสรรค์ทุกด้าน
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า ทั้งสองฝ่ายเห็นพ้อง ความร่วมมือทางเศรษฐกิจเชื่อมั่นในศักยภาพความร่วมมือทางเศรษฐกิจระหว่างไทยกับมาเลเซีย ทั้งการเชื่อมต่อการพัฒนาชายแดน ขยายความร่วมมือด้านเศรษฐกิจสีเขียว และเศรษฐกิจดิจิทัล
โดยทั้งสองประเทศชื่นชมการสร้างสะพานเชื่อม สุไหงโก-ลก  จังหวัดนราธิวาส กับเมืองรันเตาปันยัง รัฐกลันตัง รวมทั้งการพัฒนาเศรษฐกิจในพื้นที่ชายแดน เพื่อให้เป็นพื้นที่ในการค้าขาย ยกระดับศักยภาพของผลิตภัณฑ์ ส่งเสริมความร่วมมือภาคเอกชนในพื้นที่ชายแดนของทั้งสองประเทศมากขึ้น  โดยนายกรัฐมนตรีมาเลเซียยังชื่นชมศักยภาพในอุตสาหกรรมอาหารฮาลาลของไทย รวมทั้งชื่นชมคนไทยและแรงงานไทยกว่า 150,000 คน ที่ร่วมขับเคลื่อนเศรษฐกิจในมาเลเซียด้วย
“ทั้งสองประเทศ ยังเห็นพ้องร่วมกันในการผลักดัน  การท่องเที่ยว   โดยนักท่องเที่ยวจากมาเลเซีย เดินทางเข้ามาท่องเที่ยวไทยมากเป็นอันดับ 1  ซึ่งไทยพร้อมร่วมมือกันในการส่งเสริมการท่องเที่ยวระหว่างกัน และไทยขอบคุณมาเลเซียที่สนับสนุนโครงการ "6ประเทศ 1จุดหมาย" โดยจะมีการหารือรายละเอียดการดำเนินการเพิ่มเติมในอนาคต
ทั้งนี้  ไทยพร้อมสนับสนุนการเป็นประธานอาเซียน ของมาเลเซียในปีหน้าด้วย” นายจิรายุกล่าวสรุป ///

ที่มา : https://www.thaigov.go.th/news/contents/details/89004