รัฐบาลไทย-ข่าวทำเนียบรัฐบาล-คนไทยมีบ้านเป็นของตนเองเพิ่มขึ้น! ธอส. เผยผลการประมูลบ้านมือสองออนไลน์ ประจำเดือนตุลาคม 2567 สามารถจำหน่ายได้ 124 รายการ มูลค่ารวมกว่า 127.75 ล้านบาท


วันพฤหัสบดีที่ 10 ตุลาคม 2567
10/10/2567
พิมพ์
คนไทยมีบ้านเป็นของตนเองเพิ่มขึ้น! ธอส. เผยผลการประมูลบ้านมือสองออนไลน์ ประจำเดือนตุลาคม 2567 สามารถจำหน่ายได้ 124 รายการ มูลค่ารวมกว่า 127.75 ล้านบาท
ธอส. จัด “งานประมูลบ้านมือสองออนไลน์ : GHB’S NPA Online Auction 2024” ประจำเดือนตุลาคม 2567 ซึ่งจัดขึ้นเมื่อวันศุกร์ที่ 4 ตุลาคม 2567 ระหว่างเวลา 12.00 - 12.30  น. พร้อมกันทั่วประเทศ ผ่าน  Application : GHB ALL HOME
ธนาคารอาคารสงเคราะห์ (ธอส.) ทำให้คนไทยได้มีที่อยู่อาศัยเป็นของตนเองเพิ่มขึ้นกับบ้านมือสอง ธอส. โดยการจัด “งานประมูลบ้านมือสองออนไลน์ : GHB’S NPA Online Auction 2024” ประจำเดือนตุลาคม 2567 ซึ่งจัดขึ้นเมื่อวันศุกร์ที่ 4 ตุลาคม 2567 ระหว่างเวลา 12.00 - 12.30  น. พร้อมกันทั่วประเทศ ผ่าน  Application : GHB ALL HOME โดยภายในงาน ธอส. สามารถจำหน่ายบ้านมือสองได้จำนวน 124 รายการ เป็นมูลค่ารวม 127.75 ล้านบาท แบ่งเป็น ทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 64 รายการ รวมมูลค่า 54.80 ล้านบาท และในส่วนภูมิภาค จำนวน 60 รายการ รวมมูลค่า 72.95 ล้านบาท โดยรายการทรัพย์ที่ประมูลได้ในราคาต่ำที่สุดเพียง 305,000 บาท เป็นทรัพย์ประเภททาวน์เฮ้าส์ ขนาดเนื้อที่ 16.2 ตารางวา ในพื้นที่อำเภอธัญบุรี จังหวัดปทุมธานี และทรัพย์ที่ประมูลในราคาสูงสุด เป็นทรัพย์ประเภทบ้านเดี่ยว ขนาดเนื้อที่ 58.10 ตารางวา ในพื้นที่อำเภอเมืองสมุทรสาคร จังหวัดสมุทรสาคร โดยประมูลขายได้ในราคา 3,620,000 บาท พิเศษ! ผู้ชนะการประมูล สามารถใช้ “ผลิตภัณฑ์สินเชื่อสำหรับซื้อทรัพย์ NPA พร้อมขายของธนาคาร” (เงื่อนไขเป็นไปตามหลักเกณฑ์ที่ธนาคารกำหนด) โดยสอบถามข้อมูลเพิ่มเติมได้ที่ G H Bank Call Center โทร.0-2645-9000 กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com และ Mobile Application : GHB ALL HOME

ที่มา : https://www.thaigov.go.th/news/contents/details/88969