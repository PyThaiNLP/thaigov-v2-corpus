รัฐบาลไทย-ข่าวทำเนียบรัฐบาล-นายกฯแพทองธาร” จับเข่าคุยสหรัฐฯในเวทีอาเซียน มั่นใจไทยเป็นสะพานเชื่อมอาเซียนกับสหรัฐฯ โดยเน้นส่งเสริมสันติภาพ เสถียรภาพ และความเจริญรุ่งเรืองในระดับภูมิภาคและระดับโลก


วันพฤหัสบดีที่ 10 ตุลาคม 2567
นายกฯแพทองธาร” จับเข่าคุยสหรัฐฯในเวทีอาเซียน มั่นใจไทยเป็นสะพานเชื่อมอาเซียนกับสหรัฐฯ โดยเน้นส่งเสริมสันติภาพ เสถียรภาพ และความเจริญรุ่งเรืองในระดับภูมิภาคและระดับโลก
พร้อมจับมือร่วมกันนำเทคโนโลยีใหม่ ๆ ปราบยาเสพติด และป้องกันภัยพิบัติ
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า  เมื่อเวลา 17.30 น. นางสาวแพทองธาร ชินวัตร นายกรัฐมนตรี  เข้าหารือกับนายแอนโทนี เจ. บลิงเกน (H.E. Antony J. Blinken) รัฐมนตรีว่าการกระทรวงการต่างประเทศสหรัฐอเมริกา ระหว่างการประชุมสุดยอดอาเซียน ครั้งที่ 44 และ 45 โดยนายกรัฐมนตรียืนยันเจตนาของรัฐบาลไทย ที่จะทำงานร่วมกับสหรัฐฯ ส่งเสริมความร่วมมือในด้านต่างๆ เพื่อประโยชน์ส่วนรวมของทั้งสองประเทศที่เป็นปัญหาเร่งด่วนของประชาชน  เช่น เรื่องยาเสพติด การหลอกลวงทางออนไลน์ และปัญหาภัยพิบัติต่างๆ
ส่วนความร่วมมือ ทางด้านความมั่นคง ประเทศไทยมุ่งมั่นดำเนินการต่อไป ในความร่วมมือด้านการป้องกันประเทศโดยเฉพาะการฝึกร่วม เช่น คอบร้าโกลด์  และการแลกเปลี่ยนความรู้ซึ่งกันและกันทางการทหารและการศึกษา รวมถึงการรับมือกับความท้าทายใหม่ ๆ โดยไทยมุ่งมั่นที่จะแก้ปัญหายาเสพติด และพร้อมที่จะเพิ่มความร่วมมือกับสหรัฐฯในการเพิ่มเทคโนโลยีและอุปกรณ์ ใหม่ ๆ เพื่อต่อสู้กับองค์กรค้ายาเสพติดและอาชญากรรมข้ามชาติ รวมถึงการหลอกลวงทางออนไลน์
“สำหรับความร่วมมือด้านเศรษฐกิจ ประเทศไทยและสหรัฐฯ จะร่วมกันส่งเสริมการค้าและการลงทุนให้มากขึ้นรวมทั้งความร่วมมือด้านการบริหารจัดการภัยพิบัติรูปแบบต่างๆ  โดยประเทศไทยจะทำงานร่วมกับสหรัฐฯในการเพิ่มเทคโนโลยีและความเชี่ยวชาญใหม่ๆ เพื่อช่วยลดความเสี่ยงและความเสียหายจากภัยพิบัติ”
นายจิรายุ กล่าวต่อไป ว่า  ทั้งสองประเทศได้หารือเกี่ยวกับความร่วมมือในระดับภูมิภาค กับสหรัฐฯ ในหลายมิติ โดยประเทศไทยพร้อมเป็นสะพานเชื่อม (bridge builder) เพื่อส่งเสริมสันติภาพ เสถียรภาพ และความเจริญรุ่งเรืองในระดับภูมิภาคและระดับโลก และพร้อมให้การสนับสนุนบทบาทเชิงสร้างสรรค์ของสหรัฐฯ ในภูมิภาคนี้อย่างต่อเนื่องเพื่อสันติภาพและยุติความขัดแย้งที่เกิดขึ้นในภูมิภาคต่างๆ ในขณะนี้  ทั้งนี้ สหรัฐฯยังเห็นถึงความสำคัญของบทบาทอาเซียน ในการส่งเสริมความร่วมมือระหว่างอาเซียนกับสหรัฐอเมริการวมทั้งความสัมพันธ์ในระดับประชาชนต่อประชาชนระหว่างไทยกับสหรัฐอเมริกาด้วย
โอกาสนี้ รัฐมนตรีว่าการกระทรวงการต่างประเทศสหรัฐอเมริกายังได้แสดงความยินดีกับนายกรัฐมนตรีในโอกาสดำรงตำแหน่งนายกรัฐมนตรีคนที่ 31 ของไทย รวมทั้งได้กล่าวแสดงความเสียใจต่อสถานการณ์น้ำท่วมที่เกิดขึ้นในประเทศไทยในขณะนี้ด้วย

ที่มา : https://www.thaigov.go.th/news/contents/details/89009