รัฐบาลไทย-ข่าวทำเนียบรัฐบาล-เปิดกำหนดการวันที่สองของการประชุมสุดยอดอาเซียนของ นายกฯ แพทองธาร ร่วม 5 ประชุม และ 6 การหารือ


วันพฤหัสบดีที่ 10 ตุลาคม 2567
เปิดกำหนดการวันที่สองของการประชุมสุดยอดอาเซียนของ นายกฯ แพทองธาร ร่วม 5 ประชุม และ 6 การหารือ
เปิดกำหนดการวันที่สองของการประชุมสุดยอดอาเซียนของ นายกฯ แพทองธาร ร่วม 5 ประชุม และ 6 การหารือ
วันนี้ (10 ตุลาคม 2567) เวลา 0800 น. ณ ศูนย์ประชุม NCC  เวียงจันทน์ สปป.ลาว  นางสาวแพทองธาร ชินวัตร นายกรัฐมนตรี ร่วมประชุมสุดยอดอาเซียน ครั้งที่ 44-45  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยภารกิจในวันนี้  ดังนี้
เวลา 08.30 น. นายกรัฐมนตรีเข้าร่วมการประชุมสุดยอดอาเซียน-จีน ครั้งที่ 27 และเวลา 09.45 น. การประชุมสุดยอดอาเซียน – สาธารณรัฐเกาหลี ครั้งที่ 25 เพื่อเฉลิมฉลองครบรอบ 35 ปี ความสัมพันธ์ระหว่างอาเซียน กับสาธารณรัฐเกาหลี ต่อด้วยเวลา 11.00 น. นายกรัฐมนตรีเข้าร่วมการประชุมสุดยอดอาเซียน - ญี่ปุ่น ครั้งที่ 27
ช่วงบ่าย นายกรัฐมนตรีมีกำหนดการหารือทวิภาคีกับผู้นำประเทศ และผู้แทนจากเวที World Economic Forum (WEF) โดยในเวลา 12.30 น. นายกรัฐมนตรีมีกำหนดพบหารือแบบทวิภาคกับนายยุน ซอกยอล  (Mr. Yoon Suk Yeol) ประธานาธิบดีแห่งสาธารณรัฐเกาหลี  ต่อมาเวลา 13.00 น. เข้าร่วมการประชุมสุดยอดอาเซียนบวกสาม ครั้งที่ 27 จากนั้น เวลา 14.30 น. พบหารือ ( pull-aside) กับนาย Klaus Schwab ผู้ก่อตั้งและประธานสภาเศรษฐกิจโลก (World Economic Forum: WEF) เวลา 15.00 น. พบหารือ (pull-aside) กับนายจัสติน ทรูโด นายกรัฐมนตรีแคนาดา และเวลา 15.40 น. พบหารือแบบทวิภาคีกับดาโตะ เซอรี อันวาร์ บิน อิบราฮิม (Dato’ Seri Anwar Bin Ibrahim) นายกรัฐมนตรีมาเลเซีย จากนั้น เวลา 16.00 น. ร่วมการประชุมสุดยอดอาเซียน - อินเดีย ครั้งที่ 21 หลังจากนั้น  เวลา 17.00 น. พบหารือแบบทวิภาคีกับนายแอนโทนี  บลิงเกน (Mr. Antony Blinken) รัฐมนตรีว่าการกระทรวงการต่างประเทศ สหรัฐ ฯ และเวลา 18.30 น. พบหารือทวิภาคีกับนายหลี่ เฉียง (Mr. Li Qiang) นายกรัฐมนตรีจีน ซึ่งช่วงค่ำ ในวันเดียวกัน นายกรัฐมนตรีจะเข้าร่วมงานเลี้ยงอาหารค่ำเพื่อเป็นเกียรติแก่ประมุข/หัวหน้ารัฐบาล ที่เข้าร่วมการประชุมและคู่สมรส และเลขาธิการสหประชาชาติและคู่สมรส โดยนายสอนไซ สีพันดอน (Mr. Sonexay Siphandone) นายกรัฐมนตรี สปป. ลาว และนางวันดาลา สีพันดอน (Madame Vandara Siphandone) ภริยา เป็นเจ้าภาพด้วย

ที่มา : https://www.thaigov.go.th/news/contents/details/88959