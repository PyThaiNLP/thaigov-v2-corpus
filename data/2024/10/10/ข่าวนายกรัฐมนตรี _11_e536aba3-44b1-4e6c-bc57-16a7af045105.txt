รัฐบาลไทย-ข่าวทำเนียบรัฐบาล-  นายกฯ แคนาดาชมไทยผ่านกฎหมายสมรสเท่าเทียมชาติแรกอาเซียน ส่วนความร่วมมืออื่นๆ พร้อมสานต่อตลอดเวลา


วันพฤหัสบดีที่ 10 ตุลาคม 2567
นายกฯ แคนาดาชมไทยผ่านกฎหมายสมรสเท่าเทียมชาติแรกอาเซียน ส่วนความร่วมมืออื่นๆ พร้อมสานต่อตลอดเวลา
นายกฯ แคนาดาชมไทยผ่านกฎหมายสมรสเท่าเทียมชาติแรกอาเซียน ส่วนความร่วมมืออื่นๆ พร้อมสานต่อตลอดเวลา
วันนี้ (10 ตุลาคม 2567) เวลา 15.40 น. ณ ศูนย์การประชุมแห่งชาติ นางสาวแพทองธาร ชินวัตร นายกรัฐมนตรี หารือกับนายจัสติน ทรูโด (The Right Honourable Justin Trudeau) นายกรัฐมนตรีแคนาดา ระหว่างการประชุมสุดยอดอาเซียน ครั้งที่ 44 และ 45 โดยนายกรัฐมนตรี แคนนาดาชื่มชมความก้าวหน้าด้านกฎหมายของไทย โดยเฉพาะการผ่าน กฎหมายสมรสเท่าเทียมเป็นชาติแรกในอาเซียน
นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผย  ว่า นายกรัฐมนตรี นางสาวแพทองธาร  ชินวัตร  กล่าวถึงศักยภาพในความร่วมมือระหว่างประเทศไทยและประเทศแคนาดา โดยเฉพาะด้านการศึกษาและอาชีวะ รวมทั้งไทยยังมุ่งมั่นที่จะเสริมสร้างความร่วมมือทางเศรษฐกิจกับแคนาดา รวมทั้งการส่งเสริมการค้าและการลงทุนเพิ่มเติม โดยเฉพาะอย่างยิ่งการเพิ่มจำนวนเที่ยวบินตรงระหว่าง 2 ประเทศ เพื่อส่งเสริมการเดินทางให้มากขึ้น และยังมุ่งหวังว่าการเจรจา FTA ระหว่างอาเซียนและแคนาดาที่ดำเนินอยู่จะเป็นไปด้วยดี
ขณะที่ นายกรัฐมนตรีแคนาดา ชื่นชมไทยที่ให้ความสำคัญในเรื่องสิทธิมนุษยชน ทั้งยังมีความก้าวหน้าด้านกฎหมายอย่างยิ่ง โดยประสบความสำเร็จในการผลักดันกฎหมายสมรสเท่าเทียม เป็นชาติแรกในอาเซียน และพร้อมที่จะร่วมมือกับไทยในการส่งเสริมด้านการศึกษา และด้านอื่น ๆ อีกต่อไป

ที่มา : https://www.thaigov.go.th/news/contents/details/88995