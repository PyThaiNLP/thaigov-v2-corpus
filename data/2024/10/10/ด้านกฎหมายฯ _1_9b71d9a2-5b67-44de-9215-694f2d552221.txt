รัฐบาลไทย-ข่าวทำเนียบรัฐบาล-ปลัดกระทรวงยุติธรรม เข้าร่วมการประชุมเจ้าหน้าที่อาวุโสอาเซียนด้านกฎหมาย (ASEAN Senior Law Officials Meeting: ASLOM) ครั้งที่ ๒๓


วันพฤหัสบดีที่ 10 ตุลาคม 2567
10/10/2567
พิมพ์
ปลัดกระทรวงยุติธรรม เข้าร่วมการประชุมเจ้าหน้าที่อาวุโสอาเซียนด้านกฎหมาย (ASEAN Senior Law Officials Meeting: ASLOM) ครั้งที่ ๒๓
ปลัดกระทรวงยุติธรรม เข้าร่วมการประชุมเจ้าหน้าที่อาวุโสอาเซียนด้านกฎหมาย (ASEAN Senior Law Officials Meeting: ASLOM) ครั้งที่ ๒๓
ในวันพฤหัสบดีที่ ๑๐ ตุลาคม ๒๕๖๗ นางพงษ์สวาท นีละโยธิน ปลัดกระทรวงยุติธรรม ในฐานะเจ้าหน้าที่อาวุโสอาเซียนด้านกฎหมายประเทศไทย เข้าร่วมการประชุมเจ้าหน้าที่อาวุโสอาเซียนด้านกฎหมาย ASEAN Senior Law Officials Meeting : ASLOM) ครั้งที่ ๒๓ ณ สาธารณรัฐสิงคโปร์ โดยกระทรวงกฎหมายสาธารณรัฐสิงคโปร์เป็นเจ้าภาพ ในโอกาสดังกล่าวได้รับเกียรติจาก H.E. Mr. Luke Goh ปลัดกระทรวงกฎหมายสาธารณรัฐสิงคโปร์ เป็นประธานในพิธีเปิด พร้อมด้วยหัวหน้าคณะ ASLOM ประเทศสมาชิกอาเซียน ๑๐ ประเทศ และสาธารณรัฐประชาธิปไตยติมอร์-เลสเต ในฐานะผู้สังเกตการณ์ เข้าร่วมการประชุมฯ และกล่าวถ้อยแถลง
ในโอกาสนี้ ปลัดกระทรวงยุติธรรม ได้กล่าวถ้อยแถลงการณ์ พร้อมเน้นย้ำว่า ปัจจุบันอาเซียนกำลังเผชิญกับความท้าทายในหลายมิติ ทั้งในด้านภูมิรัฐศาสตร์ เศรษฐกิจ สังคม เทคโนโลยี และสภาพอากาศ โดยการเปลี่ยนแปลงข้างต้นทำให้ระบบกฎหมายและกระบวนการยุติธรรมของอาเซียนจำเป็นต้องปรับตัว เพื่อให้เกิดการพัฒนาและสร้างความสอดคล้องซึ่งกันและกัน อันจะทำให้ภูมิภาคอาเซียนเป็นประชาคมที่ตั้งบนพื้นฐานของกฎข้อบังคับ มุ่งผลประโยชน์ของประชาชน และเน้นประชาชนเป็นศูนย์กลาง นอกจากนี้ ประเทศไทยยังให้ความสำคัญกับการปรับปรุงกฎหมายและแนวปฏิบัติให้ทันสมัย เพื่อให้แน่ใจว่าประชาชนสามารถเข้าถึงกฎหมายและความยุติธรรมได้อย่างเท่าเทียม รวมถึงการสนับสนุนการขับเคลื่อนหลักนิติธรรมในภูมิภาคอาเซียน เพื่อนำไปสู่การส่งเสริมกลไกเพื่อการอยู่ร่วมกันอย่างสันติในภูมิภาคที่มีความหลากหลาย ลดความเหลื่อมล้ำ ส่งเสริมโอกาสที่เท่าเทียมกัน และยึดมั่นในหลักการแห่งความเท่าเทียมและการไม่เลือกปฏิบัติทั่วทั้งภูมิภาค
โดยที่ประชุมได้ร่วมกันพิจารณา หารือ และแลกเปลี่ยนข้อคิดเห็นและข้อเสนอแนะในประเด็นสำคัญ อาทิ การพัฒนากฎหมายอาญาสำคัญระดับภูมิภาค การเสริมความร่วมมือและความสอดคล้องด้านกฎหมายแพ่งและพาณิชย์ของอาเซียน ความร่วมมือด้านกฎหมายและกระบวนการยุติธรรมกับองค์กรสาขาอื่น ๆ และประเทศคู่เจรจาของอาเซียน การปฏิรูปการอนุญาโตตุลาการทางพาณิชย์ระหว่างประเทศ เป็นต้น
นอกจากนี้ ปลัดกระทรวงยุติธรรม ได้พบและหารือข้อราชการกับนางอุรีรัชต์ เจริญโต เอกอัครราชทูต ณ สิงคโปร์ ในประเด็นเกี่ยวกับการพัฒนาความร่วมมือด้านกฎหมายและกระบวนการยุติธรรมทั้งในระดับทวิภาคีและภูมิภาคอีกด้วย

ที่มา : https://www.thaigov.go.th/news/contents/details/89007