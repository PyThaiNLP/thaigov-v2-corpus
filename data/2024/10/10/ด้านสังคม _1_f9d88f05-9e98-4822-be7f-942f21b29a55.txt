รัฐบาลไทย-ข่าวทำเนียบรัฐบาล-“วราวุธ” ส่ง ทีม พม. เชียงใหม่ เยียวยาจิตใจญาติชายพิการจมน้ำเสียชีวิต คาบ้าน ย้ำ ปักหมุด กลุ่มเปราะบาง หวัง ช่วยได้ทันท่วงที


วันพฤหัสบดีที่ 10 ตุลาคม 2567
“วราวุธ” ส่ง ทีม พม. เชียงใหม่ เยียวยาจิตใจญาติชายพิการจมน้ำเสียชีวิต คาบ้าน ย้ำ ปักหมุด กลุ่มเปราะบาง หวัง ช่วยได้ทันท่วงที
“วราวุธ” ส่ง ทีม พม. เชียงใหม่ เยียวยาจิตใจญาติชายพิการจมน้ำเสียชีวิต คาบ้าน ย้ำ ปักหมุด กลุ่มเปราะบาง หวัง ช่วยได้ทันท่วงที
วันที่ 9 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีพบศพชายพิการจมน้ำเสียชีวิตภายในบ้าน หลังน้ำท่วมนาน 3 วัน ที่จังหวัดเชียงใหม่ ว่า หน่วยงานทีม พม. หนึ่งเดียว จังหวัดเชียงใหม่ โดยศูนย์บริการคนพิการจังหวัดเชียงใหม่ ได้ประสานเทศบาลตำบลไชยสถาน อำเภอสารภี จังหวัดเชียงใหม่ ซึ่งเป็นพื้นที่เกิดเหตุ พบว่าชายพิการที่เสียชีวิต อายุ 47 ปี มีความพิการทางจิตใจหรือพฤติกรรม อาศัยอยู่ตามลำพัง โดยมีญาติดูแลซึ่งระหว่างเกิดเหตุที่อำเภอสารภีน้ำท่วม ต้องตัดไฟทำให้บ้านชายพิการไม่มีไฟฟ้าและน้ำประปาใช้ แต่มีญาติหาอาหารส่งให้ทุกวัน และในวันเกิดเหตุ ทางญาติได้นำอาหารเช้ามาให้ชายพิการแต่ไม่พบ จึงเข้าไปดูในบ้านพักแล้วพบว่าชายพิการเสียชีวิต ทางญาติจึงได้แจ้งไปยังผู้นำชุมชนเพื่อนำร่างชายพิการออกจากพื้นที่ดังกล่าว โดยญาติไม่ได้ติดใจในสาเหตุการเสียชีวิต ทางศูนย์เร่งรัดจัดการสวัสดิภาพประชาชน (ศรส.) จังหวัดเชียงใหม่ สำนักงานพัฒนาสังคมและความมั่นคงของมนุษย์จังหวัดเชียงใหม่ กระทรวง พม. ได้ลงพื้นที่พูดคุยกับญาติชายพิการเพื่อเยียวยาสภาพจิตใจ และเตรียมพิจารณาเรื่องการให้ความช่วยเหลือต่างๆ ตามสิทธิสวัสดิการด้านคนพิการ อีกทั้งประสานความช่วยเหลือกับหน่วยงานที่เกี่ยวข้องในพื้นที่ต่อไป
นายวราวุธ กล่าวว่า สำหรับการ ช่วยเหลือกลุ่มเปราะบางผู้ประสบอุทกภัย พม. เราต้องทำในเรื่องเยียวยา และสร้างความตระหนักไปพร้อมกัน พี่น้องประชาชนต้องเข้าใจด้วยว่าปัญหาที่เกิดขึ้นจากอะไร แน่นอนว่าเกิดจากปัญหาที่น้ำมีปริมาณมาก แต่ปริมาณน้ำมากเพราะอะไร ทำไมจึงได้เป็นดินโคลน ทำไมปริมาณน้ำถึงได้เยอะกว่าทุกปี ส่วนเรื่องการเยียวยา หรือแก้ปัญหาหลังน้ำลด ไม่ว่าจะเป็นเรื่องที่พักอาศัย การฟื้นวิชาชีพ หรือว่าการเยียวยาทางด้านจิตใจ ทางเจ้าหน้าที่กระทรวง พม. ได้เข้าไปประกบในทุกๆ พื้นที่ อย่างเช่นเราจะต้องการปักหมุด เพื่อรู้ว่าในแต่ละชุมชน มีผู้สูงอายุ เด็กเล็ก หรือคนพิการ กลุ่มเปราะบางอยู่ตรงไหนบ้าง ถ้าเกิดปัญหาขึ้น เราจะได้ไปตรงนั้นได้ก่อน ไม่ใช่ว่ามาสำรวจกันทีหลัง ถึงได้บอกว่าการอัพเดตฐานข้อมูลเป็นสิ่งสำคัญที่ทำให้เราทำงานอย่างมีประสิทธิภาพ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #น้ำท่วม #เชียงใหม่ #คนพิการ

ที่มา : https://www.thaigov.go.th/news/contents/details/88961