รัฐบาลไทย-ข่าวทำเนียบรัฐบาล-สปอตไลต์อาเซียนส่องไทย นายกฯ โชว์ฝีมือระดับอินเตอร์ประชุมวันแรก ผลลัพธ์เพียบ สมาชิกกว่า5ประเทศเห็นตรงหลายประเด็นทั้งการพัฒนาทางเศรษฐกิจ สังคมและการท่องเที่ยวร่วมกันในอาเซียน


วันพฤหัสบดีที่ 10 ตุลาคม 2567
10/10/2567
พิมพ์
สปอตไลต์อาเซียนส่องไทย นายกฯ โชว์ฝีมือระดับอินเตอร์ประชุมวันแรก ผลลัพธ์เพียบ สมาชิกกว่า5ประเทศเห็นตรงหลายประเด็นทั้งการพัฒนาทางเศรษฐกิจ สังคมและการท่องเที่ยวร่วมกันในอาเซียน
รวมภารกิจ วันแรก นายกอิ้งค์ เช้าจรดค่ำกับการประชุมสุดยอดอาเซียน ครั้งที่ 44-45  ณ เวียงจันทน์  ใน 3 การประชุมใหญ่  และ 4 กรอบหารือผู้นำอาเซียน
นายจิรายุ ห่วงทรัพย์โฆษกประจำสำนักนายกรัฐมนตรีเปิดเผยว่า ในการประชุมสุดยอดอาเซียน ครั้งที่ 44 โดยแบ่งออกเป็นการประชุมแบบเต็มคณะในช่วงเช้า และทวิภาคี ในช่วงบ่าย ประเทศไทยชู 3 ประเด็น สำคัญ เน้นความยั่งยืนของสมาชิก-ความมั่นคงของมนุษย์-และการบูรณาการร่วมกันระดับภูมิภาค  เพื่อเชื่อมโยงประเทศอาเซียน เป็นกุญแจสำคัญ การส่งเสริมการค้าและการท่องเที่ยว รวมทั้งความร่วมมือกับประเทศพันธมิตรอื่นๆ  เพื่อเสริมสร้างความเป็นแกนกลางและความสามัคคี  โดยไทยจะทำหน้าที่ส่งเสริมสันติภาพและความเจริญรุ่งเรืองร่วมกันอย่างแข็งขันเพื่อสร้างสภาพแวดล้อมที่เอื้อต่อการพัฒนาในภูมิภาค
ส่วนการประชุมสุดยอดผู้นำอาเซียน ครั้งที่ 45 (แบบไม่เป็นทางการ) ประเทศไทยประกาศ ส่งเสริมความเป็นแกนกลางและหนึ่งเดียวกันของอาเซียน ท่ามกลางภูมิรัฐศาสตร์ที่ซับซ้อนและการแข่งขันระหว่างมหาอำนาจ โดยไทยมีความกังวลเช่นเดียวกันกับทั่วโลกเกี่ยวกับสถานการณ์ในตะวันออกกลาง วิกฤตด้านมนุษยธรรมในฉนวนกาซา และไทยสนับสนุนการบรรลุข้อตกลงการหยุดยิง การปล่อยตัวพลเรือนทุกคนอย่างไม่มีเงื่อนไข รวมทั้งการแก้ไขความขัดแย้งโดยสันติ เพื่อบรรลุแนวทางสองรัฐ (two-State solution)
ไทยยังจะร่วมกับอาเซียน ในประเด็นของประเทศเมียนมา และจะมีบทบาทเชิงรุกมากขึ้นในการนำสันติภาพในเมียนมากลับคืนมา เพื่อความ มั่นคงและเป็นหนึ่งเดียว ซึ่งถือเป็นผลประโยชน์ร่วมกันของประเทศในภูมิภาคนี้
ส่วนการหารือระหว่างผู้นำอาเซียนกับผู้แทนสมัชชารัฐสภาอาเซียน (ASEAN Inter - Parliamentary Assembly : AIPA) ซึ่ง AIPA ถือเป็นตัวแทนเสียงของประชาชนอาเซียนจึงมีบทบาทสำคัญ โดย AIPA จะเสริมความเข้มแข็งในประชาคมอาเซียน ทั้งกรอบกฎหมายที่มีประสิทธิภาพ (effective legal frameworks) เพื่อความยั่งยืนและความมั่นคงของมนุษย์  และการส่งเสริมอัตลักษณ์ของอาเซียน สร้างความตระหนักรู้ของอาเซียนและอัตลักษณ์ของอาเซียน
นายจิรายุฯ กล่าวต่อไปว่าการพบปะหารือผู้นำ 4 ชาติอาเซียนวันแรกได้ยอมรับขอเสนอ “นายกอิ้งค์”  ในการ กระชับความร่วมมือ ไทย -สิงคโปร์ - บูรไนฯ - กัมพูชา - เวียดนาม
ในการพูดคุยกับผู้นำสิงคโปร์ ซึ่งเป็นประเทศอันดับหนึ่งที่ลงทุนโดยตรงจากต่างประเทศ (FDI) ใน ประเทศไทย ทั้งสองฝ่ายจะเน้นส่งเสริมเศรษฐกิจดิจิทัล และ AI รวมถึง Digital Transportation  ด้วย  “สิงคโปร์”พร้อมสนับสนุนการส่งออกผลผลิตทางการเกษตรและอาหารของไทย เช่น ไข่ออร์แกนิค เนื้อหมู
ส่วนการประชุมทวิภาคีระหว่างไทยกับบรูไน ฯ นั้น“บูรไนฯ” จะร่วมกับไทย สนับสนุนความร่วมมือระหว่าง กองทุน กบข. ของไทยกับสำนักงานส่งเสริมการลงทุนของบูรไนเพื่อกระตุ้นการลงทุนร่วมกันของทั้งสองประเทศ และความร่วมมือป้องกันการหลีกเลี่ยงภาษี “บูรไนฯ” ยินดีและพร้อมสนับสนุนอุตสาหกรรมอาหารฮาลาลของไทย และสินค้าการเกษตร
ขณะที่ การประชุมทวิภาคีระหว่างนายกรัฐมนตรีและนายกรัฐมนตรีกัมพูชา โดย“กัมพูชา” พร้อมส่งเสริมการค้าตามแนวชายแดนให้มีมากยิ่งขึ้นรวมทั้งการแก้ปัญหาแก๊งคอลเซ็นเตอร์และอาชญากรรมระหว่างประเทศทุกรูปแบบ
ในการประชุมทวิภาคีระหว่างไทยเวียดนามในช่วงค่ำวานนี้  (9 ตุลาคม 67) ไทย-เวียดนามได้หารือถึงกรอบความร่วมมือด้านการค้า -การลงทุน     โดยเวียดนามประกาศสนับสนุนซึ่งกันและกันในการผลักดันมูลค่าการค้าระหว่าง กันที่มีมูลค่ากว่า 850,000 ล้านบาท พร้อมสนับสนุนนักลงทุนไทยในสาขาปิโตรเคมี พลังงาน และธนาคารพาณิชย์ เข้าไปลงทุนในประเทศเวียดนาม
นายจิรายุฯ กล่าวถึงแนวทางในการส่งเสริมการท่องเที่ยว   “ 6 ประเทศ 1 จุดหมายปลายทาง“ นั้น  ทุกประเทศ ในประชาคมอาเซียนเห็นพ้องกันที่จะผลักดันการเดินทางในภูมิภาค และส่งเสริมให้มีนักท่องเที่ยวเดินทางมาท่องเที่ยวในภูมิภาคนี้มากขึ้น  เพื่อให้เกิดการกระจายรายได้และพัฒนาสู่ภูมิภาคและท้องถิ่น
ทั้งนี้ทุกชาติ  ที่มีการพบปะพูดคุยในวันแรกนั้น  ต่างยอมรับและพร้อมร่วมมือกับไทยในการแก้ปัญหาอาชญากรรมข้ามชาติ การหลอกลวงทางออนไลน์  Online Scam การค้ามนุษย์ การทำลายเครือข่ายการลักลอบค้ายาเสพติดและปัญหาหมอกควัน
ขณะที่นายกรัฐมนตรีของไทยได้เชิญ ผู้นำของ สิงคโปร์ -กัมพูชา- บูรไน -เวียดนาม เยือนไทยอย่างเป็นทางการและผู้นำทั้งสี่ประเทศที่หารือกันวานนี้ ต่างก็เชิญนายกรัฐมนตรีแพทองธาร เยือนอย่างเป็นทางการ (official visit) ส่วนเวียดนามพร้อมเป็นเจ้าภาพร่วมกับไทยการประชุมคณะรัฐมนตรีร่วมครั้งที่ 4 (joint cabinet retreat)  นายจิรายุกล่าว

ที่มา : https://www.thaigov.go.th/news/contents/details/88957