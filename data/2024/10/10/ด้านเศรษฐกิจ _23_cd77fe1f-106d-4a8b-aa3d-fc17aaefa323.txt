รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เร่งขับเคลื่อนโครงการผู้นำเยาวชนเกษตรไทยในประเทศญี่ปุ่น ประจำปี 2568


วันพฤหัสบดีที่ 10 ตุลาคม 2567
รองปลัดเศรษฐเกียรติฯ เร่งขับเคลื่อนโครงการผู้นำเยาวชนเกษตรไทยในประเทศญี่ปุ่น ประจำปี 2568
รองปลัดเศรษฐเกียรติฯ เร่งขับเคลื่อนโครงการผู้นำเยาวชนเกษตรไทยในประเทศญี่ปุ่น ประจำปี 2568
เมื่อวันที่ 10 ตุลาคม 2567 นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นประธานการประชุมคณะกรรมการบริหารโครงการผู้นำเยาวชนเกษตรไทยในประเทศญี่ปุ่น ครั้งที่ 1/2568 โดยมีผู้แทนจากหน่วยงานที่เกี่ยวข้อง ได้แก่ ศูนย์ส่งเสริมเยาวชนเกษตรอาเซียน จังหวัดกาญจนบุรี กรมชลประทาน กรมส่งเสริมการเกษตร กรมส่งเสริมสหกรณ์ กรมปศุสัตว์ กรมการข้าว สถาบันวิจัยและพัฒนาพื้นที่สูง (องค์การมหาชน) และสำนักการเกษตรต่างประเทศ เข้าร่วม ณ ห้องประชุม 123 กระทรวงเกษตรและสหกรณ์
ทั้งนี้ กระทรวงเกษตรและสหกรณ์ได้เริ่มดำเนินโครงการฝึกงานผู้นำเยาวชนเกษตรไทยในประเทศญี่ปุ่น ประจำปี 2568 ตั้งแต่เดือนตุลาคม 2567 และมีกำหนดส่งเยาวชนเกษตรไทยเดินทางไปฝึกงานกับครอบครัวเกษตรกรญี่ปุ่นในช่วงเดือนเมษายน 2568 ถึงเดือนกุมภาพันธ์ 2569 ทั้งนี้ สำหรับผลการดำเนินโครงการฯ ประจำปี 2567 ที่ผ่านมา เป็นไปด้วยความเรียบร้อย เยาวชนเกษตรไทยที่ได้รับการคัดเลือก มีความตั้งใจในการฝึกงานเป็นอย่างดี และครอบครัวเกษตรกรชาวญี่ปุ่นได้ให้ความร่วมมือในการฝึกงาน ทำให้เยาวชนเกษตรไทยได้รับความรู้และประสบการณ์ในการทำการเกษตรเพิ่มเติม และสามารถนำมาประยุกต์ใช้ในการทำการเกษตรในประเทศไทยได้เป็นอย่างดี
นอกจากนี้ รองปลัดเศรษฐเกียรติฯ ได้เน้นย้ำให้หน่วยงานที่เกี่ยวข้อง ดำเนินการคัดเลือกเยาวชนเกษตรไทยให้ตรงกับบริบทและวัตถุประสงค์ของโครงการฯ

ที่มา : https://www.thaigov.go.th/news/contents/details/89006