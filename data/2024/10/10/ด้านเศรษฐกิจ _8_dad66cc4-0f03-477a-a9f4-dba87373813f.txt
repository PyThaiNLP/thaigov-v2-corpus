รัฐบาลไทย-ข่าวทำเนียบรัฐบาล-ธ.ก.ส. โอนเงินโครงการกระตุ้นเศรษฐกิจ ปี 67 แล้ว 65,000 ล้านบาท พร้อมเตรียมโอนรอบ 2 ให้กับบัญชีที่โอนไม่สำเร็จ


วันพฤหัสบดีที่ 10 ตุลาคม 2567
10/10/2567
พิมพ์
ธ.ก.ส. โอนเงินโครงการกระตุ้นเศรษฐกิจ ปี 67 แล้ว 65,000 ล้านบาท พร้อมเตรียมโอนรอบ 2 ให้กับบัญชีที่โอนไม่สำเร็จ
ธ.ก.ส.โอนเงินโครงการกระตุ้นเศรษฐกิจ ปี 67 ให้กับผู้มีบัตรสวัสดิการแห่งรัฐและคนพิการตามนโยบายรัฐบาล 6.5 ล้านราย กว่า 65,000 ลบ. วันที่ 25–30 ก.ย.2567 ส่วนของบัญชีที่โอนเงินไม่สำเร็จอีก 4,000 ราย ตรวจสอบข้อมูลได้ที่ ธ.ก.ส.เพื่อเร่งดำเนินการโอนเงินต่อไป
ธ.ก.ส. โอนเงินโครงการกระตุ้นเศรษฐกิจ ปี 67 ให้กับผู้มีบัตรสวัสดิการแห่งรัฐและคนพิการตามนโยบายรัฐบาล รายละ 10,000 บาท ไปแล้ว จำนวน 6.5 ล้านราย เป็นเงินกว่า 65,000 ล้านบาท ตั้งแต่วันที่ 25 – 30 กันยายน 2567 ที่ผ่านมา โดยในส่วนของบัญชีที่โอนเงินไม่สำเร็จอีก 4,000 ราย ผู้ที่ได้รับสิทธิ์สามารถตรวจสอบข้อมูลได้ที่ ธ.ก.ส. ทุกสาขา เพื่อเร่งดำเนินการโอนเงินต่อไป
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) กล่าวว่า ตามที่คณะรัฐมนตรีมีมติเห็นชอบดำเนินโครงการกระตุ้นเศรษฐกิจ ปี 2567 สำหรับผู้มีบัตรสวัสดิการแห่งรัฐและคนพิการ ธ.ก.ส. ในฐานะธนาคารของรัฐ ได้ร่วมเป็นส่วนหนึ่งในการขับเคลื่อนงานตามนโยบายรัฐบาล ด้วยการรับลงทะเบียนบัญชีพร้อมเพย์และโอนเงินให้กับกลุ่มเป้าหมายตามเงื่อนไข รายละ 10,000 บาท โดยเริ่มโอนเงิน ตั้งแต่วันที่ 25 – 30 กันยายนที่ผ่านมาไปแล้ว จำนวนกว่า 6.5 ล้านราย เป็นเงินจำนวน 65,000 ล้านบาท โดยยังมีกลุ่มที่โอนเงินไม่สำเร็จอีก จำนวน 4 พันราย เป็นเงิน 40 ล้านบาท ซึ่งปัญหาเกิดจากสถานะบัญชีปลายทางถูกปิดไปแล้ว หรือไม่พบบัญชี เป็นต้น สำหรับผู้ที่ไม่ได้รับการโอนเงินในครั้งแรก กลุ่มผู้มีบัตรสวัสดิการแห่งรัฐสามารถตรวจสอบสถานะบัญชีที่มีการเคลื่อนไหวและผูกบัญชีพร้อมเพย์กับเลขประจำตัวประชาชนให้แล้วเสร็จภายในวันที่ 16 ธันวาคม 2567 และสำหรับกลุ่มผู้พิการที่บัตรประจำตัวประชาชนหมดอายุหรือไม่มีบัตรประจำตัวคนพิการ ต้องดำเนินการให้แล้วเสร็จภายในวันที่ 3 ธันวาคม 2567 โดยกรมบัญชีกลางจะดำเนินการโอนเงินซ้ำให้แก่ผู้ที่โอนเงินไม่สำเร็จในครั้งแรก อีกจำนวน 3 ครั้ง ได้แก่
รอบจ่ายซ้ำ        จ่ายเงินภายในวันที่        ทำบัตรหรือต่ออายุบัตรประจำตัวคนพิการภายในวันที่    ผูกบัญชีพร้อมเพย์กับเลขประจำตัวประชาชนภายในวันที่
ครั้งที่ 1        22 ตุลาคม 2567        10 ตุลาคม 2567                18 ตุลาคม 2567
ครั้งที่ 2        22 พฤศจิกายน 2567        12 พฤศจิกายน 2567                18 พฤศจิกายน 2567
ครั้งที่ 3        22 ธันวาคม 2567        3 ธันวาคม 2567                16 ธันวาคม 2567
โดยผู้ถือบัตรสวัสดิการแห่งรัฐและคนพิการ สามารถตรวจสอบผลการโอนเงินในวันถัดไปหลังจากวันที่โอนเงิน และติดต่อส่วนงานที่ดูแลได้ ดังนี้
1. ผู้มีบัตรสวัสดิการแห่งรัฐและคนพิการ
- https://โครงการกระตุ้นเศรษฐกิจ2567.cgd.go.th หรือแอปพลิเคชัน “รัฐจ่าย” หรือ Call Center กรมบัญชีกลาง โทรศัพท์ 02 270 6400 (ในเวลาทำการ)
2. ผู้มีบัตรสวัสดิการแห่งรัฐและคนพิการที่มีบัตรสวัสดิการแห่งรัฐ
- ศูนย์ลูกค้าสัมพันธ์บัตรสวัสดิการแห่งรัฐ โทรศัพท์: 02 109 2345 (ในเวลาทำการ) และผ่านระบบตอบรับอัตโนมัติ โทรศัพท์ 02 109 2345 กด 1 กด 5 (ทุกวัน 24 ซม.)
3. คนพิการ
- ศูนย์ช่วยเหลือสังคม สายด่วน 1300 กระทรวงการพัฒนาสังคมและความมั่นคงของมนุษย์
- Call Center กรมส่งเสริมและพัฒนาคุณภาพชีวิตคนพิการ โทรศัพท์: 02 354 3388 ต่อ 701 – 702 หรือศูนย์บริการ คนพิการจังหวัดทั่วประเทศ
ทั้งนี้ ธ.ก.ส. ได้โอนเงินให้กับกลุ่มเป้าหมายเต็มจำนวนเข้าบัญชีโดยตรง และไม่มีนโยบายหักชำระหนี้หรือเรียกเก็บเงินค่าบริการอื่นใดทั้งสิ้น หากมีข้อสงสัย สอบถามเพิ่มเติมได้ที่ ธ.ก.ส. ทุกสาขาทั่วประเทศ หรือ Call Center 02 555 0555

ที่มา : https://www.thaigov.go.th/news/contents/details/88972