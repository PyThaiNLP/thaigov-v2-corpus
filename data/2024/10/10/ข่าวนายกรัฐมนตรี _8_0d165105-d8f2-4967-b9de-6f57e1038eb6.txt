รัฐบาลไทย-ข่าวทำเนียบรัฐบาล-แพทองธารหารือทวิภาคี ยุน ซ็อก ย็อล ประธานาธิบดีเกาหลีใต้ ทั้งสองฝ่ายพร้อมยกระดับความร่วมมือเพื่อประโยชน์ร่วม


วันพฤหัสบดีที่ 10 ตุลาคม 2567
10/10/2567
พิมพ์
แพทองธารหารือทวิภาคี ยุน ซ็อก ย็อล ประธานาธิบดีเกาหลีใต้ ทั้งสองฝ่ายพร้อมยกระดับความร่วมมือเพื่อประโยชน์ร่วม
โดยเฉพาะอย่างยิ่งความร่วมมือเพื่อพัฒนาเศรษฐกิจ พร้อมต่างยินดีความสัมพันธ์อาเซียนเกาหลีใต้ครบรอบสถาปนา 35 ปี ในปีนี้
วันนี้ (10 ตุลาคม 2567) เวลา 12.30 น. ณ หอประชุมแห่งชาติลาว นครหลวงเวียงจันทน์ สปป. ลาว นางสาวแพทองธาร ชินวัตร นายกรัฐมนตรี หารือทวิภาคีกับนายยุน ซ็อก ย็อล (Yoon Suk Yeol) ประธานาธิบดีสาธารณรัฐเกาหลี เน้นย้ำเกาหลีใต้เป็นประเทศยุทธศาสตร์สำคัญ พร้อมยกระดับความร่วมมือเพื่อประโยชน์ร่วมกัน พร้อมเชิญผู้นำเกาหลีใต้และภริยาเยือนไทยด้วย
นายจิรายุ ห่วงทรัพย์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้ ไทยและเกาหลี ให้ความสำคัญ ความร่วมมือทางเศรษฐกิจ ประเทศไทยและเกาหลีใต้ยินดีที่มีการเจรจาจัดทำความตกลงหุ้นส่วนทางเศรษฐกิจ (EPA) เพื่ออำนวยความสะดวกให้นักลงทุนของทั้งสองฝ่าย โดยตั้งเป้าสรุปการเจรจาภายในปลายปี 2568 โดยมีโครงการลงทุนร่วมกันหลายโครงการ เช่น โครงการของบริษัท Hyundai ที่จะลงทุนตั้งฐานผลิตยานยนต์ไฟฟ้าและสันดาปในไทย จะช่วยดึงดูดบริษัทรายย่อยจากเกาหลีใต้ให้มาลงทุนเพิ่มเติมในไทย
นายกรัฐมนตรียัง กล่าวถึงอุตสาหกรรมคอนเทนต์และซอฟต์พาวเวอร์ว่า รัฐบาลกำลังจัดตั้งหน่วยงาน Thailand Creative Culture Agency (THACCA) โดยหวังที่จะเรียนรู้จากประสบการณ์ของ KOCCA ของเกาหลีใต้ เพื่อนำมาพัฒนาอุตสาหกรรมคอนเทนต์และเศรษฐกิจสร้างสรรค์ไทย
นายกรัฐมนตรี ชื่นชมความก้าวหน้าด้านพลังงานสะอาดและพลังงานนิวเคลียร์  ซึ่งไทยให้ความสำคัญกับการการลดภาวะโลกร้อน มุ่งสานต่อโครงการความร่วมมือต่าง ๆ โดยเฉพาะในอุตสาหกรรม พลังงานสะอาด ไทยสนใจที่จะมีความร่วมมือกับเกาหลีใต้ในด้านพลังงานนิวเคลียร์ โดยอาจเริ่มจากการศึกษาเทคโนโลยี Small Modular Reactor (SMR) และแนวทางการสร้างความเข้าใจกับสาธารณชน ประเทศไทยพร้อมสำหรับการลงทุนด้านยานยนต์ไฟฟ้า (EV) และไฮบริด (HEV) นักลงทุนเกาหลีใต้สามารถใช้ประโยชน์จากโอกาสนี้และเข้ามาลงทุนในไทยเพิ่มขึ้น
ประธานาธิบดีสาธารณรัฐเกาหลีชื่นชมการดำเนินงานของ THACCA และพร้อมจะให้ความร่วมมือด้านซอฟต์พาวเวอร์ระหว่างกัน รวมทั้งแรงงานไทยไปทำงานในเกาหลีใต้ถูกต้องตามกฎหมายตามความต้องการของตลาดแรงงานเกาหลีใต้ นอกจากนี้ ยังเชื่อว่า ไทยจะสามารถเป็นผู้นำอุตสาหกรรมยานยนต์ไฟฟ้าในภูมิภาค
ทั้งสองฝ่ายยังยินดี ในโอกาสครบรอบ 35 ปี การสถาปนาความสัมพันธ์อาเซียน-เกาหลีใต้ ไทยได้ยกระดับความสัมพันธ์เป็นหุ้นส่วนเชิงยุทธศาสตร์แบบรอบด้าน และได้รับหน้าที่เป็นประเทศผู้ประสานงานอาเซียน-เกาหลีใต้ พร้อมสนับสนุนบทบาทเชิงสร้างสรรค์ของเกาหลีใต้ต่อไป โดย เกาหลีใต้มีความร่วมมือด้านการบริหารจัดการน้ำภายใต้กรอบลุ่มน้ำโขง และไทยหวังที่จะกระชับความร่วมมือด้านนี้กับเกาหลีใต้มากขึ้นในอนาคต

ที่มา : https://www.thaigov.go.th/news/contents/details/88987