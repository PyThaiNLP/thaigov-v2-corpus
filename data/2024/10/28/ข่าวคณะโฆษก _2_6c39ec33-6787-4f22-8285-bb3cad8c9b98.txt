รัฐบาลไทย-ข่าวทำเนียบรัฐบาล-นายกฯ แพทองธาร พร้อมเปิดแคมเปญในงาน “ไทยแลนด์ วินเทอร์ ”กระตุ้นท่องเที่ยวไทย มั่นใจสร้างเศรษฐกิจไทยให้คึกคักก่อนสิ้นปีคาด นทท.ทั้งไทย เทศแห่เที่ยวไทยเพิ่มมากขึ้น


วันจันทร์ที่ 28 ตุลาคม 2567
28/10/2567
พิมพ์
นายกฯ แพทองธาร พร้อมเปิดแคมเปญในงาน “ไทยแลนด์ วินเทอร์ ”กระตุ้นท่องเที่ยวไทย มั่นใจสร้างเศรษฐกิจไทยให้คึกคักก่อนสิ้นปีคาด นทท.ทั้งไทย เทศแห่เที่ยวไทยเพิ่มมากขึ้น
นายกฯ แพทองธาร พร้อมเปิดแคมเปญในงาน “ไทยแลนด์ วินเทอร์ ”กระตุ้นท่องเที่ยวไทย มั่นใจสร้างเศรษฐกิจไทยให้คึกคักก่อนสิ้นปีคาด นทท.ทั้งไทย เทศแห่เที่ยวไทยเพิ่มมากขึ้น
วันนี้ (28 ต.ค. 67) เวลา 15.30 น. นายจิรายุ ห่วงทรัพย์  โฆษกประจำสำนักนายกรัฐมนตรี เปิดเผย ว่าในวันพรุ่งนี้ 29 ตุลาคม 2567 เวลา 9 นาฬิกา นางสาวแพทองธาร ชินวัตร นายกรัฐมนตรี จะเป็นประธานเปิดแคมเปญ กระตุ้นการท่องเที่ยวภายในประเทศเพื่อผลักดันซอฟต์พาวเวอร์ ผ่านการจัดกิจกรรมส่งเสริมการท่องเที่ยวในทุกรูปแบบ โดยมีเป้าหมายกระตุ้นเศรษฐกิจสร้างรายได้จากการท่องเที่ยวในโครงการ “Thailand Winter Festivals” เพื่อผลักดันประเทศไทยไปสู่การเป็นศูนย์กลางการท่องเที่ยวและงานเทศกาลระดับโลก (festival Hub)
สำหรับโครงการนี้เป็นการใช้นโยบายของรัฐบาล เพื่อส่งเสริมช่วงเวลาพิเศษของประเทศไทยในช่วงที่น่าท่องเที่ยวมากที่สุด ที่เต็มไปด้วยบรรยากาศแห่งความสุข สีสัน และความสนุกสนานจากกิจกรรมมากมายที่จะเกิดขึ้นในช่วงปลายปีและต้นปีนี้ภายใต้งาน"Thailand Winter Festivals"  โดยโครงการนี้เป็นความร่วมมือของทั้งหน่วยงานภาครัฐและภาคเอกชนที่จะร่วมกันส่งเสริมกิจกรรมที่หลากหลาย อาทิเทศกาลลอยกระทง  งานยี่เป็ง งานคริสต์มาส งานส่งท้ายปีเก่าต้อนรับปีใหม่ งานเทศกาลดนตรี  กีฬา อาหาร และวัฒนธรรมต่าง ๆ ซึ่งนับเป็นช่วงเวลาสำคัญที่จะสามารถดึงดูดความสนใจให้นักท่องเที่ยวจากทั่วโลกให้มาประเทศไทยได้เป็นจำนวนมากโดยรัฐบาลมั่นใจว่า การจัดแคมเปญ “ไทยแลนด์ วินเทอร์” นี้ จะเป็นแรงส่งให้ธุรกิจการท่องเที่ยวของไทย คึกคัดขึ้น อย่างแน่นอน
นายจิรายุ กล่าวต่อไปว่า นอกจากนั้นในวันพรุ่งนี้ 29 ตุลาคม  เวลา 17.30 น.  บริเวณริมคลองโอ่งอ่าง “ย่านลิตเติ้ลอินเดีย” เขตพระนคร กรุงเทพมหานคร นายกรัฐมนตรีจะร่วมเปิดงาน “Amazing Thailand Diwali Festival Bangkok 2024”  หรือเทศกาลแห่งแสงสว่าง เพื่อสนับสนุน กิจกรรมการท่องเที่ยวต่าง ๆ ในกรุงเทพมหานคร ซึ่งปีนี้เข้าสู่ปีที่ 3 ซึ่งนอกจากจะสนับสนุนการท่องเที่ยวแล้วยังเป็นการกระชับความสัมพันธ์ทางการทูตและการค้าระหว่างไทยอินเดีย  โดยกรุงเทพมหานครและรัฐบาลกำลังพัฒนาบริเวณถนนพาหุรัด-คลองโอ่งอ่าง เขตพระนครให้เป็นย่าน “ลิตเติ้ลอินเดีย” ที่จะเป็นแลนมาร์คท่องเที่ยวเชิงวัฒนธรรมไทย-อินเดียแห่งแรกของประเทศไทย
“สำหรับงานนี้จะมีกิจกรรมต่าง ๆ มากมายอาทิ การแสดง เชิงวัฒนธรรมสุดอลังการจากแดนภารตะ แสงสี เสียงสไตล์บอลลีวูด  โดยรัฐบาลและกรุงเทพมหานครขอเชิญชวนนักท่องเที่ยวและผู้สนใจเดินทางไปลิ้มลองหลากหลายเมนู จากภัตตาคารอินเดียสไตล์มหาราชาชื่อดังในประเทศไทย พร้อมทั้งเชิญชวนสักการะ “พระพิฆเนศ” และ “พระแม่ลักษมี” เสริมดวงชะตา โชคลาภ เพิ่มความสำเร็จให้ชีวิต ชอปปิ้งสินค้าสไตล์อินเดียน จากร้านค้าชื่อดังทั้งผ้า ส่าหรี เครื่องประดับ ของตกแต่งศิลปะวัฒนธรรมจากอินเดีย” นายจิรายุ กล่าว

ที่มา : https://www.thaigov.go.th/news/contents/details/89605