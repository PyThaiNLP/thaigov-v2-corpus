รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พท.4007 จังหวัดพัทลุง แล้วเสร็จ พัฒนาด้านคมนาคม เพิ่มศักยภาพการเดินทางและการท่องเที่ยวรอบทะเลสาบสงขลาให้สะดวก รวดเร็ว ปลอดภัย 


วันจันทร์ที่ 28 ตุลาคม 2567
กรมทางหลวงชนบท ก่อสร้างถนนสาย พท.4007 จังหวัดพัทลุง แล้วเสร็จ พัฒนาด้านคมนาคม เพิ่มศักยภาพการเดินทางและการท่องเที่ยวรอบทะเลสาบสงขลาให้สะดวก รวดเร็ว ปลอดภัย
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า กรมทางหลวงชนบท (ทช.) ได้ขับเคลื่อนการพัฒนาเศรษฐกิจลุ่มน้ำทะเลสาบสงขลาสู่ต้นแบบการท่องเที่ยวยั่งยืน โดยลุ่มน้ำทะเลสาบสงขลาเป็นแหล่งน้ำธรรมชาติที่มีลักษณะพิเศษ ระบบนิเวศสามน้ำ ทั้งน้ำเค็ม น้ำกร่อย และน้ำจืด หนึ่งเดียวของประเทศไทย และเป็นหนึ่งใน 117 แห่งทั่วโลก เป็นพื้นที่มีศักยภาพ มีคุณค่า และถูกประกาศเป็นพื้นที่พิเศษเพื่อการท่องเที่ยวอย่างยั่งยืน ทช. จึงได้ดำเนินโครงการก่อสร้างถนนทางหลวงชนบทสาย พท.4007 แยก ทล.4047 - บ้านทะเลน้อย อำเภอควนขนุน จังหวัดพัทลุง ซึ่งสามารถเชื่อมโยงชุมชนท้องถิ่นริมชายฝั่งทะเลสาบสงขลา ส่งเสริมแหล่งท่องเที่ยวธรรมชาติแถบลุ่มน้ำทะเลสาบสงขลาอย่างยั่งยืน โดยก่อสร้างเป็นถนนผิวจราจรแอสฟัลท์คอนกรีต ขนาด 2 ช่องจราจร ไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างระบบระบายน้ำ ระบบไฟฟ้าแสงสว่าง ติดตั้งเครื่องหมายจราจร สิ่งอำนวยความปลอดภัย ก่อสร้างสะพานคอนกรีตเสริมเหล็ก 2 แห่ง และขยายสะพานคอนกรีตเสริมเหล็กเดิม 3 แห่ง มีจุดเริ่มต้นบริเวณ กม. ที่ 0+000 (หาดแสนสุขลำปำ) - 21+033 (ทะเลน้อย) ระยะทาง 21.033 กิโลเมตร ใช้งบประมาณ 249.100 ล้านบาท
ปัจจุบันโครงการฯ แล้วเสร็จ และเปิดให้สัญจรเรียบร้อยแล้ว พร้อมรองรับนักท่องเที่ยวและการเติบโตของเศรษฐกิจจากโครงการพัฒนาระเบียงเศรษฐกิจภาคใต้ อีกทั้งช่วยผลักดันยุทธศาสตร์ด้านการท่องเที่ยวเชิงทรัพยากรธรรมชาติอย่างยั่งยืน สามารถรองรับปริมาณการจราจรการขนส่งและการท่องเที่ยว โดยเฉพาะในพื้นที่จังหวัดพัทลุง เพื่อมุ่งยกระดับเมืองรอง เส้นทางท่องเที่ยวเชิงธรรมชาติให้เกิดประสิทธิภาพสูงสุด

ที่มา : https://www.thaigov.go.th/news/contents/details/89584