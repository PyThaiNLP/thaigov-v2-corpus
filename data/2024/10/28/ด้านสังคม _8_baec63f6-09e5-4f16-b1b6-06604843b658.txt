รัฐบาลไทย-ข่าวทำเนียบรัฐบาล-สธ. สานพลัง อสม. เป็นแกนนำสุขภาพประชาชน สอนปรับพฤติกรรมเชิงรุก ลดป่วย NCDs


วันจันทร์ที่ 28 ตุลาคม 2567
สธ. สานพลัง อสม. เป็นแกนนำสุขภาพประชาชน สอนปรับพฤติกรรมเชิงรุก ลดป่วย NCDs
รัฐมนตรีว่าการสาธารณสุข ชูแนวคิด “NCDs ดีได้ด้วยกลไก อสม.” มอบหมายให้ อสม. เป็นแกนนำสุขภาพของชุมชน ช่วยส่งเสริม ป้องกัน และควบคุมโรคเชิงรุก ให้ความรู้ประชาชนปรับเปลี่ยนพฤติกรรมสุขภาพ
ลดการป่วยด้วยโรคไม่ติดต่อเรื้อรัง (NCDs) ก่อนเข้าสู่ระบบการรักษา ช่วยลดค่าใช้จ่ายด้านสุขภาพของประเทศ
วันนี้ (28 ตุลาคม 2567) ที่ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข นพ.ภานุวัฒน์ ปานเกตุ อธิบดีกรมสนับสนุนบริการสุขภาพ เปิดงานเสริมสร้างความเข้มแข็งเครือข่ายสุขภาพภาคประชาชน เพื่อต่อสู้โรคไม่ติดต่อเรื้อรัง (NCDs) โดยมีผู้บริหาร เจ้าหน้าที่กระทรวงสาธารณสุข จากส่วนกลางและส่วนภูมิภาค ภาคีเครือข่ายสาธารณสุข และ อสม. กว่า 500 คนเข้าร่วมงาน
นายสมศักดิ์ กล่าวว่า รัฐบาลมีนโยบายนำศักยภาพของเครือข่ายสาธารณสุขทุกภาคส่วน รวมถึง อสม.ในการส่งเสริม ป้องกัน และควบคุมโรคไม่ติดต่อเรื้อรัง (Non-communicable disease : NCDs) ซึ่งเป็นปัญหาสำคัญของประเทศที่สามารถป้องกันได้ด้วยการปรับเปลี่ยนพฤติกรรมสุขภาพให้เหมาะสม โดยจากงานวิจัยของกระทรวงสาธารณสุข ร่วมกับ WHO ในปี 2562 ระบุว่า คนไทยเสียชีวิตด้วย NCDs ปีละกว่า 400,000 ราย และสูญเสียต้นทุนทางเศรษฐกิจกว่า 1.6 ล้านล้านบาทต่อปี หรือร้อยละ 9.7 ของผลิตภัณฑ์มวลรวมภายในประเทศ โดยเป็นค่ารักษาพยาบาลทางตรง 1.39 แสนล้านบาท และความสูญเสียทางอ้อมอีก 1.5 ล้านล้านบาท จึงจำเป็นที่จะต้องแก้ไขปัญหาอย่างเร่งด่วน
นายสมศักดิ์ กล่าวต่อว่า กระทรวงสาธารณสุขมี อสม. ซึ่งเป็นเครือข่ายภาคประชาชนอยู่ 1,075,163 คน ครอบคลุมทุกพื้นที่ทั่วประเทศ และจะพัฒนาศักยภาพให้เป็นแกนนำสุขภาพของชุมชน ในการส่งเสริม ป้องกัน และควบคุมโรค NCDs เชิงรุก โดยการให้ความรู้ สร้างความตระหนัก จนเกิดการปรับเปลี่ยนพฤติกรรมสุขภาพ รวมถึงเป็นผู้ประสานความร่วมมือกับภาคีเครือข่าย ในฐานะหมอคนที่ 1 ช่วยยกระดับระบบสุขภาพปฐมภูมิ ให้คนไทยห่างไกลโรคและภัยสุขภาพ ลดอัตราการป่วยด้วยโรค NCDs ก่อนเข้าสู่ระบบการรักษา ซึ่งจะช่วยลดค่าใช้จ่าย ด้านสุขภาพของประเทศ ด้วยหลักคิด “NCDs ดีได้ด้วยกลไก อสม.” พร้อมทั้งจะสนับสนุนการดำเนินงานและดูแลให้มีความ “ก้าวหน้า มั่นคง และยั่งยืน” ทั้งในด้านการพัฒนาศักยภาพ การปฏิบัติงาน โดยจัดทำพระราชบัญญัติอาสาสมัครสาธารณสุขประจำหมู่บ้าน พ.ศ. ... ซึ่งจะช่วยดูแลทั้งในเรื่องค่าป่วยการและสวัสดิการต่างๆ เป็นการ ตอบแทน อสม. ที่ได้ปฏิบัติหน้าที่อย่างหนักมาตลอดหลายปี
ด้าน นพ.ภานุวัฒน์ กล่าวว่า การจัดงานครั้งนี้ มีวัตถุประสงค์เพื่อขับเคลื่อนการยกระดับระบบสุขภาพ ปฐมภูมิในการต่อสู้โรค NCDs และถ่ายทอดนโยบายการดำเนินงานสุขภาพภาคประชาชนสู่การปฏิบัติในระดับพื้นที่ รวมทั้งเสริมสร้างศักยภาพเครือข่ายงานสุขภาพภาคประชาชน และแลกเปลี่ยนแนวทางการขับเคลื่อนการยกระดับระบบสุขภาพปฐมภูมิเพื่อต่อสู้โรค NCDs โดยเครือข่ายสุขภาพภาคประชาชน สู่การปฏิบัติในทุกระดับ ตั้งแต่ผู้บริหารระดับจังหวัด ผู้รับผิดชอบงานสุขภาพภาคประชาชนระดับจังหวัด สาธารณสุขอำเภอ และประธานชมรมอาสาสมัครสาธารณสุขประจำหมู่บ้านระดับจังหวัด ซึ่งจะมาร่วมเปิดงานและแสดงสัญลักษณ์เพื่อสร้างกระแสและขับเคลื่อนทางสังคมในวงกว้าง ในการร่วมมือกันต่อสู้และเอาชนะโรค NCDs ต่อไป
*************************************************** 28 ตุลาคม 2567

ที่มา : https://www.thaigov.go.th/news/contents/details/89598