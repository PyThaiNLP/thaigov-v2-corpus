รัฐบาลไทย-ข่าวทำเนียบรัฐบาล-รอง นรม./รมว.กห. ตรวจเยี่ยม ทบ. ชื่นชมการพัฒนาขีดความสามารถทางทหารที่มีความต่อเนื่องและเป็นระบบ ขอบคุณที่สนับสนุนนโยบายรัฐบาล การช่วยเหลือประชาชน เน้นย้ำดูแลสวัสดิการทหารชั้นผู้น้อ


วันจันทร์ที่ 28 ตุลาคม 2567
รอง นรม./รมว.กห. ตรวจเยี่ยม ทบ. ชื่นชมการพัฒนาขีดความสามารถทางทหารที่มีความต่อเนื่องและเป็นระบบ ขอบคุณที่สนับสนุนนโยบายรัฐบาล การช่วยเหลือประชาชน เน้นย้ำดูแลสวัสดิการทหารชั้นผู้น้อ
พลตรี ธนาธิป สว่างแสง โฆษกกระทรวงกลาโหม กล่าวว่า วันนี้ (24 ต.ค.67) เวลา 13.30 น. ณ กองบัญชาการกองทัพบก นายภูมิธรรม เวชยชัย รองนายกรัฐมนตรี/รัฐมนตรีว่าการกระทรวงกลาโหม และคณะฯ ได้ตรวจเยี่ยมกองบัญชาการกองทัพบกอย่างเป็นทางการหลังรับตำแหน่ง รมว.กห.
ซึ่งการตรวจเยี่ยมในครั้งนี้มีวัตถุประสงค์เพื่อรับทราบภารกิจ การดำเนินงานที่สำคัญพร้อมมอบนโยบายการปฏิบัติงานของกองทัพบก โดยมี พลเอกพนา แคล้วปลอดทุกข์ ผู้บัญชาการทหารบก พร้อมด้วยคณะผู้บังคับบัญชาและผู้บังคับหน่วยขึ้นตรงให้การต้อนรับ ณ ประตูทางเข้า บก.ทบ. พร้อมเรียนเชิญขึ้นรถยนต์เกียรติยศเพื่อกระทำพิธีตรวจแถวกองทหารเกียรติยศ และขึ้นแท่นรับการเคารพ
จากนั้น ผบ.ทบ. ได้นำคณะฯ ชมนิทรรศการแสดงผลงานที่สำคัญของกองทัพบก อาทิ บทบาทและภารกิจของศูนย์ประสานงานโครงการจิตอาสาพระราชทานกองทัพบก การช่วยเหลือประชาชนและการบรรเทาภัยพิบัติ การรับสมัครทหารกองเกินเข้ารับราชการทหารกองประจำการด้วยระบบออนไลน์และการเตรียมการรับทหารใหม่ผลัดที่ 2/67 เป็นต้น หลังจากนั้นเข้าห้องประชุมเพื่อรับฟังการบรรยายสรุปภารกิจของกองทัพบก ณ ห้อง 241 อาคาร2
ในโอกาสนี้ รอง นรม./รมว.กห. ได้กล่าวว่ารู้สึกเป็นเกียรติและขอขอบคุณ ทบ. ที่ให้การต้อนรับในวันนี้ หลังจากได้รับฟังการบรรยายสรุปจากทุกส่วนทำให้ผมมีความมั่นใจว่า ทบ. จะยังคงเป็นหน่วยงานหลักด้านความมั่นคงในการขับเคลื่อนและสนับสนุนรัฐบาลในด้านต่าง ๆ อย่างเข้มแข็งและต่อเนื่อง โดยเฉพาะอย่างยิ่งการปกป้องและเทิดทูนสถาบันพระมหากษัตริย์ ซึ่งถือเป็นความเร่งด่วนสำคัญลำดับแรกที่ต้องดำเนินการในทุกโอกาส
ขอชื่นชม ทบ. ในการพัฒนาขีดความสามารถทางทหารที่มีความต่อเนื่องและเป็นระบบ การปรับปรุงโครงสร้างให้ทันสมัย สอดคล้องกับบริบทสังคมในปัจจุบัน ตลอดจนการสนับสนุนรัฐบาลในการแก้ไขปัญหายาเสพติด การป้องกันการลักลอบเข้าเมืองโดยผิดกฎหมายตามแนวชายแดนได้อย่างมีประสิทธิภาพ รวมถึงการที่ได้ริเริ่มการคัดเลือกทหารกองประจำการแบบสมัครใจ โดยขอให้พัฒนาไปสู่การสมัครใจแบบเต็มรูปแบบในอนาคต ควบคู่การลดจำนวนกำลงพล และนำเทคโนโลยีที่ทันสมัยเข้ามาทดแทนอย่างสมดุล แต่ต้องมีจำนวนที่เพียงพอต่อการรักษาความมั่นคงของประเทศในยามเกิดเหตุการณ์วิกฤต ทั้งนี้ เพื่อให้สามารถรองรับภัยคุกคามในรูปแบบต่างๆ อาทิ ภัยคอลเซ็นเตอร์ ภัยยาเสพติด และคงความพร้อมในการป้องกันประเทศ นอกจากนี้ได้เน้นย้ำในการดูแลสิทธิกำลังพลทหารชั้นผู้น้อยในด้านต่างๆ โดยขอให้มีการศึกษาถึงความเหมาะสมและรายละเอียดให้ชัดเจนอย่างเป็นรูปธรรม
พร้อมกันนี้ได้กล่าวขอบคุณ ทบ. ในการพัฒนาประเทศและการช่วยเหลือประชาชน ซึ่งแสดงให้เห็นถึงความพร้อม ความเสียสละ และความเป็นน้ำหนึ่งใจเดียวกัน โดยเฉพาะในกรณีอุทกภัยในพื้นที่ภาคเหนือที่ผ่านมา ที่มีการดำเนินการที่รวดเร็วและมีประสิทธิภาพ ซึ่งเป็นหลักประกันได้ว่า ทบ. จะเป็นที่พึ่งของประชาชนได้อย่างแท้จริง
หลังเสร็จสิ้นการประชุม รอง นรม./รมว.กห. ได้ลงนามในสมุดตรวจเยี่ยม และพบปะสื่อมวลชน และอำลาแถวกองทหารเกียรติยศ ซึ่งหลังจากนี้ นายภูมิธรรม เวชยชัย รอง นรม./รมว.กห. จะมีภารกิจตรวจเยี่ยมเหล่าทัพอย่างต่อเนื่อง โดยในวันพรุ่งนี้จะเดินทางไปตรวจเยี่ยม ทร. และทอ. ตามลำดับ ทั้งนี้ เพื่อรับทราบถึงภารกิจการดำเนินงานที่สำคัญของเหล่าทัพ พร้อมมอบนโยบายของ กห. ให้เป็นแนวทางในการปฏิบัติงานเพื่อการทำงานอย่างประสานสอดคล้อง มุ่งส่งเสริมความมั่นคงชาติ และสร้างความเชื่อมั่นในการเป็นกองทัพของประชาชนอย่างแท้จริง

ที่มา : https://www.thaigov.go.th/news/contents/details/89576