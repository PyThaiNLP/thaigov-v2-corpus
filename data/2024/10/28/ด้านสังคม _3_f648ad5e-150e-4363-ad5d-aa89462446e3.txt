รัฐบาลไทย-ข่าวทำเนียบรัฐบาล-"วราวุธ" เผย พม.-ตำรวจ-กทม. จัดระเบียบคนเร่ร่อนไร้บ้าน ช่วยหญิงป่วยจิต ส่ง รพ. ตรวจโรค ก่อนส่งต่อ ศรีธัญญา


วันจันทร์ที่ 28 ตุลาคม 2567
"วราวุธ" เผย พม.-ตำรวจ-กทม. จัดระเบียบคนเร่ร่อนไร้บ้าน ช่วยหญิงป่วยจิต ส่ง รพ. ตรวจโรค ก่อนส่งต่อ ศรีธัญญา
"วราวุธ" เผย พม.-ตำรวจ-กทม. จัดระเบียบคนเร่ร่อนไร้บ้าน ช่วยหญิงป่วยจิต ส่ง รพ. ตรวจโรค ก่อนส่งต่อ ศรีธัญญา
วันที่ 26 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ศูนย์เร่งรัดจัดการสวัสดิภาพประชาชน (ศรส.) กระทรวง พม. ได้ลงพื้นที่จัดระเบียบคนเร่ร่อนไร้บ้านอย่างต่อเนื่อง โดยทำงานร่วมกับเจ้าหน้าที่ตำรวจและเจ้าหน้าที่กรุงเทพมหานคร กรณีเขตจตุจักรได้รับร้องเรียนจากประชาชน พบเห็นคนจร ติดยาเสพติด ประสาทไม่ดี ชอบเดินหัวเราะ ตะโกนเสียงดัง น่ากลัวมาก เพื่อความเป็นระเบียบเรียบร้อย และความปลอดภัยของพี่น้องประชาชน และเมื่อวันที่ 24 ต.ค. 67 ทุกหน่วยงานจึงได้ประสานงานร่วมกัน ทั้ง ศรส. กระทรวง พม. ศูนย์คุ้มครองคนไร้ที่พึ่งกรุงเทพมหานคร และบ้านมิตรไมตรีสายไหม ร่วมกับผู้ช่วยผู้อำนวยการสำนักงานเขตจตุจักร พร้อมเจ้าหน้าที่ฝ่ายพัฒนาชุมชนและสวัสดิการสังคมและฝ่ายเทศกิจ และเจ้าหน้าที่ตำรวจ สน.พหลโยธิน ร่วมกันลงพื้นที่จัดระเบียบเขตจตุจักร บริเวณถนนพหลโยธิน หน้าห้างสรรพสินค้าในพื้นที่ พบมีหญิงเร่ร่อน 1 ราย อายุ 45 ปี เป็นบุคคลเร่ร่อน และนอนพักอาศัยอยู่บริเวณดังกล่าว มีอาการทางจิต จากนั้นจึงได้พูดคุยสอบถามข้อมูลส่วนตัวเบื้องต้น พาตัวไป สน.พหลโยธิน ลงบันทึกประจำวัน พร้อมทำหนังสือส่งตัวเพื่อประกอบการรักษาที่โรงพยาบาลศรีธัญญา  ซึ่งแพทย์ได้ทำการตรวจร่างกายพบความผิดปกติของค่าเลือด การเต้นของหัวใจ และเนื้องอกบริเวณท้องที่ยื่นออกมาผิดปกติ ทีม ศรส. จึงได้ประสานส่งต่อหญิงเร่ร่อนดังกล่าวไปรักษาที่โรงพยาบาลพระนั่งเกล้า โดยเข้าห้องฉุกเฉิน ซึ่งแพทย์ได้ทำการรักษาและรับดูแลอาการเบื้องต้น หากอาการดีขึ้นแล้ว แพทย์จะแจ้งให้ทีม ศรส. ทราบ เพื่อรับตัวหญิงเร่ร่อนไปรักษาอาการทางจิต
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนไร้บ้าน #คนเร่ร่อน #จตุจักร

ที่มา : https://www.thaigov.go.th/news/contents/details/89578