รัฐบาลไทย-ข่าวทำเนียบรัฐบาล-3 องค์กรหลักภาคเอกชน มั่นใจศักยภาพรัฐบาลนายกฯ “แพทองธาร” ไปได้แน่ หลังหารือร่วมกัน ด้านนายกฯ พร้อมรับข้อเสนอด้านเศรษฐกิจเร่งสานต่อนโยบายรัฐบาลที่ผ่านมา 


วันจันทร์ที่ 28 ตุลาคม 2567
28/10/2567
พิมพ์
3 องค์กรหลักภาคเอกชน มั่นใจศักยภาพรัฐบาลนายกฯ “แพทองธาร” ไปได้แน่ หลังหารือร่วมกัน ด้านนายกฯ พร้อมรับข้อเสนอด้านเศรษฐกิจเร่งสานต่อนโยบายรัฐบาลที่ผ่านมา
3 องค์กรหลักภาคเอกชน มั่นใจศักยภาพรัฐบาลนายกฯ “แพทองธาร”ไปได้แน่ หลังหารือร่วมกัน ด้านนายกฯ พร้อมรับข้อเสนอด้านเศรษฐกิจเร่งสานต่อนโยบายรัฐบาลที่ผ่านมา พร้อมเดินหน้าแก้ไขปัญหาร่วมกับภาคเอกชน วางเป้าหมาย ประเทศไทยเศรษฐกิจต้องฟื้นในทุกมิติในเร็ววันนี้
วันนี้ (28 ตุลาคม 2567) เวลา 10.00 น. ณ ห้องสีม่วง ตึกไทยคู่ฟ้า ทำเนียบรัฐบาล นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ได้หารือแนวทางการส่งเสริมและการแก้ไขปัญหาเศรษฐกิจของประเทศร่วมกับคณะกรรมการร่วมภาคเอกชน 3 สถาบัน ได้แก่ นายสนั่น อังอุบลกุล ประธานคณะกรรมการร่วมภาคเอกชน 3 สถาบัน (กกร.) และประธานกรรมการสภาหอการค้าแห่งประเทศไทย นายเกรียงไกร เธียรนุกุล ประธานสภาอุตสาหกรรมแห่งประเทศไทย นายผยง ศรีวณิช ประธานกรรมการสมาคมธนาคารไทย และนายสุธีร์ สธนสถาพร ผู้อำนวยการสำนักงานคณะกรรมการร่วมภาคเอกชน 3 สถาบัน
นายกรัฐมนตรี กล่าวว่า “เป็นนิมิตหมายอันดีที่จะพบปะหารือกับคณะกรรมการร่วมเอกชน ซึ่งจากการรับฟังครั้งก่อนได้รับประโยชน์และนำไปปรับปรุง ในการบริหารงานของรัฐบาลได้อย่างมาก  ซึ่งประเทศไทยประสบปัญหาศักยภาพการเจริญเติบโตของเศรษฐกิจต่อเนื่องมาเป็นระยะเวลายาวนานกว่า 10 ปี ส่งผลกระทบต่อประชาชนและเกิดหนี้ครัวเรือนสูงขึ้น  จึงต้องการให้ภาครัฐและเอกชนได้ร่วมมือกันในทุกมิติ ทั้งนี้การปรับโครงสร้างหนี้เพียงอย่างเดียว อาจไม่สามารถแก้ไขปัญหาได้รัฐบาลจำเป็นต้องดำเนินนโยบายหารายได้ใหม่ ๆ เข้าประเทศ ซึ่งถือเป็นเรื่องสำคัญอย่างมากที่จะทำให้เศรษฐกิจเติบโตได้  ที่ผ่านมาไม่กี่เดือนรัฐบาลได้เร่งทำเรื่อง “ซอฟต์พาวเวอร์” โดยได้ร่วมมือกับเอกชนจำนวนมากซึ่งถือเป็นภาคสำคัญในการทำให้ประชาชนมีรายได้เพิ่มขึ้นได้ ซึ่งรัฐบาลและภาคเอกชนจะทำงานร่วมกันเพิ่มขึ้นเพื่อสร้างความมั่นใจต่อประชาชน ทั้งนี้รัฐบาลพร้อมสนับสนุนและรับฟังความคิดเห็นจากภาคเอกชน เพื่อนำไปปรับให้เข้ากับนโยบายของรัฐบาลต่อไป”
นายจิรายุ กล่าวต่อไป ว่า ด้านนายสนั่น อังอุบลกุล ประธานคณะกรรมการร่วมภาคเอกชน 3 สถาบัน (กกร.) กล่าวเชื่อมั่นในศักยภาพของรัฐบาลภายใต้การนำของ นางสาวแพทองธาร ชินวัตร นายกรัฐมนตรี พร้อมเสนอรายงานผลจากการระดมความเห็นจากตัวแทนภาคธุรกิจในสาขาต่าง ๆ เพื่อให้รัฐบาลนำไปประกอบเป็นแนวทาง กำหนดทิศทางการแก้ไขปัญหาเศรษฐกิจของประเทศ ให้สอดรับกับสถานการณ์ของโลกและภูมิภาค เพื่อขับเคลื่อนเศรษฐกิจของประเทศไทย ทั้งในระยะเร่งด่วน ระยะกลางและระยะยาว เพื่อเสริมสร้างขีดความสามารถทางการแข่งขันของประเทศโดยมีเป้าหมายไปสู่การฟื้นตัวของเศรษฐกิจอย่างมีประสิทธิภาพและยั่งยืน 4 ด้าน ประกอบด้วย 1.การแก้ไขปัญหาเศรษฐกิจ 2.การช่วยเหลือธุรกิจขนาดกลางและขนาดย่อม (SMEs) 3. การบริหารจัดการน้ำให้มีประสิทธิภาพ และ 4. การเพิ่มขีดความสามารถในการแข่งขันของประเทศ
ขณะที่นายเกรียงไกร เธียรนุกุล ประธานสภาอุตสาหกรรมแห่งประเทศไทยกล่าวเสนอรัฐบาล ว่าขอให้เร่งกระตุ้นเศรษฐกิจในระดับฐานราก โดยเสนอให้รัฐบาลจัดทำโครงการ “คนละครึ่ง” ต่อเนื่องจากโครงการกระตุ้นเศรษฐกิจปี 2567 ผ่านผู้มีบัตรสวัสดิการแห่งรัฐและคนพิการ เพื่อเป็นการกระตุ้นในระยะเร่งด่วน โดยเฉพาะต้นปีหน้านี้ซึ่งเป็นช่วงเทศกาลตรุษจีน และเทศกาลสงกรานต์ เป็นช่วงที่ประชาชนต้องจับจ่ายซื้อของและเดินทางท่องเที่ยว พร้อมทั้งขอให้รัฐบาลเร่งรัดให้ องค์กรปกครองส่วนท้องถิ่นเร่งใช้จ่ายงบประมาณให้เป็นไปตามเป้าหมายที่กำหนดไว้
ขณะที่นายสนั่น อังอุบลกุล ประธานคณะกรรมการร่วมภาคเอกชน 3 สถาบัน (กกร.) ขอให้รัฐบาลสนับสนุนส่งเสริม ประชาชนที่ใช้รถเพื่อการพาณิชย์เช่นรถกระบะในการทำมาหากิน โดยขอให้รัฐบาลเข้าไปช่วยเจรจากับสถาบันการเงิน เพื่อแก้ปัญหาหนี้ครัวเรือน อาทิ การขยายเวลาการผ่อนชำระ การยกเว้นดอกเบี้ยปรับ ค่างวดรถที่ค้างชำระ และขอให้ ผ่อนปรนในการยึดรถ เพื่อช่วยให้ประชาชนมีรถใช้ทำมาหากินได้ต่อไป ส่วนด้านการท่องเที่ยว ขอให้รัฐบาลเร่งประชาสัมพันธ์เทศกาลท่องเที่ยวของประเทศไทย โดยเฉพาะงานพืชสวนโลก ซึ่งจังหวัดอุดรธานีจะเป็นเจ้าภาพเพื่อสร้างความเชื่อมั่นให้กับนักท่องเที่ยว
ส่วนเรื่องการบริหารจัดการน้ำ ขอให้รัฐบาลพิจารณา นโยบายนี้ในสมัยรัฐบาล นางสาวยิ่งลักษณ์ ชินวัตร อดีตนายกรัฐมนตรี นำมาต่อยอดเดินหน้าโครงการต่อไป เพื่อประโยชน์ต่อประชาชนและต่อพื้นที่อุตสาหกรรมต่าง ๆ และขอให้รัฐบาลพิจารณาแก้ไขกฎหมายที่ล้าหลังเป็นอุปสรรคต่อการทำธุรกิจ พร้อมเสนอให้มีการพบปะหารือระหว่างคณะกรรมการร่วมภาคเอกชน 3 สถาบันกับนายกรัฐมนตรีและรัฐบาลทุก ๆ 6 เดือน
ขณะที่นายกรัฐมนตรีกล่าวขอบคุณภาคเอกชนสำหรับข้อเสนอและแนวทางการแก้ปัญหาเศรษฐกิจ โดยจะนำข้อเสนอไปพิจารณาและจะติดตามการดำเนินการตามนโยบายต่าง ๆ ในรัฐบาลที่ผ่านมาไม่ว่าจะเป็นของอดีตนายกรัฐมนตรีนายเศรษฐา ทวีสิน ที่ทำไว้ดีอยู่แล้ว ให้เกิดความต่อเนื่อง ไม่ให้สะดุด ในส่วนของกฎหมายที่อาจก่อให้เกิดต้นทุนแฝงและกฎหมายต่าง ๆ ที่เป็นอุปสรรคต่อการดำเนินธุรกิจ ขอให้ภาคเอกชนเสนอให้รัฐบาล ซึ่งพร้อมพิจารณาดำเนิน โอกาสนี้ นายกรัฐมนตรียังตอบรับข้อเสนอของภาคเอกชนในการพบปะหารือร่วมกันอย่างน้อย 6 เดือนอีกด้วย นายจิรายุ กล่าว

ที่มา : https://www.thaigov.go.th/news/contents/details/89597