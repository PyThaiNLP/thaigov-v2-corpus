รัฐบาลไทย-ข่าวทำเนียบรัฐบาล-สธ. ขอบคุณทุกภาคส่วนร่วมดูแลสุขภาพ ปชช. เฝ้าฯ รับเสด็จขบวนพยุหยาตราทางชลมารค ล่าสุด ผู้ป่วยฉุกเฉินที่ส่งต่อ 7 ราย กลับบ้านแล้ว 5 ราย


วันจันทร์ที่ 28 ตุลาคม 2567
สธ. ขอบคุณทุกภาคส่วนร่วมดูแลสุขภาพ ปชช. เฝ้าฯ รับเสด็จขบวนพยุหยาตราทางชลมารค ล่าสุด ผู้ป่วยฉุกเฉินที่ส่งต่อ 7 ราย กลับบ้านแล้ว 5 ราย
รองปลัดกระทรวงสาธารณสุข ขอบคุณทุกภาคส่วนร่วมดูแลพี่น้องประชาชนที่มาเฝ้าฯ รับเสด็จขบวนพยุหยาตราทางชลมารค ภาพรวมมีผู้รับบริการทางการแพทย์กว่า 1.5 หมื่นราย ส่วนใหญ่ขอรับยาดม/แอมโมเนีย และมีอาการปวดศีรษะมากที่สุด
ส่วนการส่งต่อผู้ป่วยฉุกเฉิน มีทั้งสิ้น 7 ราย ส่วนใหญ่เป็นผู้สูงอายุ ในจำนวนนี้ กลับบ้านแล้ว 5 ราย อีก 2 ราย ยังคงอยู่สังเกตอาการที่โรงพยาบาล เหตุจากโรคประจำตัวเดิม โดยทีมแพทย์ให้การดูแลอย่างเต็มที่
วันนี้ (28 ตุลาคม 2567) ที่สำนักงานปลัดกระทรวงสาธารรสุข จ.นนทบุรี นพ.วีรวุฒิ อิ่มสำราญ รองปลัดกระทรวงสาธารณสุข เปิดเผยว่า การจัดทีมแพทย์ดูแลพี่น้องประชาชนที่เดินทางมาเฝ้าฯ รับเสด็จในงานพระราชพิธีเสด็จพระราชดำเนินถวายผ้าพระกฐิน โดยขบวนพยุหยาตราทางชลมารค ที่วัดอรุณราชวรารามราชวรมหาวิหาร เมื่อวันที่ 27 ตุลาคม 2567 ที่ผ่านมา ประสบความสำเร็จด้วยดี ซึ่งต้องขอขอบคุณเจ้าหน้าที่และบุคลากรทางการแพทย์ทุกคน ทั้งจากหน่วยงานของกระทรวงสาธารณสุข กรุงเทพมหานคร กลุ่มสถาบันแพทยศาสตร์ฯ โรงพยาบาล 4 เหล่าทัพ และภาคเอกชน รวมทั้งทุกภาคส่วนที่เกี่ยวข้อง ที่จัดทีมแพทย์และบุคลากรสาธารณสุข มาร่วมกันดูแลพี่น้องประชาชนอย่างเต็มที่
นพ.วีรวุฒิ กล่าวต่อว่า ภาพรวมมีผู้มารับบริการทั้งสิ้น 15,662 ราย ประกอบด้วย ประชาชน 14,124 ราย และเจ้าหน้าที่ 1,538 ราย โดยให้การปฐมพยาบาลทั้งสิ้น 17,998 ครั้ง ส่วนใหญ่ คือ ให้ยาดม/แอมโมเนีย 16,911 ครั้ง รองลงมา ทำแผล 30 ครั้ง รับยา (ไม่ได้ตรวจโดยแพทย์) 355 ครั้ง และบริการอื่นๆ เช่น วัดความดัน 702 ครั้ง สำหรับประชาชนที่เข้ารับการตรวจรักษาโดยแพทย์ มีจำนวนทั้งสิ้น 300 ราย พบว่า เจ็บป่วยด้วยอาการปวดศีรษะมากที่สุด 69 ราย รองลงมา คือ เป็นลม 64 ราย ปรึกษาสุขภาพ 45 ราย กล้ามเนื้อและกระดูก 35 ราย และเวียนศีรษะ 23 ราย
สำหรับการส่งต่อผู้ป่วยฉุกเฉิน มีจำนวนทั้งสิ้น 7 ราย เป็นชาย 3 ราย หญิง 4 ราย ส่วนใหญ่เป็นผู้สูงอายุ โดยส่งเข้ารับการรักษาที่โรงพยาบาลศิริราช 4 ราย ด้วยอาการความดันโลหิตต่ำ วูบเป็นลม สงสัยกล้ามเนื้อหัวใจ   ขาดเลือด และ ล้ม แผลฉีกขาดที่ริมฝีปาก ในจำนวนนี้ 2 ราย กลับบ้านแล้ว อีก 2 ราย ยังคงอยู่ในความดูแลของแพทย์ เหตุจากโรคประจำตัวที่มีอยู่เดิม ซึ่งทีมแพทย์ยังคงสังเกตอาการและให้การดูแลอย่างเต็มที่ อีก 2 ราย  ส่งโรงพยาบาลกลาง ด้วยอาการความดันโลหิตต่ำ วิงเวียนศีรษะ หน้ามืด และแน่นหน้าอก และอีก 1 ราย  ส่งโรงพยาบาลตำรวจ ด้วยอาการหน้ามืด เป็นลม หมดสติ โดยทั้ง 3 ราย กลับบ้านได้แล้วเช่นกัน
*************************************************** 28 ตุลาคม 2567

ที่มา : https://www.thaigov.go.th/news/contents/details/89592