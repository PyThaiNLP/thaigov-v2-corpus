รัฐบาลไทย-ข่าวทำเนียบรัฐบาล-บีโอไอหนุน “เม็กเท็ค” ขยายลงทุน PCB รองรับอุตสาหกรรมอิเล็กทรอนิกส์ขยายตัว


วันจันทร์ที่ 28 ตุลาคม 2567
บีโอไอหนุน “เม็กเท็ค” ขยายลงทุน PCB รองรับอุตสาหกรรมอิเล็กทรอนิกส์ขยายตัว
บีโอไอ ย้ำอุตสาหกรรม PCB ไทย ขึ้นแท่นอุตสาหกรรมมาแรง ผลักดันไทยก้าวสู่การเป็นฐานผลิตของภูมิภาค ล่าสุดอนุมัติบริษัท เม็กเท็ค แมนูแฟ็คเจอริ่ง เดินหน้าขยายลงทุนผลิต PCB ด้วยเงินลงทุน 920 ล้านบาท
บีโอไอหนุน “เม็กเท็ค” ขยายลงทุน PCB
รองรับอุตสาหกรรมอิเล็กทรอนิกส์ขยายตัว
บีโอไอ ย้ำอุตสาหกรรม PCB ไทย ขึ้นแท่นอุตสาหกรรมมาแรง ผลักดันไทยก้าวสู่การเป็นฐานผลิตของภูมิภาค ล่าสุดอนุมัติบริษัท เม็กเท็ค แมนูแฟ็คเจอริ่ง เดินหน้าขยายลงทุนผลิต PCB ด้วยเงินลงทุน 920 ล้านบาท รองรับการเติบโตของความต้องการอุปกรณ์อิเล็กทรอนิกส์ในอุตสาหกรรมต่าง ๆ โดยเฉพาะยานยนต์ไฟฟ้า พร้อมนำคณะสื่อมวลชนเข้าชมกิจการของบริษัทที่อยุธยา
นายนฤตม์ เทอดสถีรศักดิ์ เลขาธิการคณะกรรมการส่งเสริมการลงทุน (บีโอไอ) เปิดเผยว่าอุตสาหกรรมแผงวงจรอิเล็กทรอนิกส์ (Printed Circuit Board: PCB) เป็นหนึ่งในอุตสาหกรรมที่มีบทบาทสำคัญต่อการพัฒนาประเทศ เนื่องจาก PCB ถือเป็นหัวใจสำคัญในการผลิตอุปกรณ์อิเล็กทรอนิกส์ที่นำไปใช้ในอุตสาหกรรมต่าง ๆ เช่น ยานยนต์ เครื่องมือแพทย์ โทรคมนาคม เครื่องใช้ไฟฟ้าอัจฉริยะ ระบบอัตโนมัติและหุ่นยนต์ เป็นต้น ด้วยกระแสการย้ายฐานการผลิตและปรับโครงสร้าง Supply Chain ครั้งใหญ่ของโลก ได้ส่งผลให้ผู้ผลิต PCB รายใหญ่จำนวนมาก ตัดสินใจเข้ามาลงทุนในประเทศไทย ทำให้ปัจจุบันไทยได้ก้าวสู่การเป็นฐานการผลิต PCB อันดับ 1 ของอาเซียน และติดอันดับ 1 ใน 5 ของโลก
นับตั้งแต่ปี 2566 การลงทุนในอุตสาหกรรม PCB ในประเทศไทยเพิ่มขึ้นอย่างก้าวกระโดด ในช่วงเดือนมกราคม 2566 จนถึงเดือนกันยายน 2567 มีคำขอรับการส่งเสริมการลงทุนในอุตสาหกรรม PCB จำนวน 95 โครงการ เงินลงทุนสูงถึง 162,000 ล้านบาท เมื่อเทียบกับช่วงปี 2564 – 2565 ที่มีมูลค่าคำขอเฉลี่ย 15,000 ล้านบาทต่อปีเท่านั้น โดยส่วนใหญ่เป็นการลงทุนของผู้ผลิต PCB ชั้นนำจากจีน ไต้หวัน และญี่ปุ่น ซึ่งคาดว่าจะเกิดการจ้างงานในระยะแรกกว่า 20,000 ตำแหน่ง ใช้วัตถุดิบในประเทศมากกว่า 1 แสนล้านบาทต่อปี และมีการส่งออกผลิตภัณฑ์ในอุตสาหกรรมนี้เพิ่มขึ้น 7 แสนล้านบาทต่อปี
พร้อมกันนี้ บีโอไอได้นำคณะสื่อมวลชน เข้าเยี่ยมชมกิจการของบริษัท เม็กเท็ค แมนูแฟ็คเจอริ่ง คอร์ปอเรชั่น(ประเทศไทย) จำกัด ในกลุ่มบริษัท Mektec Corporation ที่นิคมอุตสาหกรรมบางปะอิน จังหวัดพระนครศรีอยุธยา ซึ่งเป็นบริษัทในเครือ NOK Corporation สัญชาติญี่ปุ่น ผู้ผลิตชิ้นส่วนอิเล็กทรอนิกส์ในกลุ่ม PCB ที่มียอดจำหน่ายสูงสุดเป็นอันดับ 1 ในญี่ปุ่น และอันดับ 6 ของโลก โดยบริษัทมีความเชี่ยวชาญในการผลิตแผงวงจรอิเล็กทรอนิกส์ชนิดยืดหยุ่น (Flexible Printed Circuit Board: FPCB และ FPCBA)
ทั้งนี้ FPCB มีคุณสมบัติพิเศษสำหรับใช้กับผลิตภัณฑ์อิเล็กทรอนิกส์ที่โค้งงอให้เข้ากับพื้นที่และรูปทรงที่ซับซ้อนได้ มีข้อดีตรงที่รูปทรงบางและเบา เหมาะสำหรับการใช้งานในผลิตภัณฑ์ที่มีข้อจำกัดเรื่องพื้นที่และน้ำหนัก ปัจจุบัน FPCB
มีการนำไปใช้ตั้งแต่ผลิตภัณฑ์ขนาดเล็กอย่างสมาร์ทคอนแทคเลนส์ ไปจนถึงแบตเตอรี่ยานยนต์ไฟฟ้า และถือว่าเป็นกลุ่ม PCB ที่มีมูลค่าสูง โดยโครงการของเม็กเท็คที่ได้รับการส่งเสริมใหม่ในครั้งนี้ เป็นการขยายกำลังการผลิต FPCB และ FPCBA รองรับคำสั่งซื้อในกลุ่มยานยนต์ไฟฟ้าที่เพิ่มขึ้น มีเงินลงทุน 920 ล้านบาท จ้างงานบุคลากรไทยเพิ่ม 260 คน (ปัจจุบันจ้างงานกว่า 3,000 คน) และใช้วัตถุดิบในประเทศเพิ่มอีกกว่า 2,500 ล้านบาทต่อปี
“ประเทศไทยได้รับการยอมรับให้เป็นฐานการลงทุน PCB แห่งใหม่ของเอเชีย ในช่วง 1 ปีกว่าที่ผ่านมา มีทั้งการขยายการลงทุนของผู้ผลิตรายเดิม เช่น Mektec, KCE และการลงทุนตั้งโรงงานใหม่โดยบริษัทผู้ผลิต PCB ระดับโลกจำนวนมาก เช่น Unimicron, Compeq, WUS, Gold Circuit, Chin Poon, Dynamic Electronics, Apex Circuit, Unitech และ Well Tek  โดยคาดว่าในช่วง 1 - 2 ปีข้างหน้า จะยังมีผู้ผลิต PCB และกลุ่มอุตสาหกรรมที่เกี่ยวข้องโดยเฉพาะผู้ผลิตวัตถุดิบและชิ้นส่วน เช่น Prepreg และ Copper Clad Laminate รายสำคัญจากต่างประเทศเข้ามาลงทุนในไทยเพิ่มขึ้นอย่างต่อเนื่อง ซึ่งจะช่วยยกระดับ Supply Chain ให้แข็งแกร่งยิ่งขึ้น PCB ถือเป็นหัวใจสำคัญของผลิตภัณฑ์อิเล็กทรอนิกส์ การมีฐานการผลิต PCB จะเพิ่มโอกาสการพัฒนาผลิตภัณฑ์อิเล็กทรอนิกส์ได้หลากหลาย และต่อยอดไปสู่อุตสาหกรรมอื่น ๆ ได้อีกมาก” นายนฤตม์ กล่าว
ด้านนายสมชาย อัศวรุ่งแสงกุล กรรมการผู้จัดการ บริษัท เม็กเท็ค แมนูแฟ็คเจอริ่ง คอร์ปอเรชั่น (ประเทศไทย) จำกัด ผู้ผลิตแผงวงจรอิเล็กทรอนิกส์ชนิด FPCB ระดับโลกจากญี่ปุ่น กล่าวว่า เม็กเท็คมีแต้มต่อในการลงทุนอย่างมากจากการได้รับการส่งเสริมการลงทุนจากบีโอไอในหลายโครงการ มูลค่ารวมกว่า 5,800 ล้านบาท โดยโครงการส่วนใหญ่เป็นการผลิตชิ้นส่วนอิเล็กทรอนิกส์ เช่น FPCB, FPCBA เป็นต้น ทั้งนี้ คาดว่าธุรกิจกลุ่ม PCB ในไทยจะยังขยายตัวอย่างต่อเนื่อง จากแรงขับเคลื่อนที่มาจากการเติบโตของเทคโนโลยี 5G ความต้องการอุปกรณ์อิเล็กทรอนิกส์ที่เชื่อมต่อกับ IoT การเติบโตของอุตสาหกรรมยานยนต์ไฟฟ้า หุ่นยนต์ AI ความก้าวหน้าในการพัฒนาเครื่องมือแพทย์ และอื่น ๆ รวมถึงมาตรการส่งเสริมจากบีโอไอที่เปิดให้การส่งเสริมธุรกิจกลุ่ม PCB แบบครบวงจร ซึ่งปัจจัยเหล่านี้เป็นส่วนสำคัญในการส่งเสริมให้อุตสาหกรรม PCB มีโอกาสเติบโตมากขึ้นในอนาคต
“เม็กเท็ค มีโรงงานผลิตและสำนักงานขายกระจายอยู่ทั่วโลก โดยเม็กเท็คได้เข้ามาลงทุนในไทย เพื่อผลิต PCB ชนิดยืดหยุ่น หรือ FPCB ตั้งแต่ปี 2538 ด้วยซัพพลายเซนที่เข้มแข็งในอุตสาหกรรม PCB ของประเทศไทย และนโยบายสนับสนุนของรัฐบาลไทย ทำให้บริษัทเกิดความเชื่อมั่นในประเทศไทย และเดินหน้าขยายการลงทุนเพิ่ม พร้อมทั้งได้เริ่มลงทุนในกระบวนการผลิตใหม่ ๆ เพื่อรองรับความต้องการของลูกค้าที่จะเพิ่มขึ้นในอนาคต เช่น ผลิตภัณฑ์ที่ต้องการเส้นลายวงจรขนาดเล็ก (Fine Pitch) และ Battery Management System (BMS) ที่มีแนวโน้มจะเติบโตขึ้นในปี 2568 รวมถึงการพัฒนาระบบ AI และระบบอัตโนมัติต่าง ๆ นอกจากนี้ บริษัทยังมีแผนขยายการลงทุนในอีก 3 ปีข้างหน้า โดยเฉลี่ย 300 ล้านบาทต่อปี และการลงทุนเพื่อพัฒนาประสิทธิภาพการผลิต เสริมสร้างความสามารถในการแข่งขันของโรงงานอีก 200 ล้านบาทต่อปี เพื่อเพิ่มประสิทธิภาพการผลิตของเม็กเท็คให้ก้าวสู่การเป็นโรงงานอัจฉริยะ สอดรับกับวิสัยทัศน์ของเม็กเท็คที่ได้วางตำแหน่งขององค์กรในการเป็นผู้สนับสนุนอุตสาหกรรมอิเล็กทรอนิกส์ระดับโลก” นายสมชาย กล่าว

ที่มา : https://www.thaigov.go.th/news/contents/details/89581