รัฐบาลไทย-ข่าวทำเนียบรัฐบาล-กระทรวงอุตฯ หารือเตรียมการใช้ AI จับสินค้าไม่ได้มาตรฐานใน E-Commerce Platform ในไทย


วันอาทิตย์ที่ 27 ตุลาคม 2567
27/10/2567
พิมพ์
กระทรวงอุตฯ หารือเตรียมการใช้ AI จับสินค้าไม่ได้มาตรฐานใน E-Commerce Platform ในไทย
กระทรวงอุตฯ หารือเตรียมการใช้ AI จับสินค้าไม่ได้มาตรฐานใน E-Commerce Platform ในไทย
นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม รับมอบหมายจากนายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เข้าประชุมหารือแลกเปลี่ยนมุมมองในการใช้ Big Data และเทคโนโลยีปัญญาประดิษฐ์ AI จับสินค้าไม่ได้มาตรฐาน ใน E-Commerce Platform โดยมีนางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายสมชัย เอมบำรุง ผู้อำนวยการกองกฎหมาย สำนักงานปลัดกระทรวงอุตสาหกรรม นางวิรงรอง พรพิมลเทพ ผู้อำนวยการกองกฎหมาย สำนักงานมาตรฐานผลิตภัณฑ์อุตสาหกรรม และนายสาโรจน์ อธิวิทวัส ผู้บริหาร บริษัท Wisible ร่วมหารือ ณ ห้อง อก. 2 ชั้น 3 อาคารสำนักงานปลัดกระทรวงอุตสาหกรรม
เลขานุการรัฐมนตรีฯ พงศ์พล กล่าวว่า กระทรวงอุตสาหกรรมให้ความสำคัญกับการเพิ่มขีดความสามารถในการแข่งขันให้กับผู้ประกอบการและการคุ้มครองประชาชนให้ปลอดภัยจากการใช้สินค้า ซึ่งรัฐมนตรีว่าการกระทรวงอุตสาหกรรม ได้มอบนโยบายให้ทุกหน่วยงาน “Save อุตสาหกรรมไทย” โดยสร้างความเท่าเทียมในการแข่งขันของ SMEs และบังคับใช้กฎหมายกับสินค้าไม่ได้มาตรฐานที่นำเข้าจากต่างประเทศ และสั่งการให้สำนักงานมาตรฐานผลิตภัณฑ์อุตสาหกรรม (สมอ.) ในฐานะหน่วยงานกำกับ ดูแลคุณภาพสินค้าให้เป็นไปตามมาตรฐาน กำหนดแนวทางการป้องกันสินค้านำเข้าไม่ได้มาตรฐานจากต่างประเทศในทุกช่องทางโดยเฉพาะช่องทางออนไลน์ และบังคับใช้กฎหมายกับสินค้าที่ไม่ได้มาตรฐานดังกล่าว เพื่อปกป้องอุตสาหกรรมไทยที่ได้รับผลกระทบ โดยเฉพาะผู้ประกอบการ SMEs รวมทั้งคุ้มครองความปลอดภัยให้แก่ประชาชน โดยวันนี้ที่ประชุมได้มอบหมายให้ สมอ.ติดตามการดำเนินการป้องกันสินค้านำเข้าไม่ได้มาตรฐานจากต่างประเทศผ่านแพลตฟอร์มออนไลน์ พร้อมทำความเข้าใจและชี้แจงข้อกฎหมายกับผู้ประกอบการที่ให้บริการสินค้า ป้องกันการนำเข้าสินค้าที่ไม่เป็นไปตามมาตรฐานอย่างต่อเนื่อง และได้ให้นายสาโรจน์ อธิวิทวัส ผู้บริหาร บริษัท Wisible มาให้ข้อมูลในการกำกับดูแลการขายสินค้าบน eCommerce Platform ในต่างประเทศ พร้อมแนะนำการใช้ Big Data และเทคโนโลยีปัญญาประดิษฐ์ AI ในการตรวจจับสินค้าที่ไม่ได้มาตรฐานใน E-Commerce Platform ของประเทศ เพื่อปรับใช้เป็นแนวทางการดำเนินงานต่อไป

ที่มา : https://www.thaigov.go.th/news/contents/details/89563