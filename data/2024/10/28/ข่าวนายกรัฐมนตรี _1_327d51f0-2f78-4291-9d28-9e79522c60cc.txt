รัฐบาลไทย-ข่าวทำเนียบรัฐบาล-รัฐบาล ขอขอบคุณประชาชนและทุกภาคส่วน ร่วมใจเฉลิมพระเกียรติในพระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค ที่พร้อมใจกันไปเฝ้าทูลละอองธุลีพระบาท


วันอาทิตย์ที่ 27 ตุลาคม 2567
27/10/2567
พิมพ์
รัฐบาล ขอขอบคุณประชาชนและทุกภาคส่วน ร่วมใจเฉลิมพระเกียรติในพระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค ที่พร้อมใจกันไปเฝ้าทูลละอองธุลีพระบาท
ที่พร้อมใจกันไปเฝ้าทูลละอองธุลีพระบาท ในการแสดงความจงรักภักดีและชื่นชมพระบารมีพระบาทสมเด็จพระเจ้าอยู่หัว และสมเด็จพระเจ้านางเจ้าฯ พระบรมราชินี ตลอดเส้นทางเสด็จพระราชดำเนิน
วันนี้ (27 ตุลาคม 2567) นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า นางสาวแพทองธาร ชินวัตร นายกรัฐมนตรี ขอขอบคุณทุกส่วนราชการ ทหาร พลเรือนที่มีส่วนร่วมในการจัดพระราชพิธีทรงบำเพ็ญพระราชกุศลถวายผ้าพระกฐิน ประจำปีพุทธศักราช 2567 โดยขบวนพยุหยาตราทางชลมารค ณ วัดอรุณราชวราราม เขตบางกอกใหญ่ กรุงเทพมหานคร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ให้สำเร็จเป็นไปด้วยความเรียบร้อย สง่างาม สมพระเกียรติ
นายกรัฐมนตรี กล่าวชื่นชมจิตอาสา ที่คอยดูแลและอำนวยความสะดวกให้กับประชาชน และนักท่องเที่ยวทั้งชาวไทยและต่างชาติที่เดินทางมาร่วมชื่นชมพระบารมี พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี และพระบรมวงศานุวงค์ ในการเสด็จพระราชดำเนินไปในการพระราชพิธีทรงบำเพ็ญพระราชกุศลถวายผ้าพระกฐิน ประจำปีพุทธศักราช 2567 โดยขบวนพยุหยาตราทางชลมารค ณ วัดอรุณราชวราราม เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ได้เป็นที่ประจักษ์ เห็นถึงความจงรักภักดี ความรัก ความผูกพันระหว่างสถาบันพระมหากษัตริย์และประชาชน รวมถึงความสามัคคีของทุกภาคส่วนในการจัดงานในครั้งนี้
“สำหรับงานพระราชพิธีฯ ครั้งนี้ ประชาชนทั้งชาวไทยและชาวต่างชาติต่างได้ชื่นชมพระบารมีพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี  และพระบรมวงศานุวงศ์ โดยตลอดเส้นทางเสด็จพระราชดำเนินทั้งสองฝั่งแม่น้ำเจ้าพระยา รวมถึงความวิจิตรงดงามของริ้วขบวนพยุหยาตราทางชลมารค ได้สะท้อนถึงความรุ่งเรืองในขนบธรรมเนียม ประเพณีและวัฒนธรรมของไทยทื่สืบทอดมายาวนาน รวมถึงศิลปกรรมไทยที่มีเอกลักษณ์โดดเด่น ในหลากหลายสาขา  ถือเป็นความภาคภูมิใจของคนไทยทั้งประเทศ ” นายจิรายุ กล่าว  ////

ที่มา : https://www.thaigov.go.th/news/contents/details/89559