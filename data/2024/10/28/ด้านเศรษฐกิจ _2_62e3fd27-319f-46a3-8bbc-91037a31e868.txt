รัฐบาลไทย-ข่าวทำเนียบรัฐบาล-การประชุมเต็มคณะของผู้ว่าการธนาคารโลกและกองทุนการเงินระหว่างประเทศ ประจำปี 2567


วันจันทร์ที่ 28 ตุลาคม 2567
28/10/2567
พิมพ์
การประชุมเต็มคณะของผู้ว่าการธนาคารโลกและกองทุนการเงินระหว่างประเทศ ประจำปี 2567
นายเผ่าภูมิ โรจนสกุล รมช.คลัง ร่วมการประชุมเต็มคณะของผู้ว่าการธนาคารโลกและกองทุนการเงินระหว่างประเทศ (Plenary Session) เมื่อวันที่ 25 ต.ค.2567 ณ กรุงวอชิงตัน ดี.ซี. สหรัฐอเมริกา
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า นายเผ่าภูมิ โรจนสกุล รัฐมนตรีช่วยว่าการกระทรวงการคลัง ได้เข้าร่วมการประชุมเต็มคณะของผู้ว่าการธนาคารโลกและกองทุนการเงินระหว่างประเทศ (Plenary Session) เมื่อวันที่ 25 ตุลาคม 2567 ณ กรุงวอชิงตัน ดี.ซี. สหรัฐอเมริกา รวมทั้งได้รับฟังถ้อยแถลงของนาย Ajay Banga ประธานธนาคารโลก และนาง Kristalina Georgieva กรรมการจัดการกองทุนการเงินระหว่างประเทศ และนาย Ahmed Munawar รัฐมนตรีว่าการกระทรวงการคลังมัลดีฟส์ ประธานการประชุม เกี่ยวกับแนวนโยบายสนับสนุนประเทศสมาชิกของทั้งสององค์กรในการดำเนินการช่วยเหลือประเทศสมาชิกในการรับมือกับความท้าทายทางเศรษฐกิจและส่งเสริมการพัฒนาในประเทศกำลังพัฒนา
นาง Kristalina Georgieva กรรมการจัดการกองทุนการเงินระหว่างประเทศได้ประมาณการอัตราเงินเฟ้อของโลกว่าจะปรับลดลงจากร้อยละ 5.7 ในไตรมาสสุดท้ายของปี 2566 เป็นร้อยละ 5.3 ในไตรมาส 4 ของปี 2567 และคาดการณ์ว่าจะปรับลดลงเป็นร้อยละ 3.5 ในไตรมาส 4 ของปี 2568 อย่างไรก็ตาม เศรษฐกิจในปัจจุบันยังคงเผชิญกับอุปสรรคและความท้าทาย เช่น การเติบโตทางเศรษฐกิจที่ชะลอตัว ระดับหนี้สาธารณะที่สูง และภาระทางการคลังที่มีรายจ่ายเพิ่มขึ้นในอนาคตจากใช้จ่ายเพื่อรับมือกับผลกระทบของการเปลี่ยนแปลงสภาพภูมิอากาศ โดยกรรมการจัดการกองทุนได้เสนอแนวนโยบายเพื่อรับมือกับความท้าทายข้างต้น ดังนี้ (1) การเพิ่มศักยภาพทางการคลังหรือการดำเนินงานโดยลดรายจ่ายภาครัฐและปรับเพิ่มภาษี (2) การลงทุนเพื่อการเติบโต โดยเน้นการปฏิรูปที่จำเป็นในด้านทักษะ เทคโนโลยี และความยืดหยุ่นต่อการเปลี่ยนแปลงสภาพภูมิอากาศ และ (3) การเสริมสร้างความร่วมมือในระดับพหุภาคี ในขณะที่นาย Ajay Banga ประธานธนาคารโลก ได้กล่าวว่า ธนาคารโลกกำลังดำเนินการปฏิรูปโครงสร้างของธนาคารโลกให้เป็นธนาคารเพื่อการพัฒนาที่สามารถตอบสนองต่อวิกฤตการณ์ต่าง ๆ ได้เร็วขึ้น ผ่านกระบวนการที่เรียบง่ายขึ้นเพื่อให้สร้างผลลัพธ์ได้มากขึ้น และกล่าวรายงานว่าธนาคารโลกได้ร่วมมือกับธนาคารเพื่อการพัฒนาพหุภาคี (Multilateral Development Banks: MDBs) เช่น ธนาคารพัฒนาเอเชีย ธนาคารเพื่อการลงทุนโครงสร้างพื้นฐานแห่งเอเชีย เป็นต้น เพื่อทำให้การดำเนินการโครงการเพื่อการพัฒนาในประเทศสมาชิกเป็นไปอย่างมีประสิทธิภาพโดยใช้ต้นทุนทางการเงินต่ำที่สุด นอกจากนี้ ยังได้เรียกร้องให้ประเทศพัฒนาแล้วรายได้สูงซึ่งเป็นผู้บริจาคเงินเพิ่มทุนให้แก่สมาคมพัฒนาการระหว่างประเทศ (International Development Association: IDA) ให้การสนับสนุนทางการเงินแก่ IDA ต่อไป เนื่องจากความต้องการทางการเงินเพื่อการพัฒนาของประเทศรายได้น้อยยังมีอยู่มาก รวมทั้งเรียกร้องให้ประเทศสมาชิกประสานงานและดำเนินการอย่างเร่งด่วนเพื่อแก้ไขปัญหาวิกฤตด้านอาหารโดยการเพิ่มการผลิตทั่วโลกและช่วยเหลือประเทศที่กำลังเผชิญปัญหาความมั่นคงด้านอาหาร
อนึ่ง เมื่อวันที่ 24 ตุลาคม 2567 นายเผ่าภูมิฯ รัฐมนตรีช่วยว่าการกระทรวงการคลังได้หารือทวิภาคีกับนาย Wempi Saputra กรรมการบริหารกลุ่มออกเสียงเอเชียตะวันออกเฉียงใต้ของธนาคารโลกถึงความพร้อมของประเทศไทยสำหรับการเป็นเจ้าภาพการประชุมประจำปีสภาผู้ว่าการธนาคารโลกและกองทุนการเงินระหว่างประเทศ ปี 2569 และรับฟังรายงานความคืบหน้าในการดำเนินการโครงการเพื่อการพัฒนาของธนาคารโลกในภูมิภาคเอเชียตะวันออกเฉียงใต้ และได้หารือถึงความร่วมมือระหว่างประเทศไทยและธนาคารโลก รวมถึงประเทศสมาชิกกลุ่มออกเสียงเอเชียตะวันออกเฉียงใต้เพื่อส่งเสริมความเชื่อมโยงในภูมิภาคและสนับสนุนการพัฒนาอย่างยั่งยืน
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0-2273-9020 ต่อ 3627

ที่มา : https://www.thaigov.go.th/news/contents/details/89577