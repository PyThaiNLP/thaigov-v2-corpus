รัฐบาลไทย-ข่าวทำเนียบรัฐบาล-ดร.นลินี พบทูตแอฟริกาใต้ เสริมศักยภาพความร่วมมือ ตั้งศูนย์กระจายอาหารและสินค้าไทย พร้อมผลักดัน FTA ไทย– สหภาพศุลกากรแอฟริกาใต้ (SACU)


วันจันทร์ที่ 28 ตุลาคม 2567
28/10/2567
พิมพ์
ดร.นลินี พบทูตแอฟริกาใต้ เสริมศักยภาพความร่วมมือ ตั้งศูนย์กระจายอาหารและสินค้าไทย พร้อมผลักดัน FTA ไทย– สหภาพศุลกากรแอฟริกาใต้ (SACU)
ดร.นลินี พบทูตแอฟริกาใต้ เสริมศักยภาพความร่วมมือ ตั้งศูนย์กระจายอาหารและสินค้าไทย พร้อมผลักดัน FTA ไทย– สหภาพศุลกากรแอฟริกาใต้ (SACU)
เมื่อวันศุกร์ที่  25 ตุลาคม 2567 ดร. นลินี ทวีสิน ผู้แทนการค้าไทย เปิดเผยภายหลังจากการหารือร่วมกับนายดาร์คีย์ อีเฟรอิม แอฟริกา เอกอัครราชทูตสาธารณรัฐแอฟริกาใต้ประจำประเทศไทย ว่าทั้งสองฝ่ายต่างแสดงความยินดีที่ความสัมพันธ์ของทั้งสองประเทศมีความเข้มแข็งและใกล้ชิดในทุกมิติ ทั้งในด้านการแลกเปลี่ยนการเยือนระดับสูง การท่องเที่ยว และโดยเฉพาะในมิติด้านการค้า ซึ่งแอฟริกาใต้เป็นคู่ค้าอันดับที่ 1 ของไทยในภูมิภาคแอฟริกา และลำดับที่ 28  ในตลาดโลก โดยในปี 2566 การค้าสองฝ่ายมีมูลค่า 4,088.82 ล้านเหรียญสหรัฐ เพิ่มขึ้นร้อยละ 14.56 จากปีก่อนหน้า
ผู้แทนการค้าไทย เปิดเผยเพิ่มเติมว่า ไทยเห็นถึงศักยภาพของแอฟริกาใต้ในการเป็นฐานการผลิตและกระจายสินค้าใน ภูมิภาคแอฟริกา โดยเฉพาะในสาขาที่ไทยมีศักยภาพ อาทิ อาหาร อาหารแปรรูป ยานยนต์ และการเกษตร ในขณะเดียวกัน แอฟริกาใต้สามารถเข้ามาลงทุนในไทย โดยเฉพาะในเขตเศรษฐกิจพิเศษ ซึ่งสามารถ เชื่อมโยงไปยังประเทศเพื่อนบ้านและอาเซียนได้ นอกจากนี้ นักลงทุนของทั้งสองฝ่ายยังสามารถใช้ ประโยชน์จากสิทธิพิเศษทางการค้าภายใต้ความตกลงการค้าเสรีต่าง ๆ ที่ทั้งสองเป็นสมาชิกอยู่ โดยที่ผ่านแอฟริกาใต้นับว่าเป็นพื้นที่ทางยุทธศาสตร์สำหรับการลงทุนของไทยในแอฟริกา โดยเฉพาะในอุตสาหกรรมยานยนต์และภาคบริการ โดยเมื่อไม่นานมานี้ บริษัท ไทยซัมมิท ออโต้พาร์ตส์ อินดัสตรี จำกัด ได้จัดตั้งโรงงานในกรุงพริทอเรีย และกำลังวางแผนขยายธุรกิจไปยังเมืองเดอร์บันรวมถึงในช่วงเดือนเมษายนปีนี้ บริษัทไมเนอร์ โฮเทลส์ ผู้ประกอบการและนักลงทุนโรงแรมจากประเทศไทยที่มีโรงแรมกว่า 540 แห่งใน 56 ประเทศ ครอบคลุมภูมิภาคเอเชียแปซิฟิก ตะวันออกกลาง แอฟริกา มหาสมุทรอินเดีย ยุโรป และอเมริกา ได้ลงนามเป็นพันธมิตรทางกลยุทธ์กับกลุ่มคาวาเลรอส (Cavaleros) ของแอฟริกาใต้ในการบริหารจัดการโรงแรม
ในขณะเดียวกัน ตนและท่านทูตยังเห็นพ้องกันในการส่งเสริมและสนับสนุนการเช้าร่วมงานแสดงสินค้าของภาคเอกชนและคณะนักธุรกิจของแต่ละประเทศ เช่น การเข้าร่วมงาน  THAIFEX Anuga Asia ซึ่งเป็นงานแสดงสินค้าอาหารที่ใหญ่ที่สุดในเอเซีย งาน Style Bangkok ซึ่งเป็นงานแสดงสินค้าไลฟ์สไตล์และแฟชั่นระดับนานาชาติ หรือ งาน TAPA ซึ่งเป็นงานแสดงสินค้าด้านอุตสาหกรรมชิ้นส่วน อะไหล่และอุปกรณ์ตกแต่งยานยนต์ ในขณะเดียวกัน ผู้ประกอบการและภาคเอกชนไทย ควรพิจารณาเข้าร่วมงาน AfricaTech , Automechanika Johannesburg Show หรือ Solar Power Africa เนื่องจากการเข้าร่วมงานแสดงสินค้าจะเป็นโอกาสอันดีที่ผู้ประกอบการของสองฝ่ายได้พบปะเจรจาธุรกิจระหว่างกัน ตลอดจนเป็นการเปิดตัวและแนะนำสินค้าให้นักลงทุนและผู้บริโภคของอีกฝ่ายได้รับทราบ ซึ่งจะเป็นปัจจัยสำคัญในการส่งเสริมให้เกิดการขยายตัวด้านการค้าและการลงทุนระหว่างไทยและแอฟริกาใต้
ดร.นลินี ทิ้งท้ายว่า ตนและท่านทูตยังได้หารือถึงการส่งเสริมความร่วมมือในภาคส่วนที่แต่ละประเทศมีความเชี่ยวชาญ ไม่ว่าจะเป็นอุตสาหกรรมยานยนตร์ไฟฟ้า หรืออุตสาหกรรมเหมืองแร่และแร่ธาตุ ผลไม้ รวมถึงหารือเรื่องความร่วมมือในการส่งเสริมการท่องเที่ยว และความร่วมมือทางวัฒนธรรมในมิติต่าง ๆ เช่น กีฬา อาหารและ Soft power อื่นๆ ทั้งสองฝ่ายยังได้หารือถึงเรื่องการเดินเรือ และความร่วมมือระหว่างท่าเรือแหลมฉบังกับท่าเรือเคป ทาวน์ (Port of Cape Town) นอกจากนี้ ตนและท่านทูตยังได้หารือถึงการเปิดตลาดเพิ่มเติม โดยหารือถึงการลดภาษีนำเข้า และการเจรจาจัดทำ FTA กับสหภาพศุลกากรแอฟริกาตอนใต้ (SACU) ซึ่งประกอบด้วย 5 ประเทศ ได้แก่  บอตสวานา เลโซโท นามิเบีย เอสวาตินี และสาธารณรัฐแอฟริกาใต้

ที่มา : https://www.thaigov.go.th/news/contents/details/89594