รัฐบาลไทย-ข่าวทำเนียบรัฐบาล-กรมการจัดหางาน เตือนภัย! คนหางาน หลังพบบริษัทนำเที่ยวหลอกสมัครงานเกษตรตามฤดูกาลเกาหลีใต้


วันจันทร์ที่ 28 ตุลาคม 2567
28/10/2567
พิมพ์
กรมการจัดหางาน เตือนภัย! คนหางาน หลังพบบริษัทนำเที่ยวหลอกสมัครงานเกษตรตามฤดูกาลเกาหลีใต้
กรมการจัดหางาน เตือน คนหางานระวังถูกหลอกชักชวนสมัครงานเกษตรในเกาหลีใต้ ย้ำ ตรวจสอบบริษัทที่ได้รับอนุญาตก่อนตัดสินใจเดินทาง
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีบริษัทนำเที่ยวแห่งหนึ่ง ประกาศเชิญชวนคนหางาน สมัครงานไปทำงานที่สาธารณรัฐเกาหลี ในตำแหน่งคนงานเกษตรตามฤดูกาล โดยอ้างว่าใช้วีซ่า C4 หรือวีซ่าทำงานระยะสั้น สามารถเดินทางไปทำงานได้โดยไม่ต้องขออนุญาตกรมการจัดหางาน อีกทั้ง บริษัทดังกล่าวได้มีการเชิญชวนคนหางานเข้าร่วมรับฟังการชี้แจงรายละเอียดการประกาศรับสมัครงาน ณ ห้องประชุมองค์การบริหารส่วนตำบลแห่งหนึ่ง ในพื้นที่จังหวัดนครสวรรค์ นั้น เกี่ยวกับเรื่องนี้ กรมการจัดหางานไม่ได้นิ่งนอนใจ มอบหมายให้สำนักงานจัดหางานจังหวัดนครสวรรค์ลงพื้นที่เข้าตรวจสอบการประกาศรับสมัครงานของบริษัทดังกล่าวแล้ว จากการตรวจสอบพบว่าบริษัทดังกล่าวได้มีการประกาศรับสมัครงานจริง ซึ่งเข้าข่ายเป็นการกระทำโดยมิชอบด้วยกฎหมาย เจ้าหน้าที่จึงแจ้งให้ยุติการประชาสัมพันธ์รับสมัครงาน และได้ชี้แจงการเกี่ยวกับการเดินทางไปทำงานต่างประเทศแบบถูกต้องตามกฎหมายให้คนหางานที่เข้าร่วมรับฟังทราบ อย่างไรก็ดี จากการสอบถามคนหางานพบว่า ยังไม่มีผู้สมัครงานหรือเสียเงินค่าบริการและค่าใช้จ่าย รวมทั้ง ยังไม่มีผู้เสียหายเข้าร้องเรียน/ร้องทุกข์จากการถูกหลอกลวง แต่อย่างใด
นายสมชาย กล่าวเพิ่มเติมว่า การจัดส่งแรงงานไปทำงานภาคเกษตรตามฤดูกาล (Seasonal Worker)   ที่เกาหลีใต้ นั้น วีซ่า E-8 ทางการเกาหลีใต้ระบุชัดเจนให้กรมการจัดหางานเป็นหน่วยงานผู้ดำเนินการจัดส่งเท่านั้น กรมการจัดหางานจึงขอย้ำเตือนคนหางานให้ระมัดระวังการชักชวนไปทำงานต่างประเทศ ก่อนตัดสินใจไปทำงาน โดยขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd เสียก่อน และสำหรับผู้ที่หลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุก 3-10 ปี หรือปรับตั้งแต่ 60,000 – 200,000 บาท หรือทั้งจำทั้งปรับ และการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุก  ไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ
“กรมการจัดหางาน ได้มีการประชาสัมพันธ์สร้างการรับรู้วิธีเดินทางไปทำงานต่างประเทศถูกต้องตามกฎหมาย 5 วิธี มาโดยตลอด เพื่อป้องกันมิให้คนไทยตกเป็นเหยื่อ รวมทั้ง เตือนภัยคนหางานให้เท่าทันเล่ห์เหลี่ยมกลโกงของมิจฉาชีพ ผ่านสื่อต่างๆ โดยมีกองทะเบียนจัดหางานกลางและคุ้มครองคนหางาน ตรวจสอบ ป้องปราม และปราบปรามการหลอกลวงไปทำงานต่างประเทศ ซึ่งในปีงบประมาณ พ.ศ. 2567 มีการดำเนินคดีสาย นายหน้าเถื่อนแล้ว 452 ราย หลอกลวงคนหางานทั้งสิ้น 608 คน คิดเป็นมูลค่าความเสียหาย จำนวน 44,223,300 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ ออสเตรเลีย ญี่ปุ่น สาธารณรัฐเกาหลี สหรัฐอเมริกา และไอซ์แลนด์ ตามลำดับ”  อธิบดีกรมการจัดหางาน กล่าว
ทั้งนี้ ผู้สนใจทำงานต่างประเทศสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงได้ผ่านทางระบบ e - Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือที่สายด่วนกระทรวงแรงงาน โทร. 1506 กด 2 และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/89564