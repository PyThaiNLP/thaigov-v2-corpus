รัฐบาลไทย-ข่าวทำเนียบรัฐบาล-บขส. กลับมาเปิดให้บริการเดินรถ 2 เส้นทางภาคเหนือ กรุงเทพฯ - น่าน กรุงเทพฯ - ลำพูน และเพิ่มเที่ยววิ่งเส้นทาง กรุงเทพฯ - กำแพงเพชร ตั้งแต่บัดนี้เป็นต้นไป


วันศุกร์ที่ 4 ตุลาคม 2567
บขส. กลับมาเปิดให้บริการเดินรถ 2 เส้นทางภาคเหนือ กรุงเทพฯ - น่าน กรุงเทพฯ - ลำพูน และเพิ่มเที่ยววิ่งเส้นทาง กรุงเทพฯ - กำแพงเพชร ตั้งแต่บัดนี้เป็นต้นไป
.....
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า บขส. ได้กลับมาเปิดให้บริการเดินรถโดยสารเส้นทางภาคเหนือ และปรับเพิ่มวันเวลาให้บริการบางเส้นทาง เพื่อบริหารจัดการเดินรถให้สอดคล้องกับความต้องการของประชาชนและอำนวยความสะดวกให้สามารถเข้าถึงบริการได้อย่างทั่วถึง ตามนโยบายนายสุรพงษ์ ปิยะโชติ รัฐมนตรีช่วยว่าการกระทรวงคมนาคม
สำหรับเส้นทางที่กลับมาเปิดให้บริการเดินรถโดยสาร จำนวน 2 เส้นทาง ได้แก่
1) สายที่ 910 กรุงเทพฯ - น่าน ระยะทาง 677 กิโลเมตร ใช้รถโดยสารปรับอากาศชั้น 1 (ม4ข) จำนวน 46 ที่นั่ง ให้บริการวันละ 2 เที่ยววิ่ง (ไป - กลับ) เที่ยวไป รถออกจากหมอชิต 2 เวลา 20.00 น. ส่วนเที่ยวกลับ รถออกจากสถานีขนส่งผู้โดยสารจังหวัดน่าน เวลา 19.00 น. ใช้เวลาเดินทาง 11 ชั่วโมง ค่าโดยสาร 567 บาท
2) สายที่ 924 กรุงเทพฯ - ลำพูน ระยะทาง 685 กิโลเมตร ใช้รถโดยสารปรับอากาศชั้น 1 (ม4ข) จำนวน 46 ที่นั่ง ให้บริการวันละ 2 เที่ยววิ่ง เที่ยวไป รถออกจากหมอชิต 2 เวลา 20.20 น. ส่วนเที่ยวกลับ รถออกจากสถานีขนส่งผู้โดยสารจังหวัดลำพูน เวลา 19.30 น. ใช้เวลาเดินทาง 10 ชั่วโมง ค่าโดยสาร 571 บาท
นอกจากนี้ ได้ปรับเพิ่มวันเวลาให้บริการ สายที่ 94 กรุงเทพฯ - กำแพงเพชร ระยะทาง 358 กิโลเมตร จากเดิมให้บริการ 3 วัน (ศุกร์ - อาทิตย์) ต่อสัปดาห์ ปรับเพิ่มเป็นให้บริการทุกวัน ใช้รถโดยสารปรับอากาศชั้น 1 (ม1ข) จำนวน 36 ที่นั่ง ให้บริการวันละ 2 เที่ยววิ่ง เที่ยวไป รถออกจากหมอชิต 2 เวลา 08.10 น. ส่วนเที่ยวกลับ รถออกจากสถานีขนส่งผู้โดยสารจังหวัดกำแพงเพชร เวลา 09.30 น. ใช้เวลาเดินทาง 6 ชั่วโมง 45 นาที ค่าโดยสาร 313 บาท
ผู้โดยสารสามารถจองตั๋ว บขส. ล่วงหน้าได้ทุกช่องทางของ บขส. ช่องทางออนไลน์ Facebook: บขส. Line: @บขส.99 Website: https://tcl99web.transport.co.th Application: E - ticket และช่องจำหน่ายตั๋วโดยสาร บขส. ทั่วประเทศ สอบถามข้อมูลเพิ่มเติมได้ที่ โทร. 0 2936 3660 ในวันและเวลาราชการ

ที่มา : https://www.thaigov.go.th/news/contents/details/88756