รัฐบาลไทย-ข่าวทำเนียบรัฐบาล-กรมศุลกากรปล่อยเรือตรวจการณ์ทางทะเลประสิทธิภาพสูง “ศุลกากร 524”  เสริมทัพด้านการปราบปรามในน่านน้ำอันดามัน


วันศุกร์ที่ 4 ตุลาคม 2567
04/10/2567
พิมพ์
กรมศุลกากรปล่อยเรือตรวจการณ์ทางทะเลประสิทธิภาพสูง “ศุลกากร 524”  เสริมทัพด้านการปราบปรามในน่านน้ำอันดามัน
วันนี้ (วันพฤหัสบดีที่ 3 ตุลาคม 2567) อธิบดีกรมศุลกากร เป็นประธานในพิธีปล่อยเรือตรวจการณ์ทางทะเล “ศุลกากร 524” ลงน้ำ ณ อู่ต่อเรือ บริษัท มาร์ซัน จํากัด (มหาชน) จังหวัดสมุทรปราการ
วันนี้ (วันพฤหัสบดีที่ 3 ตุลาคม 2567) เวลา 14.30 น. นายธีรัชย์ อัตนวานิช อธิบดีกรมศุลกากร เป็นประธานในพิธีปล่อยเรือตรวจการณ์ทางทะเล “ศุลกากร 524” ลงน้ำ พร้อมด้วยนายยุทธนา พูลพิพัฒน์ รองอธิบดีกรมศุลกากร นายนิติ วิทยาเต็ม รองอธิบดีกรมศุลกากร นางสาวอัจฉรา ลอตินันทน์ เลขานุการกรม นายธนกฤต ลิ้นทอง ผู้อำนวยการสำนักงานศุลกากรภาคที่ 4 นายภาณุ ลิ้มวงศ์ยุติ นายด่านศุลกากรสตูล พร้อมคณะผู้บริหารกรมศุลกากร และนายภัทรวิน จงวิศาล ประธานเจ้าที่หน้าที่บริหาร บริษัท มาร์ซัน จำกัด (มหาชน) พร้อมคณะผู้บริหารจากบริษัท มาร์ซัน จํากัด (มหาชน) โดยมีนางนันท์ฐิตา ศิริคุปต์ ที่ปรึกษาด้านพัฒนาระบบควบคุมทางศุลกากร กรมศุลกากร เป็นสุภาพสตรีผู้ประกอบพิธีปล่อยเรือตรวจการณ์ทางทะเล ณ อู่ต่อเรือ บริษัท มาร์ซัน จํากัด (มหาชน) จังหวัดสมุทรปราการ
นายธีรัชย์ อัตนวานิช อธิบดีกรมศุลกากร กล่าวว่า กรมศุลกากรมีภารกิจหลักในการอำนวยความสะดวกทางการค้าและส่งเสริมระบบโลจิสติกส์ของประเทศ พร้อมทั้งส่งเสริมเศรษฐกิจของประเทศด้วยมาตรการทางศุลกากร และการค้าระหว่างประเทศ รวมถึงการปกป้องสังคมให้ปลอดภัยจากการลักลอบนำสิ่งผิดกฎหมายเข้ามาและออกไปนอกราชอาณาจักร ทั้งทางบก ทางอากาศ รวมถึงทางทะเล เพื่อรักษาผลประโยชน์ในภาพรวมของประเทศ กรมศุลกากรจึงดำเนินการต่อเรือตรวจการณ์ทางทะเล “ศุลกากร 524” ซึ่งเป็นเรือขนาดความยาวไม่น้อยกว่า 56.62 ฟุต ความเร็วไม่ต่ำกว่า 35 น็อต ออกแบบและต่อสร้างโดยบริษัท มาร์ซัน จํากัด (มหาชน) ด้วยเทคโนโลยีการออกแบบและต่อสร้างขั้นสูง โดยประกอบพิธีวางกระดูกงูเรือ เมื่อวันที่ 7 ธันวาคม พ.ศ. 2566 และได้ดำเนินการต่อสร้างเรือเรื่อยมาเป็นลำดับจนกระทั่งเสร็จสิ้นสมบูรณ์
อธิบดีกรมศุลกากร กล่าวต่ออีกว่า เรือตรวจการณ์ทางทะเล “ศุลกากร 524” ลำนี้ นับเป็นเรือที่มีประสิทธิภาพสูงลำหนึ่งในกองเรือศุลกากร และจะนำไปประจำการที่ด่านศุลกากรสตูล ต.ตำมะลัง อ.เมือง จ.สตูลเพื่อลาดตระเวนตรวจการณ์ในบริเวณทะเลอันดามัน ทำภารกิจในด้านป้องกันและปราบปรามการกระทำผิดกฎหมายทางทะเล อาทิ การลักลอบหนีศุลกากร การลักลอบนำเข้าของผิดกฎหมายหรือของต้องห้ามต้องจำกัด เข้ามาหรือส่งออกไปนอกราชอาณาจักร พร้อมสนับสนุนการช่วยเหลือตลอดจนสนับสนุนภารกิจของศูนย์ประสานการปฏิบัติการรักษาผลประโยชน์แห่งชาติทางทะเลอีกด้วย

ที่มา : https://www.thaigov.go.th/news/contents/details/88762