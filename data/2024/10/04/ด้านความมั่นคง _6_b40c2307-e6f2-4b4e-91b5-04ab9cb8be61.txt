รัฐบาลไทย-ข่าวทำเนียบรัฐบาล-"อนุทิน" นำผู้บริหาร มท. ร่วมในพิธีเชิญพวงมาลาพระราชทานวางหน้าหีบศพและการพิธีบำเพ็ญกุศลแก่ครูและนักเรียนโรงเรียนวัดเขาพระยาสังฆาราม


วันศุกร์ที่ 4 ตุลาคม 2567
04/10/2567
พิมพ์
"อนุทิน" นำผู้บริหาร มท. ร่วมในพิธีเชิญพวงมาลาพระราชทานวางหน้าหีบศพและการพิธีบำเพ็ญกุศลแก่ครูและนักเรียนโรงเรียนวัดเขาพระยาสังฆาราม
"อนุทิน" นำผู้บริหาร มท. ร่วมในพิธีเชิญพวงมาลาพระราชทานวางหน้าหีบศพและการพิธีบำเพ็ญกุศลแก่ครูและนักเรียนโรงเรียนวัดเขาพระยาสังฆาราม
เมื่อวันที่ (3 ต.ค. 67) เวลา 15.30 น. พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ พลเอก สุรยุทธ์ จุลานนท์ ประธานองคมนตรี เชิญพวงมาลาพระราชทาน ของพระบาทสมเด็จพระเจ้าอยู่หัว สมเด็จพระนางเจ้า ฯ พระบรมราชินี และพระบรมวงศานุวงศ์ วางหน้าหีบศพครูและนักเรียนผู้ประสบอุบัติเหตุจากเหตุการณ์ไฟไหม้รถบัสทัศนศึกษาของโรงเรียนวัดเขาพระยาสังฆาราม ณ อาคารอเนกประสงค์ โรงเรียนวัดเขาพระยาสังฆาราม ต.ลานสัก อ.ลานสัก จ.อุทัยธานี โดยมี นายอนุทิน ชาญวีรกูล รองนายกรัฐมนตรีและรมว.มหาดไทย (มท.1) น.ส.ซาบีดา ไทยเศรษฐ์ รมช.มหาดไทย พร้อมด้วย นายอรรษิษฐ์ สัมพันธรัตน์ ปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายขจร ศรีชวโนทัย อธิบดีกรมส่งเสริมการปกครองท้องถิ่น นายสยาม ศิริมงคล อธิบดีกรมการพัฒนาชุมชน นายพรพจน์ เพ็ญพาส อธิบดีกรมที่ดิน เข้าร่วมพิธี
พระบาทสมเด็จพระเจ้าอยู่หัวและสมเด็จพระนางเจ้า ฯ พระบรมราชินี ทรงพระกรุณาโปรดเกล้าโปรดกระหม่อมรับศพทั้ง 23 รายไว้ในพระบรมราชานุเคราะห์โดยตลอด และพระราชทานเพลิงศพให้กับผู้เสียชีวิตทุกราย โดยวันนี้เป็นวันเเรกที่มีการจัดพิธีบำเพ็ญกุศลที่โรงเรียนเขาวัดพระยาสังฆาราม ซึ่งจะมีการสวดพระอภิธรรมเป็นเวลา 5 คืน และมีกำหนดจัดพิธีพระราชทานเพลิงศพในวันที่ 8 ตุลาคม 2567 เวลา 11.00 น.
ภายหลังจาก ประธานองคมนตรี ประกอบพิธีวางพวงมาลาพระราชทานเป็นที่เรียบร้อยแล้ว ได้เป็นประธานจุดธูปเทียนบูชาพระรัตนตรัย จุดธูปเทียนเครื่องทองน้อย พระสงฆ์สวดอภิธรรม ประกอบพิธีวางผ้าบังสุกุล และกรวดน้ำอุทิศส่วนกุศลให้แก่ผู้เสียชีวิต จากนั้นประธานองคมนตรี ได้มอบถุงยังชีพพระราชทาน และเยี่ยมให้กำลังใจครอบครัวผู้เสียชีวิต
ทั้งนี้ กระทรวงมหาดไทย ได้อำนวยความสะดวกเกี่ยวกับเอกสารต่าง ๆ ให้กับครอบครัวผู้ได้รับผลกระทบ ทั้งเอกสารทางราชการ ใบมรณบัตร โดยกรมการปกครอง ได้มอบหมายให้ที่ทำการปกครองอำเภอลานสัก ตั้งจุดบริการเคลื่อนที่ในโรงเรียนวัดเขาพระยาสังฆาราม และให้เจ้าหน้าที่ประสานส่วนราชการที่เกี่ยวข้องในการเข้าไปดูแลสภาพจิตใจของครอบครัวผู้เสียชีวิต และอำนวยความสะดวกพี่น้องประชาชนที่เดินทางมาร่วมไว้อาลัยผู้เสียชีวิตตลอดการจัดพิธีพระราชทานเพลิงศพด้วย

ที่มา : https://www.thaigov.go.th/news/contents/details/88763