รัฐบาลไทย-ข่าวทำเนียบรัฐบาล-‘จิราพร’  ชี้ ‘แพทองธาร’ มีภาวะผู้นำสูง ยินดี ติดโผ 1 ใน 100 บุคคลผู้ทรงอิทธิพลของนิตยสารไทม์ ร่วมประชุม ACD ตอกย้ำบทบาทนำในเวทีโลก 


วันศุกร์ที่ 4 ตุลาคม 2567
04/10/2567
พิมพ์
‘จิราพร’  ชี้ ‘แพทองธาร’ มีภาวะผู้นำสูง ยินดี ติดโผ 1 ใน 100 บุคคลผู้ทรงอิทธิพลของนิตยสารไทม์ ร่วมประชุม ACD ตอกย้ำบทบาทนำในเวทีโลก
‘จิราพร’  ชี้ ‘แพทองธาร’ มีภาวะผู้นำสูง ยินดี ติดโผ 1 ใน 100 บุคคลผู้ทรงอิทธิพลของนิตยสารไทม์ ร่วมประชุม ACD ตอกย้ำบทบาทนำในเวทีโลก
วันนี้ (4 ตุลาคม 2567) นางสาวจิราพร สินธุไพร รัฐมนตรีประจำสำนักนายกรัฐมนตรี เปิดเผยว่า เป็นเรื่องที่น่ายินดีเป็นอย่างยิ่งที่ นางสาวแพทองธาร ชินวัตร นายกรัฐมนตรี ติดอันดับ 1 ใน 100 บุคคลผู้ทรงอิทธิพลแห่งอนาคต (Time 100 Next) ของนิตยสารไทม์ (Time) สหรัฐอเมริกา ในประเภทผู้นำ (Leaders) ร่วมกับผู้นำรุ่นใหม่ทั่วโลก โดยตอนหนึ่งจากนิตยสารไทม์ได้ระบุว่า นายกรัฐมนตรีแพทองธาร ได้สร้างประวัติศาสตร์เมื่อวันที่ 18 สิงหาคมที่ผ่านมา ก่อนจะถึงวันคล้ายวันเกิดอายุ 38 ปี เพียงไม่กี่วัน ด้วยการขึ้นดำรงตำแหน่งนายกรัฐมนตรีของประเทศไทย และเป็นนายกรัฐมนตรีผู้หญิงที่อายุน้อยที่สุดในเอเชียที่เคยมีมา
“นางสาวแพทองธาร ได้พิสูจน์แล้วว่าอายุไม่ใช่อุปสรรคหากแต่เป็นจุดแข็งต่อการทำงาน ในระยะหนึ่งเดือนที่ผ่านมา นางสาวแพทองธารได้แสดงภาวะผู้นำในการรับมือกับภาวะวิกฤตภายในประเทศหลายเหตุการณ์ โดยเฉพาะการจัดการปัญหาอุทกภัยที่เกิดขึ้นในหลายจังหวัด หรือเหตุการณ์ไฟไหม้รถบัสนักเรียนล่าสุด ที่นอกจากนางสาวแพทองธารจะได้ลงพื้นที่ติดตามงานด้วยตนเองแล้ว ยังได้สั่งการหน่วยงานที่เกี่ยวข้องให้ดำเนินการอย่างรวดเร็ว ทันต่อสถานการณ์ ทำให้ทุกข์ของประชาชนเบาคลายลง” นางสาวจิราพร กล่าว
นางสาวจิราพร กล่าวเพิ่มเติมว่า นางสาวแพทองธาร ยังได้นำพาประเทศไทยให้เป็นที่จับตามองในสายตาประชาคมโลก จากการเข้าร่วมการประชุม ระดับผู้นำกรอบความร่วมมือเอเชีย (Asia Cooperation Dialogue: ACD) ครั้งที่ 3 ณ กรุงโดฮา รัฐกาตาร์ เมื่อวานนี้ ท่านนายกรัฐมนตรีได้ย้ำบทบาทความเป็นผู้นำจากการกล่าวแสดงวิสัยทัศน์ ท่ามกลางผู้นำประเทศสมาชิกกว่า 35 ประเทศ ประกาศให้ประชาคมโลกได้รู้ว่า ประเทศไทยมีจุดแข็ง มีศักยภาพ และมีส่วนสำคัญต่อการพัฒนาเศรษฐกิจ สังคม และความร่วมมือด้านต่าง ๆ ทั้งในภูมิภาคเอเชียและระดับโลก และยังได้ใช้โอกาสนี้ หารือทวิภาคีกับผู้นำจาก 4 ประเทศ ได้แก่  อิหร่าน คูเวต กาตาร์ และทาจิกิสถาน เพื่อเชิญชวนให้มาลงทุนในไทย ซึ่งทั้ง 4 ประเทศ ได้แสดงความสนใจที่จะเข้ามาลงทุนในโครงการต่าง ๆ ของไทย ซึ่งมีโครงการ Landbridge และมีความพร้อมเป็น food stock ให้กับนานาประเทศ

ที่มา : https://www.thaigov.go.th/news/contents/details/88792