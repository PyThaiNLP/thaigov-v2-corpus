รัฐบาลไทย-ข่าวทำเนียบรัฐบาล-อธิบดีกรมทางหลวงชนบท สั่งการเร่งให้ความช่วยเหลือประชาชนที่ได้รับผลกระทบจากอุทกภัยทันที และฟื้นฟูสายทางให้สามารถใช้สัญจรได้อย่างปลอดภัยโดยเร็ว


วันศุกร์ที่ 4 ตุลาคม 2567
อธิบดีกรมทางหลวงชนบท สั่งการเร่งให้ความช่วยเหลือประชาชนที่ได้รับผลกระทบจากอุทกภัยทันที และฟื้นฟูสายทางให้สามารถใช้สัญจรได้อย่างปลอดภัยโดยเร็ว
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์น้ำล้นตลิ่งและฝนตกหนักอย่างต่อเนื่อง ทำให้ปริมาณน้ำขยายวงกว้างส่งผลกระทบให้พื้นที่ทางการเกษตรและพื้นที่ปศุสัตว์หลายแห่งได้รับผลกระทบ โดยเฉพาะถนนทางหลวงชนบทในพื้นที่ภาคเหนือ ซึ่งปัจจุบันได้เกิดน้ำป่าไหลหลาก จึงได้สั่งการให้แขวงทางหลวงชนบทแม่ฮ่องสอนนำกำลังเจ้าหน้าที่พร้อมเครื่องจักรลงพื้นที่ปรับเกลี่ยดินสไลด์และเคลื่อนย้ายกิ่งไม้ที่กีดขวางการจราจร บนถนนทางหลวงชนบทสาย มส.4001 - บ้านดอยแสง อำเภอเมือง จังหวัดแม่ฮ่องสอน (ช่วง กม.ที่ 13+300) ที่ได้รับผลกระทบจากปริมาณฝนตกหนักในพื้นที่ ปัจจุบันสามารถสัญจรผ่านได้เรียบร้อยแล้ว ขณะเดียวกัน ได้สั่งการให้แขวงทางหลวงชนบทลำพูน ติดตามการซ่อมแซมคอสะพานชุมชนสาย ลพ.024 บ้านศรีเมืองยู้ ตำบลเวียงยอง อำเภอเมืองลำพูน จังหวัดลำพูน โดยเร่งด่วน เนื่องจากพบการทรุดตัวตรงบริเวณจุดรอยต่อจึงได้ดำเนินการเสริมความแข็งแรงเพื่อให้เกิดความมั่นคงดังเดิม คาดว่าจะใช้เวลาซ่อมแซมแล้วเสร็จภายใน 1 วัน เพื่อให้กลับมาใช้งานตามปกติ นอกจากนี้ ช่วงเวลา 12.00 น. ที่ผ่านมา สำนักบำรุงทาง รายงานถึงโครงข่ายทางหลวงชนบทที่ได้รับผลกระทบจากสถานการณ์อุทกภัยในพื้นที่ 5 จังหวัด ได้แก่ หนองคาย อุดรธานี แม่ฮ่องสอน เลย และตาก จำนวน 9 สาย สัญจรผ่านได้ 3 สายทาง สัญจรผ่านไม่ได้ 6 สายทาง
โดยมีสายทางที่สัญจรผ่านไม่ได้ ดังนี้
1) ถนนสาย นค.5027 แยกทางหลวงชนบทสาย นค.3009 - บ้านสร้างคอม (ตอนหนองคาย) อำเภอโพนพิสัย จังหวัดหนองคาย (ช่วง กม.ที่ 12+825 - 13+400)
2) ถนนสาย นค.3042 แยก ทล.211 - บ้านธาตุกลางน้อย อำเภอท่าบ่อ จังหวัดหนองคาย (ช่วง กม.ที่ 16+300 - 17+300)
3) ถนนสาย มส.3018 แยก ทล.108 - บ้านน้ำเพียงดิน อำเภอเมือง จังหวัดแม่ฮ่องสอน (ช่วง กม.ที่ 8+400 - 8+500)
4) ถนนสาย ลย.2002 แยก ทล.21 - บ้านนาซำแซง อำเภอภูเรือ, วังสะพุง จังหวัดเลย (ช่วง กม.ที่ 22+241 - 22+270)
5) สะพาน ลย.018 สะพานอนุสรณ์ศรีฐานคณานุยุต อำเภอภูกระดึง จังหวัดเลย
6) ถนนสาย ตก.5015 แยกทางหลวงชนบท ตก.1004 - บ้านแม่เชียงราย อำเภอสามเงา จังหวัดตาก (ช่วง กม.ที่ 5+900 - 5+940)
ทั้งนี้ แขวงทางหลวงชนบทในพื้นที่ได้ระดมเจ้าหน้าที่ติดตามสถานการณ์น้ำอย่างต่อเนื่อง เพื่อเฝ้าระวังระดับน้ำที่อาจจะเพิ่มสูงขึ้น และน้ำป่าไหลหลาก พร้อมทั้งปิดการจราจร ติดตั้งป้ายห้ามใช้เส้นทาง เพื่อบรรเทาความเดือดร้อนและให้ประชาชนเดินทางได้อย่างปลอดภัย อย่างไรก็ตาม กรมทางหลวงชนบทขอความร่วมมือประชาชนโปรดระมัดระวังในการใช้เส้นทาง สังเกตป้ายเตือน ป้ายแนะนำ และโปรดวางแผนก่อนออกเดินทาง เพื่อเลี่ยงเส้นทางที่เกิดอุทกภัย หากประชาชนต้องการความช่วยเหลือสามารถติดต่อได้ที่แขวงทางหลวงชนบทในพื้นที่ หรือสายด่วน 1146

ที่มา : https://www.thaigov.go.th/news/contents/details/88774