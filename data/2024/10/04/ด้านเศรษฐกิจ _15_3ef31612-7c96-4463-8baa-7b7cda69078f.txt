รัฐบาลไทย-ข่าวทำเนียบรัฐบาล-"สุริยะ" สั่งการทุกหน่วยงานลงช่วยประชาชน "เชียงใหม่" หลังเกิดเหตุน้ำท่วม พร้อมจัดเจ้าหน้าที่ดูแล 24 ชั่วโมง 


วันศุกร์ที่ 4 ตุลาคม 2567
"สุริยะ" สั่งการทุกหน่วยงานลงช่วยประชาชน "เชียงใหม่" หลังเกิดเหตุน้ำท่วม พร้อมจัดเจ้าหน้าที่ดูแล 24 ชั่วโมง
....
นายสุริยะ จึงรุ่งเรืองกิจ รองนายกรัฐมนตรี และรัฐมนตรีว่าการกระทรวงคมนาคม เปิดเผยว่า ภายในวันนี้ (4 ตุลาคม 2567) จากสถานการณ์แม่น้ำปิงล้นฝั่งเข้าท่วมจังหวัดเชียงใหม่ บริเวณแม่น้ำปิง ที่มีน้ำล้นฝั่งเข้าท่วมบริเวณเชียงใหม่ไนท์บาซ่าร์ ส่งผลให้นักท่องเที่ยวเข้าที่พักไม่ได้ ซึ่งขณะนี้ระดับน้ำแม่น้ำปิงยังอยู่ในระยะวิกฤตสีแดง วัดได้ 4.80 เมตร
โดยล่าสุดได้สั่งการให้ กรมทางหลวง (ทล.) กรมทางหลวงชนบท (ทช.) และหน่วยงานที่เกี่ยว เข้าช่วยเหลือประชาชนผู้ประสบภัยอย่างเร่งด่วน พร้อมทั้งให้ดูแลประชาชนอย่างใกล้ชิดรวมถึงจัดเจ้าหน้าที่ดูแลสถานการณ์ตลอด 24 ชั่วโมง (ชม.) จนกว่าสถานการณ์จะคลี่คลาย
นายสุริยะ กล่าวต่อว่า นอกจากนี้กระทรวงคมนาคมได้กำกับทุกหน่วยงานในสังกัด ให้นำทรัพยากรเครื่องมือเครื่องจักรเข้าสู่พื้นที่ประสบภัยน้ำท่วมในจังหวัดเชียงใหม่เรียบร้อยแล้ว เพื่อความปลอดภัยของประชาชนทุกหลังคาเรือน รวมถึงเร่งแก้ปัญหาของดินสไลด์กีดขวางการเดินทางบนถนน และเร่งแก้ปัญหาถนนหรือสะพานที่โดนกระแสน้ำพัดขาดเสียหาย เพื่อรักษาสภาพการคมนาคมขนส่งในพื้นที่ให้สามารถลำเลียงขนส่งอาหาร น้ำดื่ม เวชภัณฑ์ที่จำเป็นส่งให้ถึงพี่น้องประชาชนที่ประสบอุทกภัยได้โดยทันที
ด้านศูนย์ Command Center ภัยพิบัติกระทรวงคมนาคม ได้รายงานว่าขณะนี้กระทรวงคมนาคมได้บูรณาการกับหลายหน่วยงาน อาทิ กระทรวงมหาดไทย และกองทัพบก เพื่อช่วยเหลือพี่น้องประชาชนให้มีความปลอดภัยทั้งชีวิตและทรัพย์สิน รวมถึงให้ทุกหน่วยงานประสานรายงานการปฏิบัติกับศูนย์ Command Center อย่างต่อเนื่องจนกว่าสถานการณ์จะคลี่คลาย
ขณะที่ ทช. ได้รายงานสถานการณ์ล่าสุดว่าจากน้ำท่วมรอบใหม่ บนถนนสาย ชม. 3029 ถนนสมโภช 700 ปี (ถนนวงแหวนรอบกลาง) ได้ส่งเจ้าพนักงานเข้าลงพื้นที่ลาดตระเวนเฝ้าระวังน้ำท่วมทันที พบว่า มีน้ำท่วมขังบนผิวจราจรทั้ง 3 เลน ทั้งสองฝั่ง ด้านช้ายทางและขวา ทางช่องจราจรด้านชิดกับเกาะกลาง น้ำท่วมสูงขึ้นประมาณ 25 ซม ระดับน้ำทรงตัว เริ่มตั้งแต่ ช่วง กม. ที่ 19+800 - 20 + 300 รถยนต์ไม่สามารถเคลื่อนผ่านได้ แขวงทางหลวงชนบทจึงปิดการจราจรทั้ง 2 ฝั่ง โดยขณะนี้แขวงฯ ได้ติดตั้งป้ายเตือน น้ำท่วม พร้อมทั้งให้เจ้าหน้าที่คอยดูแลประชาชนตลอดเส้นทาง
ส่วนกรมเจ้าท่า (จท.) ได้เข้าติดตามสถานการณ์ พร้อมทั้งคาดการณ์มวลน้ำ และเตรียมการเข้าช่วยเหลือผู้ประสบภัยทันที ขณะที่ ทล. รายงานว่าพื้นที่ภายใต้การดูแลของ ทล. ที่เชียงใหม่มีน้ำท่วม บริเวณ ทล.108 เชียงใหม่ - หางดง ช่วง กม. ที่ 13+450 - 13+700 ด้านขวาและซ้ายทาง เนื่องจากน้ำจากห้วยแม่ท่าช้างเอ่อท่วมล้นตลิงจนท่วมพื้นที่โดยรอบ และไหลหลากเข้าท่วมผิวทาง สูง 0.50 เมตร รวมถึง ทล.1141 ทล.11 และ ทล.107 เช่นกัน โดยขณะนี้ได้ปิดการจราจร ทั้งขาเข้า - ออก พร้อมทั้งจัดเจ้าหน้าที่คอยดูแลประชาชนตลอด 24 ชม. จนกว่าสถานการณ์จะคลี่คลาย
อย่างไรก็ตาม หากพี่น้องประชาชนต้องการความช่วยเหลือหรือสอบถามข้อมูลได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586 (โทรฟรีทุกเครือข่ายตลอด 24 ชม.) สายด่วน ทช. โทร. 1146 และสายด่วน จท. โทร. 1199 ได้ตลอด 24 ชม.

ที่มา : https://www.thaigov.go.th/news/contents/details/88777