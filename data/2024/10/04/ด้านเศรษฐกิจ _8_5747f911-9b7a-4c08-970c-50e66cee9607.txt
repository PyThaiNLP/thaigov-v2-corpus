รัฐบาลไทย-ข่าวทำเนียบรัฐบาล-ขสมก. ส่งต่อการให้บริการรถโดยสาร สาย 3 - 26E ให้กับผู้ประกอบการเอกชน ตั้งแต่วันที่ 30 ตุลาคม 2567 เป็นต้นไป


วันศุกร์ที่ 4 ตุลาคม 2567
ขสมก. ส่งต่อการให้บริการรถโดยสาร สาย 3 - 26E ให้กับผู้ประกอบการเอกชน ตั้งแต่วันที่ 30 ตุลาคม 2567 เป็นต้นไป
.....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า กรมการขนส่งทางบก (ขบ.) ได้ขอความร่วมมือให้องค์การขนส่งมวลชนกรุงเทพ (ขสมก.) จัดเดินรถโดยสาร สาย 3 - 26E เส้นทางสถาบันการแพทย์จักรีนฤบดินทร์ - โรงพยาบาลรามาธิบดี (ทางด่วน) เพื่อให้บริการรับ - ส่งประชาชนเป็นการชั่วคราว แทนผู้ประกอบการเดินรถเอกชนเดิมที่ยุติการเดินรถ ตั้งแต่วันที่ 1 ตุลาคม 2565 จนกว่า ขบ. จะจัดหาผู้ประกอบการเดินรถรายใหม่ได้แล้วเสร็จ
บัดนี้ ขบ. ได้จัดหาผู้ประกอบการเดินรถรายใหม่เสร็จสิ้นแล้ว และผู้ประกอบการเดินรถดังกล่าว ได้นำรถโดยสารมาวิ่งให้บริการประชาชน ตั้งแต่วันที่ 1 ตุลาคม 2567 เป็นต้นมา ดังนั้น ขสมก. จึงส่งต่อการให้บริการรถโดยสาร สาย 3 - 26E ให้กับผู้ประกอบการเดินรถเอกชน ตั้งแต่วันที่ 30 ตุลาคม 2567 เป็นต้นไป

ที่มา : https://www.thaigov.go.th/news/contents/details/88757