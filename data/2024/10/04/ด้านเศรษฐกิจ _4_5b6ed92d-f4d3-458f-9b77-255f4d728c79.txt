รัฐบาลไทย-ข่าวทำเนียบรัฐบาล-​อรรถวิชช์ ประธานคณะที่ปรึกษา รมว.อุตฯ ร่วมพิธีเปิดการประชุมภาคีการขับเคลื่อนการดำเนินงานด้านการเปลี่ยนแปลงสภาพภูมิอากาศของประเทศไทย 


วันศุกร์ที่ 4 ตุลาคม 2567
04/10/2567
พิมพ์
​อรรถวิชช์ ประธานคณะที่ปรึกษา รมว.อุตฯ ร่วมพิธีเปิดการประชุมภาคีการขับเคลื่อนการดำเนินงานด้านการเปลี่ยนแปลงสภาพภูมิอากาศของประเทศไทย
​อรรถวิชช์ ประธานคณะที่ปรึกษา รมว.อุตฯ ร่วมพิธีเปิดการประชุมภาคีการขับเคลื่อนการดำเนินงานด้านการเปลี่ยนแปลงสภาพภูมิอากาศของประเทศไทย
3 ตุลาคม 2567 - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม มอบหมายให้ นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม ด้านยุทธศาสตร์ ร่วมเป็นเกียรติในพิธีเปิดการประชุมภาคีการขับเคลื่อนการดำเนินงานด้านการเปลี่ยนแปลงสภาพภูมิอากาศของประเทศไทย ในการจัดภายใต้แนวคิด Accelerating the Climate Transition” โดยมี นายเฉลิมชัย สีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธาน พร้อมด้วย ผู้บริหาร หน่วยงานภาครัฐและเอกชน เข้าร่วม ณ ศูนย์การประชุมแห่งชาติสิริกิติ์ กรุงเทพฯ
การประชุม TCAC 2024” จัดขึ้นเพื่อเสริมพลังและเสริมสร้างการมีส่วนร่วมของเครือข่ายทุกภาคส่วน เพื่อเตรียมความพร้อมในการยกระดับการขับเคลื่อนการดำเนินงานด้านการเปลี่ยนแปลงสภาพภูมิอากาศ ไปสู่การปฏิบัติในระดับพื้นที่อย่างเป็นรูปธรรม และเพื่อเผยแพร่องค์ความรู้ แลกเปลี่ยนประสบการณ์ในการดำเนินงาน ตลอดจนเสริมสร้างความตระหนักรู้ในการตั้งรับ ปรับตัว และความสำคัญของการเปลี่ยนแปลงสภาพภูมิอากาศ ซึ่งการประชุม TCAC ในปีนี้ได้จัดขึ้นเป็นปี 3 ได้สะท้อนถึงความมุ่งมั่นและการมีส่วนร่วมของทุกภาคส่วนในการขับเคลื่อนการดำเนินงานเพื่อบรรลุเป้าหมายของประเทศร่วมกัน และแสดงถึงความรับผิดชอบต่อสังคม
โดยภายในงานมีการจัดเวทีเสวนาแลกเปลี่ยนการดำเนินงานในประเด็นต่าง ๆ ที่เกี่ยวข้องกับการเปลี่ยนแปลงสภาพภูมิอากาศของทุกภาคส่วน ทั้งภาครัฐ ภาคเอกชน ภาคประชาสังคม ภาคการเงิน และเยาวชน อาทิ กลไกราคาคาร์บอน Climate Finance CBAM ร่าง พ.ร.บ. การเปลี่ยนแปลงสภาพภูมิอากาศ กลไกสำคัญในการสร้างภูมิคุ้มกันกับเรื่อง Climate Change รวมไปถึงการแสดงพลังเครือข่ายภาคประชาสังคม และเครือข่ายเยาวชน อีกทั้ง การสร้างแรงบันดาลใจในการคิด ปรับ เปลี่ยนในยุคภาวะโลกเดือด นอกจากนี้ยังมีการจัดแสดงนิทรรศการเฉลิมพระเกียรติพระบาทสมเด็จพระเจ้าอยู่หัว ในการสืบสาน รักษา ต่อยอด เนื่องในโอกาสมหามงคลเฉลิมพระชนมพรรษา 6 รอบ และนิทรรศการนำเสนอการดำเนินงานด้านการเปลี่ยนแปลงสภาพภูมิอากาศของประเทศไทย อีกทั้ง นวัตกรรมต่าง ๆ ในการแก้ไขปัญหา พร้อมตั้งรับ ปรับตัว และสร้างภูมิคุ้มกันต่อการเปลี่ยนแปลงสภาพภูมิอากาศ

ที่มา : https://www.thaigov.go.th/news/contents/details/88749