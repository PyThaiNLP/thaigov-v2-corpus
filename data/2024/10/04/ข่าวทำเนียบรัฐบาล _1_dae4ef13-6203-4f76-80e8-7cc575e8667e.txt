รัฐบาลไทย-ข่าวทำเนียบรัฐบาล-ศปช. ส่วนหน้าเตือนเชียงใหม่เตรียมรับน้ำอีกรอบ ด้าน ปภ.ระดมกำลังเสริมเข้าพื้นที่ ส่วนท้ายเขื่อนเจ้าพระยาชัยนาทปรับการระบายน้ำเพิ่มเล็กน้อย


วันศุกร์ที่ 4 ตุลาคม 2567
04/10/2567
พิมพ์
ศปช. ส่วนหน้าเตือนเชียงใหม่เตรียมรับน้ำอีกรอบ ด้าน ปภ.ระดมกำลังเสริมเข้าพื้นที่ ส่วนท้ายเขื่อนเจ้าพระยาชัยนาทปรับการระบายน้ำเพิ่มเล็กน้อย
ศปช. ส่วนหน้าเตือนเชียงใหม่เตรียมรับน้ำอีกรอบ ด้าน ปภ.ระดมกำลังเสริมเข้าพื้นที่ ส่วนท้ายเขื่อนเจ้าพระยาชัยนาทปรับการระบายน้ำเพิ่มเล็กน้อย
วันนี้ (4 ตุลาคม 2567) เวลา 11.30 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้าจังหวัดเชียงราย เปิดเผยว่า วันนี้ที่ประชุม ศปช. ได้มีข้อห่วงใยต่อสถานการณ์น้ำที่ อ.เมืองเชียงใหม่ จ.เชียงใหม่ หลังได้รับรายงานจากสำนักงานชลประทานที่ 1 ว่า ระดับน้ำปิงเมื่อเวลา 10.00 น. ที่ผ่านมาอยู่ที่ +4.85 เมตร สูงกว่าระดับตลิ่ง 1.15 เมตร และมีแนวโน้มเพิ่มขึ้น โดยคาดการณ์ระดับน้ำสูงสุดที่ระดับ +4.93 เมตร ในช่วงค่ำวันนี้ (4ต.ค.) จึงได้ประกาศแจ้งเตือนพื้นที่เสี่ยงทั้ง 7 โซน ได้แก่
* โซน 1 บ้านป้าพร้าวนอก (บางส่วน) ร้านอาหารท่าน้ำ ทางลอดใต้สะพานป่าแดด
* โซน 2 ถนนเจริญประเทศ ป่าไม้เชียงใหม่ โรงเรียนมงฟอร์ตประถม วัดชัยมงคล บ้านป่าพร้าวนอก หมู่บ้านเวียงทอง
* โซน 3 บ้านเด่น การไฟฟ้าส่วนภูมิภาคจังหวัดเชียงใหม่ (บ้านเด่น) หมู่บ้านจินดานิเวศน์
* โซน 4 ห้างริมปิงซุปเปอร์ วัดท่าสะต๋อย ตลาดทองคำ ค่ายกาวิละ ถนนกองทราย ตลาดสันป่าข่อย (บางส่วน)
* โซน 5 ตลาดหนองหอย ถนนเกาะกลาง โรงเรียนมงฟอร์ตมัธยม โรงเรียนกาวิละ วัดเมืองหลวง วัดเมืองสาตร น้อย หมู่บ้านปาล์มสปริงส์ วัดเมืองกาย ถนนราษฎร์อุทิศ
* โซน 6 ถนนช้างคลาน ไนท์บาร์ซาร์ สี่แยกแสงตะวัน วัดหัวฝ่าย
* โซน 7 กาดหลวง กาดเมืองใหม่ สถานีรถไฟ บ้านต้นข้าม หมู่บ้านปาล์มสปริง ถนนเจริญเมือง ถนนแก้วนวรัฐ พื้นที่เวียงกุมกาม
นายจิรายุ กล่าวเพิ่มเติมว่า กรมป้องกันและบรรเทาสาธารณภัย (ปภ.)ได้ระดมกำลังจาก ศูนย์ ปภ.เขต 6 ขอนแก่น หลังเสร็จภารกิจช่วยชาวหนองคายขึ้นเหนือช่วยชาวเชียงใหม่ นำเครื่องจักรกลสาธารณภัย รถปฏิบัติการบรรเทาอุทกภัยพร้อมเครื่องสูบน้ำขนาดใหญ่ ไปสนับสนุนการช่วยเหลือประชาชน
ขณะที่สถานการณ์น้ำลุ่มเจ้าพระยา หลังจากที่กรมชลประทานได้ปรับเพิ่มการระบาบน้ำท้ายเขื่อนเจ้าพระยา จากอัตรา 1,947 ลบ.ม./วินาที จนถึงอัตราไม่เกิน 2,000 ลบ.ม./วินาที และคงอัตราดังกล่าวต่อเนื่อง ซึ่งจะส่งผลให้ระดับน้ำด้านท้ายเขื่อนเพิ่มสูงขึ้นในบริเวณพื้นที่ลุ่มต่ำนอกคันกั้นน้ำ
“ขอแจ้งเตือนให้ประชาชนที่อาศัยอยู่บริเวณพื้นที่ลุ่มต่ำนอกคันกั้นน้ำ คลองโผงเผง จ.อ่างทอง , คลองบางบาล จ.พระนครศรีอยุธยา , ต.หัวเวียง อ.เสนา ต.ลาดชิด ต.ท่าดินแดง อ.ผักไห่ จ.พระนครศรีอยุธยา (แม่น้ำน้อย) , วัดสิงห์ อ.อินทร์บุรี และ อ.เมือง อ.พรหมบุรี จ.สิงห์บุรี , วัดไชโย อ.ไชโย จ.อ่างทอง พื้นที่เหล่านี้ระดับน้ำจะสูงขึ้นประมาณ 20 – 30 ซม.” นายจิรายุ กล่าว
ศปช.ส่วนหน้าลงพื้นที่ อ.เมือง จ.เชียงราย ขณะที่ระดับน้ำทุกจุดลดลงต่อเนื่อง
นายจิรายุ กล่าวเพิ่มเติมว่า ช่วงเช้าที่ผ่านมา นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทยในฐานะประธาน ศปช.ส่วนหน้า และ  และ พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ที่ปรึกษา ศปช.ส่วนหน้าลงพื้นที่ติดตามการช่วยเหลือฟื้นฟูหมู่บ้านธนารักษ์ อำเภอเมืองเชียงราย พร้อมร่วมกันวางแนวทางป้องกันน้ำกระเซาะตลิ่งอย่างยั่งยืน
ขณะที่กรมทรัพยากรน้ำรายงาน ระดับน้ำแม่น้ำกก อ.เมืองเชียงราย รวมทั้งระดับน้ำที่สะพานข้ามแม่น้ำสายแห่งที่ 1 (ด่านพรมแดนแม่สาย) อ.แม่สาย จ.เชียงราย มีแนวโน้มลดลงอย่างต่อเนื่องตั้งแต่ช่วงเช้าที่ผ่านมา ทุกหน่วยงานระดมความช่วยเหลือเข้าฟื้นฟูผลกระทบจากโคลนที่ยังตกค้างตามชุมชนอย่างต่อเนื่อง
“ขณะนี้กำลังพลของทั้งเจ้าหน้าที่ และอาสาสมัครทุกภาคส่วน จะพยายามเข้าไปถึงพื้นที่ที่พี่น้องประชาชนต้องการความช่วยเหลือให้มากที่สุด โดยติดต่อขอความช่วยเหลือได้ที่ ศปช. ส่วนหน้า จ.เชียงราย โทรศัพท์ 09 3131 1784 สายด่วน 1567”  นายจิรายุ กล่าว

ที่มา : https://www.thaigov.go.th/news/contents/details/88769