รัฐบาลไทย-ข่าวทำเนียบรัฐบาล-​"ดร.เฉลิมชัย" นำ "ครอบครัว ทส." ทำบุญเนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 22 ปี


วันพฤหัสบดีที่ 3 ตุลาคม 2567
​"ดร.เฉลิมชัย" นำ "ครอบครัว ทส." ทำบุญเนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 22 ปี
​"ดร.เฉลิมชัย" นำ "ครอบครัว ทส." ทำบุญเนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 22 ปี
"ดร.เฉลิมชัย" นำ "ครอบครัว ทส." ทำบุญเนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 22 ปี
วันที่ 3 ตุลาคม 2566 เวลา 08.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) นำคณะผู้บริหาร ข้าราชการ พนักงานและเจ้าหน้าที่สังกัดกระทรวงฯ ร่วมสักการะพระพุทธสยัมภู พระพุทธรูปประจำกระทรวงฯ และศาลพระภูมิเจ้าที่ ณ บริเวณหน้าอาคารกระทรวงฯ เนื่องในวันคล้ายวันสถาปนากระทรวงทรัพยากรธรรมชาติและสิ่งแวดล้อม ครบรอบ 22 ปี จากนั้น ได้นำคณะผู้บริหาร ข้าราชการ พนักงานและเจ้าหน้าที่สังกัดกระทรวงฯ ร่วมประกอบพิธีเจริญพระพุทธมนต์ โดยมีคณะสงฆ์จากวัดสร้อยทองพระอารามหลวง จำนวน 9 รูป ประกอบพิธีเจริญพระพุทธมนต์ เพื่อความเป็นสิริมงคลในการปฏิบัติงานภายใต้ภารกิจของกระทรวงฯ ให้เกิดความราบรื่น สร้างประโยชน์ในการปกป้องดูแลทรัพยากรธรรมชาติและสิ่งแวดล้อมของประเทศ และสร้างคุณภาพชีวิตที่ดีให้กับพี่น้องประชาชน ภายใต้นโยบายการทำงานร่วมกัน อย่างเป็น "ครอบครัว ทส." และเป็น "ทส. หนึ่งเดียว" ณ ห้องประชุม ศักดิ์สิทธิ์ ตรีเดช ชั้น 2 กระทรวงทรัพยากรธรรมชาติและสิ่งแวดล้อม
โอกาสนี้ ดร.เฉลิมชัย รมว.ทส. ยังได้เป็นประธานมอบเงินช่วยเหลือผู้ประสบเหตุรถบัสทัศนศึกษา โรงเรียนวัดเขาพระยาสังฆาราม จ.อุทัยธานี เป็นจำนวน 200,000 บาท ให้กับผู้อำนวยการสำนักงานทรัพยากรธรรมชาติและสิ่งแวดล้อมจังหวัดอุทัยธานี นำไปให้ความช่วยเหลือต่อไป พร้อมกันนี้ ปลัดกระทรวงฯ ยังได้เป็นผู้แทนมอบเครื่องหมายเชิดชูเกียรติ "พิทักษ์ทรัพยากรป่าไม้" ปี 2567 ให้แก่ ดร.เฉลิมชัย ศรีอ่อน รมว.ทส. เพื่อเป็นเกียรติในการประกอบคุณงามความดี อันบังเกิดผลดีต่องานอนุรักษ์ทรัพยากรธรรมชาติและประเทศชาติเป็นส่วนรวม
กระทรวงทรัพยากรธรรมชาติและสิ่งแวดล้อม (ทส.) ก่อตั้งขึ้นเมื่อวันที่ 3 ตุลาคม 2545 ตามพระราชบัญญัติปรับปรุงกระทรวง ทบวง กรม พ.ศ. 2545 (มาตรา 22) มีหน้าที่ในการสงวน อนุรักษ์ และฟื้นฟูทรัพยากรธรรมชาติและสิ่งแวดล้อม การจัดการใช้ประโยชน์อย่างยั่งยืน และราชการอื่นตามที่กฎหมายกำหนด โดยมีส่วนราชการภายใต้สังกัด จำนวน 10 หน่วยงาน (มาตรา 23) ได้แก่ สำนักงานรัฐมนตรี สำนักงานปลัดกระทรวง กรมควบคุมมลพิษ กรมทรัพยากรทางทะเลและชายฝั่ง กรมทรัพยากรธรณี กรมทรัพยากรน้ำ กรมทรัพยากรน้ำบาดาล กรมการเปลี่ยนแปลงสภาพภูมิอากาศและสิ่งแวดล้อม (กรมส่งเสริมคุณภาพสิ่งแวดล้อม เดิม) กรมอุทยานแห่งชาติ สัตว์ป่า และพันธุ์พืช และสำนักงานนโยบายและแผนทรัพยากรธรรมชาติและสิ่งแวดล้อม และต่อมาได้มีการโอน กรมป่าไม้ กระทรวงเกษตรและสหกรณ์ มาอยู่ภายใต้สังกัดกระทรวงทรัพยากรธรรมชาติและสิ่งแวดล้อม ในปี พ.ศ. 2546 นอกจากนี้ ยังมีหน่วยงานรัฐวิสากิจและองค์การมหาชนภายใต้การกำกับดูแลในปัจจุบันอีก 5 หน่วยงาน ได้แก่ องค์การอุตสาหกรรมป่าไม้ องค์การสวนพฤกษศาสตร์ องค์การสวนสัตว์แห่งประเทศไทย ในพระบรมราชูปถัมภ์ สำนักงานพัฒนาเศรษฐกิจจากฐานชีวภาพ (องค์การมหาชน) และองค์การบริหารจัดการก๊าซเรือนกระจก (องค์การมหาชน) ปัจจุบันจึงมีหน่วยงานภายใต้สังกัดกระทรวงฯ รวมจำนวน 16 หน่วยงาน และหน่วยงานในส่วนภูมิภาค ได้แก่ สำนักงานทรัพยากรธรรมชาติและสิ่งแวดล้อมจังหวัด อีก 76 จังหวัด

ที่มา : https://www.thaigov.go.th/news/contents/details/88741