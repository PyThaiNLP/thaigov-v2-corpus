รัฐบาลไทย-ข่าวทำเนียบรัฐบาล-"อนุทิน" พร้อม "ซาบีดา" นำผู้บริหาร มท. ติดตามโครงการน้ำดื่มสะอาด Mini Station อ.เมืองบุรีรัมย์ เผยปี 67 ขยายในจังหวัดอื่นอีก 9 สาขา ให้ประชาชนเข้าถึงน้ำสะอาดอย่างเท่าเทียม


วันศุกร์ที่ 4 ตุลาคม 2567
04/10/2567
พิมพ์
"อนุทิน" พร้อม "ซาบีดา" นำผู้บริหาร มท. ติดตามโครงการน้ำดื่มสะอาด Mini Station อ.เมืองบุรีรัมย์ เผยปี 67 ขยายในจังหวัดอื่นอีก 9 สาขา ให้ประชาชนเข้าถึงน้ำสะอาดอย่างเท่าเทียม
"อนุทิน" พร้อม "ซาบีดา" นำผู้บริหาร มท. ติดตามโครงการน้ำดื่มสะอาด Mini Station อ.เมืองบุรีรัมย์ เผยปี 67 ขยายในจังหวัดอื่นอีก 9 สาขา ให้ประชาชนเข้าถึงน้ำสะอาดอย่างเท่าเทียม ลดค่าใช้จ่ายทั่วถึง
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (4 ต.ค. 67) เวลา 13.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย พร้อมด้วย น.ส.ซาบีดา ไทยเศรษฐ์ รมช.มหาดไทย และคณะผู้บริหารกระทรวงมหาดไทย ได้เดินทางไปตรวจเยี่ยมและติดตามการดำเนินโครงการ "น้ำดื่มสะอาด Mini Station" ตามนโยบายน้ำดื่มสะอาดฟรี ลดค่าใช้จ่ายให้ประชาชน และโครงการก่อสร้างแพสูบน้ำดิบและวางท่อส่งน้ำดิบเพื่อแก้ไขปัญหาภัยแล้ง ณ สถานีผลิตน้ำห้วยจระเข้มาก การประปาส่วนภูมิภาคสาขาบุรีรัมย์ ต.บ้านบัว อ.เมืองบุรีรัมย์ จ.บุรีรัมย์
สำหรับโครงการ น้ำดื่มสะอาด Mini Station เป็นหนึ่งในนโยบายน้ำดื่มสะอาด ราคาประหยัดให้กับประชาชน ซึ่งกระทรวงมหาดไทยดำเนินการตามนโยบายของรัฐบาล ซึ่งมีเป้าหมายเพื่อลดความเหลื่อมล้ำและเพิ่มโอกาสในการเข้าถึงน้ำดื่มที่สะอาด ปลอดภัย ลดค่าใช้จ่ายในการครองชีพของประชาชน และจุดบริการน้ำดื่มตามโครงการแห่งแรกตั้งอยู่ที่สถานีผลิตน้ำห้วยจรเข้มาก อ.เมือง จ.บุรีรัมย์ มีกำลังการผลิต 2,000 ลิตร/ชั่วโมงโดยใช้เทคโนโลยีรีเวิร์สออสโมซิส (RO) ในกระบวนการผลิตน้ำดื่มและฆ่าเชื้อด้วยรังสีอัลตร้าไวโอเลต (UV) โดยประชาชนสามารถนำรถบรรทุกน้ำดื่มหรือภาชนะบรรจุน้ำดื่มมารับน้ำดื่มได้ที่จุดบริการ
ทั้งนี้ ในปี 2567 กปภ. ได้ดำเนินการก่อสร้างจุดบริการน้ำดื่มสะอาด Mini Station อีกจำนวน 9 แห่ง ได้แก่ กปภ.สาขาบ้านฉาง พระนครศรีอยุธยา เพชรบุรี ทุ่งสง สตูล น้ำพอง บึงกาฬ นางรอง และอุทัยธานี เพื่อขยายโอกาสให้ประชาชนสามารถเข้าถึงน้ำประปาดื่มได้จากกระบวนการผลิตที่ได้มาตรฐานและทันสมัย ได้ประหยัดลดค่าใช้จ่ายอย่างทั่วถึง
นายอนุทิน กล่าวว่า การลงพื้นที่ตรวจเยี่ยมและติดตามโรงผลิตน้ำของ กปภ. สาขาบุรีรีมย์ ทำให้เห็นถึงความมุ่งมั่นของ กปภ. ในการพัฒนาน้ำประปาให้เข้าถึงประชาชนอย่างเต็มที่ ซึ่งต้องขอขอบคุณในความร่วมมือในการตอบสนองนโยบายของกระทรวงมหาดไทยและรัฐมนตรีว่าการกระทรวงมหาดไทยเป็นอย่างดี ขอให้ กปภ.ในทุกพื้นที่ร่วมกันพัฒนาและยกระดับหน่วยงานอย่างต่อเนื่อง เพื่อให้เกิดการบริการที่สมบูรณ์มากยิ่งขึ้น เพื่ออำนวยความสะดวกให้แก่พี่น้องประชาชนชาวบุรีรัมย์และพื้นทั่วประเทศไทยอย่างดีที่สุด
สำหรับการตรวจเยี่ยมครั้งนี้ มีผู้บริหารกระทรวงมหาดไทยร่วมลงพื้นที่ ประกอบด้วยนายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย นายขจร ศรีชวโนทัย อธิบดีกรมส่งเสริมการปกครองท้องถิ่น นายสยาม ศิริมงคล อธิบดีกรมการพัฒนาชุมชน นายจักรพงศ์ คำจันทร์ ผู้ว่าการการประปาส่วนภูมิภาค นายนฤชา โฆษาศิวิไลซ์ ผู้ว่าราชการจังหวัดบุรีรัมย์ หัวหน้าส่วนราชการและหัวหน้าหน่วยงานรัฐวิสาหกิจในสังกัดกระทรวงมหาดไทย พนักงาน ตลอดจนเจ้าหน้าที่จากหน่วยงานที่เกี่ยวข้อง

ที่มา : https://www.thaigov.go.th/news/contents/details/88788