รัฐบาลไทย-ข่าวทำเนียบรัฐบาล-นายกฯ พอใจภาพรวมความสำเร็จในการเข้าร่วมประชุมเวทีระหว่างประเทศ เป็นครั้งแรกผู้นำหลายชาติใน ACD สนใจร่วมมือด้านอาหาร  เทคโนโลยี การท่องเที่ยวเชิงสุขภาพ 


วันพฤหัสบดีที่ 3 ตุลาคม 2567
นายกฯ พอใจภาพรวมความสำเร็จในการเข้าร่วมประชุมเวทีระหว่างประเทศ เป็นครั้งแรกผู้นำหลายชาติใน ACD สนใจร่วมมือด้านอาหาร  เทคโนโลยี การท่องเที่ยวเชิงสุขภาพ
นายกฯ พอใจภาพรวมความสำเร็จในการเข้าร่วมประชุมเวทีระหว่างประเทศ เป็นครั้งแรกผู้นำหลายชาติใน ACD สนใจร่วมมือด้านอาหาร  เทคโนโลยี การท่องเที่ยวเชิงสุขภาพ
วันนี้ (3 ตุลาคม 2567) ณ โรงแรม ริทซ์-คาร์ลตัล กรุงโดฮา นางสาวแพทองธาร ชินวัตร นายกรัฐมนตรี ให้สัมภาษณ์โทรทัศน์รวมการเฉพาะกิจแห่งประเทศไทย ถึงผลสำเร็จการเข้าร่วมการประชุมระดับผู้นำกรอบความร่วมมือเอเชียครั้งที่ 3 (3rd ACD Summit ) ระหว่างการประชุม หลายประเทศได้กล่าวยกย่องไทยในฐานะผู้ริเริ่มและเป็นเวทีสำหรับความร่วมมือ ช่วยเหลือซึ่งกันและกัน โดยหลายประเทศ ยังสนใจและตื่นตัวที่จะเข้ามาลงทุนในประเทศไทย และสอบถามโอกาสความร่วมมือกับไทย โดยเฉพาะด้านเทคโนโลยี การศึกษา ซึ่งหลายประเทศติดตามและชื่นชมที่ Google ได้ตัดสินใจเข้ามาลงทุนมูลค่ากว่า 3.5 หมื่นล้านบาท เกี่ยวกับ Cloud และเทคโนโลยี รวมทั้งด้านศึกษา อาหาร ด้านการแพทย์ การท่องเที่ยวเชิงสุขภาพ ที่ไทยมีชื่อเสียงและได้รับการยอมรับ
นายกรัฐมนตรี ยังย้ำจุดยืนของไทยในการส่งเสริมสันติภาพและความมั่งคั่งร่วมกัน ไทยอยากเห็นและผลักดันให้เกิดสันติภาพ โดยให้ความสำคัญกับการปกป้องชีวิตบริสุทธิ์ และกฎบัตรสหประชาชาติ
นายกรัฐมนตรียังกล่าวถึงการหารือกับเจ้าผู้ครองรัฐและผู้นำประเทศ ทั้งประธานาธิบดีแห่งสาธารณรัฐอิสลามอิหร่าน นายมัสอูด เปเซซกียาน (Masoud Pezeshkian) เน้นการหารือเศรษฐกิจ เทคโนโลยี ในส่วนของการเข้าเฝ้าฯ และหารือกับเจ้าผู้ครองรัฐกาตาร์  เชค ตะมีน บิน ฮะมัด อาล ษานี  (His Highness Sheikh Tamim Bin Hamad Al-Thani) ทรงได้แสดงความสนใจถึงความมั่นคงด้านอาหาร โดยไทยได้เสนอรูปแบบการสั่งซื้ออาหารไทย โดยไทยจะเก็บและพร้อมส่งอาหารให้เมื่อต้องการ ซึ่งได้รับความสนใจจากหลายประเทศ ซึ่งหลังจากนี้จะให้กระทรวงพาณิชย์ ติดตามต่อไป
ในส่วนการหารือกับนายเอมอมาลี เราะห์มาน ( Mr. Emomali Rahmon) ประธานาธิบดีทาจิกิสถาน กล่าวว่าเคยมาท่องเที่ยวพักผ่อนที่จังหวัดภูเก็ต ชื่นชอบอาหารทะเลของไทย อยากช่วยประชาสัมพันธ์อาหารทะเลไทยด้วย และการเข้าเฝ้ามกุฎราชกุมารและรองเจ้าผู้ครองรัฐคูเวต  "เชค เศาะบาฮ์ อัลคอลิด อัลฮะมัด อัลมุบาร็อก อัศเศาะบาฮ์"  (Sheikh Sabah Al-Khaled Al-Hamad Al-Mubarak Al-Sabah) ทรงแสดงความยินดีที่ไทยเป็นเจ้าภาพในการประชุม ACD ในปีหน้า โอกาสนี้ นายกรัฐมนตรียังเชิญชวนให้เข้ามาลงทุนในโครงการแลนด์บริดจ์ ด้วย
ในช่วงท้าย นายกรัฐมนตรียังกล่าวถึงเข้าร่วมประชุม ACD และพบปะผู้นำประเทศ สัมผัสถึงพลังงานแห่งความร่วมมือและความช่วยเหลือ ยกระดับความสัมพันธ์แต่ละประเทศให้ใกล้ชิด ได้คุยหารือ และยอมรับท่าทีการต่างประเทศไทย ที่ยึดมั่นต่อการส่งเสริมสันติภาพโลกและรักษาความเป็นกลาง โดยนายกรัฐมนตรี กล่าวแสดงความพอใจกับผลงานครั้งแรกในการเข้าร่วมประชุมในเวทีระหว่างประเทศในครั้งนี้ ทุกประเทศให้ความสนใจและให้เวลาในการพูดคุยกับไทย รวมทั้งเร่งรัดความร่วมมือเศรษฐกิจ เทคโนโลยีด้านอาหาร ซึ่งจากนี้จะให้หน่วยงานที่เกี่ยวข้องสานต่อ ซึ่งการเดินทางครั้งนี้ เป็นการแสวงหาโอกาสและรายได้ให้กับประเทศไทย คนไทย ต่อไป

ที่มา : https://www.thaigov.go.th/news/contents/details/88739