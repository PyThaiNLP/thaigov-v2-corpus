รัฐบาลไทย-ข่าวทำเนียบรัฐบาล-สมศักดิ์ เปิดอาคาร 100 ปีชาตกาล-สวนสุขภาพ 101 ปีชาตกาล รพ.หลวงพ่อคูณฯ พร้อมเผยความสำเร็จ รร.เบาหวานวิทยาด่านขุนทด ช่วยผู้ป่วยลด-หยุดยาได้กว่าร้อยละ 60


วันศุกร์ที่ 4 ตุลาคม 2567
สมศักดิ์ เปิดอาคาร 100 ปีชาตกาล-สวนสุขภาพ 101 ปีชาตกาล รพ.หลวงพ่อคูณฯ พร้อมเผยความสำเร็จ รร.เบาหวานวิทยาด่านขุนทด ช่วยผู้ป่วยลด-หยุดยาได้กว่าร้อยละ 60
รัฐมนตรีว่าการกระทรวงสาธารณสุข เปิดอาคาร 100 ปี ชาตกาล โรงพยาบาลหลวงพ่อคูณปริสุทฺโธ ใช้เป็นอาคารผู้ป่วยใน กายภาพบำบัด แพทย์แผนไทย เสริมศักยภาพการจัดบริการ และสวนสุขภาพ 101 ปีชาตกาล
เป็นลานกิจกรรม ส่งเสริมสุขภาพ เพื่อน้อมรำลึกคุณูปการด้านการแพทย์และสาธารณสุขของหลวงพ่อคูณฯพร้อมเผยผลสำเร็จโรงเรียนเบาหวานวิทยา อำเภอด่านขุนทด ช่วยผู้ป่วยสามารถหยุดยาได้ ร้อยละ 20.4 ปรับลดยาได้ ร้อยละ 48.2 สอดรับนโยบายลดการป่วยด้วยโรคไม่ติดต่อเรื้อรังของรัฐบาล
วันนี้ (4 ตุลาคม 2567) ที่ โรงพยาบาลหลวงพ่อคูณ ปริสุทฺโธ นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานในพิธีประดิษฐานรูปหล่อพระเทพวิทยาคม (หลวงพ่อคูณ ปริสุทฺโธ) เปิดอาคาร 100 ปี ชาตกาล และเปิดสวนสุขภาพ 101 ปีชาตกาล โดยมี นพ.โอภาส การย์กวินพงศ์ ปลัดกระทรวงสาธารณสุข ผู้บริหารกระทรวงสาธารณสุข บุคลากรเจ้าหน้าที่โรงพยาบาล และ อสม.ร่วมพิธี
นายสมศักดิ์ กล่าวว่า กระทรวงสาธารณสุขมีนโยบายพัฒนาศักยภาพโรงพยาบาลในสังกัด และยกระดับระบบบริการให้ตอบสนองต่อความต้องการของประชาชนในพื้นที่ ซึ่งโรงพยาบาลหลวงพ่อคูณปริสุทฺโธ ได้พัฒนาการจัดบริการประชาชนมาอย่างต่อเนื่อง และได้ย้ายสถานที่ให้สามารถรองรับผู้รับบริการได้มากขึ้น เพิ่มความสะดวก ในการเข้าถึงบริการ โดยมีการจัดสร้างอาคารบริการต่างๆ ตั้งแต่ปี 2559 และเปิดให้บริการเต็มรูปแบบตั้งแต่ต้นปี 2567 เป็นต้นมา ปัจจุบันเป็นโรงพยาบาลชุมชนแม่ข่ายขนาด 120 เตียง ดูแลประชากรในอำเภอด่านขุนทดกว่า 123,000 คน  มีศักยภาพการให้บริการเฉพาะทางทั้งอายุรกรรม, ศัลยกรรมทั่วไป, ศัลยกรรมกระดูกและข้อ, กุมารเวชกรรม,เวชศาสตร์ฉุกเฉิน, ผ่าตัดต้อกระจก,เวชศาสตร์ครอบครัว, CT SCAN, การส่องกล้องระบบทางเดินอาหาร (EDG & Colonoscope) นอกจากนี้ ยังมีแผนยกระดับบริการตามนโยบายของกระทรวงสาธารณสุข เช่น การเป็นโรงพยาบาลแม่ข่ายด้านศัลยกรรม เพิ่มการเข้าถึงบริการฟอกเลือดด้วยเครื่องไตเทียม (Hemodialysis) ใกล้บ้าน, เพิ่มศักยภาพการดูแลผู้ป่วยหลอดเลือดสมอง และการดูแลผู้ป่วยวิกฤติอีกด้วย
สำหรับอาคาร 100 ปี ชาตกาล ได้เริ่มก่อสร้างเมื่อเดือนพฤษภาคม 2563 ใช้งบประมาณก่อสร้างจากกระทรวงสาธารณสุขจำนวน 80,190,000 บาท เป็นอาคารผู้ป่วยใน 5 ชั้น (114 เตียง) ประกอบด้วย ชั้น 1 หอผู้ป่วยอายุรกรรมชาย ชั้น 2 หอผู้ป่วยอายุรกรรมหญิง ชั้น 3 แผนกกายภาพบำบัดและแพทย์แผนไทย ชั้น 4-5 หอผู้ป่วยพิเศษ เปิดให้บริการไปเมื่อวันที่ 1 เมษายน 2567 ส่วนสวนสุขภาพ 101 ปี ชาติกาล เป็นการปรับพื้นที่เพื่อใช้เป็นพื้นที่ออกกำลังกาย จัดกิจกรรมส่งเสริมสุขภาพ รวมถึงให้ญาติผู้ป่วยได้พักผ่อนหย่อนใจ โดยใช้เงินบริจาคของชาวด่านขุนทด จำนวน 2,400,000 บาท ทั้งนี้ อาคาร 100 ปีชาตกาล และสวนสุขภาพ 101 ปีชาตกาล จัดสร้างขึ้นเพื่อน้อมรำลึกถึงคุณูปการต่อวงการศาสนา การศึกษา รวมถึงการแพทย์และสาธารณสุข ของหลวงพ่อคูณ ปริสุทฺโธ ที่บำเพ็ญทานบารมีสร้างอาคารและจัดหาเครื่องมือแพทย์ให้กับโรงพยาบาลต่าง ๆ จำนวนมาก
นายสมศักดิ์กล่าวต่อว่า จังหวัดนครราชสีมา ยังเป็นจังหวัดต้นแบบในการขับเคลื่อนการลดการป่วยด้วยโรคไม่ติดต่อเรื้อรัง (NCDs) ซึ่งรัฐบาลให้ความสำคัญอย่างมาก โดยโรงพยาบาลหลวงพ่อคูณฯ เป็นหน่วยบริการหนึ่งที่ได้เปิดโรงเรียนเบาหวานวิทยา และเป็นพี่เลี้ยงให้หน่วยบริการ 4 แห่งในอำเภอด่านขุนทด ที่ผ่านมามีนักเรียนเข้าร่วมโครงการฯ 81 คน แบ่งเป็น ผู้ป่วยเบาหวาน  74 คน และกลุ่มเสี่ยง 7 คน ใช้กระบวนการดูแลแบบปรับพฤติกรรมสุขภาพ เช่น รับประทานอาหารคาร์โบไฮเดรตต่ำ การอดอาหารเป็นช่วงเวลา ร่วมกับการออกกำลังกายช่วยให้ผู้ป่วยเบาหวานสามารถหยุดยาได้ ร้อยละ 20.4 ปรับลดยาได้ร้อยละ 48.2 ในจำนวนนี้ อยู่ระหว่างรอประเมินผลอีก 20 คน ลดมูลค่าการใช้ยาได้ 22,797.55 บาทต่อปี นอกจากนี้ ยังมีแผนที่จะขยายโรงเรียนเบาหวานวิทยาในอำเภอด่านขุนทดเพิ่มอีก 7 แห่ง ซึ่งจะช่วยลดการป่วยด้วยโรคไม่ติดต่อเรื้อรังของคนในพื้นที่ได้มากขึ้น
***************************************************** 4 ตุลาคม 2567

ที่มา : https://www.thaigov.go.th/news/contents/details/88770