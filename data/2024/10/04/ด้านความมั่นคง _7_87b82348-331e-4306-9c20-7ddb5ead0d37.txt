รัฐบาลไทย-ข่าวทำเนียบรัฐบาล-แม่บ้านมหาดไทยนำความห่วงใย มท.1 และปลัด มท. บำรุงขวัญ สร้างกำลังใจกำลังพล อส. เดินหน้าฟื้นฟูพื้นที่เมืองเชียงราย หลังประสบอุทกภัย พร้อมย้ำ หากต้องการการสนับสนุนเพิ่มเติม ขอให้แจ้ง


วันศุกร์ที่ 4 ตุลาคม 2567
04/10/2567
พิมพ์
แม่บ้านมหาดไทยนำความห่วงใย มท.1 และปลัด มท. บำรุงขวัญ สร้างกำลังใจกำลังพล อส. เดินหน้าฟื้นฟูพื้นที่เมืองเชียงราย หลังประสบอุทกภัย พร้อมย้ำ หากต้องการการสนับสนุนเพิ่มเติม ขอให้แจ้ง
แม่บ้านมหาดไทยนำความห่วงใย มท.1 และปลัด มท. บำรุงขวัญ สร้างกำลังใจกำลังพล อส. เดินหน้าฟื้นฟูพื้นที่เมืองเชียงราย หลังประสบอุทกภัย พร้อมย้ำ หากต้องการการสนับสนุนเพิ่มเติม ขอให้ได้แจ้งมายังสมาคมแม่บ้านมหาดไทย เพื่อประสานการดูแลกำลังพลให้ปฏิบัติหน้าที่
แม่บ้านมหาดไทยนำความห่วงใย มท.1 และปลัด มท. บำรุงขวัญ สร้างกำลังใจกำลังพล อส. เดินหน้าฟื้นฟูพื้นที่เมืองเชียงราย หลังประสบอุทกภัย พร้อมย้ำ หากต้องการการสนับสนุนเพิ่มเติม ขอให้ได้แจ้งมายังสมาคมแม่บ้านมหาดไทย เพื่อประสานการดูแลกำลังพลให้ปฏิบัติหน้าที่ดูแลประชาชนอย่างเต็มศักยภาพ
เมื่อวันที่ (3 ต.ค. 67) เวลา 14.30 น. ที่วิทยาลัยอาชีวศึกษาเชียงราย อำเภอเมืองเชียงราย จังหวัดเชียงราย นางจิณณารัชช์ สัมพันธรัตน์ นายกสมาคมแม่บ้านมหาดไทย (มมท.) พร้อมด้วยนางชุลีพร เตรัตน์ อุปนายกสมาคมแม่บ้านมหาดไทย นางปวีณ์ริศา เกิดสม อุปนายกสมาคมแม่บ้านมหาดไทย นางจิราภรณ์ โมสิกรัตน์ อุปนายกสมาคมแม่บ้านมหาดไทย นางนงลักษณ์ ซุ้นหั้ว อุปนายกสมาคมแม่บ้านมหาดไทย นางจิรวรรณ เพ็ญพาส อุปนายกสมาคมแม่บ้านมหาดไทยและประธานชมรมแม่บ้านกรมที่ดิน ร่วมกับคณาจารย์และนักศึกษาวิทยาลัยอาชีวศึกษาเชียงราย ปรุงอาหารและบรรจุอาหารกล่อง เมนู "หมูสับผัดมะเขือ" เพื่อมอบให้กับสมาชิกกองอาสารักษาดินแดน (อส.) ที่ปฏิบัติหน้าที่ฟื้นฟูทำความสะอาดในพื้นที่อำเภอเมืองเชียงราย ภายหลังจากเผชิญกับสถานการณ์อุทกภัยในห้วงเวลาที่ผ่านมา
พร้อมกันนี้ ได้ส่งมอบเครื่องซักผ้า จำนวน 12 เครื่อง โดยสมาคมแม่บ้านมหาดไทยสนับสนุน จำนวน 7 เครื่อง และสำนักงานที่ดินจังหวัดเชียงรายและสาขา สนับสนุนจำนวน 5 เครื่อง เพื่อใช้ประโยชน์ในการดูแลการปฏิบัติหน้าที่ของกำลังพลในพื้นที่อำเภอแม่สาย โดยนายราชันย์ ซุ้นหั้ว รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายธนะสิทธิ์ ศรีคำภา หัวหน้าสำนักงานจังหวัดเชียงราย นายรุ่งรัตน์ มานะรุ่งเรือง เจ้าพนักงานที่ดินจังหวัดเชียงราย นายศุภกฤต กันทา รองผู้อำนวยการวิทยาลัยอาชีวศึกษาเชียงราย ร่วมในการลงพื้นที่ครั้งนี้ด้วย
จากนั้น ในเวลา 16.00 น. นางจิณณารัชช์ สัมพันธรัตน์ นายกสมาคมแม่บ้านมหาดไทย (มมท.) และคณะ ได้เดินทางต่อไปที่อาคารเจียงแสน ศูนย์ประชุมนครเชียงราย เทศบาลนครเชียงราย ตำบลริมกก อำเภอเมืองเชียงราย จังหวัดเชียงราย ซึ่งเป็นสถานที่พักของกำลังพลสมาชิกกองอาสารักษาดินแดน (อส.) จาก 9 จังหวัด คือ 1. สระแก้ว 2. อำนาจเจริญ 3. สมุทรสงคราม 4. พิจิตร 5. สมุทรสาคร 6. ฉะเชิงเทรา 7. ยโสธร 8. ชลบุรี และ 9. นครนายก
นางจิณณารัชช์ สัมพันธรัตน์ กล่าวว่า ในวันนี้ สมาคมแม่บ้านมหาดไทยได้นำความห่วงใยของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ผู้บัญชาการกองอาสารักษาดินแดน และนายอรรษิษฐ์ สัมพันธรัตน์ ปลัดกระทรวงมหาดไทย ผู้ช่วยผู้บัญชาการกองอาสารักษาดินแดน ซึ่งท่านได้ฝากความห่วงใยและเป็นกำลังใจให้กำลังพลทุกคนและขอบคุณทุกคนที่ปฏิบัติหน้าที่อย่างแข็งขัน
"วันนี้เราได้ลงพื้นที่สนับสนุนเรื่องของโรงครัว เพื่อให้ทุกคนได้มีอาหารรับประทานเพียงพอต่อการทำหน้าที่ได้อย่างเต็มที่ และเราได้ทราบว่าทางสมาชิก อส. หลายนาย ประสบความยากลำบากในการซักผ้า โดยเฉพาะดินโคลนจากการทำงาน จึงได้ร่วมกับกรมที่ดิน โดยสำนักงานที่ดินจังหวัดเชียงรายและสาขา สนับสนุนเครื่องซักผ้าจำนวน 5 เครื่อง และสมาคมแม่บ้านมหาดไทยสนับสนุนเพิ่มเติม 7 เครื่อง รวมเป็น 12 เครื่อง มอบให้กับกำลังพลที่ปฏิบัติหน้าที่ที่อำเภอแม่สาย กระจายใช้ตามจุดพัก วันนี้ มาเป็นตัวแทน ดูแลขวัญกำลังใจสมาชิกทุกนาย ในนามสมาคมแม่บ้านมหาดไทย ซึ่งพวกเราทุกคนเป็นครอบครัวเดียวกัน หากมีสิ่งใดที่จะขอรับการสนับสนุนเพิ่มเติม ขอให้แจ้งมา เราจะดูแลกันและกัน เราจะบำบัดทุกข์ บำรุงสุข พี่น้องประชาชนไปด้วยกัน" นางจิณณารัชช์ กล่าวเพิ่มเติม
ด้าน นางปวีณ์ริศา เกิดสม กล่าวว่า กำลังพล อส. ทุกนาย คือ ตัวแทนของกระทรวงมหาดไทย ผู้มาปฏิบัติงานในจังหวัดเชียงรายแทนพวกเราชาวมหาดไทยทุกคน ซึ่งครอบครัวมหาดไทยต้องขอบคุณทุกคนเป็นอย่างมาก และหากใครเจ็บป่วยหรือพบว่าสุขภาพตนเองไม่สมบูรณ์ต้องอย่าเก็บไว้ เพราะการที่จะช่วยใครเขาเราต้องแข็งแรงก่อน และทางสมาคมฯ เราจะ support ในทุกสิ่งที่เราช่วยเหลือได้ เพราะทุกคนคือผู้ทำงานเบื้องหลัง
ทางด้าน นางจิรวรรณ เพ็ญพาส กล่าวว่า นอกจากเราดูแลเรื่องอาหารการกินแล้ว วันนี้เราจึงอยากดูแลเรื่องที่พัก จึงมาเยี่ยมถึงที่พักกำลังพลทุกคนเพื่อดูว่าที่พักเป็นอย่างไร และถ้าหากว่าสมาชิกคนใดต้องการรับการสนับสนุน เช่น พบว่าตนเองปวดเมื่อยลำตัว ต้องการยา เราก็จะได้ประสานสาธารณสุขจังหวัดจัดยามาให้ หรือถ้าใครต้องการความช่วยเหลืออะไรเพิ่มเติม สามารถแจ้งมายังท่านปลัดอำเภอ หัวหน้าชุด เพราะสมาคมฯ มุ่งมั่นตั้งใจในการดูแลบำรุงขวัญกำลังใจให้กับพวกเราซึ่งเป็นสมาชิกของครอบครัวมหาดไทย เพื่อที่จะช่วยกันในการช่วยเหลือประชาชนร่วมกัน และขออนุโมทนาบุญกับทุกท่านที่มาช่วยกันทำงานในครั้งนี้ มาทำให้พี่น้องประชาชนที่เดือดร้อนได้รับการบรรเทาทุกข์และกลับมาใช้ชีวิตได้อย่างเป็นปกติสุขโดยเร็ววัน

ที่มา : https://www.thaigov.go.th/news/contents/details/88764