รัฐบาลไทย-ข่าวทำเนียบรัฐบาล-ศปช.ย้ำ เตือนชาวเชียงใหม่ใกล้น้ำปิงตี 1 คืนนี้น้ำขึ้นสูงสุด 5.20 เมตร สั่งใช้มาตรการตอบโต้ภัยพิบัติระดับสูงสุด ด้านมท4 ผอ.ศปช.ส่วนหน้า รุดช่วยช้างแม่แตงอยู่ในจุดปลอดภัย 


วันศุกร์ที่ 4 ตุลาคม 2567
04/10/2567
พิมพ์
ศปช.ย้ำ เตือนชาวเชียงใหม่ใกล้น้ำปิงตี 1 คืนนี้น้ำขึ้นสูงสุด 5.20 เมตร สั่งใช้มาตรการตอบโต้ภัยพิบัติระดับสูงสุด ด้านมท4 ผอ.ศปช.ส่วนหน้า รุดช่วยช้างแม่แตงอยู่ในจุดปลอดภัย
ศปช.ย้ำ เตือนชาวเชียงใหม่ใกล้น้ำปิงตี 1 คืนนี้น้ำขึ้นสูงสุด 5.20 เมตร สั่งใช้มาตรการตอบโต้ภัยพิบัติระดับสูงสุด ด้านมท4 ผอ.ศปช.ส่วนหน้า รุดช่วยช้างแม่แตงอยู่ในจุดปลอดภัย ขณะที่แม่สายเฝ้าระวังฝนตกต่อเนื่อง
วันนี้ (4 ตุลาคม 2567) เวลา 17.00 น . นายจิรายุ ห่วงทรัพย์ ที่ปรึกษาของนายกรัฐมนตรี และโฆษกศูนย์ปฏิบัติการช่วยเหลือผู้ประสบอุทกภัย วาตภัยและดินโคลนถล่ม หรือ ศปช. เปิดเผยว่า กรมชลประทานแจ้งเตือนระดับน้ำปิงสูงสุด 5.15-5.20 เมตร สูงกว่าตลิ่งประมาณ 1.45-1.50 เมตร ในช่วงเวลา 01.00 - 02.00 น. ของคืนนี้ (5 ต.ค.) โดยจะทำให้พื้นที่ได้รับผลกระทบขยายเป็นวงกว้าง นอกเหนือจาก 7 โซนที่ได้แจ้งเตือนไปแล้วก่อนหน้านี้ ไปสู่พื้นที่ลุ่มต่ำตามแนวแม่น้ำปิง ทั้งในพื้นที่ จ.เชียงใหม่ ได้แก่ อ.เมือง เทศบาลนครเชียงใหม่ อ.เชียงดาว อ.แม่แตง อ.แม่ริม อ.สารภี อ.หางดง อ.สันป่าตอง อ.ดอยหล่อ อ.จอมทอง อ.ฮอด และ จ.ลำพูน ได้แก่ อ.เมือง อ.ป่าซาง อ.เวียงหนองล่อง และ อ.บ้านโฮ่ง
นายจิรายุ กล่าวว่า ขณะนี้ นายนิรัตน์  พงษ์สิทธิถาวร ผู้ว่าราชการจังหวัดเชียงใหม่ ได้ยกระดับการเผชิญเหตุขั้นสูงสุด โดยได้ระดมกำลังทั้งหมดรายงานตัวที่ แขวงกาวิละ เทศบาลนครเชียงใหม่ และได้อพยพเคลื่อนย้ายผู้ป่วยติดเตียง กลุ่มเปราะบางในจุดเสี่ยงไปยังศูนย์พักพิง รวมทั้งสั่งเคลื่อนย้ายยานพาหนะของประชาชนไปอยู่ในจุดปลอดภัย
“ปริมาณน้ำมาก เพราะฝนยังตกต่อเนื่อง ทำให้น้ำไหลเข้าท่วมพื้นที่เดิมและยังแผ่เป็นวงกว้าง พื้นที่เสี่ยงน้ำปิงเอ่อล้นตลิ่ง นอกจากทั้ง 7 โซนของเทศบาลนครเชียงใหม่ และพื้นที่ใกล้เคียงที่เคยน้ำท่วมช่วงวันที่ 26-28 กันยายนที่ผ่านมาแล้ว ขอให้ประชาชนยกของขึ้นที่สูง อพยพสัตว์เลี้ยง และย้ายรถไปจอดในพื้นที่ปลอดภัย ปฏิบัติตามคำเตือนของทางการอย่างเคร่งครัด” นายจิรายุ กล่าว
ศปช.ส่วนหน้า ลงพื้นที่ติดตามการเคลื่อนย้ายช้างกว่า 100 เชือกไปยังจุดปลอดภัย
นายจิรายุ กล่าวเพิ่มเติมว่า น.ส.ธีรรัตน์ สําเร็จวาณิชย์ รมช.มหาดไทย ในฐานะประธาน ศปช.ส่วนหน้า และ พลเอกณัฐพล นาคพาณิชย์ รมช.กลาโหม ในฐานะที่ปรึกษา ศปช.ส่วนหน้า ลงพื้นที่ศูนย์อำนวยการช่วยเหลือผู้ประสบอุทกภัยตำบลกื้ดช้าง อ.แม่แตง จ.เชียงใหม่ ประสานหน่วยงานที่เกี่ยวข้องเร่งช่วยเหลือประชาชน นักท่องเที่ยว และช้างอีกจำนวน 9 เชือกที่ตกค้างขณะที่ นายเฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม ได้ระดมกำลัง รวม 40 นาย เข้าช่วยเคลื่อนย้ายช้าง 117 เชือกไว้บนพื้นที่สูงในจุดปลอดภัย
นอกจากนี้ นายพิพัฒน์ รัชกิจประการ รัฐมนตรีว่าการกระทรวงแรงงาน พร้อมคณะและทีมช่างฝีมือแรงงานรวมกว่า 50 คน ลงพื้นที่ อ.แม่สาย จ.เชียงราย ตั้งจุดให้บริการซ่อมเครื่องใช้ไฟฟ้าและรถจักรยานยนต์  ที่ได้รับความเสียหาย ซึ่งขณะนี้มีผู้มาลงทะเบียนขอรับบริการแล้ว 335 ราย ซึ่งกระทรวงแรงงานจะจัดทีมช่างช่วยเหลือประชาชนต่อเนื่องจนถึงสิ้นเดือนตุลาคม
ส่วนสถานการณ์น้ำที่ อ.แม่สาย จ.เชียงราย แม้ระดับน้ำในแม่น้ำสายลดลง แต่ยังมีน้ำบางส่วนขังอยู่ในชุมชน เจ้าหน้าที่เร่งระดมสูบน้ำ พร้อมจัดกำลังเจ้าหน้าที่ช่วยฟื้นฟู เก็บกวาด ทำความสะอาดอีกครั้ง กรมอุตุฯยังคาดการณ์มีฝนตกทางตอนเหนือของประเทศ พื้นที่แม่สายยังต้องเฝ้าระวัง โดยเฉพาะโซนที่ติดกับลำน้ำสาย ต้องติดตามการแจ้งเตือนและข่าวสารจากทางราชการอย่างใกล้ชิด

ที่มา : https://www.thaigov.go.th/news/contents/details/88787