รัฐบาลไทย-ข่าวทำเนียบรัฐบาล-"ดร.เฉลิมชัย" เปิดเวที TCAC 2024 "เร่งเปลี่ยนผ่าน สานพลังภาคี สู่สังคมที่เป็นมิตรต่อภูมิอากาศ"


วันพฤหัสบดีที่ 3 ตุลาคม 2567
"ดร.เฉลิมชัย" เปิดเวที TCAC 2024 "เร่งเปลี่ยนผ่าน สานพลังภาคี สู่สังคมที่เป็นมิตรต่อภูมิอากาศ"
"ดร.เฉลิมชัย" เปิดเวที TCAC 2024 "เร่งเปลี่ยนผ่าน สานพลังภาคี สู่สังคมที่เป็นมิตรต่อภูมิอากาศ"
"ดร.เฉลิมชัย" เปิดเวที TCAC 2024 "เร่งเปลี่ยนผ่าน สานพลังภาคี สู่สังคมที่เป็นมิตรต่อภูมิอากาศ"
วันนี้ (3 ตุลาคม 2567) เวลา 14.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดการประชุมภาคีการขับเคลื่อนการปฏิบัติงานด้านการเปลี่ยนแปลงสภาพภูมิอากาศของไทย ครั้งที่ 3 หรือ Thailand Climate Action Conference: TCAC 2024 ภายใต้แนวคิด "เร่งเปลี่ยนผ่าน สานพลังภาคี สู่สังคมที่เป็นมิตรต่อภูมิอากาศ Accelerating the Climate Transition" ซึ่งจัดขึ้นระหว่างวันที่ 3-4 ตุลาคม 2567 ภายในงาน Sustainability Expo 2024 ณ ศูนย์การประชุมแห่งชาติสิริกิติ์ กรุงเทพฯ พร้อมมอบโล่ประกาศเกียรติคุณแก่ 16 หน่วยงานผู้สนับสนุนการจัดงานประชุม TCAC 2024 โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) ผู้บริหารหน่วยงานในสังกัดกระทรวงฯ คณะรัฐมนตรี สมาชิกสภาผู้แทนราษฎร เอกอัครราชทูต องค์กรระหว่างประเทศ ผู้บริหารหน่วยงานภาครัฐ ภาคเอกชน ผู้ว่าราชการจังหวัด เข้าร่วมงาน และชมนิทรรศการภายในงาน Sustainability Expo 2024
ดร.เฉลิมชัย กล่าวเปิดการประชุมว่า ประเทศไทยเป็นหนึ่งในรัฐภาคีกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ ดำเนินงานตามพันธกรณีทั้งภายในและระหว่างประเทศ โดยประเทศไทยได้แสดงความมุ่งมั่นที่จะดำเนินการ เพื่อมุ่งสู่เป้าหมายความเป็นกลางทางคาร์บอน ภายในปี ค.ศ. 2050 และการปล่อยก๊าซเรือนกระจกสุทธิเป็นศูนย์ภายในปี ค.ศ. 2065 พร้อมทั้งจะบรรลุเป้าหมายการมีส่วนร่วมที่ประเทศกำหนด ให้ได้ร้อยละ 40 จากกรณีปกติ ภายในปี ค.ศ. 2030 กระทรวงทรัพยากรฯ ได้วางแนวทางการดำเนินงานด้านการเปลี่ยนแปลงสภาพภูมิอากาศ ร่วมกับกระทรวงที่เกี่ยวข้อง จัดทำแผนปฏิบัติการด้านการลดก๊าซเรือนกระจกของประเทศ อีกทั้งยังให้จังหวัดจัดทำบัญชีการปล่อยและการดูดกลับก๊าซเรือนกระจก ความเสี่ยงและแผนการปรับตัวต่อการเปลี่ยนแปลงสภาพภูมิอากาศในระดับพื้นที่ รวมถึงจัดตั้งศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพระดับจังหวัด 76 จังหวัดทั่วประเทศ เพื่อให้สำนักงานทรัพยากรธรรมชาติและสิ่งแวดล้อมจังหวัด (ทสจ.) เป็นศูนย์กลางในการสื่อสาร สร้างความเข้าใจและความตระหนักให้กับทุกภาคส่วนในจังหวัด โดยหวังว่า “การประชุม TCAC 2024 จะเป็นการจุดประกายและส่งต่อเจตนารมณ์ให้กับผู้มีส่วนเกี่ยวข้อง ได้ตระหนักถึงความสำคัญของการเปลี่ยนแปลงสภาพภูมิอากาศ เพราะการบรรลุเป้าหมายของประเทศ จะต้องดำเนินการอย่างต่อเนื่องและอาศัยความร่วมมือจากทุกคน เพื่อรักษาโลกใบนี้ไว้ให้กับอนุชนรุ่นต่อไป“

ที่มา : https://www.thaigov.go.th/news/contents/details/88740