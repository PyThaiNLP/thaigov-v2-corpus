รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เร่งสั่งการแก้ไขสถานการณ์อุทกภัยพื้นที่จังหวัดเชียงใหม่ให้กลับสู่ภาวะปกติโดยเร็ว 


วันศุกร์ที่ 4 ตุลาคม 2567
รองปลัดเศรษฐเกียรติฯ เร่งสั่งการแก้ไขสถานการณ์อุทกภัยพื้นที่จังหวัดเชียงใหม่ให้กลับสู่ภาวะปกติโดยเร็ว
รองปลัดเศรษฐเกียรติฯ เร่งสั่งการแก้ไขสถานการณ์อุทกภัยพื้นที่จังหวัดเชียงใหม่ให้กลับสู่ภาวะปกติโดยเร็ว
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ในฐานะผู้อำนวยการศูนย์ติดตามและแก้ไขปัญหาภัยพิบัติด้านการเกษตร ให้ลงพื้นที่ติดตามสถานการณ์อุทกภัยพื้นที่จังหวัดเชียงใหม่ โดยได้ดำเนินการ ดังนี้
1. จัดประชุมหัวหน้าส่วนราชการสังกัดกระทรวงเกษตรและสหกรณ์ในพื้นที่จังหวัดเชียงใหม่ และหน่วยงานที่เกี่ยวข้องทุกภาคส่วน ณ สำนักงานชลประทานที่ 1 โดยมีผู้ว่าราชการจังหวัดเชียงใหม่ เข้าร่วมประชุมผ่านระบบ Meeting Zoom ซึ่งมีการรายงานว่า จังหวัดเชียงใหม่ ประสบภาวะอุทกภัย ตั้งแต่วันที่ 26 กรกฎาคม 2567 จนถึงปัจจุบัน โดยมีพื้นที่ที่ได้รับผลกระทบ จำนวน 19 อำเภอ จาก 25 อำเภอ ทั้งนี้ พื้นที่ทั้ง 19 อำเภอกลับเข้าสู่ภาวะปกติแล้ว แต่ระดับน้ำได้เพิ่มขึ้นอีกเนื่องจากมีความกดอากาศสูงจากสาธารณรัฐประชาชนจีนแผ่ลงมาปกคลุมพื้นที่ภาคเหนือ ประกอบกับร่องความกดอากาศต่ำพาดผ่านส่งผลให้อากาศแปรปรวน ฝนฟ้าคะนอง ลมกระโชกแรงฝนตกหนัก ในระหว่างวันที่ 30 กันยายน - 3 ตุลาคม 2567 ทำให้มีระดับน้ำล้นตลิ่งอีกครั้ง และในวันที่ 4 ตุลาคม 2567 มีแนวโน้มฝนลดลง โดยผู้ว่าราชการจังหวัดเชียงใหม่ จึงขอให้ทุกอำเภอที่เป็นทางผ่านน้ำ เฝ้าระมัดระวังน้ำล้นตลิ่ง และให้สังเกตปริมาณน้ำฝนบนยอดดอยด้วย
-สำหรับระดับน้ำปิงที่จุดสะพานนวรัฐ มีระดับน้ำ 4.81 เมตร (จุดวิกฤต 3.70 เมตร) และจุดแม่แต สันทราย มีระดับน้ำ 3.71 เมตร (จุดวิกฤต 3.80 เมตร) โดยทั้ง 2 จุดระดับน้ำมีแนวโน้มเพิ่มขึ้น และสำหรับข้อมูลจำนวนเกษตรกรได้รับผลกระทบด้านการเกษตร ณ วันที่ 3 ตุลาคม 2567 ในด้านพืช 19 อำเภอ  6,714 ราย 91 ตำบล พื้นที่รวม 23,494 ไร่ ในด้านประมง 8 อำเภอ 477 ราย 40 ตำบล พื้นที่รวม 359.79 ไร่ และในด้านปศุสัตว์ 7 อำเภอ 1,558 ราย 57 ตำบล
กระทรวงเกษตรและสหกรณ์มีแผนดำเนินการให้ความช่วยเหลือเฉพาะหน้า ซึ่งบูรณาการร่วมกับมูลนิธิธรรมนัส พรหมเผ่า และหน่วยงานที่เกี่ยวข้อง โดยมีการมอบถุงยังชีพ อาหารปรุงสุก ชุดยาสามัญประจำบ้าน หญ้าอาหารสัตว์พระราชทาน และฟาง ให้กับเกษตรกระและประชาชนที่ได้รับผลกระทบ และกรมส่งเสริมการเกษตรได้จัดส่งทีมงานศูนย์เครื่องจักรกลการเกษตรออกบริการซ่อมแซมเครื่องจักรกลทางการเกษตรกับเกษตรกรที่ประสบอุทกภัย โดยไม่คิดค่าใช้จ่าย กรมฝนหลวงและการบินเกษตร Standby อากาศยานรุ่น AS350B2 ขนาดบรรทุก 500 กิโลกรัม ณ กองบิน 41 และกรมชลประทานได้ระดมสรรพกำลังเครื่องจักร เครื่องมือ พร้อมเจ้าหน้าที่ชุดปฏิบัติการเข้าพื้นที่บรรเทาภาวะอุทกภัยด้วยแล้ว ทั้งนี้ ได้มอบหมายให้ปศุสัตว์จังหวัดลงพื้นที่ช่วยเหลือปางช้าง เพื่อให้ควาญช้างนำช้างออกจากพื้นที่อุทกภัยแล้ว และได้เน้นย้ำให้ทุกหน่วยงานในสังกัดกระทรวงเกษตรและสหกรณ์ ประสานการเร่งรัดการช่วยเหลือโดยเร็ว
2. ลงพื้นที่ติดตามสถานการณ์น้ำ ณ จุด T1 สะพานนวรัฐ มีระดับน้ำสูงถึง 4.81 เมตร (จุดวิกฤต 3.70 เมตร) และระดับน้ำมีแนวโน้มเพิ่มขึ้นอย่างต่อเนื่อง พร้อมทั้งให้ข้อมูลการช่วยเหลือของกระทรวงเกษตรฯ กับศูนย์วิทยุชุมชนเชียงใหม่ด้วย

ที่มา : https://www.thaigov.go.th/news/contents/details/88778