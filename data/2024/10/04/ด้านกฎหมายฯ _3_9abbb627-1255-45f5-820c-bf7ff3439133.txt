รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๘/๒๕๖๗


วันศุกร์ที่ 4 ตุลาคม 2567
04/10/2567
พิมพ์
รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๘/๒๕๖๗
รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๘/๒๕๖๗
ในวันศุกร์ที่ ๔ ตุลาคม ๒๕๖๗ เวลา ๑๓.๓๐ น. พันตํารวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวงยุติธรรม ครั้งที่ ๘/๒๕๖๗ โดยมี นางพงษ์สวาท นีละโยธิน ปลัดกระทรวงยุติธรรม นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม พันตำรวจตรี สุริยา สิงหกมล รองปลัดกระทรวงยุติธรรม พร้อมด้วยคณะผู้บริหารกระทรวง​ยุติธรรม​ระดับสูง และเจ้าหน้าที่ที่เกี่ยวข้อง เข้าร่วมฯ ณ ห้องประชุมกระทรวงยุติธรรม ๑๐ - ๐๑ อาคารกระทรวงยุติธรรม
โดยที่ประชุมได้รับทราบรายงานผลการใช้จ่ายงบประมาณรายจ่ายกระทรวงยุติธรรม ประจำปีงบประมาณ พ.ศ. ๒๕๖๗ สรุปผลการดำเนินงานตามนโยบายและข้อสั่งการของรัฐมนตรีว่าการกระทรวงยุติธรรม สรุปประเด็นการอภิปรายแถลงนโยบายรัฐบาลที่เกี่ยวข้องกับกระทรวงยุติธรรม และปฏิทินการประชุมผู้บริหารกระทรวงยุติธรรม ประจำปีงบประมาณ พ.ศ. ๒๕๖๘ นอกจากนี้ ที่ประชุมได้พิจารณาการพัฒนาหลักสูตรการศึกษาของผู้ต้องขังในเรือนจำและแผนการพัฒนาห้องสมุดพร้อมปัญญา : ข้อสั่งการฯ ครั้งที่ ๖/๒๕๖๗ ตลอดจนการแก้ไขปัญหาเด็ก เยาวชนและบุคคลนอกระบบการศึกษาที่อยู่ในกำกับดูแลของกระทรวงยุติธรรมให้สามารถกลับสู่ระบบการศึกษาหรือได้รับการส่งเสริมการเรียนรู้ตามศักยภาพ (Thailand Zero Dropout)
โอกาสนี้ รัฐมนตรีว่าการกระทรวงยุติธรรม แจ้งให้ที่ประชุมทราบว่า​ ปัจจุบันมีการเปลี่ยนแปลงรัฐบาลชุดใหม่​และได้มีการแถลงนโยบายไปแล้ว​ จึงขอให้หน่วยงานในสังกัดกระทรวงยุติธรรมกำหนดนโยบายแนวทางการดำเนินงานให้สอดคล้องกับคำแถลงนโยบายของรัฐบาล​ โดยเฉพาะนโยบายเร่งด่วนที่เกี่ยวข้องกับกระทรวงยุติธรรม​ อาทิ​ การแก้ปัญหายาเสพติดอย่างเด็ดขาดและครบวงจร​ การเร่งแก้ปัญหาอาชญากรรม​ อาชญากรรมออนไลน์/มิจฉาชีพ​ และอาชญากรรมข้ามชาติ​ การปรับโครงสร้างหนี้ทั้งระบบ​ เป็นต้น​ ซึ่งต้องตอบตัวชี้วัดตามนโยบายของรัฐบาลได้​ และขอให้แต่ละหน่วยงานบูรณาการการทำงานร่วมกัน​ให้เห็นผลเป็นรูปธรรม
ทั้งนี้​ ในเรื่องการสื่อสารประชาสัมพันธ์​ มอบหมายให้โฆษกกระทรวงยุติธรรม​ กำหนดการประชุมร่วมกับคณะทำงานโฆษกกระทรวงยุติธรรม​ เพื่อหารือแนวทางการประชาสัมพันธ์และการกำหนดประเด็นการสื่อสารกับสังคมให้สอดคล้องกับนโยบายของรัฐบาล รวมทั้งได้สั่งการให้หน่วยงานที่เกี่ยวข้อง​ อาทิ​ กรมคุ้มครองสิทธิและเสรีภาพ​ เร่งรัดการให้ความช่วยเหลือเยียวยาแก่ผู้เสียหายจากเหตุการณ์รถบัสทัศนศึกษาของโรงเรียนวัดเขาพระยาสังฆารามเกิดเพลิงไหม้ ตลอดจนมอบหมายให้หน่วยงานที่เกี่ยวข้องทำการศึกษาเกี่ยวกับเรื่องต่าง ๆ อาทิ อาชญากรรมกับการลงโทษ สิทธิมนุษยชน การเยียวยาผู้เสียหาย การยกระดับแผนสิทธิมนุษยชน เป็นต้น

ที่มา : https://www.thaigov.go.th/news/contents/details/88789