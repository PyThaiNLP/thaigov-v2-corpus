รัฐบาลไทย-ข่าวทำเนียบรัฐบาล-นางสาว ธีรรัตน์ สำเร็จวาณิชย์ รมช.มท. ติดตามสถานการณ์อุทกภัยในพื้นที่ ต.นางแล อ.เมืองเชียงราย จ.เชียงราย พร้อมมอบสิ่งของยังชีพและรับฟังปัญหาจากชาวบ้านในพื้นที่ และรับฟังประชุมสรุ


วันศุกร์ที่ 4 ตุลาคม 2567
04/10/2567
พิมพ์
นางสาว ธีรรัตน์ สำเร็จวาณิชย์ รมช.มท. ติดตามสถานการณ์อุทกภัยในพื้นที่ ต.นางแล อ.เมืองเชียงราย จ.เชียงราย พร้อมมอบสิ่งของยังชีพและรับฟังปัญหาจากชาวบ้านในพื้นที่ และรับฟังประชุมสรุ
นางสาวธีรรัตน์ สำเร็จวาณิชย์ รมช.มท. ติดตามสถานการณ์อุทกภัยในพื้นที่ตำบลนางแล อำเภอเมืองเชียงราย จังหวัดเชียงราย พร้อมมอบสิ่งของยังชีพและรับฟังปัญหาจากชาวบ้านในพื้นที่ พร้อมรับฟังประชุมสรุปผลการปฏิบัติงานและความคืบหน้าประจำวัน ณ ศปช.ส่วนหน้า เชียงราย
นางสาว ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ติดตามสถานการณ์อุทกภัยในพื้นที่ตำบลนางแล อำเภอเมืองเชียงราย จังหวัดเชียงราย พร้อมมอบสิ่งของยังชีพและรับฟังปัญหาจากชาวบ้านในพื้นที่ พร้อมรับฟังประชุมสรุปผลการปฏิบัติงานและความคืบหน้าประจำวัน ณ ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ส่วนหน้า) จังหวัดเชียงราย
เมื่อวันที่ (3 ตุลาคม 67) นางสาว ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ลงพื้นที่บ้านลิไข่ ตำบลนางแล อำเภอเมืองเชียงราย จังหวัดเชียงราย โดยจุดแรกได้ลงดูจุดตรงกลางสะพานหมู่บ้าน ซึ่งผู้ใหญ่บ้านได้ร้องขอให้มีการปรับฝายน้ำล้นให้เป็นสปริงเวย์ แทนประตูเปิด-ปิด ที่ต้องใช้คนเพราะหากเวลาน้ำมามากจะทำให้เกิดอันตรายกับคนที่ต้องไปทำหน้าที่ จากนั้นได้ไปมอบสิ่งของอุปโภคบริโภคให้กับประชาชนที่ได้รับผลกระทบจากอุทกภัยในครั้งนี้ พร้อมพูดคุยสอบถามความเป็นอยู่และสิ่งที่ต้องการให้ช่วยเหลือ
ต่อมาได้เดินทางไปพบปะกับพี่น้องกลุ่มชาติพันธุ์อาข่าและลาหู่ เพื่อมอบสิ่งของอุปโภค ยารักษาโรค ให้กับประชาชน ซึ่ง ณ จุดนี้ประชาชนได้ขอให้ซ่อมสะพานที่ใช้สัญจรไปมา โดยทำทางเบี่ยง และขอสัญญาณโทรศัพท์ เนื่องจากจุดนี้ไม่ค่อยมีสัญญาณโทรศัพท์และอินเตอร์เน็ต ซึ่งนางสาว ธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้รับจะประสานหน่วยงานที่เกี่ยวข้องให้โดยเร็ว และหากประชาชนต้องการขอความช่วยเหลือให้ติดต่อ ศปช.ส่วนหน้า จังหวัดเชียงราย หมายเลข 0931311784
จากนั้นได้ไปดูถนนที่เกิดดินสไลด์บริเวณข้างอ่างเก็บน้ำหนองผำ ตำบลแม่ข้าวต้ม อำเภอเมืองเชียงราย จังหวัดเชียงราย เพื่อสำรวจความเสียหาย และสั่งการให้หน่วยงานที่เกี่ยวข้องเฝ้าระวังพื้นที่ดังกล่าว
สำหรับสถานการณ์ปัจจุบัน ศปช.ส่วนหน้า ขอรายงานว่า เมื่อคืนวันที่ 2-3 ตุลาคม 2567 มีฝนตกหนักถึงหนักมากในพื้นที่จังหวัดเชียงราย ส่งผลให้เกิดเหตุสถานการณ์อุทกภัย อำเภอแม่สาย อำเภอเวียงป่าเป้า และอำเภอเชียงราย ซึ่งขณะนี้สถานการณ์ระดับน้ำทรงตัวแล้ว
ทั้งนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะผู้อำนวยการศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ส่วนหน้า) ได้สั่งการให้หน่วยงานที่เกี่ยวข้องเร่งดำเนินการให้ความช่วยเหลือ โดยให้เสริมกำลังเจ้าหน้าที่เพื่อเร่งเปิดทางน้ำ และติดตั้งเครื่องสูบน้ำเพื่อเร่งระบายน้ำ โดยดำเนินการตามแผนเผชิญเหตุ และวางแผนป้องกันการเกิดเหตุซ้ำ ตลอดจนติดตามสถานการณ์ รวมถึงการพยากรณ์สภาพอากาศตลอด 24 ชั่วโมง หากมีสถานการณ์จะเร่งแจ้งเตือนประชาชนทราบโดยเร็ว

ที่มา : https://www.thaigov.go.th/news/contents/details/88760