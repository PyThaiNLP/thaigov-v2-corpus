รัฐบาลไทย-ข่าวทำเนียบรัฐบาล-"วราวุธ" ส่งทีม พม. ช่วยเหลือเยียวยาจิตใจผู้ประสบภาวะวิกฤต ช่วยครอบครัว นร. อุทัยธานี วางแผนฟื้นฟู 3 ระยะ


วันศุกร์ที่ 4 ตุลาคม 2567
"วราวุธ" ส่งทีม พม. ช่วยเหลือเยียวยาจิตใจผู้ประสบภาวะวิกฤต ช่วยครอบครัว นร. อุทัยธานี วางแผนฟื้นฟู 3 ระยะ
"วราวุธ" ส่งทีม พม. ช่วยเหลือเยียวยาจิตใจผู้ประสบภาวะวิกฤต ช่วยครอบครัว นร. อุทัยธานี วางแผนฟื้นฟู 3 ระยะ
วันที่ 3 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า ได้รับรายงานจากนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กรณีการให้ความช่วยเหลือครอบครัวผู้ได้รับผลกระทบจากเหตุเพลิงไหม้รถบัสทัศนศึกษาของนักเรียนจากจังหวัดอุทัยธานี ว่า ตามที่ กระทรวง พม. ได้ส่งทีมศูนย์เร่งรัดจัดการสวัสดิภาพประชาชน (ศรส.) และทีม พม. หนึ่งเดียว จังหวัดอุทัยธานี นครสวรรค์ ชัยนาท สิงห์บุรี ปทุมธานี และสุพรรณบุรี ลงพื้นที่ที่ศูนย์ประสานงานช่วยเหลือผู้ประสบอุบัติเหตุใหญ่ทางถนน โรงเรียนวัดเขาพระยาสังฆาราม จ.อุทัยธานี พบว่า มีผู้ประสบอุบัติเหตุ 26 ราย ผู้เสียชีวิต 23 ราย และผู้ได้รับบาดเจ็บ 3 ราย ซึ่งกระทรวง พม. ได้ดำเนินการช่วยเหลือ ดังนี้ 1. ผู้ว่าราชการจังหวัดอุทัยธานี มอบหมายให้ทีม พม.หนึ่งเดียว อำนวยความสะดวกในการเก็บรวบรวมหลักฐานการรับเงินช่วยเหลือเงินค่าฌาปนกิจศพจากมูลนิธิปอเต็กตึ้งและมูลนิธิราชประชานุเคราะห์ 2. เมื่อวันที่ 2 ต.ค. 67 ผู้ว่าราชการจังหวัดอุทัยธานีมอบหมายให้ทีม พม.หนึ่งเดียว ร่วมกับ สำนักงานสาธารณสุขจังหวัดอุทัยธานี ร่วมอำนวยความสะดวกและดูแลญาติในพิธีรับศพที่โรงพยาบาลตำรวจ 3. ทีม พม.หนึ่งเดียว จังหวัดอุทัยธานี และชัยนาท ร่วมกับทีมช่วยเหลือเยียวยาจิตใจผู้ประสบภาวะวิกฤต (MCATT)ของกระทรวงสาธารณสุข จำนวน 10 ทีม ลงพื้นที่เยียวยาจิตใจครอบครัวผู้เสียชีวิต และผู้ที่ได้รับผลกระทบ จำนวน 10 ครอบครัว 4. จัดทำคำสั่งจัดตั้งทีมปฏิบัติการหน่วยเคลื่อนที่เร็ว (ศรส.) เพื่อเร่งรัดการช่วยเหลือผู้ประสบอุบัติเหตุใหญ่ทางถนน 5. พม.หนึ่งเดียว จังหวัดปทุมธานี ร่วมกับทีมเหล่ากาชาดจังหวัดปทุมธานี ลงพื้นที่ให้กำลังใจและมอบเงินช่วยเหลือและเงินสงเคราะห์ครอบครัวกรณีฉุกเฉินแก่ครอบครัวเด็ก ที่สถาบันสุขภาพเด็กแห่งชาติมหาราชินี และ 6. ทีม พม.หนึ่งเดียว จังหวัดปทุมธานี ประสานงาน บริษัท มินิแบ จำกัด ขอความอนุเคราะห์ให้สิทธิพิเศษกับพ่อแม่เด็กในการลาเยี่ยมไข้ โดยไม่ถือว่าเป็นวันลา
นายวราวุธ กล่าวว่า สำหรับแผนการช่วยเหลือนั้น กระทรวง พม. ได้วางแผนไว้ 3 ระยะ ตั้งแต่ระยะวิกฤต โดยส่งนักสังคมสงเคราะห์ นักจิตวิทยา ร่วมกับจังหวัดลงพื้นที่เยียวยาให้กำลังใจครอบครัวที่ได้รับผลกระทบ และสำรวจข้อมูล อาทิ สภาพปัญหาความเดือดร้อนและกลุ่มเปราะบางในครอบครัว ภายใน 7 วัน ระยะกลาง โดยวางแผนการช่วยเหลือครัวเรือน (CM) เป็นรายกรณี เพื่อให้ได้รับความช่วยเหลือเรื่องสิทธิ สวัสดิการตามระเบียบของกระทรวง พม. และให้การช่วยเหลือครบทุกมิติ ภายใน 45 วัน และระยะยาว โดยวางแผนกิจกรรมฟื้นฟูให้กับเด็กนักเรียนในโรงเรียนร่วมกับสภาเด็กและเยาวชนจังหวัดอุทัยธานี และหน่วยงานทีม พม.หนึ่งเดียว จังหวัดอุทัยธานี ในขณะเดียวกันกระทรวง พม. มีแผนการดำเนินการช่วยเหลือ โดยมีการประชุมทีม CM เพื่อวางแผนการลงพื้นที่เยี่ยมบ้านร่วมกับจังหวัด หลังเสร็จพิธีศพ และจัดทำแฟ้มเก็บข้อมูลในรูปแบบของสมุดพกครอบครัว เพื่อให้ CM สามารถรวบรวมข้อมูลและเพิ่มเติมข้อมูลในที่เดียว อีกทั้งมีการประชุมคณะกรรมการ เพื่อการพิจารณาเงินสงเคราะห์ครอบครัวผู้ประสบปัญหาทางสังคมกรณีฉุกเฉินให้กับครอบครัวผู้ที่ได้รับผลกระทบ รวมทั้งการพิจารณาเงินสงเคราะห์อื่นๆ ด้วย
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ทัศนศึกษา #เพลิงไหม้รถบัส #ช่วยเหลือเยียวยา

ที่มา : https://www.thaigov.go.th/news/contents/details/88771