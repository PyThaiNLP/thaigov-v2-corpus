รัฐบาลไทย-ข่าวทำเนียบรัฐบาล-รองนายกฯ พิชัย หารือเลขาธิการ OECD ในโอกาสเยือนไทย พร้อมพัฒนาความร่วมมือในกระบวนการเข้าเป็นสมาชิก OECD ของไทย ยกระดับคุณภาพชีวิตของประชาชนคนไทย


วันพุธที่ 30 ตุลาคม 2567
รองนายกฯ พิชัย หารือเลขาธิการ OECD ในโอกาสเยือนไทย พร้อมพัฒนาความร่วมมือในกระบวนการเข้าเป็นสมาชิก OECD ของไทย ยกระดับคุณภาพชีวิตของประชาชนคนไทย
รองนายกฯ พิชัย หารือเลขาธิการ OECD ในโอกาสเยือนไทย พร้อมพัฒนาความร่วมมือในกระบวนการเข้าเป็นสมาชิก OECD ของไทย ยกระดับคุณภาพชีวิตของประชาชนคนไทย
วันนี้ (30 ตุลาคม 2567) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายมาทีอัส คอร์มันน์ (H.E. Mr. Mathias Cormann) เลขาธิการองค์การเพื่อความร่วมมือทางเศรษฐกิจและการพัฒนา (Organisation for Economic Co-operation and Development: OECD) เข้าเยี่ยมคารวะนายพิชัย ชุณหวชิร รองนายกรัฐมนตรี สรุปสาระสำคัญ ดังนี้
รองนายกรัฐมนตรียินดีที่เลขาธิการ OECD เดินทางมาเยือนไทย ซึ่งจะเป็นโอกาสอันดีในการหารือเกี่ยวกับกระบวนการและความคาดหวังในการเข้าเป็นสมาชิกของไทย โดยรัฐบาลให้ความสำคัญกับการยกระดับและส่งเสริมการปฏิรูปโครงสร้างด้านนโยบาย กฎหมาย เศรษฐกิจ สังคม และสิ่งแวดล้อม ของไทยให้มีประสิทธิภาพ สอดคล้องกับ OECD และตอบโจทย์การพัฒนาคุณภาพชีวิตของประชาชนไทยอย่างครอบคลุม
ด้านเลขาธิการ OECD ชื่นชมต่อการมีส่วนร่วมของไทยในกรอบ OECD และเชื่อมั่นว่ากระบวนการเข้าเป็นสมาชิก OECD ของไทยจะเป็นไปในเชิงบวก และเกิดประโยชน์ทั้งด้านการเมือง เศรษฐกิจ และสังคม รวมถึงช่วยการยกระดับขีดความสามารถในการแข่งขันและคุณภาพชีวิตของประชาชนคนไทยด้วย โดย OECD พร้อมทำงานร่วมกับรัฐบาลเพื่อให้การเปลี่ยนผ่านในด้านต่าง ๆ เป็นไปอย่างราบรื่น และสอดคล้องกับบริบทของประเทศไทย
รองนายกรัฐมนตรีและเลขาธิการ OECD ยังเห็นพ้องว่า กระบวนการทำงานร่วมกันระหว่างรัฐบาล OECD และภาคส่วนต่าง ๆ เป็นสิ่งที่มีความสำคัญ เพราะบริบทของแต่ละประเทศไม่เหมือนกัน ความรู้และความเชี่ยวชาญจาก OECD จะเป็นก้าวสำคัญในการพัฒนาความร่วมมือระหว่างไทยกับ OECD และการยกระดับการพัฒนานโยบายเศรษฐกิจของไทยให้มีประสิทธิภาพมากขึ้น

ที่มา : https://www.thaigov.go.th/news/contents/details/89665