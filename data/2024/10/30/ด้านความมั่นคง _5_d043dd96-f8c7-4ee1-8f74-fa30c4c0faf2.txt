รัฐบาลไทย-ข่าวทำเนียบรัฐบาล-"อนุทิน" หารือองค์กรต่อต้านคอร์รัปชัน ย้ำมหาดไทยขับเคลื่อนปราบปรามทุจริตทุกรูปแบบ ผ่านกลไกบริหารทุกระดับ สร้างความเชื่อมั่นให้ประชาชน


วันพุธที่ 30 ตุลาคม 2567
30/10/2567
พิมพ์
"อนุทิน" หารือองค์กรต่อต้านคอร์รัปชัน ย้ำมหาดไทยขับเคลื่อนปราบปรามทุจริตทุกรูปแบบ ผ่านกลไกบริหารทุกระดับ สร้างความเชื่อมั่นให้ประชาชน
"อนุทิน" หารือองค์กรต่อต้านคอร์รัปชัน ย้ำมหาดไทยขับเคลื่อนปราบปรามทุจริตทุกรูปแบบ ผ่านกลไกบริหารทุกระดับ สร้างความเชื่อมั่นให้ประชาชน
น.ส.ไตรศุลี ไตรสรณกุล เลขานุการ รมว.มหาดไทยและโฆษกกระทรวงมหาดไทย กล่าวว่า วันนี้ (30 พ.ค. 67) เวลา 10.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย เป็นประธานประชุมหารือระหว่างกระทรวงมหาดไทยกับองค์กรต่อต้านคอร์รัปชัน (ประเทศไทย) หรือ ACT นำโดย นายประมนต์ สุธีวงศ์ ประธานมูลนิธิองค์กรต่อต้านคอร์รัปชั่น (ประเทศไทย) พร้อมคณะกรรมการมูลนิธิฯ ณ ห้องประชุมดำรงธรรม ศาลาว่าการกระทรวงมหาดไทย
ทั้งนี้ นายอนุทิน เน้นย้ำในการหารือว่าการต่อต้านคอรัปชั่น เป็นเจตนารมณ์ของกระทรวงมหาดไทย โดยตนได้ยกเป็นนโยบายที่เน้นย้ำให้ความสำคัญตั้งแต่มารับตำแหน่งรองนายกรัฐมนตรีและรมว.มหาดไทย และทุกส่วนของมหาดไทยพร้อมให้ความร่วมมืออย่างเต็มที่ในการขับเคลื่อน ผ่านกลไกผู้บริหารระดับสูง ผู้ว่าราชการจังหวัด และผู้บริหารส่วนราชการในสังกัด ผ่านการตรวจสอบ กำกับ ดูแลอย่างเต็มที่ ตามที่ตนได้ประกาศเป็นนโยบายว่าข้าราชการกระทรวงมหาดไทยทุกคนเป็นศัตรูกับการคอร์รัปชั่นทุกรูปแบบ
"การป้องกันคอร์รัปชันจะต้องดำเนินไปการควบคู่ไปทั้งในส่วนของรัฐและเอกชน ต้องขีดเส้นตรงคำว่า ความโปร่งใส ซึ่งหมายถึงการไม่มีเรียกรับผลประโยชน์ใด ๆ ทั้งสิ้น ต้องไม่มีการจ่ายใต้โต๊ะเกิดขึ้น ตั้งแต่ผมเข้ามารับตำแหน่ง ได้เน้นย้ำเรื่องการปราบทุจริตอย่างเข้มข้น พอพบหน่วยงานในสังกัดจะสั่งให้เร่งตรวจสอบและดำเนินคดีให้ถึงที่สุด เราต้องทำให้สิ่งเหล่านี้เป็นจิตใต้สำนึกของทุกคนทุกส่วนอย่างเป็นธรรมชาติ ไม่ใช่ต้องมาจี้ มาเน้น เมื่อเกิดเรื่องขึ้น และยืนยันว่า ผมไม่ให้เกิดเรื่องการเอื้อประโยชน์กับใครหรือกลุ่มใดทั้งสิ้น หากพบว่า มีการชี้มูลความผิดจากองค์กรตามกฎหมาย เราก็จะดำเนินการตามขั้นตอนกฎหมายอย่างเด็ดขาด ไม่มีละเว้น ทั้งนี้ ในส่วนขององค์กรปกครองส่วนท้องถิ่น (อปท.) เป็นหน่วยงานในกำกับดูแล กระทรวงมหาดไทยมีหน้าที่ตรวจสอบการปฏิบัติราชการให้เป็นไปตามระเบียบกฎหมาย ซึ่งได้กำชับให้ผู้ว่าราชการจังหวัดกำกับดูแลอย่างเคร่งครัด" นายอนุทิน กล่าว
นายอนุทิน กล่าวว่า การปราบปรามทุจริตคอรัปชั่นตอ้งอาศัยความร่วมของทุกฝ่าย เพราะการกระทำเหล่านี้ปรบมือข้างเดียวไม่ดัง ตนในฐานะฝ่ายบริหารตามระเบียบบริหารราชการแผ่นดิน และเป็นสมาชิกสภาผู้แทนราษฎรของฝ่ายนิติบัญญัติ จะผลักดันและให้ความสำคัญกับสิ่งเหล่านี้อยู่เสมอ และย้ำข้าราชการมหาดไทยทุกคน ยึดมั่นการทำหน้าที่ด้วยหลักธรรมาภิบาล ในทุกเรื่อง ทุกมิติของงาน เพื่อสร้างความเชื่อมั่นให้กับพี่น้องประชาชน นำมาซึ่งความร่วมมือในการพัฒนาประเทศชาติอย่างมีประสิทธิภาพและโปร่งใส เพราะ "มหาดไทย คือ ประชาชน" ต้องยึดหลักผลประโยชน์ของพี่น้องประชาชนเป็นสำคัญ
นายอรรษิษฐ์ สัมพันธรัตน์ ปลัดกระทรวงมหาดไทย กล่าวว่า กระทรวงมหาดไทย เป็นองค์กรที่ได้รับคะแนนความโปร่งใสของ ปปช. ในอันดับต้นมาโดยตลอด จากการดำเนินนโยบายในการป้องกันและปราบปรามผู้มีอิทธิพลของนายอนุทิน ซึ่งหนึ่งในนั้นคือการมุ่งปราบปรามผู้มีอิทธิพลที่จะเข้ามาทุจริตพัวพันกับส่วนราชการ โดยในประเด็นการกำกับดูแล อปท. ตนได้เน้นย้ำให้ผู้ว่าฯ ทุกจังหวัดให้ความสำคัญในเรื่องความถูกต้องและความโปร่งใสในการทำงานเพื่อให้เกิดเป็นมาตรฐานเดียวกันทั้งประเทศ
การประชุมในครั้งนี้ มีผู้บริหารระดับสูงของกระทรวงมหาดไทย กรม และหน่วยงานรัฐวิสาหกิจในสังกัดร่วมประชุม อาทิ นายอรรษิษฐ์ สัมพันธรัตน์ ปลัดกระทรวงมหาดไทย นายบุญจง วงศ์ไตรรัตน์ ผู้ช่วยรัฐมนตรีประจำกระทรวงมหาดไทย นายสมเจตน์ ลิมปะพันธุ์ ที่ปรึกษา รมว.มหาดไทย นายประสาน หวังรัตนปราณี คณะที่ปรึกษารองนายกรัฐมนตรีและ รมว.มหาดไทย คณะทำงาน รมว.มหาดไทย นายสยาม ศิริมงคล อธิบดีกรมการพัฒนาชุมชน นายสุรพล เจริญภูมิ รองอธิบดีกรมส่งเสริมการปกครองท้องถิ่น นายพิศณุ ตันติถาวร รองผู้ว่าการการไฟฟ้านครหลวง นางทิมาพร วิมลอนุพงษ์ รักษาการรองผู้ว่าการ (วิศวกรรม) การประปานครหลวง และเจ้าหน้าที่ที่เกี่ยวข้อง

ที่มา : https://www.thaigov.go.th/news/contents/details/89675