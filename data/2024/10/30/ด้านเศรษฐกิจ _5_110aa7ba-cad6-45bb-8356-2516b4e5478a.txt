รัฐบาลไทย-ข่าวทำเนียบรัฐบาล-“รมว.นฤมล”เผยข่าวดี กระทรวงเกษตรฯ และ FAO เตรียมจัดงานเฉลิมฉลองวันดินโลก “5 ธันวาคม” ปี 2567 อย่างยิ่งใหญ่ พร้อมถ่ายทอดสัญญาณสดผ่านระบบออนไลน์ Zoom Meeting ทั่วโลก


วันพุธที่ 30 ตุลาคม 2567
“รมว.นฤมล”เผยข่าวดี กระทรวงเกษตรฯ และ FAO เตรียมจัดงานเฉลิมฉลองวันดินโลก “5 ธันวาคม” ปี 2567 อย่างยิ่งใหญ่ พร้อมถ่ายทอดสัญญาณสดผ่านระบบออนไลน์ Zoom Meeting ทั่วโลก
“รมว.นฤมล”เผยข่าวดี กระทรวงเกษตรฯ และ FAO เตรียมจัดงานเฉลิมฉลองวันดินโลก “5 ธันวาคม” ปี 2567 อย่างยิ่งใหญ่ พร้อมถ่ายทอดสัญญาณสดผ่านระบบออนไลน์ Zoom Meeting ทั่วโลก
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมคณะกรรมการอำนวยการจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024) และการประชุมนานาชาติว่าด้วยการจัดการทรัพยากรดินและน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) ณ ห้องประชุมกระทรวงเกษตรและสหกรณ์ เพื่อติดตามความคืบหน้า และเตรียมความพร้อมการจัดงานดังกล่าว
โดยในส่วนการจัดงานเฉลิมฉลองวันดินโลก ประจำปี 2567 (The Global Celebration of World Soil Day 2024) นั้นกระทรวงเกษตรเกษตรและสหกรณ์ และองค์การอาหารและเกษตรแห่งสหประชาชาติ (FAO) ได้กำหนดจัดงานอย่างยิ่งใหญ่กว่าทุกปี เนื่องจากเป็นการครบรอบปีที่ 10 ของการประกาศให้มีวันดินโลก 5 ธันวาคม โดยกำหนดพิธีเฉลิมฉลองในวันที่ 5 ธันวาคม 2567 ณ ศูนย์วิจัยการอนุรักษ์ดินและน้ำ อ.ปากช่อง จ.นครราชสีมา สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงรับเชิญเสด็จพระราชดำเนินเป็นการส่วนพระองค์ เพื่อพระราชทานพระราชดำรัส และพระราชทานรางวัล King Bhumibol World Soil Day Award
นอกจากนี้ ในพิธีเฉลิมฉลองวันดินโลก จะมีการถ่ายทอดสัญญาณสดผ่านระบบออนไลน์ Zoom Meeting ไปยังทั่วโลก รวมทั้งถ่ายทอดสัญญาณงานเฉลิมฉลองวันดินโลกในระหว่างการประชุมรัฐภาคีอนุสัญญาว่าด้วยการต่อต้านการแปรสภาพเป็นทะเลทราย สมัยที่ 16 จากซาอุดีอาระเบีย ด้วย
สำหรับการประชุมนานาชาติว่าด้วยการจัดการทรัพยากรดินและน้ำ เพื่อความมั่นคงทางอาหารอย่างยั่งยืน (The International Soil and Water Forum 2024) มีกำหนดจัดขึ้นระหว่างวันที่ 9 – 11 ธันวาคม 2567 ณ โรงแรมอนันตรา สยาม กรุงเทพฯ ในรูปแบบ Hybrid ปัจจุบันมีผู้ตอบรับเข้าร่วมการประชุมระดับรัฐมนตรี จำนวน 20 คน จาก 16 ประเทศ ได้แก่ สาธารณรัฐอาร์เมเนีย สาธารณรัฐอาเซอร์ไบจาน สาธารณรัฐบาร์เบโดส รัฐพหุชนชาติแห่งโบลิเวีย สหพันธรัฐหมู่เกาะคุก สาธารณรัฐโดมินิกัน สาธารณรัฐประชาธิปไตยติมอร์-เลสเต สาธารณรัฐแกมเบีย สาธารณรัฐคีร์กีซ สาธารรัฐเปรู และหมู่เกาะโซโลมอน
ทั้งนี้ กระทรวงเกษตรฯ ได้มีคำสั่งแต่งตั้งคณะอนุกรรมการดำเนินงานจัดการประชุมนานาชาติว่าด้วยการจัดการทรัพยากรดินและน้ำ เพื่อความมั่นคงทางอาหารอย่างยั่งยืน และรายงานความก้าวหน้าการดำเนินงานด้านต่าง ๆ ทั้งในส่วนของคณะอนุกรรมการด้านสารัตถะและการจัดนิทรรศการ คณะอนุกรรมการด้านพิธีการ การต้อนรับ การประชาสัมพันธ์ การจัดเลี้ยง และสถานที่ คณะอนุกรรมการด้านอาคันตุกัสัมพันธ์ (Liaison Officer) ด้านยานพาหนะ การจราจร และรักษาความปลอดภัย และคณะอนุกรรมการด้านงบประมาณและการเงิน เพื่อขับเคลื่อนการดำเนินงานอย่างเป็นรูปธรรมต่อไป

ที่มา : https://www.thaigov.go.th/news/contents/details/89671