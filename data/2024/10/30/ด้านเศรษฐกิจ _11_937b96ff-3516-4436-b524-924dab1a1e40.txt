รัฐบาลไทย-ข่าวทำเนียบรัฐบาล-ธ.ก.ส. เปิดตัว“เงินฝาก 11.12” ให้ดอกเบี้ยสูงถึงร้อยละ 11.12 ต่อปี หลังยอดจองเงินฝากเขียวชอุ่มเต็มวงเงินแล้ว


วันพุธที่ 30 ตุลาคม 2567
30/10/2567
พิมพ์
ธ.ก.ส. เปิดตัว“เงินฝาก 11.12” ให้ดอกเบี้ยสูงถึงร้อยละ 11.12 ต่อปี หลังยอดจองเงินฝากเขียวชอุ่มเต็มวงเงินแล้ว
​ธ.ก.ส. เปิดตัวผลิตภัณฑ์ใหม่ล่าสุด "เงินฝาก 11.12" รับดอกเบี้ยแบบขั้นบันไดสูงสุดถึงร้อยละ 11.12 ต่อปี เพียงฝากขั้นต่ำครั้งละ 50,000 บาท โดยไม่จำกัดวงเงินฝากสูงสุดเป็นระยะเวลา 11 เดือน 12 วัน เปิดรับฝากแล้วตั้งแต่วันที่ 1 พ.ย.2567 - 15 ม.ค.2568
​ธ.ก.ส. ปิดรับจองเงินฝากออมทรัพย์พิเศษ “เงินฝากเขียวชอุ่ม” หลังมีลูกค้าจองสิทธิ์เต็มวงเงินเรียบร้อยแล้ว และส่งเสริมการออมต่อเนื่องด้วยการเปิดตัวผลิตภัณฑ์ใหม่ล่าสุด "เงินฝาก 11.12" รับดอกเบี้ยแบบขั้นบันไดสูงสุดถึงร้อยละ 11.12 ต่อปี เพียงฝากขั้นต่ำครั้งละ 50,000 บาท โดยไม่จำกัดวงเงินฝากสูงสุดเป็นระยะเวลา 11 เดือน 12 วัน เปิดรับฝากแล้วตั้งแต่วันที่ 1 พฤศจิกายน 2567 ถึง 15 มกราคม 2568 ที่ ธ.ก.ส. ทุกสาขาทั่วประเทศ
นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า หลังจากที่ ธ.ก.ส. เปิดให้ลูกค้าจองสิทธิ์ “เงินฝากเขียวชอุ่ม” ซึ่งจัดทำขึ้นในโอกาสครบรอบวันสถาปนา ธ.ก.ส. ปีที่ 59 ตั้งแต่วันที่ 25 ตุลาคมที่ผ่านมา ล่าสุดมีผู้ประสงค์จองสิทธิ์ฝากเงินเต็มวงเงินรับฝากแล้ว และเพื่อเป็นการส่งเสริมการออมให้กับประชาชนอย่างต่อเนื่อง ธ.ก.ส. จึงได้จัดทำผลิตภัณฑ์ใหม่ที่ผลตอบแทนที่สูงขึ้นแก่ผู้รักการออมด้วย “เงินฝาก 11.12" ให้ดอกเบี้ยแบบขั้นบันไดสูงสุดร้อยละ 11.12 ต่อปี เพียงฝากเป็นระยะเวลา 11 เดือน 12 วันแบ่งอัตราดอกเบี้ยเป็น 3 ช่วง ประกอบด้วยช่วงที่ 1 ตั้งแต่วันที่ 1 พฤศจิกายน 2567 -15 สิงหาคม 2568 อัตราดอกเบี้ยร้อยละ 1.30 ต่อปี (ระยะเวลา 9 เดือน 15 วัน) ช่วงที่ 2 ตั้งแต่วันที่ 16 สิงหาคม – 15 กันยายน 2568 อัตราดอกเบี้ยร้อยละ 1.68 ต่อปี (ระยะเวลา1 เดือน) และช่วงที่ 3 ตั้งแต่วันที่ 16 กันยายน - 12 ตุลาคม 2568 รับอัตราดอกเบี้ยสูงสุดถึงร้อยละ 11.12 ต่อปี (ระยะเวลา 27 วัน ) คิดเป็นดอกเบี้ยเฉลี่ยทั้งโครงการร้อยละ 2.10 ต่อปี ฝากขั้นต่ำครั้งละ 50,000 บาท ไม่จำกัดเงินสูงสุดต่อบัญชี สำหรับบุคคลธรรมดาไม่เสียภาษีดอกเบี้ยเงินฝากอีกด้วย
ทั้งนี้ ธ.ก.ส. จะจ่ายดอกเบี้ยเป็นรายเดือนทบเป็นเงินต้น (ทุกวันที่ 15 ของทุกเดือน) โดยจ่ายดอกเบี้ยงวดแรกวันที่ 15 ธันวาคม 2567 สำหรับลูกค้ารายเดิมในโครงการเงินฝาก UP LEVEL (10 เดือน) ธนาคารจะจ่ายดอกเบี้ยงวดแรกวันที่ 15 มกราคม 2568 ซึ่งผู้ฝากที่ถอนต้นเงินบางส่วนหรือปิดบัญชีก่อนครบกำหนดธนาคารจะเรียกเก็บ ค่าธรรมเนียมอัตราร้อยละ 1 ของเงินต้นที่ถอนขั้นต่ำครั้งละ 500 บาท
สำหรับลูกค้ารายเดิมที่มีเงินฝาก UP LEVEL (10 เดือน) ที่ครบกำหนด สามารถแสดงความประสงค์ฝากต่อ โครงการดังกล่าวได้ หรือผู้ที่สนใจออมเงินกับ “เงินฝาก 11.12” สามารถเปิดบัญชีได้ที่สาขาของ ธ.ก.ส. ทั่วประเทศตั้งแต่วันที่ 1 พฤศจิกายน 2567 – 15 มกราคม 2568 หรือจนกว่าธนาคารแจ้งปิดการรับฝาก
นอกจากนี้ ธ.ก.ส. ยังมีอีกหนึ่งทางเลือกสำหรับผู้ออมเงินกับสลากออมทรัพย์ทวีสิน ชุดมรกต หน่วยละ 500 บาท ลุ้นโชครางวัลใหญ่มูลค่า 20 ล้านบาท ฝากด้วยตนเองง่ายๆ ผ่านทางแอปพลิเคชัน BAAC Mobile หรือผ่านทางเคาน์เตอร์ ธ.ก.ส. กว่า 1,000 สาขาทั่วประเทศ สอบถามรายละเอียด เพิ่มเติมได้ที่ Call Center 02 555 0555

ที่มา : https://www.thaigov.go.th/news/contents/details/89686