รัฐบาลไทย-ข่าวทำเนียบรัฐบาล-สธ. จับมือ SCB Academy พัฒนาบุคลากรดิจิทัลทางการแพทย์ ผ่านแพลตฟอร์ม “พลเมืองดี (จิทัล)”


วันพุธที่ 30 ตุลาคม 2567
สธ. จับมือ SCB Academy พัฒนาบุคลากรดิจิทัลทางการแพทย์ ผ่านแพลตฟอร์ม “พลเมืองดี (จิทัล)”
กระทรวงสาธารณสุข และ SCB Academy ลงนามความร่วมมือพัฒนาศักยภาพบุคลากร ทั้งด้านทักษะความรู้ ความสามารถทางดิจิทัล และทักษะการใช้ชีวิตให้สมดุลหรือซอฟต์สกิล
รองรับการเปลี่ยนผ่านสู่ระบบบริการสุขภาพดิจิทัล ผ่านระบบแพลตฟอร์ม “พลเมืองดี (จิทัล)” ภายใต้ความมั่นคงปลอดภัยทางไซเบอร์
วันนี้ (30 ตุลาคม 2567) ที่สำนักงานปลัดกระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข เป็นประธานและสักขีพยาน ในพิธีลงนามบันทึกข้อตกลงความร่วมมือ “การขับเคลื่อนพัฒนาองค์ความรู้และนวัตกรรม เพื่อพัฒนาศักยภาพบุคลากรเปลี่ยนผ่านสู่ระบบบริการสุขภาพดิจิทัล” ระหว่าง นพ.โอภาส การย์กวินพงศ์ ปลัดกระทรวงสาธารณสุข และ นายวรวัจน์ สุวคนธ์ รองผู้จัดการใหญ่ ประธานเจ้าหน้าที่บริหาร กลุ่มงานทรัพยากรบุคคล (Chief People Officer) ธนาคารไทยพาณิชย์ จำกัด (มหาชน) โดยมี นพ.วีรวุฒิ อิ่มสำราญ รองปลัดกระทรวงสาธารณสุข นายเอก อัศว์ศิวะกุล ผู้อำนวยการอาวุโส ผู้บริหารสายงาน SCB Academy และคณะผู้บริหารจากทั้งสองหน่วยงาน เข้าร่วม
นายสมศักดิ์ กล่าวว่า กระทรวงสาธารณสุขมีนโยบายยกระดับ 30 บาทรักษาทุกที่ เพิ่มการเข้าถึงบริการสุขภาพด้วยการพัฒนาระบบสุขภาพดิจิทัล อาทิ บริการแพทย์ทางไกล การใช้ปัญญาประดิษฐ์ทางการแพทย์ และเทคโนโลยีสุขภาพต่างๆ ซึ่งต้องอาศัยองค์ความรู้และนวัตกรรมด้านดิจิทัลในการขับเคลื่อนการดำเนินงาน ความร่วมมือครั้งนี้ จะทำให้บุคลากรทางการแพทย์และสาธารณสุขสามารถเข้าถึงองค์ความรู้ได้ทุกที่ ทุกเวลา โดยไม่เสียค่าใช้จ่าย ช่วยยกระดับความรู้ ความสามารถและทักษะด้านดิจิทัล เพิ่มศักยภาพการปฏิบัติงานและการบริหารจัดการเวลา ทำให้มีสมดุลระหว่างชีวิตและการทำงานดีขึ้น จึงขอให้ช่วยกันประชาสัมพันธ์และแลกเปลี่ยนเรียนรู้ผ่านแพลตฟอร์ม “พลเมืองดี (จิทัล)” ตลอดจนนำองค์ความรู้ที่ได้ไปต่อยอดในการพัฒนาระบบบริการสุขภาพดิจิทัลของประเทศให้มีประสิทธิภาพและเกิดประโยชน์ต่อประชาชนอย่างยั่งยืนต่อไป
นพ.โอภาส กล่าวว่า กระทรวงสาธารณสุข ได้พัฒนาระบบสุขภาพดิจิทัล บน Digital Health Platform ของกระทรวงฯ และให้ความสำคัญกับการพัฒนาศักยภาพบุคลากรเพื่อรองรับระบบดังกล่าว ซึ่งความร่วมมือครั้งนี้ เป็นการพัฒนาแพลตฟอร์มกลางสำหรับการเพิ่มองค์ความรู้และทักษะดิจิทัลต่างๆ ให้กับบุคลากร ทั้งสิ่งที่จำเป็นในสายงานและสิ่งที่สนใจ เพื่อประยุกต์ใช้ในการปฏิบัติงานได้ สามารถเรียนรู้ได้ทุกที่ ทุกเวลา ผ่านระบบ e-learning บนแพลตฟอร์ม “พลเมืองดี (จิทัล)” ภายใต้ความมั่นคงปลอดภัยของข้อมูลส่วนบุคคลตามกฎหมาย ช่วยให้บุคลากรพร้อมรับการเปลี่ยนผ่านสู่ระบบสุขภาพดิจิทัล อำนวยความสะดวกแก่ประชาชนได้อย่างมีประสิทธิภาพ ลดภาระค่าใช้จ่ายในการพัฒนาบุคลากร และจะเป็นแพลตฟอร์มกลางในการเรียนรู้ของบุคลากรกระทรวงสาธารณสุขต่อไป
ด้าน นายวรวัจน์ กล่าวว่า SCB จะสนับสนุนการพัฒนาหลักสูตร และเป็นผู้ให้บริการแพลตฟอร์ม “พลเมืองดี (จิทัล)” เพื่อใช้ในการเข้าถึงองค์ความรู้ ชุดข้อมูล ชุดกิจกรรม กระบวนการเรียนรู้ และการดำเนินกิจกรรมด้านทักษะดิจิทัลต่างๆ ทักษะการใช้ชีวิตหรือซอฟต์สกิล รวมถึงประสานผู้เชี่ยวชาญเพื่อส่งเสริมการเรียนรู้ของบุคลากรทางการแพทย์และประชาสัมพันธ์หลักสูตรผ่านช่องทางการสื่อสารของธนาคาร ทั้งนี้ บุคลากรทางการแพทย์สามารถเข้าใช้งานแพลตฟอร์มฯ ได้ โดยใช้อีเมลในการลงทะเบียนเหมือนบุคคลทั่วไป ตามขั้นตอนและวิธีการที่ธนาคารกำหนด โดยที่กระทรวงฯ ไม่ต้องนำส่งข้อมูลของบุคลากรมาให้ทางธนาคาร
***************************************************** 30 ตุลาคม 2567

ที่มา : https://www.thaigov.go.th/news/contents/details/89679