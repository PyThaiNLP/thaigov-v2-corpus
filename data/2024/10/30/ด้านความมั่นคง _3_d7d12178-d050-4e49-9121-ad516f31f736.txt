รัฐบาลไทย-ข่าวทำเนียบรัฐบาล-"อนุทิน" สั่งการให้ตรวจสอบและดำเนินการตามกฎหมายกับผู้มีส่วนเกี่ยวข้องคดีตากใบ ในส่วนกระทรวงมหาดไทย และให้รายงานผลภายใน 15 วัน


วันพุธที่ 30 ตุลาคม 2567
30/10/2567
พิมพ์
"อนุทิน" สั่งการให้ตรวจสอบและดำเนินการตามกฎหมายกับผู้มีส่วนเกี่ยวข้องคดีตากใบ ในส่วนกระทรวงมหาดไทย และให้รายงานผลภายใน 15 วัน
"อนุทิน" สั่งการให้ตรวจสอบและดำเนินการตามกฎหมายกับผู้มีส่วนเกี่ยวข้องคดีตากใบ ในส่วนกระทรวงมหาดไทย และให้รายงานผลภายใน 15 วัน
น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและรมว.มหาดไทย มีบัญชาให้จังหวัดนครพนม ดำเนินการตรวจสอบข้อเท็จริง กรณีที่ได้ปรากฏข่าวผ่านสื่อสังคมออนไลน์ กรณีนายวิษณุ เลิศสงคราม ปลัดอำเภอท่าอุเทน จังหวัดนครพนม ซึ่งตกเป็นจำเลยในคดีตากใบ และต้องนำตัวส่งฟ้องศาลภายในวันที่ 25 ตุลาคม 2567 ก่อนคดีจะขาดอายุความ ปรากฏว่านายวิษณุ เลิศสงคราม ได้ยื่นใบลาพักผ่อนระหว่างวันที่ 15-18 ตุลาคม 2567 แต่ผู้บังคับบัญชาได้ยกเลิกใบลา เนื่องจากมีหมายจับ และไม่สามารถติดต่อนายวิษณุ เลิศสงคราม ได้ เป็นเวลามากกว่า 10 วัน จนกระทั่งคดีสิ้นสุดอายุความเมื่อวันที่ 25 ตุลาคม 2567 และเมื่อวันที่ 26 ตุลาคม 2567 นายวิษณุ เลิศสงคราม ได้เข้ามารายงานตัวกับทางอำเภอท่าอุเทน จังหวัดนครพนม และมาปฏิบัติราชการ โดยให้ดำเนินการให้เป็นไปตามกฎหมายที่เกี่ยวข้องอย่างเคร่งครัด
ดังนี้ เมื่อวันที่ 29 ต.ค. 67 นายอรรษิษฐ์ สัมพันธรัตน์ ปลัดกระทรวงมหาดไทยได้มีหนังสือแจ้งให้ผู้ว่าราชการจังหวัดนครพนมตรวจสอบข้อเท็จจริงดังกล่าว เพื่อให้ได้ข้อเท็จจริงและเกิดความเป็นธรรมแก่ผู้ที่มีส่วนเกี่ยวข้อง โดยเฉพาะประเด็นว่า จังหวัดนครพนมได้รับทราบว่านายวิษณุ เลิศสงคราม ตกเป็นจำเลยในคดีอาญาเมื่อใด เจ้าพนักงานตำรวจ ได้แจ้งให้ทราบว่ามีหมายจับ และประสานขอให้ส่งตังตัวเพื่อดำเนินการหรือไม่ และได้ดำเนินการอย่างไรบ้าง เสร็จแล้วแจ้งผลพร้อมสรุปความเห็นและจัดส่งเอกสารหลักฐานที่เกี่ยวข้อง ซึ่งรับรองสำเนาถูกต้อง (ถ้ามี) ให้กระทรวงมหาดไทย เพื่อประกอบการพิจารณาภายใน 15 วัน นับแต่วันที่ได้รับหนังสือ

ที่มา : https://www.thaigov.go.th/news/contents/details/89663