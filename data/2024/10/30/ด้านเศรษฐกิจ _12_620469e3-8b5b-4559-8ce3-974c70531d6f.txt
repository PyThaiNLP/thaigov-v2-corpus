รัฐบาลไทย-ข่าวทำเนียบรัฐบาล-กรมทางหลวงชนบท เร่งติดตั้งสะพานเบลีย์บนสะพานแม่น้ำกก จังหวัดเชียงราย หลังสถานการณ์อุทกภัยคลี่คลาย เพื่ออำนวยความสะดวกปลอดภัยในการสัญจรให้กับประชาชน 


วันพุธที่ 30 ตุลาคม 2567
กรมทางหลวงชนบท เร่งติดตั้งสะพานเบลีย์บนสะพานแม่น้ำกก จังหวัดเชียงราย หลังสถานการณ์อุทกภัยคลี่คลาย เพื่ออำนวยความสะดวกปลอดภัยในการสัญจรให้กับประชาชน
.....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า จากสถานการณ์ฝนตก
หนักทำให้เกิดอุทกภัยในพื้นที่จังหวัดเชียงรายที่ผ่านมา ส่งผลให้แม่น้ำกกเพิ่มสูงขึ้นทำให้เส้นทางจราจรในจังหวัด
ไม่สามารถสัญจรผ่านได้ชั่วคราว โดยเฉพาะสาย ชร.016 (สะพานมิตรภาพ แม่ยาว - ดอยฮาง) อำเภอเมือง จังหวัดเชียงราย ที่พังเสียหายจากเหตุอุทกภัย น้ำกัดเซาะคอสะพานชำรุดเสียหาย ส่งผลให้ประชาชนไม่สามารถสัญจรข้าม
ฝั่งได้ ปัจจุบันสถานการณ์ดังกล่าวคลี่คลายแล้ว จึงได้สั่งการให้สำนักงานทางหลวงชนบทที่ 17 (เชียงราย) และแขวงทางหลวงชนบทเชียงรายลงสำรวจความเสียหายของสายทาง พร้อมเร่งดำเนินการพื้นฟูให้กับประชาชนอย่างเร่งด่วน เพื่ออำนวยความสะดวกและความปลอดภัยในการเดินทางให้กับประชาชน โดยขณะนี้ กำลังเร่งดำเนินการติดตั้งสะพานเหล็กสำเร็จรูป (Bailey Bridge) ได้รับการสนับสนุนสะพานจากสำนักงานทางหลวงชนบทที่ 8 (นครสวรรค์) และสำนักงานทางหลวงชนบทที่ 9 (อุตรดิตถ์) ร่วมกับสำนักงานทางหลวงชนบทที่ 17 (เชียงราย) อยู่ระหว่างระดม
เจ้าหน้าที่เร่งดำเนินการติดตั้งสะพานอย่างเร่งด่วน และจะแล้วเสร็จพร้อมเปิดให้ประชาชนใช้สัญจรเป็นการชั่วคราวภายในวันที่ 1 พฤศจิกายน นี้
ทั้งนี้ ขอความร่วมมือประชาชนโปรดระมัดระวังในการใช้เส้นทางและสังเกตป้ายเตือน ป้ายแนะนำ และโปรดวางแผนก่อนออกเดินทาง หากประชาชนต้องการความช่วยเหลือสามารถติดต่อได้ที่แขวงทางหลวงชนบทในพื้นที่หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/89687