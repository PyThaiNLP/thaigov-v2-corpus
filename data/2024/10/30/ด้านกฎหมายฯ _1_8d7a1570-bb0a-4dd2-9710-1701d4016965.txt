รัฐบาลไทย-ข่าวทำเนียบรัฐบาล-พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ ติดตามการดำเนินงานโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภาฯ


วันพุธที่ 30 ตุลาคม 2567
30/10/2567
พิมพ์
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ ติดตามการดำเนินงานโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภาฯ
พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ รองประธานคณะกรรมการกองทุนกำลังใจฯ ติดตามการดำเนินงานโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา ณ เรือนจำจังหวัดสุโขทัย
ในวันอังคารที่ ๒๙ ตุลาคม ๒๕๖๗ พลอากาศเอก สมคิด สุขบาง รองประธานคณะกรรมการกองทุนกำลังใจฯ พร้อมด้วย นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และคณะ ลงพื้นที่ตรวจเยี่ยมและติดตามการดำเนินงานตามโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา ณ เรือนจำจังหวัดสุโขทัย
โดยในช่วงเช้า พลอากาศเอก สมคิด สุขบาง รองประธานคณะกรรมการกองทุนกำลังใจฯ เป็นประธานในพิธีลงนามบันทึกข้อตกลงว่าด้วยการประสานความร่วมมือขอใช้พื้นที่ในการประกอบอาชีพคืนคนดีสู่สังคม ภายใต้ “โครงการกำลังใจฯ” ระหว่างเรือนจำจังหวัดสุโขทัย เรือนจำอำเภอสวรรคโลก กับสำนักงานเขตพื้นที่การศึกษามัธยมศึกษาสุโขทัย สำนักงานเขตพื้นที่การศึกษาประถมศึกษาสุโขทัย เขต ๑ สำนักงานเขตพื้นที่การศึกษาประถมศึกษาสุโขทัย เขต ๒ โดยมี นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายชาญ วชิรเดช รองอธิบดีกรมราชทัณฑ์ ร่วมในพิธี เพื่อยกระดับความร่วมมือในการขับเคลื่อนการพัฒนาพฤตินิสัยผู้ต้องขัง ด้านการฝึกวิชาชีพในทุกมิติของการพัฒนาพฤตินิสัยผู้ต้องขังของเรือนจำจังหวัดสุโขทัย และเรือนจำอำเภอสวรรคโลก
โดยเรือนจำจังหวัดสุโขทัย เป็นเรือนจำควบคุมผู้ต้องขังกำหนดโทษไม่เกิน ๑๕ ปี มีผู้ต้องขัง จำนวนทั้งสิ้น ๑,๐๑๔ คน แบ่งเป็น ผู้ต้องขังชาย ๘๙๖ คน ผู้ต้องขังหญิง ๑๑๘ คน (ข้อมูลวันที่ ๑๔ ต.ค.๖๗)
จากนั้นคณะกรรมการกองทุนกำลังใจฯ รับฟังการดำเนินงานภายใต้โครงการกำลังใจฯ ของเรือนจำจังหวัดสุโขทัย นำเสนอโดย พันตำรวจตรี จตุพร อรุณฤกษ์ถวิล ผู้บัญชาการเรือนจำจังหวัดสุโขทัย ได้ดำเนินกิจกรรมโครงการกำลังใจในพระดำริฯ ในการพัฒนาคุณภาพชีวิตผู้ต้องขัง เพื่อเตรียมความพร้อมในการกลับคืนสู่สังคมอย่างมีคุณภาพ ทั้งด้านร่างกายและจิตใจ รวมทั้งการฝึกและอบรมอาชีพ ได้แก่ การฝึกอบรมช่างเชื่อมโลหะเบื้องต้น การฝึกอบรมช่างเชื่อมโลหะเพื่อสอบมาตรฐานวิชาชีพ การฝึกอบรมนวดแผนไทย การฝึกอบรมนวดแผนไทยเพื่อสอบมาตรฐานวิชาชีพ นอกจากนี้ มีการฝึกวิชาชีพระยะสั้นได้แก่ วิชาชีพตกแต่งกระเป๋ากระจูด วิชาชีพไอติมปั่น (ไอติมโฮมเมด) วิชาชีพการทำไก่ย่างห้าดาว และได้ดำเนินการพัฒนาผลิตภัณฑ์ ตามพระดำริของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อให้มีคุณภาพ ได้มาตรฐาน เป็นการสร้างความเชื่อมั่นให้กับผู้บริโภค เพิ่มช่องทางการจัดจำหน่าย ปัจจุบันผลิตภัณฑ์ของเรือนจำจังหวัดสุโขทัย ได้ผ่านการรับรองการลงทะเบียน ผู้ผลิต ผู้ประกอบการ OTOP จำนวน ๔ รายการ ได้แก่ ย่ามผ้าทอสุโขทัยกับรถคอกหมูปักมือ หมอนฟักทองจิ๋วผ้าขาวม้าทอสุโขทัย กล่องไม้สักเก็บไม้กวาดและอุปกรณ์มีด้ามยาว และพวงมาลัยโครเชต์แขวนในรถยนต์
นอกจากนี้ มีผู้ต้องขังที่พ้นโทษในปี พ.ศ. ๒๕๖๖ - ๒๕๖๗ ออกไปแล้วมีงานทำ จำนวน ๖๕๐ คน ซึ่งส่วนใหญ่จะไปประกอบอาชีพรับจ้างทั่วไป มีเข้าทำงานในสถานประกอบการ จำนวน ๑๑ คน และมีผู้พ้นโทษที่เป็นบุคคลต้นแบบของโครงการกำลังใจในปี ๒๕๖๗ จำนวน ๗ ราย มีผู้ได้รับทุนประกอบอาชีพในปี ๒๕๖๗ จากกองทุน ป.ป.ส. ภายใต้โครงการกำลังใจฯ จำนวน ๑๙ ทุน
ในช่วงบ่าย คณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา เดินทางไปยังวิทยาลัยสารพัดช่างสุโขทัย เพื่อรับฟังการดำเนินงานด้านการศึกษาเพื่อพัฒนาทักษะอาชีพแก่ผู้ต้องขัง ในหลักสูตรระยะสั้น พร้อมรับประกาศนียบัตรวิชาชีพเมื่อสำเร็จหลักสูตร เป็นการให้ความช่วยเหลือและกำลังใจแก่ผู้ต้องขังที่ใกล้พ้นโทษ สามารถมีโอกาสกลับไปประกอบอาชีพและดำรงชีวิตเป็นคนดีของสังคม และไม่กลับไปกระทำผิดซ้ำอีก โดยเป็นความร่วมมือระหว่างกองทุนกำลังใจในพระดำริฯ วิทยาลัยสารพัดช่างสุโขทัย เรือนจำจังหวัดสุโขทัย  สำนักงานเขตพื้นที่การศึกษามัธยมศึกษาสุโขทัย และสำนักงานเขตพื้นที่การศึกษาประถมศึกษาสุโขทัย ภายใต้โครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา จากนั้น คณะกรรมการกองทุนกำลังใจฯ เดินทางไปยังวัดพลายชุมพล ตำบลบ้านกล้วย อำเภอเมืองสุโขทัย เพื่อเยี่ยมและให้กำลังคนต้นแบบ ในโครงการกำลังใจในพระดำริฯ ซึ่งเป็นผู้พ้นโทษ ได้เข้ามาทำงานก่อสร้าง และเป็นช่างเชื่อม โดยทางวัดพลายชุมพลเป็นผู้ว่าจ้าง ปัจจุบันมีรายได้เพียงพอต่อเลี้ยงดูตนเองและครอบครัว ใช้ชีวิตอย่างมีความสุข และไม่คิดที่จะกระทำผิดซ้ำอีก

ที่มา : https://www.thaigov.go.th/news/contents/details/89676