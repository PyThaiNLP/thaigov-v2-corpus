รัฐบาลไทย-ข่าวทำเนียบรัฐบาล-เอกนัฏ ประชุมคณะกรรมการวัตถุอันตราย เคาะกฎหมายลำดับรอง เห็นชอบร่างกฎหมายที่เกี่ยวข้องหลายฉบับ ย้ำดูแลอุตสาหกรรมและประชาชน


วันอังคารที่ 29 ตุลาคม 2567
29/10/2567
พิมพ์
เอกนัฏ ประชุมคณะกรรมการวัตถุอันตราย เคาะกฎหมายลำดับรอง เห็นชอบร่างกฎหมายที่เกี่ยวข้องหลายฉบับ ย้ำดูแลอุตสาหกรรมและประชาชน
เอกนัฏ ประชุมคณะกรรมการวัตถุอันตราย เคาะกฎหมายลำดับรอง เห็นชอบร่างกฎหมายที่เกี่ยวข้องหลายฉบับ ย้ำดูแลอุตสาหกรรมและประชาชน
28 ตุลาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม เป็นประธานการประชุมคณะกรรมการวัตถุอันตราย ครั้งที่ 8-2/2567 โดยมีนายณัฐพล รังสิตพล ปลัดกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายอรรถวิชช์ สุวรรณภักดี ประธานคณะที่ปรึกษาของรัฐมนตรีว่าการกระทรวงอุตสาหกรรม นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม ในฐานะเลขานุการคณะกรรมการวัตถุอันตราย และคณะกรรมการฯ เข้าร่วมประชุม ณ ห้องประชุม 1 ชั้น 2 อาคารสำนักงานปลัดกระทรวงอุตสาหกรรม
การประชุมในวันนี้มีวาระการประชุมเพื่อให้ความเห็นต่อร่างกฎหมาย ของหน่วยงานผู้รับผิดชอบภายใต้ พ.ร.บ.วัตถุอันตรายฯ ทั้ง 6 หน่วยงาน ได้แก่ กรมวิชาการเกษตร กรมประมง กรมปศุสัตว์ สำนักงานคณะกรรมการอาหารและยา กรมโรงงานอุตสาหกรรม และกรมธุรกิจพลังงาน โดยมีวัตถุประสงค์เพื่อควบคุมกำกับดูแลการประกอบกิจการที่เกี่ยวข้องกับวัตถุอันตรายให้มีประสิทธิภาพและทันสมัยมากยิ่งขึ้น เพื่อเป็นการปกป้องประชาชนและสังคมจากการใช้วัตถุอันตรายที่ไม่เป็นไปตามวัตถุประสงค์ และยังมีการพิจารณาปรับเงื่อนไขการควบคุมวัตถุอันตรายให้มีความชัดเจนมากยิ่งขึ้น เพื่อให้พนักงานเจ้าหน้าที่สามารถปฏิบัติงานให้สอดคล้องและเป็นไปในแนวทางเดียวกัน ในขณะเดียวกันก็มีการพิจารณาลดระดับ การควบคุมวัตถุอันตรายบางรายการที่เป็นภาระเกินจำเป็นกับผู้ประกอบการ เพื่อสนับสนุนส่งเสริมให้ผู้ประกอบการประกอบธุรกิจได้สะดวกยิ่งขึ้น โดยวาระเพื่อพิจารณาที่สำคัญ เช่น
1. การควบคุมกำกับดูแลสารกลุ่มไซยาไนด์ โดยทำการยกระดับการควบคุมจากวัตถุอันตรายชนิดที่ 1 เป็น ชนิดที่ 3 และ ห้ามโฆษณาผ่านสื่ออิเล็กทรอนิกส์ เพื่อป้องกันการเข้าถึงได้ง่าย
2. การยกระดับการควบคุมสารที่เป็นพิษตกค้างยาวนาน โดยกำหนดให้เป็นวัตถุอันตรายชนิดที่ 4
3. การกำหนดหลักเกณฑ์เกี่ยวกับการใช้ข้อความในการโฆษณาให้เกิดความเป็นธรรมและ ไม่ก่อให้เกิดความเสียหายต่อส่วนรวม และกำหนดให้มีค่าป่วยการกรณีที่ต้องการขอคำแนะนำเกี่ยวกับการโฆษณา
4. การกำหนดหลักเกณฑ์ วิธีการ และเงื่อนไขในการนำผ่านวัตถุอันตราย

ที่มา : https://www.thaigov.go.th/news/contents/details/89648