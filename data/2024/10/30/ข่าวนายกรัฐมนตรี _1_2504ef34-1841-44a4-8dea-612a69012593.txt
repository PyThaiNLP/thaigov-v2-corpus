รัฐบาลไทย-ข่าวทำเนียบรัฐบาล-นายกฯ “แพทองธาร” สวมชุดส่าหรีสีชมพู-เขียว ร่วมงาน “Amazing Thailand Diwali Festival Bangkok 2024” 


วันพุธที่ 30 ตุลาคม 2567
29/10/2567
พิมพ์
นายกฯ “แพทองธาร” สวมชุดส่าหรีสีชมพู-เขียว ร่วมงาน “Amazing Thailand Diwali Festival Bangkok 2024”
กระตุ้นการท่องเที่ยวเชิงวัฒนธรรม กระชับความสัมพันธ์ไทย-อินเดีย สร้าง “เสน่ห์” สร้างมูลค่า สร้างรายได้
วันนี้ (29 ต.ค. 67)  นายจิรายุ ห่วงทรัพย์ โฆษกประจำสำนักนายกรัฐมนตรี เปิดเผยว่า เวลา 18.00 น. ณ เวทีกลาง บริเวณริมคลองโอ่งอ่าง กรุงเทพฯ  นางสาวแพทองธาร              ชินวัตร นายกรัฐมนตรี  เป็นประธานในพิธีเปิดงาน  “Amazing Thailand Diwali Festival Bangkok 2024”  โดยมี   นายเศรษฐา ทวีสิน อดีตนายกรัฐมนตรี  นายสรวงศ์ เทียนทอง รัฐมนตรีว่าการกระทรวงการท่องเที่ยวและกีฬา นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง   นางสาวธีรรัตน์  สำเร็จวาณิชย์ รัฐมนตรีช่วยว่าการกระทรวงมหาดไทย  นายชัชชาติ สิทธิพันธุ์ ผู้ว่าราชการกรุงเทพมหานคร   นายนาเคศ สิงห์ (H.E. Mr. Nagesh Singh) เอกอัครราชทูตอินเดียประจำประเทศไทย  พร้อมด้วยนายกสมาคมไทยอินเดีย ประธานหอการค้าอินเดีย-ไทย พี่น้องชาวไทยเชื้อสายอินเดียเข้าร่วมงาน
นางสาวนัทรียา ทวีวงศ์ ปลัดกระทรวงการท่องเที่ยวและกีฬา  กล่าวรายงานถึงวัตถุประสงค์การจัดงาน เพื่อสร้างโอกาสในการกระชับความสัมพันธ์อันดีงาม ทางการทูตและการค้าระหว่างราชอาณาจักรไทยและสาธารณรัฐอินเดีย ผ่านการจัดงานเทศกาลเชิงวัฒนธรรม เพื่อสนับสนุนผู้ประกอบการท้องถิ่น ทั้งด้านเศรษฐกิจ วิถีชีวิต การท่องเที่ยวและวัฒนธรรมที่หลากหลายของผู้คนในพื้นที่ในปี 2568 จะเป็นปี Amazing Thailand Grand Tourism & Sport Year  เพื่อสร้างงาน สร้างอาชีพ กระตุ้นเศรษฐกิจ พัฒนาประเทศชาติให้มั่นคงและยั่งยืนต่อไป
นายกรัฐมนตรีชมการแสดงเชิงวัฒนธรรมชุดพิเศษจากแดนภารตะพร้อมกล่าวแสดงความยินดีที่ได้มาร่วมงานเทศกาล Amazing Thailand Diwali Festival Bangkok 2024 ซึ่งเป็นปีที่ 3 ที่ได้มาร่วมงาน สัมผัสได้ถึงความอบอุ่นและไมตรีจิตจากทุกคน  รู้สึกว่าสิ่งดี ๆ กำลังจะเกิดขึ้นกับทุกคน เพราะความสว่างไสวจากเทศกาลนี้ ได้ทำให้ความมืดมิดหมดไป
นายกรัฐมนตรีกล่าวต่อว่า  เทศกาลดีวาลีเป็นช่วงเวลาให้คนไทยเชื้อสายอินเดียได้ร่วมเฉลิมฉลองกับครอบครัว ญาติพี่น้อง อยู่ด้วยกันพร้อมหน้าอย่างมีความสุข  เทศกาลดิวาลีที่เกิดขึ้นในประเทศไทย ยืนยันถึงความสัมพันธ์อันดีระหว่างประเทศไทยกับประเทศอินเดียที่มีร่วมกันมายาวนานถึง 77 ปี รวมถึงตอกย้ำภาพว่า ประเทศไทยคือประเทศแห่งความหลากหลาย แม้ต่างวัฒนธรรมก็อยู่ร่วมกันได้อย่างมีความสุข
“หวังให้เทศกาลดิวาลีเกิดขึ้นในประเทศไทยต่อไปทุก ๆ ปี พร้อมทั้งพัฒนาให้ใหญ่ขึ้น แข็งแรงขึ้น และน่าสนใจมากขึ้น ทำให้คุณค่าและความเชื่อ ที่เรามีกลายเป็น Soft Power ที่มีอยู่กลายเป็น “มูลค่า” เพื่อยกระดับชีวิตและรายได้ สร้าง  “เสน่ห์” ใจกลางเมือง ทำให้ทุกคนหลงรักชุมชนอินเดียในประเทศไทยมากขึ้น อย่างที่นายกฯ ก็หลงเสน่ห์ด้วยเช่นกัน  ขออวยพรให้ทุกคนมีความสุขมีความสว่างไสวถ้าใครเศร้าหมองยังไงก็ขอให้คนข้างๆ เป็นแสงสว่างในชีวิต  Happy Diwali soon “ นายกรัฐมนตรี กล่าว
ทั้งนี้ นายกรัฐมนตรีได้สวมชุดส่าหรีสีชมพู-เขียวสไตล์อินเดียร่วมงาน “Amazing Thailand Diwali Festival Bangkok 2024”  โดยนายกฯ ได้สักการะเทพแห่งฮินดู อาทิ พระพิฆเนศ พระลักษมณ์ พระราม และพระแม่สีดา โดยการคล้องพวงมาลัย และถวายอัคคีบูชาไฟ  เพื่อความเป็นสิริมงคล พร้อมจุดเทียนชัยร่วมกับคณะผู้บริหาร
รัฐบาลเชิญชวนพี่น้องชาวไทยและชาวต่างชาติร่วมงาน “Amazing Thailand Diwali Festival Bangkok 2024” ระหว่างวันจันทร์ที่ 28 ตุลาคม ถึง วันอาทิตย์ที่ 3 พฤศจิกายน 2567 ณ บริเวณคลองโอ่งอ่าง “ย่านลิตเติ้ลอินเดีย” ร่วมงานเฉลิมฉลองที่ยิ่งใหญ่ที่สุดของคนเชื้อสายอินเดีย ร่วมสักการบูชา ขอพรจากองค์พระพิฆเนศและองค์พระแม่ลักษมี ชมการแสดงศิลปวัฒนธรรมพื้นเมืองจากแดนภารตะ สัมผัสประสบการณ์ แสงสีเสียงสไตล์บอลลีวูด ชิม ช็อป อาหารคาวหวาน และสินค้าอินเดียนานาชนิด รวมถึงยังมีกิจกรรมอื่น ๆ อีกมากมายตลอดช่วงเวลาจัดงานเทศกาล
…
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/89647