รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคมลงพื้นที่เช็กความพร้อมเปิดบริการเส้นทางอุดรธานี - วังเวียง 1 พ.ย. นี้ เพิ่มความสะดวกปลอดภัยหนุนเที่ยว 2 ประเทศช่วงไฮซีซั่น


วันพุธที่ 30 ตุลาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคมลงพื้นที่เช็กความพร้อมเปิดบริการเส้นทางอุดรธานี - วังเวียง 1 พ.ย. นี้ เพิ่มความสะดวกปลอดภัยหนุนเที่ยว 2 ประเทศช่วงไฮซีซั่น
...
วันนี้ (30 ตุลาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจเยี่ยมการดำเนินงานของบริษัท ขนส่ง จำกัด (บขส.) และรับฟังการรายงานการเตรียมความพร้อมเปิดให้บริการรถโดยสารระหว่างประเทศไทย - สปป.ลาว เส้นทางที่ 9 อุดรธานี - ท่าอากาศยานนานาชาติอุดรธานี - หนองคาย - วังเวียง ในวันที่ 1 พฤศจิกายน 2567 ณ ท่าอากาศยานนานาชาติอุดรธานี โดยมีนายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บขส. นายสถานีเดินรถอุดรธานี และเจ้าหน้าที่ ให้การต้อนรับ
นายสุรพงษ์ ปิยะโชติ เปิดเผยว่า การลงพื้นที่ครั้งนี้ได้ตรวจจุดให้บริการจำหน่ายตั๋วโดยสารของ บขส. ที่ท่าอากาศยานนานาชาติอุดรธานี ขณะนี้มีความพร้อมในการให้บริการ เพราะได้จัดเตรียมเจ้าหน้าที่และติดป้ายประชาสัมพันธ์แนะนำเส้นทาง เพื่อให้ผู้โดยสารเข้าถึงบริการ ซึ่งการเปิดให้บริการเส้นทางอุดรธานี - วังเวียง จะช่วยอำนวยความสะดวกนักท่องเที่ยวในช่วงฤดูหนาวและช่วงเทศกาลท่องเที่ยว (ไฮซีซั่น) สามารถเดินทางเชื่อมต่อระหว่างสนามบินและรถไฟความเร็วสูง สปป.ลาว - จีน ได้อย่างสะดวก รวดเร็ว และไร้รอยต่อ ทั้งนี้ คาดว่าเส้นทางดังกล่าวจะได้รับการตอบรับจากผู้โดยสารเป็นอย่างดี เนื่องจากนักท่องเที่ยวสนใจไปเที่ยววังเวียงด้วยรถโดยสารสาธารณะ เพราะสามารถชมวิวและบรรยากาศสองข้างทาง ประกอบกับเส้นทางเดินรถมีการใช้ทางด่วน เวียงจันทน์ - วังเวียง ทำให้การเดินทางสะดวก ถึงจุดหมายเร็วขึ้น สามารถลดเวลาเดินทางจาก 8 ชั่วโมง เหลือ 5 ชั่วโมง 30 นาที ช่วยประหยัดเวลาได้ประมาณ 2 ชั่วโมง 30 นาที รวมทั้งวังเวียงยังมีสถานที่ท่องเที่ยวทางธรรมชาติที่น่าสนใจมากมาย เช่น ผาหนามไซ บลูลากูน สะพานสีฟ้า ถ้ำนางฟ้า ตลาดเช้าวังเวียง และพูม่ายคาเฟ่
นอกจากนี้ ได้มอบนโยบายให้สถานีเดินรถอุดรธานี พัฒนาการให้บริการด้านการจำหน่ายตั๋วโดยสาร ด้านการรับ - ส่งพัสดุภัณฑ์ และพื้นที่การให้บริการ เพื่อดำเนินการให้บริการสอดคล้องกับความต้องการของผู้โดยสาร และยกระดับการให้บริการระบบขนส่งสาธารณะ รวมทั้งกำชับการตรวจรถโดยสารและพนักงานขับรถของ บขส. และรถร่วมบริการที่ให้บริการภายในสถานีขนส่ง
สำหรับเส้นทางที่ 9 อุดรธานี - วังเวียง มีระยะทาง 240 กิโลเมตร ใช้รถโดยสารปรับอากาศชั้น 2 จำนวน 40 ที่นั่ง ให้บริการวันละ 2 เที่ยววิ่งต่อวัน (ไป - กลับ) แบ่งเป็นเที่ยวไป 1 เที่ยว ต้นทางรถออกจากสถานีขนส่งผู้โดยสารจังหวัดอุดรธานี แห่งที่ 1 เวลา 08.30 น. - ท่าอากาศยานอุดรธานี เวลา 09.00 น. - สถานีขนส่งหนองคาย เวลา 10.20 น. ส่วนเที่ยวกลับ 1 เที่ยว รถออกจากวังเวียง เวลา 09.00 น. ค่าโดยสาร 500 บาท

ที่มา : https://www.thaigov.go.th/news/contents/details/89690