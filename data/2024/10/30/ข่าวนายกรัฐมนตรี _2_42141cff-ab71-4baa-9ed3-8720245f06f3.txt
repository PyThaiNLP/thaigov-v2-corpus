รัฐบาลไทย-ข่าวทำเนียบรัฐบาล-นายกฯ “แพทองธาร” มอบรางวัลสุดยอด CEO หนุนสร้างโอกาสผู้ประกอบการไทย ก้าวสู่ผู้นําในธุรกิจ New S-curve ในระดับภูมิภาคและระดับโลก ขับเคลื่อนเศรษฐกิจไทย มุ่งสู่การเติบโตอย่างยั่งยืน


วันพุธที่ 30 ตุลาคม 2567
30/10/2567
พิมพ์
นายกฯ “แพทองธาร” มอบรางวัลสุดยอด CEO หนุนสร้างโอกาสผู้ประกอบการไทย ก้าวสู่ผู้นําในธุรกิจ New S-curve ในระดับภูมิภาคและระดับโลก ขับเคลื่อนเศรษฐกิจไทย มุ่งสู่การเติบโตอย่างยั่งยืน
นายกฯ “แพทองธาร” มอบรางวัลสุดยอด CEO หนุนสร้างโอกาสผู้ประกอบการไทย ก้าวสู่ผู้นําในธุรกิจ New S-curve ในระดับภูมิภาคและระดับโลก ขับเคลื่อนเศรษฐกิจไทย มุ่งสู่การเติบโตอย่างยั่งยืน
วันนี้ (30 ตุลาคม 2567) เวลา 9.30 น. ณ โรงละครอักษรา คิง เพาเวอร์ กรุงเทพมหานคร นางสาวแพทองธาร ชินวัตร นายกรัฐมนตรีเข้าร่วมงานสัมมนาเศรษฐกิจไทยประจำปี 2567 “Thailand 2025 : Opportunities, Challenges and the Future” โดยมีนายพิชัย ชุณหวชิร รองนายกรัฐมนตรีและรัฐมนตรีว่าการกระทรวงการคลัง นางสาวดวงพร อุดมทิพย์ นายกสมาคมผู้สื่อข่าวเศรษฐกิจ สภาหอการค้าแห่งประเทศไทยและหอการค้าไทย สภาอุตสาหกรรมแห่งประเทศไทย (ส.อ.ท.) สมาคมธนาคารไทย อธิการบดีมหาวิทยาลัยหอการค้าไทย คณะกรรมการสมาคมผู้สื่อข่าวเศรษฐกิจ คณะกรรมการสรรหาและคัดเลือก ภาครัฐ ภาคเอกชน สื่อมวลชน และเจ้าหน้าที่ที่เกี่ยวข้อง เข้าร่วมงานด้วย
นายจิรายุ ห่วงทรัพย์ โฆษกประจำสำนักนายกรัฐมนตรี  เปิดเผยว่า นายกรัฐมนตรีมอบรางวัลสุดยอดผู้นำองค์กร (สุดยอดซีอีโอ) ประจำปี 2567 แบ่งเป็น 5 ประเภทรางวัล ได้แก่ 1. รางวัลสุดยอดซีอีโอรุ่นใหญ่ 2. รางวัลสุดยอดซีอีโอรุ่นกลาง 3. รางวัลสุดยอดซีอีโอเอสเอ็มอี 4. รางวัลสุดยอดซีอีโอรัฐวิสาหกิจ และ 5. รางวัลซีอีโอขวัญใจสื่อมวลชน รวม 18 รางวัล เพื่อยกย่องผู้บริหารภาคเอกชน ที่สามารถยกระดับขีดความสามารถด้านการแข่งขันองค์กรธุรกิจของประเทศไทย สู่ระดับสากล และสร้างมูลค่าเพิ่มให้กับสินค้าและบริการของไทย สำหรับงานประกาศรางวัล CEO Econmass Awards 2024 จัดขึ้นต่อเนื่องเป็นปีที่ 3 เป็นความร่วมมือระหว่าง สมาคมผู้สื่อข่าวเศรษฐกิจ คณะกรรมการร่วมภาคเอกชน 3 สถาบัน (กกร.) สำนักงานคณะกรรมการนโยบายรัฐวิสาหกิจ (สคร.) และมหาวิทยาลัยหอการค้าไทย เพื่อประกาศเกียรติคุณ ยกย่อง และเชิดชูเกียรติผู้บริหารภาคเอกชน ที่สามารถนำพาองค์กรก้าวขึ้นสู่ธุรกิจชั้นนำของประเทศ
นายกรัฐมนตรีกล่าวแสดงความยินดีกับผู้ได้รับรางวัลสุดยอด CEO ในปีนี้  พร้อมกล่าวว่า สมาคมผู้สื่อข่าวเศรษฐกิจกับรัฐบาลมีความสัมพันธ์ที่ดีต่อกันมาอย่างยาวนาน หน้าที่สําคัญของผู้สื่อข่าว คือการเป็นผู้ตรวจสอบการทํางานของรัฐบาล สะท้อนปัญหาของประชาชนและภาคธุรกิจมายังรัฐบาล ขณะเดียวกัน ผู้สื่อข่าวมีบทบาทสําคัญในการช่วยเผยแพร่ข่าวสาร การทํางาน การออกนโยบาย และโครงการต่าง ๆ ของรัฐบาลให้สาธารณชนรับรู้ ซึ่งต่างทํางานร่วมกัน มีเป้าหมายเดียวกัน คือการทํางานให้กับพี่น้องประชาชน
นายกรัฐมนตรี กล่าวต่อว่า CEO ทุกท่านที่ได้รับรางวัลในวันนี้ แต่ละท่านเป็นผู้บริหารของภาคธุรกิจที่มี Scale ต่างกันออกไป ไม่ว่าจะเป็นธุรกิจ SMEs บริษัทขนาดใหญ่และรัฐวิสาหกิจ ซึ่งทุกองค์กร ทุกบริษัท ทุกหน่วยงานมีความสําคัญอย่างมากต่อการสร้างเศรษฐกิจไทยให้แข็งแรงและเติบโต รางวัลนี้เป็นสิ่งที่ยืนยันถึงความสําเร็จของการบริหารงานของ CEO ที่ได้นําพาบริษัทให้เติบโต และช่วยสร้างแรงบันดาลใจให้กับผู้นําองค์กรทุกท่าน ที่จะนําพาองค์กรของตัวเองให้เติบโตไปพร้อม ๆ กับการสร้างความยั่งยืนต่อสังคมและสิ่งแวดล้อม ถือเป็นส่วนสําคัญที่สร้างความแข็งแกร่งให้กับเศรษฐกิจไทยและสร้างรายได้มากยิ่งขึ้น
“ธุรกิจจำนวนมากกําลังเผชิญหน้ากับการปรับตัวสู่อุตสาหกรรมใหม่ แต่เชื่อมั่นว่าศักยภาพของผู้ประกอบการไทย ไม่แพ้ใครในโลก และด้วยการสนับสนุนอย่างเต็มที่ของรัฐบาลผ่านทางนโยบายต่าง ๆ  อาทิ ปรับหลักเกณฑ์สินเชื่อ soft loan  การลดต้นทุนการผลิตเพื่อช่วยเหลือผู้ประกอบการ ประเทศไทยจะก้าวสู่การเป็นผู้นําในธุรกิจ New S-curve ของทั้งระดับภูมิภาค และระดับโลกได้ ขอส่งพลังใจให้ทุกท่าน ให้มีกําลังกายใจ เพื่อทํางานขับเคลื่อนองค์กรให้เติบโตอย่างต่อเนื่อง พร้อมพัฒนาให้องค์กรก้าวเข้าสู่ยุคใหม่ สร้างงาน สร้างรายได้ และสร้างโอกาสให้กับคนไทย รัฐบาลพร้อมสนับสนุนทุกท่าน ทุกธุรกิจอย่างเต็มที่ พร้อมรับฟังข้อมูลดีๆ จากผู้สื่อข่าว รวมถึงข้อมูลจากทุกภาคส่วนเพื่อนำมาแก้ไขปัญหาให้ประชาชน” นายกรัฐมนตรี ระบุ

ที่มา : https://www.thaigov.go.th/news/contents/details/89664