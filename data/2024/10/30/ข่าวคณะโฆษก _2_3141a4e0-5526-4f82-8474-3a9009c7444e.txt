รัฐบาลไทย-ข่าวทำเนียบรัฐบาล-​ศปช. แจ้งเตือนพื้นที่ลุ่มต่ำริมแม่น้ำเจ้าพระยา แม่น้ำท่าจีนและแม่น้ำแม่กลอง ชุมชนนอกแนวคันกั้นน้ำและแนวเขื่อนชั่วคราว บริเวณที่ไม่มีแนวป้องกันน้ำถาวร เฝ้าระวังน้ำทะเลหนุนสูง


วันพุธที่ 30 ตุลาคม 2567
30/10/2567
พิมพ์
​ศปช. แจ้งเตือนพื้นที่ลุ่มต่ำริมแม่น้ำเจ้าพระยา แม่น้ำท่าจีนและแม่น้ำแม่กลอง ชุมชนนอกแนวคันกั้นน้ำและแนวเขื่อนชั่วคราว บริเวณที่ไม่มีแนวป้องกันน้ำถาวร เฝ้าระวังน้ำทะเลหนุนสูง
​ศปช. แจ้งเตือนพื้นที่ลุ่มต่ำริมแม่น้ำเจ้าพระยา แม่น้ำท่าจีนและแม่น้ำแม่กลอง ชุมชนนอกแนวคันกั้นน้ำและแนวเขื่อนชั่วคราว บริเวณที่ไม่มีแนวป้องกันน้ำถาวร เฝ้าระวังน้ำทะเลหนุนสูง 2 - 12 พ.ย. 67
วันนี้ (30 ต.ค. 67) เวลา 11.30 น. นายจิรายุ ห่วงทรัพย์ โฆษกประจำสำนักนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. เปิดเผยว่า กรมอุตุนิยมวิทยาพยากรณ์อากาศช่วงวันที่ 30 - 31 ต.ค. 67 บริเวณความกดอากาศสูงหรือมวลอากาศเย็นกำลังอ่อนจากประเทศจีนปกคลุมภาคเหนือตอนบนและภาคตะวันออกเฉียงเหนือตอนบนของประเทศไทย ลักษณะเช่นนี้ทำให้บริเวณดังกล่าวยังคงมีอากาศเย็นในตอนเช้าและอุณหภูมิจะลดลงอีกเล็กน้อย ในขณะที่มีแนวพัดสอบของลมตะวันตกและลมตะวันตกเฉียงเหนือบริเวณทะเลอันดามัน ภาคใต้ และอ่าวไทย ส่งผลทำให้ประเทศไทยยังคงมีฝนฟ้าคะนอง และมีฝนตกหนักบางแห่งในภาคใต้
ขณะที่สำนักงานทรัพยากรน้ำแห่งชาติ (สทนช.) รายงานต่อ ศปช. ว่าได้แจ้งเตือนการเฝ้าระวังน้ำทะเลหนุนสูง 2 - 12 พฤศจิกายน 2567 เนื่องจากอิทธิพลของน้ำทะเลหนุนสูง ส่งผลให้ระดับน้ำในแม่น้ำมีระดับเพิ่มสูงขึ้น จึงมีโอกาสเกิดน้ำท่วมบริเวณพื้นที่ลุ่มต่ำริมแม่น้ำเจ้าพระยา แม่น้ำท่าจีนและแม่น้ำแม่กลอง ชุมชนนอกแนวคันกั้นน้ำและแนวเขื่อนชั่วคราว บริเวณที่ไม่มีแนวป้องกันน้ำถาวร (แนวฟันหลอ) ในพื้นที่จังหวัดสมุทรปราการ กรุงเทพมหานคร นนทบุรี ปทุมธานี สมุทรสาคร นครปฐม และสมุทรสงคราม
ส่วนสถานการณ์น้ำ นายจิรายุ โฆษก ศปช. กล่าวว่า ในปัจจุบันยังคงมีสถานการณ์อุทกภัยในพื้นที่ จังหวัด (สุพรรณบุรี พระนครศรีอยุธยา นครปฐม) 12 อำเภอ 146 ตำบล 943 หมู่บ้าน บ้านเรือนได้รับผลกระทบ 34,892 ครัวเรือน โดยกรมชลประทานได้ดำเนินการให้ความช่วยเหลือ ดังนี้ สำนักงานชลประทานที่ 11 ดำเนินการกำจัดวัชพืชคลองแคราย กม.0+870 ถึง กม.1+220 ต.สวนหลวง อ.กระทุ่มแบน จ.สมุทรสาคร เพื่อเพิ่มความสามารถการระบายน้ำในคลองให้ไหลได้สะดวกรวดเร็ว ป้องกันน้ำท่วมขังในพื้นที่เกษตรกรและชุมชน สำนักงานชลประทานที่ 12 ดำเนินการกำจัดวัชพืชและผักตบชวา บริเวณคลองระบายใหญ่สองพี่น้อง หน้า ปตร. สองพี่น้อง ต.โพธิ์พระยา อ.เมืองสุพรรณบุรี จ.สุพรรณบุรี เพื่อเพิ่มประสิทธิภาพในการระบายน้ำและลดการแพร่ขยายพันธุ์ของวัชพืชผักตบชวา สำนักงานชลประทานที่ 13 ดำเนินการติดตั้งเครื่องสูบน้ำขนาด 8 นิ้ว จำนวน 1 เครื่อง บริเวณ ม.7 ต.บ้านยาง อ.เมือง จ.นครปฐม เพื่อสูบน้ำช่วยเหลือพื้นที่เกษตรที่ถูกน้ำท่วมขังกว่า 100 ไร่ สำนักงานชลประทานที่ 15 ดำเนินการติดตั้งเครื่องสูบน้ำ เตรียมความพร้อมรองรับสถานการณ์อุทกภัย บริเวณทรบ.บางตะพง ต.บางตะพง อ.ปากพนัง จ.นครศรีธรรมราช เพื่อเพิ่มประสิทธิภาพในการระบายน้ำและเตรียมความพร้อมรับสถานการณ์น้ำในช่วงอุทกภัย
สำหรับช่วงวันที่ 1 - 5 พ.ย. 67 บริเวณความกดอากาศสูงหรือมวลอากาศเย็นกำลังปานลางถึงค่อนข้างแรงอีกระลอกหนึ่งจากประเทศจีนจะแผ่เสริมลงมาปกคลุมประเทศไทยตอนบน ภาคใต้ตอนบน และทะเลจีนใต้ ลักษณะเช่นนี้จะทำให้บริเวณดังกล่าวมีฝนฟ้าคะนองกับมีลมกระโชกแรงเกิดขึ้นได้บางพื้นที่ในระยะแรก หลังจากนั้นจะมีอากาศเย็นในตอนเช้ากับมีลมแรง โดยภาคเหนือและภาคตะวันออกเฉียงเหนือ อุณหภูมิจะลดลง 2 - 4 องศาเซลเซียส ส่วนภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ตอนบน อุณหภูมิจะลดลง 1 - 3 องศาเซลเซียส ในขณะที่ร่องมรสุมพาดผ่านภาคใต้ตอนกลาง ทำให้ภาคใต้ยังคงมีฝน

ที่มา : https://www.thaigov.go.th/news/contents/details/89668