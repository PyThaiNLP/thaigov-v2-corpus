รัฐบาลไทย-ข่าวทำเนียบรัฐบาล-“เอกนัฏ” ถกผู้ผลิตน้ำตาลฯ สั่ง สอน. วางแนวทางสนับสนุนไฟฟ้าชีวมวล ยกระดับการแปรรูปผลผลิต สร้างอุตสาหกรรมเศรษฐกิจใหม่


วันเสาร์ที่ 5 ตุลาคม 2567
05/10/2567
พิมพ์
“เอกนัฏ” ถกผู้ผลิตน้ำตาลฯ สั่ง สอน. วางแนวทางสนับสนุนไฟฟ้าชีวมวล ยกระดับการแปรรูปผลผลิต สร้างอุตสาหกรรมเศรษฐกิจใหม่
“เอกนัฏ” ถกผู้ผลิตน้ำตาลฯ สั่ง สอน. วางแนวทางสนับสนุนไฟฟ้าชีวมวล ยกระดับการแปรรูปผลผลิต สร้างอุตสาหกรรมเศรษฐกิจใหม่
3 ตุลาคม 2567 นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ให้นายอนันต์ ตั้งตรงเวชกิจ นายกสมาคมผู้ผลิตน้ำตาลและชีวพลังงานไทย นำคณะเข้าพบ เพื่อหารือนโยบายและการบริหารจัดการอุตสาหกรรมอ้อยและน้ำตาลทราย โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ ที่ปรึกษารัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายใบน้อย สุวรรณชาตรี รองปลัดกระทรวงอุตสาหกรรม รักษาราชการแทนเลขาธิการคณะกรรมการอ้อยและน้ำตาลทราย นายนรุณ สุขสมาน รองเลขาธิการคณะกรรมการอ้อยและน้ำตาลทราย เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
ทางสมาคมผู้ผลิตน้ำตาลและชีวพลังงานไทย ได้นำเสนอแนวทางการสร้างความมั่นคงด้านพลังงานทดแทนที่ยั่งยืนจากภาคการเกษตร โดยเป็นส่วนที่ต่อยอดจากอ้อยซึ่งเป็นพืชอุตสาหกรรมที่มีความสำคัญต่อเศรษฐกิจของประเทศไทยเพราะเป็นผู้ส่งออกน้ำตาลทรายรายใหญ่เป็นอันดับ 2 ของโลก เนื่องจากอ้อยสามารถนำไปใช้ประโยชน์ได้ทุกส่วน เพื่อสร้างมูลค่าเพิ่ม นอกจากการแปรรูปเป็นน้ำตาลทรายแล้วยังสามารถนำไปใช้ในอุตสาหกรรมต่อเนื่องหลายชนิด เช่น การผลิตเชื้อเพลิงชีวภาพ พลาสติกชีวภาพ เคมีชีวภาพ และเวชภัณฑ์ชีวภาพ เป็นต้น ปัจจุบันอุตสาหกรรมอ้อยและน้ำตาลทรายในประเทศ มีโรงงานน้ำตาลรวม 58 โรง โดยปี 2566/67 มีผลผลิตอ้อยกว่า 82 ล้านตัน ผลผลิตน้ำตาล 8.7 ล้านต้น เกิดมูลค่าอุตสาหกรรมรวมกว่า 216,000 ล้านบาท (น้ำตาล 180,000 ล้านบาท อ้อย 131,000 ล้านบาท โมลาสและเอทานอล 22,000 ล้านบาท ไฟฟ้าชีวมวล 14,000 ล้านบาท) และปี 66 ตามแผนโครงสร้างไฟฟ้าไทยที่ผลิตจากพลังงานหมุนเวียนชีวมวลกว่า 4,565 เมกะวัตต์ ซึ่งปัจจุบันไฟฟ้าชีวมวลจากอ้อยมีปริมาณขายไฟได้ประมาณ 1,060 เมกะวัตต์ โดยหากมีการส่งเสริมให้นำใบอ้อยซึ่งปล่อยทิ้งอยู่ในแปลง หรือถูกเผาทิ้งไปโดยเปล่าประโยชน์อีกกว่า 8 ล้านตัน เข้าสู่กระบวนการผลิตไฟฟ้า จะสามารถนำมาเป็นพลังงานไฟฟ้าได้อีกไม่น้อยกว่า 650 เมกะวัตต์ ทั้งนี้ ทางสมาคมฯ มีความต้องการให้มีการสนับสนุนให้มีแผนการรับซื้อไฟฟ้าของโรงไฟฟ้าชีวมวลที่ผลิตจากใบและยอดอ้อยเหลือทิ้งดังกล่าว นอกจากนั้น ยังขอให้มีการสนับสนุนกลไกการใช้เอทานอลภายในประเทศ เพื่อให้เกิดเสถียรภาพด้านพลังงานของประเทศ อันถือเป็นส่วนหนึ่งของการการใช้พลังงานที่เป็นมิตรกับสิ่งแวดล้อม และผลักดันให้เกษตรกรชาวไร่อ้อยมีรายได้เพิ่มจากการใช้กากน้ำตาลเพื่อการผลิตเอทานอลภายในประเทศ ดังกล่าว
โดยรัฐมนตรีว่าการกระทรวงอุตสาหกรรม ได้มอบหมายให้ทางสำนักงานคณะกรรมการอ้อยและน้ำตาลทราย ไปวางแนวทางในการส่งเสริมและสนับสนุนพลังงานไฟฟ้าชีวมวลและเอทานอล หรือสร้างสิ่งที่มีให้สามารถตอบโจทย์และสอดคล้องกับแนวคิด New S-Curve หรืออุตสาหกรรมแห่งอนาคต และนโยบายปฏิรูปอุตสาหกรรมในการสร้างอุตสาหกรรมเศรษฐกิจใหม่ รองรับการปรับโครงสร้างเศรษฐกิจใหม่ ปรับเปลี่ยนสายการผลิตและเทคโนโลยีในประเทศ ยกระดับผลิตภาพการผลิตเพื่อเพิ่มขีดความสามารถในการแข่งขัน ส่งเสริมอุตสาหกรรมให้ก้าวทันโลก ยกระดับผลิตภาพด้วยเทคโนโลยีสมัยใหม่

ที่มา : https://www.thaigov.go.th/news/contents/details/88812