รัฐบาลไทย-ข่าวทำเนียบรัฐบาล-ศปช. ส่วนหน้า ลงพื้นที่ติดตามการสร้างบ้านน็อคดาวน์ให้ผู้ประสบอุทกภัย จังหวัดเชียงราย


วันอาทิตย์ที่ 6 ตุลาคม 2567
06/10/2567
พิมพ์
ศปช. ส่วนหน้า ลงพื้นที่ติดตามการสร้างบ้านน็อคดาวน์ให้ผู้ประสบอุทกภัย จังหวัดเชียงราย
ศปช. ส่วนหน้า ลงพื้นที่ติดตามการสร้างบ้านน็อคดาวน์ให้ผู้ประสบอุทกภัย จังหวัดเชียงราย
เมื่อวันที่ 6 ตุลาคม 2567 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานคณะทำงานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ศปช. ส่วนหน้า) ได้ลงพื้นที่ตรวจสอบความคืบหน้าในการสร้างบ้านน็อคดาวน์ให้แก่ผู้ประสบอุทกภัย ณ บ้านกะเหรี่ยงรวมมิตร ตำบลแม่ยาว อำเภอเมืองเชียงราย จังหวัดเชียงราย หลังจากเกิดอุทกภัยในพื้นที่ ทำให้บ้านเรือนหลายหลังได้รับความเสียหาย โดยมีนายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย (ปภ.) นายดำรงค์ศักดิ์ ยอดทองดี รองผู้ว่าราชการจังหวัดเชียงราย และนายพัศพงศ์ ใจคล่องแคล่ว ผู้บัญชาการเรือนจำกลางเชียงรายเข้าร่วมในครั้งนี้
โดยการลงพื้นที่ มท.อิ่ม ได้รับการประสานจากพันตำรวจเอกทวี สอดส่อง รัฐมนตรีว่าการกระทรวงยุติธรรม ที่ได้ให้ความสำคัญต่อการติดตามการสร้างบ้านน็อคดาวน์เพื่อช่วยเหลือผู้ประสบภัยอุทกภัยอย่างเร่งด่วน
การก่อสร้างบ้านน็อคดาวน์ดังกล่าว เป็นส่วนหนึ่งของแผนการฟื้นฟูที่ได้รับการสนับสนุนจากภาครัฐ โดยเฉพาะการประสานงานร่วมกันระหว่างกระทรวงมหาดไทยและกระทรวงยุติธรรม รวมถึงหน่วยงานท้องถิ่น เพื่อให้ประชาชนกลับมามีที่อยู่อาศัยที่ปลอดภัยโดยเร็วที่สุด
ในระหว่างการลงพื้นที่ นางสาวธีรรัตน์ ได้พบปะกับชาวบ้าน พร้อมรับฟังปัญหาและข้อเสนอแนะเพิ่มเติมเกี่ยวกับการฟื้นฟูหลังอุทกภัย โดยเน้นย้ำถึงความสำคัญของการทำงานร่วมกันเพื่อให้การช่วยเหลือเป็นไปอย่างมีประสิทธิภาพและรวดเร็วที่สุด

ที่มา : https://www.thaigov.go.th/news/contents/details/88823