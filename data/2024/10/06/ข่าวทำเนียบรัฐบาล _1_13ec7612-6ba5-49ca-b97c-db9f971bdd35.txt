รัฐบาลไทย-ข่าวทำเนียบรัฐบาล-นายกฯ ยืนยันไปเป็นปธ.ประชุม กตร.พรุ่งนี้  ชี้ใครมากุมบังเหียนตร. ต้องปราบยาเสพติด ลดอาชญากรรมทุกประเภทตามนโยบายรัฐบาลให้ได้


วันอาทิตย์ที่ 6 ตุลาคม 2567
06/10/2567
พิมพ์
นายกฯ ยืนยันไปเป็นปธ.ประชุม กตร.พรุ่งนี้  ชี้ใครมากุมบังเหียนตร. ต้องปราบยาเสพติด ลดอาชญากรรมทุกประเภทตามนโยบายรัฐบาลให้ได้
นายกรัฐมนตรียืนยันไปเป็นปธ.ประชุม กตร.พรุ่งนี้  ชี้ใครมากุมบังเหียนตร. ต้องปราบยาเสพติด ลดอาชญากรรมทุกประเภทตามนโยบายรัฐบาลให้ได้
วันนี้ (6 ต.ค.67) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า  นายกรัฐมนตรีจะไปเป็นประธานการประชุม คณะกรรมการตำรวจแห่งชาติ หรือ ก.ตร.ครั้งที่ 8/2567 ในวันพรุ่งนี้ (7 ตุลาคม)  เวลา 14.30 น. ณ ห้องประชุมศรียานนท์ ชั้น 2 อาคาร 1 สำนักงานตำรวจแห่งชาติ โดยมีวาระสำคัญที่สื่อมวลชนให้ความสนใจ คือการแต่งตั้งผู้บัญชาการตำรวจแห่งชาติ โดยมีชื่อผู้มีอาวุโส 3 คน ได้แก่พล.ต.อ.กิตติ์รัฐ พันธุ์เพ็ชร์ รอง ผบ.ตร. พล.ต.อ.ไกรบุญ ทรวดทรง จเรตำรวจและ พล.ต.อ.ธนา ชูวงศ์ รอง ผบ.ตร.
สำหรับขั้นตอนการคัดเลือก ผบ.ตร. ตาม พ.ร.บ.ตำรวจแห่งชาติ ปี 2565 มาตรา 78 ระบุว่า ให้นายกรัฐมนตรีเป็นผู้คัดเลือกรายชื่อเสนอ ก.ตร. เพื่อพิจารณาให้ความเห็นชอบ โดยการประชุมเมื่อเข้าพิจารณาวาระนี้ พล.ต.อ.กิตติ์รัฐ พล.ต.อ.ไกรบุญ และพล.ต.อ.ธนา จะต้องออกจากห้องประชุม เนื่องจากถือว่ามีส่วนได้เสียองค์ประชุมจึงมีเพียง นางสาวแพทองธาร นายกรัฐมนตรี ในฐานะประธาน นางสาวอ้อนฟ้า เวชชาชีวะ เลขาธิการ ก.พ.ร. นายปิยะวัฒน์ ศิวะรักษ์ เลขาธิการ ก.พ. ในฐานะก.ตร. โดยตำแหน่ง และ ก.ตร.ผู้ทรงคุณวุฒิ อาทิ พล.ต.อ.มนู เมฆหมอก  พล.ต.อ.เอก อังสนานนท์ พล.ต.อ.วินัย ทองสอง นายฉัตรชัย พรหมเลิศ รองศาตราจารย์ประทิต สันติประภพ และศาสตราจารย์ศุภชัย ยาวะประภาษ เป็นคณะกรรมการพิจารณา
“ไม่ว่าท่านใดจะมาเป็นผู้บัญชาการตำรวจแห่งชาติเป้าหมายสำคัญตามนโยบายรัฐบาลที่แถลงไว้ต่อรัฐสภาคือการดูแลทุกข์สุข พิทักษ์สันติราษฎร์ ให้กับพี่น้องประชาชน แก้ไขปัญหายาเสพติดและลดอาชญากรรมทุกประเภทให้ได้”
ส่วนเรื่องอื่น ๆ ของ ก.ตร จะเป็นวาระการพิจารณาหาแนวทางการดำเนินการคัดเลือกแต่งตั้งข้าราชการตำรวจ  เรื่องการขอขยายระยะเวลาการแต่งตั้งข้าราชการตำรวจ เรื่องการคัดเลือกแต่งตั้งข้าราชการตำรวจให้ดำรงตำแหน่งเฉพาะทาง  และเรื่องเพื่อทราบ อาทิ การรายงานการดำเนินการของ อ.ก.ตร.วินัย การรายงานการดำเนินการของ อ.ก.ตร. กฎหมาย ที่ ก.ตร. มอบหมายให้ทำ  การรายงานผลการประเมินคุณธรรมและความโปร่งใสของหน่วยงานภาครัฐ ประจำปีงบประมาณ พ.ศ. 2567 การรายงานผลการดำเนินการพิจารณาหนังสือร้องขอความเป็นธรรมตามข้อสั่งการของนายกรัฐมนตรี  เป็นต้น

ที่มา : https://www.thaigov.go.th/news/contents/details/88817