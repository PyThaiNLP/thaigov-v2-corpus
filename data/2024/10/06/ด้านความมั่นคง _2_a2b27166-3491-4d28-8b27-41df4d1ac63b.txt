รัฐบาลไทย-ข่าวทำเนียบรัฐบาล-"อนุทิน" นำกำลังใจพร้อมถุงยังชีพมอบผู้ประสบภัยน้ำท่วมเชียงใหม่ คาดสถานการณ์น้ำเชียงใหม่จะดีขึ้นอีก 3-5 วัน ชื่นชมทุกฝ่ายทำงานอย่างเต็มกำลัง ชี้ระยะยาวต้องสังคายนาแผนรองรับน้ำ


วันเสาร์ที่ 5 ตุลาคม 2567
05/10/2567
พิมพ์
"อนุทิน" นำกำลังใจพร้อมถุงยังชีพมอบผู้ประสบภัยน้ำท่วมเชียงใหม่ คาดสถานการณ์น้ำเชียงใหม่จะดีขึ้นอีก 3-5 วัน ชื่นชมทุกฝ่ายทำงานอย่างเต็มกำลัง ชี้ระยะยาวต้องสังคายนาแผนรองรับน้ำ
"อนุทิน" นำกำลังใจพร้อมถุงยังชีพมอบผู้ประสบภัยน้ำท่วมเชียงใหม่ คาดสถานการณ์น้ำเชียงใหม่จะดีขึ้นอีก 3-5 วัน ชื่นชมทุกฝ่ายทำงานอย่างเต็มกำลัง ชี้ระยะยาวต้องสังคายนาแผนรองรับน้ำทั้งระบบ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (5 ต.ค. 67) เวลา 15.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย และที่ปรึกษากิตติมศักดิ์สมาคมแม่บ้านมหาดไทย นำคณะผู้บริหารกระทรวงมหาดไทย ลงพื้นที่ติดตามสถานการณ์อุทกภัย ใน อ.เมือง จ.เชียงใหม่ โดยมีนายนิรัตน์ พงษ์สิทธิถาวร ผู้ว่าราชการจังหวัดเชียงใหม่ เป็นผู้กล่าวรายงานสรุปสถานณ์ภาพรวมและนำลงพื้นที่ประเมินสถานการณ์ ณ กองบิน 41 กองทัพอากาศ อ.เมืองเชียงใหม่ จ.เชียงใหม่
จากนั้น นายอนุทิน พร้อมคณะ ได้เดินทางไปยังบริเวณหน้ากองบัญชาการตำรวจภูธรภาค 5 เพื่อมุ่งหน้าไปร่วมปฏิบัติภารกิจช่วยเหลือผู้ป่วยติดเตียง และให้การช่วยเหลือและอำนวยความสะดวก พร้อมมอบถุงยังชีพพร้อมให้กำลังใจพี่น้องประชาชนผู้ประสบภัยและเจ้าหน้าที่ที่ปฏิบัติงาน และสมาชิกกองอาสารักษาดินแดน (อส.)
นายอนุทิน กล่าวว่า การลงพื้นที่ในวันนี้ได้เห็นว่าเรามีทีมงานที่พร้อม​ในการเยียวยาผู้ประสบ​อุทก​ภัย แต่ยอมรับว่าน้ำมาเที่ยวนี้สูงมาก​ 5 เมตรกว่า​ เอ่อล้นตลิ่งแม่น้ำปิง​ แต่ก็ได้อพยพประชาชนไปอยู่ในพื้นที่ปลอดภัย​ แต่มีเพียงบางหลังคาเรือนที่เลือกอยู่ในบ้าน​ ซึ่งจากการสอบถามผู้ประสบ​ภัยทราบว่ายังสามารถอยู่ได้ โดยมีเทศบาลคอยจัดส่งอาหาร​ และสิ่งของยังชีพเข้ามาอย่างสม่ำเสมอ คิดว่าสถาณการณ์น้ำในครั้งนี้น่าจะเป็นมวลน้ำก้อนสุดท้ายแล้ว เนื่องจากหมดช่วงฤดูฝน และมวลน้ำนี้จะเคลื่อนไปยังเขื่อนภูมิพล​ ซึ่งมีความสามารถในการรับน้ำได้ แต่ด้วยมวลน้ำจำนวนมากจึงทำให้เกิดการระบายที่ล่าช้าไปบ้าง ขณะที่กรมชลประทาน​ กรมป้องกัน​และ​บรรเทา​สาธารณภัย​ และหน่วยงานที่เกี่ยวข้องจะระดม​เครื่องสูบน้ำ​ โดยคาดการณ์​ว่า​ 3-5 วันสถานการณ์​น่าจะเข้าสู่ภาวะปกติ​ และที่สำคัญคือเราดูแลชาวบ้านได้​ และให้ความปลอดภัยได้นั้นคือสิ่งที่ตั้งเป้าหมายไว้
"ในเรื่องการดูแลประชาชนในพื้นที่​ เรายังเห็นรอยยิ้มของชาวบ้าน​ แต่รอยยิ้มของชาวบ้าน​คือความเครียดของพวกเรา​ และตนรู้สึกว่าขนาดชาวบ้านเจอเหตุการณ์​อุทกภัยหนักขนาดนี้แต่ก็ยังยิ้มได้อยู่​ มันยิ่งทำให้เราต้องทุ่มเทอย่างเต็มที่​ ต้องมาหาพวกเขาบ่อยๆ​ และรอยยิ้มของประชาชนก็เปรียบเสมือนกำลังใจของเราทุกคน​ ทั้งนี้ ต้องขอบคุณชาวบ้านที่ให้กำลังใจซึ่งกันและกัน​ จากที่ตนได้สอบถามชาวบ้านถึงการดูแลของทุกฝ่ายดูแลอย่างเต็มที่​" นายอนุทิน กล่าว
นายอนุทิน กล่าวเพิ่มเติมว่า ในส่วนการแก้ไขปัญหาอุทกภัยระยะยาว​ จะมีการสังคายนา​ระบบป้องกันน้ำท่วม​ให้มากที่สุด​ โดยการใช้เทคโนโลยี​และการวางแผน​เส้นทางน้ำ​ และการวางผังเมืองเพื่อรองรับสถานการณ์​ ซึ่งวันนี้เองก็ได้ให้ผู้ที่จะเข้ามารับผิดชอบ คือกรมโยธาธิการ​และ​ผังเมือง​ลงพื้นที่ติดตามมาด้วยเพื่อมาเห็นหน้างาน​ เพื่อการวางแผนทำประชาพิจารณ์​จะได้มีการวางแผนที่รอบคอบ​ ซึ่งตนขอชื่นชมจังหวัดเชียงใหม่ที่มีความพร้อม​
น.ส.ไตรศุลี กล่าวว่า การลงพื้นที่ในครั้งนี้มีคณะผู้บริหารกระทรวงมหาดไทยที่ร่วมติดตามสถานการณ์อุทกภัย ประกอบด้วย ผู้ตรวจราชการกระทรวงมหาดไทย รองอธิบดีกรมป้องกันและบรรเทาสาธารณภัย ผู้บัญชาการตำรวจภูธรภาค 5 ผู้บัญชาการมณฑลทหารบกที่ 33 รองผู้ว่าราชการจังหวัดเชียงใหม่ หัวหน้าสำนักงานจังหวัดเชียงใหม่ ผู้บังคับการกองบิน 41 ผู้บังคับการตำรวจภูธรจังหวัดเชียงใหม่ ผู้จัดการการไฟฟ้าส่วนภูมิภาคจังหวัดเชียงใหม่ ผู้จัดการการประปาส่วนภูมิภาค (ชั้นพิเศษ) สาขาเชียงใหม่ นายอำเภอเมืองเชียงใหม่ นายกองค์การบริหารส่วนจังหวัดเชียงใหม่ นายกเทศมนตรี เทศบาลนครเชียงใหม่ และส่วนราชการที่เกี่ยวข้อง ร่วมลงพื้นที่ด้วย

ที่มา : https://www.thaigov.go.th/news/contents/details/88816