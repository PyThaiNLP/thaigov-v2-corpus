รัฐบาลไทย-ข่าวทำเนียบรัฐบาล-ไทยเตรียมเข้าร่วมประชุมอนามัยโลกผลักดันนโยบายสาธารณสุขภูมิภาคอาเซียน 7-9 ต.ค.นี้


วันอาทิตย์ที่ 6 ตุลาคม 2567
ไทยเตรียมเข้าร่วมประชุมอนามัยโลกผลักดันนโยบายสาธารณสุขภูมิภาคอาเซียน 7-9 ต.ค.นี้
รัฐมนตรีว่าการกระทรวงสาธารณสุข มอบหมายรองปลัดฯ วีรวุฒิ นำคณะผู้แทนไทยเข้าร่วมประชุมคณะกรรมการองค์การอนามัยโลกภูมิภาคเอเชียตะวันออกเฉียงใต้ สมัยที่ 77 ผลักดันนโยบายความร่วมมือสาธารณสุขในภูมิภาค
รัฐมนตรีว่าการกระทรวงสาธารณสุข มอบหมายรองปลัดฯ วีรวุฒิ นำคณะผู้แทนไทยเข้าร่วมประชุมคณะกรรมการองค์การอนามัยโลกภูมิภาคเอเชียตะวันออกเฉียงใต้ สมัยที่ 77 ผลักดันนโยบายความร่วมมือสาธารณสุขในภูมิภาค พร้อมเจรจาโต๊ะกลมประเด็นระบบสุขภาพที่ตอบสนองต่อความต้องการของวัยรุ่นระหว่างวันที่ 7-9 ต.ค.นี้ ที่อินเดีย
วันนี้ (6 ตุลาคม 2567) นพ.วีรวุฒิ  อิ่มสำราญ รองปลัดกระทรวงสาธารณสุข เปิดเผยว่า นายสมศักดิ์ เทพสุทิน รัฐมนตรีว่าการกระทรวงสาธารณสุข ได้มอบหมายให้ตนนำคณะผู้แทนประเทศไทยเข้าร่วมการประชุมคณะกรรมการองค์การอนามัยโลกภูมิภาคเอเชียตะวันออกเฉียงใต้ สมัยที่ 77 (Seventy – seventh Session of the WHO Regional Committee for South-East Asia : RC77) ซึ่งจัดระหว่างวันที่ 7 – 9 ตุลาคม 2567 ณ กรุงนิวเดลี สาธารณรัฐอินเดีย ซึ่งเป็นการประชุมประจำปีของประเทศสมาชิกองค์การอนามัยโลกภูมิภาคเอเชียตะวันออกเฉียงใต้ 11 ประเทศ ได้แก่ บังกลาเทศ ภูฏาน เกาหลีเหนือ อินเดีย อินโดนีเซีย มัลดีฟส์ เมียนมา เนปาล ศรีลังกา ไทย และติมอร์เลสเต เพื่อผลักดันนโยบายความร่วมมือด้านสาธารณสุข การบริหารจัดการด้านงบประมาณและแผนงานของประเทศสมาชิกในภูมิภาค รวมทั้งกำหนดแนวทางและกลไกการดำเนินงาน ให้สอดคล้องกับข้อมติสมัชชาอนามัยโลกที่ผ่านมา
ทั้งนี้ จะมีการเข้าร่วมการประชุมโต๊ะกลมระดับรัฐมนตรี (Ministerial Roundtable) ภายใต้หัวข้อ “ระบบสุขภาพที่สามารถตอบสนองความต้องการของวัยรุ่น” (An Adolescent - Responsive Health System) เพื่อหารือแลกเปลี่ยนประสบการณ์และแนวทางการดูแลสุขภาพวัยรุ่นให้ดียิ่งขึ้น นับเป็นก้าวสำคัญในการส่งเสริมสุขภาพของวัยรุ่นไทย และมีนัยสำคัญต่ออนาคตของประเทศไทยต่อไป นอกจากนี้ จะมีการเข้าร่วมกิจกรรมคู่ขนานอื่นๆ ด้วย
****************************************************** 6 ตุลาคม 2567

ที่มา : https://www.thaigov.go.th/news/contents/details/88818