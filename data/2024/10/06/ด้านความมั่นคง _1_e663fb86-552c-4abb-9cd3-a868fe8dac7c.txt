รัฐบาลไทย-ข่าวทำเนียบรัฐบาล-ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ส่วนหน้า) บินด่วนติดตามสถานการณ์การอุทกภัย ณ ศูนย์อำนวยการช่วยเหลือผู้ประสบภัย ต.กื้ดช้าง อ.แม่แตง จ.เชียงใหม่


วันเสาร์ที่ 5 ตุลาคม 2567
05/10/2567
พิมพ์
ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ส่วนหน้า) บินด่วนติดตามสถานการณ์การอุทกภัย ณ ศูนย์อำนวยการช่วยเหลือผู้ประสบภัย ต.กื้ดช้าง อ.แม่แตง จ.เชียงใหม่
ศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม (ส่วนหน้า) บินด่วนติดตามสถานการณ์การอุทกภัย ณ ศูนย์อำนวยการช่วยเหลือผู้ประสบภัย ตำบลกื้ดช้าง อำเภอแม่แตง จังหวัดเชียงใหม่
วันที่ 5 ตุลาคม 2567 นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะ ผอ.ศปช. (ส่วนหน้า) พร้อมด้วย พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.(ส่วนหน้า) บินด่วนติดตามสถานการณ์การอุทกภัย ณ ศูนย์อำนวยการช่วยเหลือผู้ประสบภัย ตำบลกื้ดช้าง อำเภอแม่แตง จังหวัดเชียงใหม่
โดยนางสาวธีรรัตน์ สำเร็จวาณิชย์ (มท.อิ่ม) กล่าวว่า ด้วยเมื่อวันที่ 4 ต.ค.67 มีฝนตกต่อเนื่องในพื้นที่ ส่งผลให้เกิดน้ำป่าไหลหลากทำให้มีประชาชนที่ประสบอุทกภัยหลาย 100 ครัวเรือน รวมถึงสัตว์ต่าง ๆ จึงได้เร่งลงพื้นที่เพื่อติดตามสถานการณ์ โดยเมื่อวานนี้ได้กำหนดจุดพักพิงชั่วคราว เพื่อให้พี่น้องผู้ประสบภัยได้อาศัยในพื้นที่ปลอดภัย และได้ประสานผู้ว่าราชการจังหวัดเชียงใหม่จัดเตรียมอาหาร และเครื่องนุ่งห่มให้ประชาชนเรียบร้อยแล้ว
ในส่วนของปางช้างหลายแห่งที่ได้รับผลกระทบจากอุทกภัย ได้ประสานกำลังเจ้าหน้าที่ต่าง ๆ ทั้งทหาร พลเรือน หน่วยสัตว์แพทย์ บูรณาการกำลังร่วมกับเจ้าหน้าที่ปางช้าง เร่งลำเลียงสัตว์ขึ้นไปอยู่ที่ปลอดภัยแล้ว
โดยสถานการณ์น้ำวันนี้ได้ลดลงจากเมื่อวานมากแล้ว โดยจะเร่งให้ความช่วยเหลือ และฟื้นฟูพื้นที่ให้กลับสู่ภาวะปกติโดยเร็ว และยังได้รับความร่วมมือจากพี่น้องประชาชนจำนวนมากอาสาเข้ามากำลังช่วยเหลือเจ้าหน้าที่ และพลเอกณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.ส่วนหน้า ได้จัดกำลังเจ้าหน้าที่ทหาร 50 นาย เพื่อดูแลประชาชน และสัตว์ต่าง ๆ โดยคาดว่าจะฟื้นฟูให้กลับสู่ภาวะปกติและคืนพื้นที่ให้พี่น้องประชาชนได้ภายใน 1 สัปดาห์
ในการนี้ มท.อิ่ม ยังขอขอบคุณทุกหน่วยงานทั้งระดับ จังหวัด อำเภอ องค์กรปกครองส่วนท้องถิ่น หน่วยงานต่าง ๆ รวมถึง กำนัน ผู้ใหญ่บ้าน ที่ทำงานได้อย่างรวดเร็วและมีประสิทธิภาพ เช่น การเร่งกู้คืนถนนที่ถูกตัดขาด ทำให้สามารถส่งการช่วยเหลือต่าง ๆ เข้าพื้นที่ได้เร็วยิ่งขึ้น

ที่มา : https://www.thaigov.go.th/news/contents/details/88815