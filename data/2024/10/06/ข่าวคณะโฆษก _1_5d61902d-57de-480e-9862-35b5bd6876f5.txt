รัฐบาลไทย-ข่าวทำเนียบรัฐบาล-บริษัทระดับโลกมั่นใจรัฐบาลแพทองธาร เตรียมเปิดทำเนียบต้อนรับ 6 บริษัทยักษ์ใหญ่ด้านการท่องเที่ยว


วันอาทิตย์ที่ 6 ตุลาคม 2567
บริษัทระดับโลกมั่นใจรัฐบาลแพทองธาร เตรียมเปิดทำเนียบต้อนรับ 6 บริษัทยักษ์ใหญ่ด้านการท่องเที่ยว
เชื่อมั่นเกิดเป็นความร่วมมือเพื่อประโยชน์ประเทศ
วันนี้ (6 ตุลาคม 2567) นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่าในวันพรุ่งนี้จันทร์ที่ 7 ตุลาคม 2567 นางสาวแพทองธาร ชินวัตร นายกรัฐมนตรี มีกำหนดการพบหารือกับคณะผู้บริหารระดับสูงจาก 6 บริษัทชั้นนำ ด้านการท่องเที่ยวของโลก ได้แก่  Grab ผู้นำ Super App ในภูมิภาคเอเชียตะวันออกเฉียงใต้ IHG และ Marriott International เครือโรงแรมชั้นนำ Agoda Expedia Trip.com Group เว็บไซต์จองที่พักและการเดินทาง และ การบินไทย
โดยเชื่อว่า การพบปะหารือกันครั้งนี้จะเป็นบันไดก้าวแรกเพื่อพัฒนาความร่วมมือกับภาคเอกชนอีกจำนวนมาก และยังเป็นโอกาสสนับสนุนการดำเนินนโยบายด้านการท่องเที่ยวของไทย ซึ่งจะทำให้เกิดประโยชน์แก่ผู้ประกอบการ นักธุรกิจภาคการท่องเที่ยว ตลอดจน จะเห็นผลในการอำนวยความสะดวกให้นักท่องเที่ยวทั้งไทยและต่างประเทศ
นายจิรายุกล่าวต่อไปว่า นายกรัฐมนตรี ขอให้ทุกกระทรวงเศรษฐกิจ เร่งกระตุ้น ฟื้นฟูเศรษฐกิจในทุกด้าน เพื่อให้เศรษฐกิจ กลับมาคึกคัก นำไปสู่การพัฒนาวิถีชีวิต สร้างงาน เพิ่มรายได้รายได้ให้ประชาชนไทย นายจิรายุกล่าว

ที่มา : https://www.thaigov.go.th/news/contents/details/88829