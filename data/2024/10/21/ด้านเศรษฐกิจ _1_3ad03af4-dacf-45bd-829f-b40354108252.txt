รัฐบาลไทย-ข่าวทำเนียบรัฐบาล-รักษาราชการแทนรองปลัดฯ ศุภกิจ ร่วมหารือ ปลัดกระทรวงที่ดินฯ เกาหลี เสริมความร่วมมือและความสัมพันธ์ด้านอุตสาหกรรม 


วันอาทิตย์ที่ 20 ตุลาคม 2567
20/10/2567
พิมพ์
รักษาราชการแทนรองปลัดฯ ศุภกิจ ร่วมหารือ ปลัดกระทรวงที่ดินฯ เกาหลี เสริมความร่วมมือและความสัมพันธ์ด้านอุตสาหกรรม
รักษาราชการแทนรองปลัดฯ ศุภกิจ ร่วมหารือ ปลัดกระทรวงที่ดินฯ เกาหลี เสริมความร่วมมือและความสัมพันธ์ด้านอุตสาหกรรม
18 ตุลาคม 2567 - นายศุภกิจ บุญศิริ ผู้ตรวจราชการกระทรวงอุตสาหกรรม รักษาราชการแทนรองปลัดกระทรวงอุตสาหกรรม ร่วมหารือกับ นายฮยอน ฮวาน จิน (H.E. Mr. Hyun Hwan Jin) ปลัดกระทรวงที่ดิน โครงสร้าง พื้นฐาน และคมนาคม แห่งสาธารณรัฐเกาหลี และคณะ เกี่ยวกับการส่งเสริมความร่วมมือและความสัมพันธ์ด้านอุตสาหกรรม การค้า การลงทุนและนโยบายที่เกี่ยวข้องระหว่างสองประเทศ และหารือแนวทางการจัดทำบันทึกข้อตกลงความร่วมมือ (MOU) เกี่ยวกับการพัฒนานิคมอัจฉริยะร่วมกัน ณ ห้องประชุม อก.1 ชั้น 2 สำนักงานปลัดกระทรวงอุตสาหกรรม
นายศุภกิจ กล่าวระหว่างการหารือว่า ยินดีที่มีโอกาสต้อนรับคณะจากกระทรวงที่ดิน โครงสร้าง พื้นฐาน และคมนาคมแห่งสาธารณรัฐเกาหลีในวันนี้ ที่ผ่านมาความร่วมมือระหว่างประเทศไทยและสาธารณรัฐเกาหลี เติบโตอย่างต่อเนื่องโดยเฉพาะอย่างยิ่งในด้านเศรษฐกิจ การลงทุน และการพัฒนาอุตสาหกรรม กระทรวงอุตสาหกรรมภายใต้การนำของ นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ได้ให้ความสำคัญกับการปฏิรูปอุตสาหกรรมไทย โดยกำหนดนโยบาย “สู้ เซฟ สร้าง” สู้กับผู้ประกอบการที่ทำผิดกฎหมายทำร้ายประชาชน เซฟพี่น้องอุตสาหกรรมไทย ให้เกิดความเท่าเทียม เพิ่มโอกาสในการแข่งขันทางธุรกิจ และสร้างอุตสาหกรรมเศรษฐกิจยุคใหม่ เพื่อขับเคลื่อนเศรษฐกิจไทยเชื่อมโยงเศรษฐกิจโลก กระทรวงอุตสาหกรรมกำลังเร่งพัฒนาศักยภาพของผู้ประกอบการท้องถิ่น มุ่งยกระดับมาตรฐานการผลิตเพื่อให้อุตสาหกรรมของประเทศไทยสามารถแข่งขันในระดับภูมิภาคและบูรณาการ เข้าสู่ห่วงโซ่มูลค่าระดับโลก ซึ่งการหารือกันในวันนี้จะเป็นประโยชน์ต่อการเสริมสร้างความร่วมมือระหว่างสองประเทศให้มีความเข้มแข็งมากยิ่งขึ้นและเป็นการเปิดโอกาสใหม่ๆ ให้เอสเอ็มอีทั้งสองประเทศมีโอกาสทางการตลาดมากขึ้น และในส่วนของข้อเสนออื่น ๆ นั้นจะนำเสนอเพื่อพิจารณาต่อไป

ที่มา : https://www.thaigov.go.th/news/contents/details/89325