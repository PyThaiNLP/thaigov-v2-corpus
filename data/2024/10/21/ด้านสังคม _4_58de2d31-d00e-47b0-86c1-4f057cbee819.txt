รัฐบาลไทย-ข่าวทำเนียบรัฐบาล-​รมว.สธ. นำคณะวางพานพุ่มถวายราชสักการะสมเด็จพระศรีนครินทราบรมราชชนนี เนื่องในวันคล้ายวันพระราชสมภพและวันพยาบาลแห่งชาติ


วันจันทร์ที่ 21 ตุลาคม 2567
​รมว.สธ. นำคณะวางพานพุ่มถวายราชสักการะสมเด็จพระศรีนครินทราบรมราชชนนี เนื่องในวันคล้ายวันพระราชสมภพและวันพยาบาลแห่งชาติ
รัฐมนตรีว่าการกระทรวงสาธารณสุข นำข้าราชการ ผู้แทนพยาบาลภาครัฐและเอกชนวางพานพุ่ม ถวายราชสักการะสมเด็จพระศรีนครินทราบรมราชชนนี เนื่องในวันคล้ายวันพระราชสมภพและวันพยาบาลแห่งชาติ
น้อมรำลึกถึงพระมหากรุณาธิคุณที่ทรงอุทิศพระองค์ปฏิบัติพระราชภารกิจพัฒนาสุขภาพและความเป็นอยู่ของประชาชน และทรงมีพระเมตตาต่อวิชาชีพการพยาบาลและการผดุงครรภ์
วันนี้ (21 ตุลาคม 2567) ที่ กระทรวงสาธารณสุข จ.นนทบุรี นายสมศักดิ์ เทพสุทิน รัฐมนตรีว่าการกระทรวงสาธารณสุข พร้อมด้วย นายเดชอิศม์ ขาวทอง รัฐมนตรีช่วยว่าการกระทรวงสาธารณสุข นายแพทย์โอภาส การย์กวินพงศ์ ปลัดกระทรวงสาธารณสุข รศ.ดร.สุจิตรา เหลืองอมรเลิศ นายกสภาการพยาบาล และคณะผู้บริหารระดับสูง ข้าราชการสาธารณสุข เจ้าหน้าที่สภาการพยาบาล สภาวิชาชีพด้านสุขภาพ สถานพยาบาล และสถาบันการศึกษาทางการพยาบาล ร่วมพิธีวางพานพุ่มถวายราชสักการะ สมเด็จพระศรีนครินทราบรมราชชนนี เนื่องในวันคล้ายวันพระราชสมภพและวันพยาบาลแห่งชาติ ณ พระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี ประดิษฐานบนแท่นฐานเดียวกัน
นายสมศักดิ์ กล่าวว่า วันพยาบาลแห่งชาติ ตรงกับวันที่ 21 ตุลาคม เป็นวันคล้ายวันพระราชสมภพ ของสมเด็จพระศรีนครินทราบรมราชชนนี ซึ่งตลอดพระชนม์ชีพของพระองค์ทรงปฏิบัติพระราชกรณียกิจในการพัฒนาสุขภาพอนามัยและพัฒนาคุณภาพชีวิตของพสกนิกรไทยนานัปการ ทรงเปี่ยมล้นด้วยพระเมตตาและพระวิริยะอุตสาหะ เป็นแบบอย่างแก่ผู้ประกอบวิชาชีพการพยาบาลและการผดุงครรภ์ได้ตระหนักถึงภารกิจของวิชาชีพว่าเป็นงานบริการสุขภาพที่มีความสำคัญและมีคุณค่าต่อสังคม โดยกองการพยาบาล สำนักงานปลัดกระทรวงสาธารณสุข ได้ร่วมกับ สภาการพยาบาล สมาคมพยาบาลแห่งประเทศไทยฯ มูลนิธิรางวัลสมเด็จพระศรีนครินทราบรมราชชนนี ในพระบรมราชูปถัมภ์ และหน่วยงานองค์กรวิชาชีพการพยาบาลและการผดุงครรภ์ทั่วประเทศ จัดงานวันพยาบาลแห่งชาติ ประจำปี พ.ศ. 2567 ณ พระราชานุสาวรีย์สมเด็จพระมหิตลาธิเบศรอดุลยเดชวิกรม พระบรมราชชนก และสมเด็จพระศรีนครินทราบรมราชชนนี ประดิษฐานบนแท่นฐานเดียวกัน กระทรวงสาธารณสุข และจัดอย่างพร้อมเพรียงกันทั่วประเทศ เพื่อเป็นการเฉลิมพระเกียรติและน้อมรำลึกถึงพระมหากรุณาธิคุณของสมเด็จพระศรีนครินทราบรมราชชนนี
ในปีนี้ สภาการพยาบาล ยังได้ร่วมกับศูนย์บริจาคโลหิตแห่งชาติ สภากาชาดไทย หน่วยงานองค์กรวิชาชีพการพยาบาลและการผดุงครรภ์ ผู้ประกอบวิชาชีพการพยาบาลและการผดุงครรภ์ ตลอดจนนิสิต/นักเรียน/นักศึกษาพยาบาลทั่วประเทศ ได้จัดกิจกรรมพยาบาลไทยบริจาคโลหิต ช่วยชีวิตเพื่อนมนุษย์ ปีที่ 3 ตั้งแต่วันที่ 12 พฤษภาคม จนถึงวันที่ 21 ตุลาคม 2567 เพื่อถวายเป็นพระราชกุศลและเป็นการแสดงพลังของผู้ประกอบวิชาชีพการพยาบาลและการผดุงครรภ์ ในการช่วยเหลือเพื่อนมนุษย์ด้วยการบริจาคโลหิต รวมทั้งจัดโครงการรางวัลเครือข่ายผู้แทนสภาการพยาบาลประจำจังหวัดคุณภาพ มอบให้แก่เครือข่ายผู้แทนสภาการพยาบาลประจำจังหวัดที่มีผลการดำเนินงานดีเด่น อันเป็นการร่วมเฉลิมฉลอง ในโอกาสครบรอบ 125 ปี วันคล้ายวันพระราชสมภพ สมเด็จพระศรีนครินทราบรมราชชนนี และในโอกาสครบรอบ 40 ปี  การก่อตั้งสภาการพยาบาล ในปี พ.ศ. 2568
***************************************************** 21 ตุลาคม 2567

ที่มา : https://www.thaigov.go.th/news/contents/details/89364