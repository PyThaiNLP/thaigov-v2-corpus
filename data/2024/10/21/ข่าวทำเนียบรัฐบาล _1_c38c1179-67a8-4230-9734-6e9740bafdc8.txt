รัฐบาลไทย-ข่าวทำเนียบรัฐบาล-ผู้แทนการค้าไทย “ชัย วัชรงค์” หารือคณะผู้แทนบริษัทผลิตแผ่นหินสังเคราะห์  ยืนยันพร้อมอำนวยความสะดวกทุกภาคธุรกิจที่เข้ามาลงทุนในไทย มุ่งสร้างมูลค่าการส่งออกร่วมกัน


วันจันทร์ที่ 21 ตุลาคม 2567
ผู้แทนการค้าไทย “ชัย วัชรงค์” หารือคณะผู้แทนบริษัทผลิตแผ่นหินสังเคราะห์  ยืนยันพร้อมอำนวยความสะดวกทุกภาคธุรกิจที่เข้ามาลงทุนในไทย มุ่งสร้างมูลค่าการส่งออกร่วมกัน
ผู้แทนการค้าไทย “ชัย วัชรงค์” หารือคณะผู้แทนบริษัทผลิตแผ่นหินสังเคราะห์  ยืนยันพร้อมอำนวยความสะดวกทุกภาคธุรกิจที่เข้ามาลงทุนในไทย มุ่งสร้างมูลค่าการส่งออกร่วมกัน
วันนี้ (วันจันทร์ที่ 21 ตุลาคม 2567) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล คณะผู้แทนบริษัท อินโน สโตน จำกัด เข้าเยี่ยมคารวะ นายชัย วัชรงค์ ผู้แทนการค้าไทย สรุปสาระสำคัญของการหารือ ดังนี้
ผู้แทนการค้าไทยกล่าวยินดีที่คณะผู้แทนบริษัทฯ แสดงความสนใจที่จะเลือกประเทศไทยเป็นฐานลงทุนในการจัดตั้งโรงงานผลิตแผ่นหินสังเคราะห์เพื่อส่งออกไปยังต่างประเทศ โดยเฉพาะการส่งออกไปยังสหรัฐอเมริกา ซึ่งถือเป็นตลาดเฟอร์นิเจอร์ที่ใหญ่ที่สุด ทั้งนี้  พร้อมประสานความร่วมมือกับหน่วยงานที่เกี่ยวข้องเพื่ออำนวยความสะดวก ซึ่งสำนักงานคณะกรรมการส่งเสริมการลงทุน (BOI) มีนโยบายและมาตรการส่งเสริมการลงทุนให้แก่ทุกกลุ่มธุรกิจที่สนใจเข้ามาลงทุนในไทย
โอกาสนี้ ทั้งสองฝ่ายยังได้หารือถึงแนวทางการลงทุนในไทย โดยคณะผู้แทนบริษัทฯ เห็นถึงศักยภาพไทยที่ เป็นฐานที่สามารถตั้งโรงงานการผลิตแผ่นหินฯ ได้ ซึ่งผู้แทนการค้าเน้นย้ำว่า รัฐบาลไทยยินดีสนับสนุนผู้ลงทุนให้ประสบความสำเร็จ พร้อมผลักดันการจับคู่ธุรกิจ (Business Matching) สร้างประโยชน์ร่วมกัน (Win-Win) กับทุกฝ่าย ทั้งนี้  ไทยมีความพร้อม ทั้งพื้นที่นิคมอุตสาหกรรม วัตถุดิบในการผลิต ตลอดจนแรงงานไทย ที่สามารพัฒนาทักษะอย่างต่อเนื่อง โดยคณะผู้แทนบริษัทฯ เห็นพ้องที่จะร่วมมือกับไทยเพื่อขยายมูลค่าทางการค้าร่วมกันในระยะยาว
ทั้งนี้ ผู้แทนการค้าไทยพร้อมทำงานร่วมกับคณะผู้แทนบริษัทฯ เพื่อประสานความร่วมมือในรายละเอียดเพิ่มเติมต่อไป โดยเฉพาะข้อมูลการส่งเสริมการลงทุน สิทธิและประโยชน์ต่าง ๆ ที่มีให้แก่ภาคธุรกิจตามแต่ละหมวดอุตสาหกรรม รวมทั้งการสนับสนุนแรงงานในไทย
นอกจากนี้ ผู้แทนการค้าและผู้แทนบริษัท ฯ เน้นย้ำถึงการส่งเสริมแรงงานไทยด้วยการยกระดับและเน้นการพัฒนาทักษะใหม่ ๆ ให้สอดคล้องกับภาคอุตสาหกรรม เพื่อเพิ่มความสามารถในการแข่งขัน สร้างรายได้ที่เป็นประโยชน์ร่วมกันกับทั้งสองฝ่ายด้วย

ที่มา : https://www.thaigov.go.th/news/contents/details/89355