รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ลงพื้นที่ตรวจเยี่ยมการฝึกอาชีพภายในเรือนจำจันทบุรี


วันจันทร์ที่ 21 ตุลาคม 2567
21/10/2567
พิมพ์
รัฐมนตรีว่าการกระทรวงยุติธรรม ลงพื้นที่ตรวจเยี่ยมการฝึกอาชีพภายในเรือนจำจันทบุรี
รัฐมนตรีว่าการกระทรวงยุติธรรม ลงพื้นที่ตรวจเยี่ยมการฝึกอาชีพภายในเรือนจำจันทบุรี
ในวันอาทิตย์​ที่ ๒๐ ตุลาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ เดินทางลง​พื้นที่​เพื่อ​ตรวจเยี่ยมเรือนจำจังหวัดจันทบุรี ณ เรือนจำจังหวัดจันทบุรี โดยมี นางจิรภา สินธุ​นาวา​ รอง​ปลัด​กระทรวง​ยุติธรรม​ พร้อมด้วย​นายสหการณ์ เพ็ชรนรินทร์ อธิบดีกรมราชทัณฑ์ และข้าราชการในสังกัดกระทรวงยุติธรรม รวมทั้งองค์กรปกครองท้องถิ่นในพื้นที่จังหวัดจันทบุรี ร่วมให้การต้อนรับ
โอกาส​นี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวให้โอวาทกับผู้ต้องราชทัณฑ์ทั้งชายและหญิง ก่อนเยี่ยมชมพื้นที่การดำเนินงานต่าง ๆ ภายในเรือนจำ ที่มีการปรับเป็นสถานที่ฝึกวิชาชีพ อาทิ การฝึกทำอาหารคาวหวาน การนวดไทยเพื่อสุขภาพ การนวดแผนโบราณ ฯลฯ รวมทั้งตรวจเยี่ยมผู้ต้องขังหญิงที่เพิ่งคลอดบุตร และกำลังตั้งครรภ์ภายในเรือนจำ รวมถึงการตรวจเยี่ยมสภาพความเป็นอยู่ของผู้ต้องราชทัณฑ์ที่เป็นมุสลิมด้วย
โดยพันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า คนที่ต้องการโอกาสมากที่สุด คือ ผู้ที่ก้าวพลาด โอกาสหนึ่งที่เขาต้องการ คือ อยากให้มองเขาเป็นมนุษย์คนหนึ่ง และจะขอแต่พื้นที่ในสังคม อยากให้เรากลับมามองถึงการให้โอกาสบุคคลที่ก้าวพลาด การให้โอกาส คือ การให้ศักดิ์ศรีความเป็นมนุษย์ โอกาสด้านการศึกษาจะเปลี่ยนชีวิต สิ่งสำคัญ คือ การศึกษา ถ้าคนเราขาดโอกาสทางการศึกษา ย่อมเสี่ยงต่อการเข้าไปยุ่งเกี่ยวกับสิ่งเร้าที่ไม่ดี อย่างน้อยคนที่อยู่​ในเรือนจำต้องได้รับการศึกษาตามอัตลักษณ์และวัฒนธรรมที่เหมาะสม เพราะทุกคนควรได้รับโอกาสที่เท่าเทียมในฐานะที่เป็นประชาชนของประเทศไทย

ที่มา : https://www.thaigov.go.th/news/contents/details/89361