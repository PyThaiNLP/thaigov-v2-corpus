รัฐบาลไทย-ข่าวทำเนียบรัฐบาล-'อนุทิน' เป็นประธานพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2567 ของข้าราชการกระทรวงมหาดไทย


วันจันทร์ที่ 21 ตุลาคม 2567
21/10/2567
พิมพ์
'อนุทิน' เป็นประธานพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2567 ของข้าราชการกระทรวงมหาดไทย
'อนุทิน' เป็นประธานพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2567 ของข้าราชการกระทรวงมหาดไทย
น.ส.ไตรศุลี ไตรสรณกุล โฆษกกระทรวงมหาดไทย เปิดเผยว่า วันนี้ (21 ต.ค. 67) เวลา 11.00 น. นายอนุทิน ชาญวีรกูล รองนายกรัฐมนตรีและ รมว.มหาดไทย เป็นประธานพิธีรับพระราชทานเครื่องราชอิสริยาภรณ์ ชั้นสายสะพาย ประจำปี 2567 ณ ห้องประชุมราชสีห์ อาคารศาลาว่าการกระทรวงมหาดไทย
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อม พระราชทานเครื่องราชอิสริยาภรณ์ชั้นสายสะพาย ประจำปี 2567 เนื่องในโอกาสพระราชพิธีเฉลิมพระชนมพรรษา วันที่ 28 กรกฎาคม 2567 โดยได้มีการประกาศรายชื่อผู้ที่ได้รับพระราชทานเครื่องราชอิสริยาภรณ์ในราชกิจจานุเบกษาแล้ว และสำนักเลขาธิการคณะรัฐมนตรีแจ้งให้หน่วยงานดำเนินการจัดพิธีรับพระราชทานเครื่องราชอิสริยาภรณ์เบื้องหน้าพระบรมฉายาลักษณ์ในสถานที่อันเหมาะสม
น.ส.ไตรศุลี กล่าวว่า การจัดพิธีรับพระราชทานเครื่องราชอิสริยาภรณ์ ชั้นสายสะพาย ในวันนี้ มีข้าราชการผู้ได้รับพระราชทานเครื่องราชอิสริยาภรณ์ ชั้นมหาวชิรมงกุฎ และชั้นประถมาภรณ์ช้างเผือก ที่ปฏิบัติหน้าที่ในส่วนกลาง จำนวน 45 ราย เข้ารับพระราชทานเบื้องหน้าพระบรมฉายาลักษณ์พระบาทสมเด็จพระเจ้าอยู่หัว และสำหรับผู้ได้รับพระราชทานเครื่องราชอิสริยาภรณ์ ที่ปฏิบัติหน้าที่ในส่วนภูมิภาค และส่วนท้องถิ่น จำนวน 1,601 ราย กระทรวงมหาดไทยได้กำหนดให้จังหวัดจัดพิธีรับพระราชทานเครื่องราชอิสริยาภรณ์เบื้องหน้าพระบรมฉายาลักษณ์พระบาทสมเด็จพระเจ้าอยู่หัว โดยมีผู้ว่าราชการจังหวัดเป็นประธานในสถานที่ที่เหมาะสมต่อไป
ทั้งนี้ ในปี 2567 กระทรวงมหาดไทย มีข้าราชการที่ได้รับพระราชทานเครื่องราชอิสริยาภรณ์ชั้นสายสะพาย รวมทั้งสิ้น 1,646 ราย ประกอบด้วย ชั้นมหาวชิรมงกุฎ (สาย 3) 24 ราย ชั้นประถมาภรณ์ช้างเผือก (สาย 2) 385 ราย และชั้นประถมาภรณ์มงกุฎไทย (สาย 1) 1,238 ราย
โดยเครื่องราชอิสริยาภรณ์ถือเป็นเครื่องหมายแห่งเกียรติยศซึ่งพระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทานแก่ผู้ทำความดีความชอบให้กับบ้านเมืองอันเป็นประโยชน์แก่ราชการ ข้าราชการทุกคนจึงต้องมุ่งมั่นในการสนองพระเดชพระคุณพระมหากรุณาธิคุณด้วยความมุมานะสร้างคุณประโยชน์และความสุขให้กับประชาชนคนไทย ดังพระบรมราโชวาทของพระบาทสมเด็จพระเจ้าอยู่หัว ที่พระราชทานเมื่อวันที่ 25 มีนาคม 2567 เนื่องในวันข้าราชการพลเรือนความว่า "หน้าที่ของข้าราชการทุกฝ่ายนั้น อาจแบ่งได้เป็น 2 ส่วน ส่วนหนึ่งคือการปฏิบัติงานตามภาระรับผิดชอบของตน ให้สำเร็จผลอย่างมีประสิทธิภาพ อีกส่วนหนึ่งหนึ่งคือการร่วมกับชาวไทยทุกคน ในอันที่จะจรรโลงรักษาความดีงามในชาติบ้านเมือง จึงขอให้ข้าราชการทุกคนทุกฝ่ายตั้งใจขวนขวายปฏิบัติหน้าที่ทั้งนั้นให้ครบถ้วนสมบูรณ์"
น.ส.ไตรศุลี กล่าวเพิ่มเติมว่า สำหรับคณะผู้บริหารระดับสูงของกระทรวงมหาดไทยที่เข้าร่วมพิธีในวันนี้ ประกอบด้วย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย นายราชันย์ ซุ้นหั้ว รองปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมการพัฒนาชุมชน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย ร.ต.ท.ภพชนก ชลานุเคราะห์ รองอธิบดีกรมการปกครอง ว่าที่ ร.อ.ธีรพงศ์ ครุธดิลกานันท์ รองอธิบดีกรมโยธาธิการและผังเมือง นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น

ที่มา : https://www.thaigov.go.th/news/contents/details/89356