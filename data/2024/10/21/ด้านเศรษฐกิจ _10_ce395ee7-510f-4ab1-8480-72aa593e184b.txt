รัฐบาลไทย-ข่าวทำเนียบรัฐบาล-“กรุงไทยร่วมกับเพจอีจัน” ต้านภัยหนาว มอบผ้าห่ม 2,000 ผืน ช่วยผู้ประสบภัยหนาวที่เชียงใหม่  


วันจันทร์ที่ 21 ตุลาคม 2567
21/10/2567
พิมพ์
“กรุงไทยร่วมกับเพจอีจัน” ต้านภัยหนาว มอบผ้าห่ม 2,000 ผืน ช่วยผู้ประสบภัยหนาวที่เชียงใหม่
ธ.กรุงไทยตระหนักถึงความเดือดร้อนของประชาชนพื้นที่ภาคเหนือของประเทศจากภัยหนาวที่กำลังจะมาเยือน จึงได้ร่วมกับเพจอีจันจัดหาผ้าห่มให้กับผู้ประสบภัยหนาว โดยร่วมลงพื้นที่ส่งมอบผ้าห่ม จำนวน 2,000 ผืน ให้กับประชาชนใน จ.เชียงใหม่ พร้อมให้กำลังใจและรับฟังปัญหา
ธนาคารกรุงไทย ตระหนักถึงความเดือดร้อนของพี่น้องประชาชนในพื้นที่ภาคเหนือของประเทศ จากภัยหนาวที่กำลังจะมาเยือน โดยในปีนี้อุณภูมิอาจจะลดต่ำกว่าปีที่ผ่านมา หลังเพิ่งผ่านวิกฤตอุทกภัยครั้งใหญ่ จึงได้ร่วมกับเพจอีจัน จัดหาผ้าห่มให้กับประชาชนผู้ประสบภัยหนาว โดย ผู้บริหารและพนักงานธนาคารได้ร่วมลงพื้นที่ส่งมอบผ้าห่ม จำนวน 2,000 ผืน ให้กับประชาชนในจังหวัดเชียงใหม่ พร้อมให้กำลังใจและรับฟังปัญหา เพื่อให้ความช่วยเหลือพี่น้องประชาชนในด้านอื่นๆ ต่อไป
ทั้งนี้ ธนาคารกรุงไทยมีความห่วงใยและพร้อมเคียงข้างลูกค้าประชาชนในทุกวิกฤติ โดยส่งมอบความช่วยเหลือให้แก่ประชาชนผู้ประสบภัยมาอย่างต่อเนื่อง นับตั้งแต่เกิดอุทกภัยที่เกิดขึ้นในหลายพื้นที่ของประเทศ ทั้งการส่งมอบถุงยังชีพ เพื่อบรรเทาความเดือดร้อนและจับมือกับองค์กรพันธมิตรต่างๆ ลงพื้นที่ให้ความช่วยเหลือผู้ประสบภัย อีกทั้ง ยังออกมาตรการความช่วยเหลือเพื่อบรรเทาความเดือดร้อนสำหรับบุคคลรายย่อยและผู้ประกอบการเอสเอ็มอี เพื่อช่วยลดภาระทางการเงิน ครอบคลุมการลดดอกเบี้ย และลดค่างวดชำระหนี้ พร้อมเสริมสภาพคล่องในการดำรงชีพ ตลอดจนการซ่อมแซมทรัพย์สินและที่อยู่อาศัยที่ได้รับความเสียหาย ซึ่งผู้ประสบภัยสามารถติดต่อขอเข้าร่วมมาตรการได้ที่ธนาคารกรุงไทยทุกสาขา สำนักงานธุรกิจทั่วประเทศ หรือสาขาที่มีบัญชีเงินกู้ ได้จนถึง 31 มีนาคม 2568 สอบถามข้อมูลเพิ่มเติมได้ที่ Krungthai Contact Center โทร. 02-111-1111

ที่มา : https://www.thaigov.go.th/news/contents/details/89366