รัฐบาลไทย-ข่าวทำเนียบรัฐบาล-รัฐมนตรีประจำสำนักนายกรัฐมนตรีมาเลเซียกำกับดูแลการปฏิรูปกฎหมายและสถาบันเข้าเยี่ยมคารวะ และหารือข้อราชการกับรัฐมนตรีว่าการกระทรวงยุติธรรม


วันจันทร์ที่ 21 ตุลาคม 2567
21/10/2567
พิมพ์
รัฐมนตรีประจำสำนักนายกรัฐมนตรีมาเลเซียกำกับดูแลการปฏิรูปกฎหมายและสถาบันเข้าเยี่ยมคารวะ และหารือข้อราชการกับรัฐมนตรีว่าการกระทรวงยุติธรรม
รัฐมนตรีประจำสำนักนายกรัฐมนตรีมาเลเซียกำกับดูแลการปฏิรูปกฎหมายและสถาบันเข้าเยี่ยมคารวะ และหารือข้อราชการกับรัฐมนตรีว่าการกระทรวงยุติธรรม
ในวันจันทร์ที่ ๒๑ ตุลาคม ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พันตำรวจโท เชน กาญจนาปัจจ์ รองอธิบดีกรมราชทัณฑ์ พันตำรวจโท มนตรี บุณยโยธิน รองผู้อำนวยการสำนักงานกิจการยุติธรรม นายสุริยพงศ์ ทัมทิมแท้ ผู้อำนวยการสถาบันอนุญาโตตุลาการ และร้อยตำรวจเอก เขมชาติ ประกายหงษ์มณี ผู้อำนวยการกองคดีเทคโนโลยีและสารสนเทศ กรมสอบสวนคดีพิเศษ ได้ให้การต้อนรับดาโตะ ซรี อาซาลีนา อซมัน ไซด์ (Dato’ Sri Azalina Othman Said) รัฐมนตรีประจำสำนักนายกรัฐมนตรีมาเลเซียกำกับดูแลการปฏิรูปกฎหมายและสถาบัน และ ดาตุก โจจี แซมูเอล (Datuk Jojie Samuel) เอกอัครราชทูตมาเลเซียประจำประเทศไทย และคณะ ในโอกาสเข้าเยี่ยมคารวะและหารือข้อราชการ ณ ห้องรับรองประจำสำนักงานรัฐมนตรี ชั้น ๑๑ อาคารกระทรวงยุติธรรม
ในโอกาสนี้ รัฐมนตรีว่าการกระทรวงยุติธรรม แสดงความยินดีกับฝ่ายมาเลเซียที่จะดำรงตำแหน่งประธานสมาคมประชาชาติแห่งเอเชียตะวันออกเฉียงใต้ หรืออาเซียน ในปี พ.ศ. ๒๕๖๘ และขอบคุณทางการมาเลเซียที่ให้ความร่วมมือกับทางการไทยในการสร้างสันติภาพในพื้นที่จังหวัดชายแดนใต้ โดยรัฐมนตรีประจําสํานักนายกรัฐมนตรีมาเลเซีย กล่าวชื่นชมบทบาทของรัฐมนตรีว่าการกระทรวงยุติธรรมในดำเนินงานเรื่องดังกล่าว และยินดีที่จะประสานการดำเนินงานร่วมกัน
นอกจากนี้ ทั้งสองฝ่ายยังได้หารือในประเด็นแนวทางประสานท่าทีเกี่ยวกับการปฏิรูประบบยุติธรรมทางอาญา นโยบายด้านราชทัณฑ์ การแลกเปลี่ยนกฎหมายว่าด้วยการล่วงละเมิดทางเพศเด็กทางออนไลน์ การอนุญาโตตุลาการด้านการพาณิชย์ระหว่างประเทศ (International Commercial Arbitration) และการใช้ปัญญาประดิษฐ์ในกระบวนการยุติธรรมทางอาญา ตลอดจนการลดค่าธรรมเนียมใบประกอบวิชาชีพให้กับแรงงานชาวไทยที่ประกอบกิจการร้านอาหารไทยในมาเลเซีย
โดยการหารือข้อราชการในครั้งนี้ นับเป็นก้าวสำคัญที่ไม่เพียงแต่จะเป็นการขับเคลื่อนความร่วมมือด้านกฎหมายและกระบวนการยุติธรรมระหว่างรัฐมนตรีว่าการกระทรวงยุติธรรมและรัฐมนตรีประจำสำนักนายกรัฐมนตรีมาเลเซีย ในฐานะดำรงตำแหน่งรัฐมนตรีอาเซียนด้านกฎหมายของแต่ละประเทศ แต่ยังจะนำไปสู่การขับเคลื่อนความร่วมมือในสาขาอื่น ๆ ซึ่งจะเป็นประโยชน์ให้กับประชาชนของทั้งสองประเทศต่อไป

ที่มา : https://www.thaigov.go.th/news/contents/details/89365