รัฐบาลไทย-ข่าวทำเนียบรัฐบาล-“รมว.นฤมล” หารือการยางแห่งประเทศไทย เพื่อเตรียมเสนอวาระเร่งด่วนในการประชุม กนย.


วันจันทร์ที่ 21 ตุลาคม 2567
“รมว.นฤมล” หารือการยางแห่งประเทศไทย เพื่อเตรียมเสนอวาระเร่งด่วนในการประชุม กนย.
“รมว.นฤมล” หารือการยางแห่งประเทศไทย เพื่อเตรียมเสนอวาระเร่งด่วนในการประชุม กนย.
ศ.ดร.นฤมล ภิญโญสินวัฒน์ รัฐมนตรีว่าการกระทรวงเกษตรและสหกรณ์ เป็นประธานการประชุมหารือในวาระเร่งด่วนเพื่อเตรียมเสนอในที่ประชุมคณะกรรมการนโยบายยางธรรมชาติ (กนย.) ร่วมกับ นายเพิก เลิศวังพง ประธานกรรมการการยางแห่งประเทศไทย (ประธานบอร์ด กยท.) นายสุขทัศน์ ต่างวิริยกุล รองผู้ว่าการด้านปฏิบัติการ รักษาการแทนผู้ว่าการการยางแห่งประเทศไทย ณ ห้องประชุม 123 กระทรวงเกษตรและสหกรณ์ โดยมีวาระที่สำคัญเสนอในที่ประชุม กนย. เพื่อพิจารณา ดังนี้ 1. โครงการชดเชยดอกเบี้ยให้แก่ผู้ประกอบกิจการยางเพื่อรับซื้อยางจากเกษตรกรชาวสวนยางและสถาบันเกษตรกรชาวสวนยาง 2. ขออนุมัติขยายระยะเวลาดำเนินการโครงการพัฒนาศักยภาพสถาบันเกษตรกรเพื่อรักษาเสถียรภาพราคายาง โครงการสร้างมูลภัณฑ์กันชนรักษาเสถียรภาพราคายาง และ 3. ขออนุมัติขยายระยะเวลาดำเนินการโครงการสนับสนุนสินเชื่อเป็นเงินทุนหมุนเวียนแก่สถาบันเกษตรกรเพื่อรวบรวมยาง เพื่อเพิ่มโอกาสและศักยภาพในการเสริมสภาพคล่องในการพัฒนาด้านยางพารา สมาชิกของสถาบันเกษตรกรชาวสวนยางสามารถขายยางได้ในราคายุติธรรม ลดต้นทุนในการรวบรวมผลผลิตได้ และเพื่อรักษาเสถียรภาพราคายาง
นอกจากนี้ ที่ประชุมได้รายงานความคืบหน้า การจัดทำบันทึกความเข้าใจ (MOU) ระหว่าง Malaysian Rubber Board (MRB) ประเทศมาเลเซีย กับการยางแห่งประเทศไทย (กยท.) เพื่อการพัฒนาด้านการค้ายางพาราและความร่วมมือทางเศรษฐกิจตามที่ รมว.เกษตรฯ ได้เดินทางเจรจาด้านการค้าการลงทุนในอุตสาหกรรมยางพาราณ กรุงกัวลาลัมเปอร์ ประเทศมาเลเซียเมื่อวันที่ 11 ก.ค.67 ที่ผ่านมา ซึ่งขณะนี้ MOU ดังกล่าวอยู่ในขั้นตอนการเตรียมเสนอคณะรัฐมนตรี (ครม.) โดยมีวัตถุประสงค์เพื่อร่วมกันส่งเสริม สนับสนุน ความร่วมมือในการบริหารจัดการผลผลิตยางพาราให้สอดคล้องต่อความต้องการในอุตสาหกรรมยางพาราของทั้ง 2 ประเทศ ให้เกิดความมั่นคงและยั่งยืนทางเศรษฐกิจเพื่อประโยชน์ของผู้ผลิตและผู้บริโภค ตลอดจนส่งเสริมและสนับสนุนด้านการค้าและอุตสาหกรรมยางพารา ให้มีคุณภาพและมาตรฐานสร้างความมั่นคงในระยะยาวของห่วงโซ่อุปทาน รวมไปถึงส่งเสริมด้านความยั่งยืนของอุตสาหกรรมยางพาราในการตรวจสอบย้อนกลับ และการแก้ไขปัญหาและความท้าทายที่เกี่ยวข้อง และร่วมกันพัฒนางานวิจัยที่เกี่ยวกับยางพาราในด้านการผลิตและอุตสาหกรรม

ที่มา : https://www.thaigov.go.th/news/contents/details/89358