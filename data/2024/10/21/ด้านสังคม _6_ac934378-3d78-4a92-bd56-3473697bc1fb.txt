รัฐบาลไทย-ข่าวทำเนียบรัฐบาล-สธ.เผยน้ำท่วม "ภูเก็ต-อุทัยธานี" คลี่คลาย กำชับ 23 จังหวัดเฝ้าระวังดินถล่ม-น้ำป่าไหลหลาก


วันจันทร์ที่ 21 ตุลาคม 2567
สธ.เผยน้ำท่วม "ภูเก็ต-อุทัยธานี" คลี่คลาย กำชับ 23 จังหวัดเฝ้าระวังดินถล่ม-น้ำป่าไหลหลาก
หัวหน้าผู้ตรวจราชการกระทรวงสาธารณสุข เผย ยังมีสถานการณ์น้ำท่วมใน 11 จังหวัด  ส่วน "ภูเก็ต-อุทัยธานี" สถานการณ์เข้าสู่ภาะปกติ ไม่มีผู้เสียชีวิต-สูญหายเพิ่มเติม
เตือนหลายพื้นที่ยังมีเมฆฝนปกคลุม กำชับ 23 จังหวัด เสี่ยงแผ่นดินถล่มและน้ำป่าไหลหลากช่วง 21-23 ตุลาคมนี้ เตรียมป้องกันสถานพยาบาล สำรองยาและเวชภัณฑ์ จัดทีมดูแลประชาชน-กลุ่มเปราะบาง
วันนี้ (21 ตุลาคม 2567) ที่กระทรวงสาธารณสุข จ.นนทบุรี นพ.โสภณ เอี่ยมศิริถาวร หัวหน้าผู้ตรวจราชการกระทรวงสาธารณสุข กล่าวภายหลังเป็นประธานการประชุมเตรียมความพร้อมด้านการแพทย์และสาธารณสุข กรณี สถานการณ์อุทกภัย วาตภัย และดินโคลนถล่ม ครั้งที่ 28/2567 ว่า ต.เทพกระษัตรี อ.ถลาง จ.ภูเก็ต ซึ่งมีฝนตกหนักและน้ำท่วมขังตั้งแต่วันที่ 19 ตุลาคมที่ผ่านมา ขณะนี้สถานการณ์เข้าสู่ภาวะปกติ สถานบริการสาธารณสุขไม่ได้รับผลกระทบ ส่วน อ.บ้านไร่ จ.อุทัยธานี ระดับน้ำลดลงสู่ภาวะปกติเช่นกัน สามารถใช้เส้นทางจราจรได้ มีผู้บาดเจ็บ 8 ราย ไม่มีผู้เสียชีวิตและผู้สูญหายเพิ่มเติม สถานบริการสาธารณสุขได้รับผลกระทบ 2 แห่ง คือ สาธารณสุขอำเภอบ้านไร่และโรงพยาบาลบ้านไร่ แต่ยังสามารถเปิดให้บริการได้ตามปกติ ภาพรวมยังมีสถานการณ์ใน 11 จังหวัด ได้แก่ สุโขทัย พิษณุโลก พิจิตร นครสวรรค์ อุทัยธานี ปทุมธานี พระนครศรีอยุธยา นครนายก อ่างทอง สุพรรณบุรี และกาฬสินธุ์
"ส่วนการช่วยเหลือด้านสุขภาพจิต ให้บริการสะสม 58,428 ราย พบภาวะเครียดสูง 1,608 ราย เสี่ยงซึมเศร้า 405 ราย และเสี่ยงฆ่าตัวตาย 86 ราย ทีมเยียวยาสุขภาพจิตในภาวะวิกฤต (MCATT) ได้ติดตามดูแลอย่างต่อเนื่อง จนเข้าสู่ภาะปกติ ปัจจุบันผู้มีความเสี่ยงฆ่าตัวตายลดลงเหลือ 17 ราย ในจำนวนนี้อยู่ระหว่างการติดตาม 11 ราย"  นพ.โสภณกล่าว
นพ.โสภณกล่าวต่อว่า ช่วงนี้ยังคงมีเมฆฝนปกคลุมบางส่วนบริเวณตอนบนของภาคเหนือ ด้านตะวันตกของภาคกลางและภาคใต้ฝั่งอันดามัน มีการแจ้งเฝ้าระวังภัยแผ่นดินถล่มและ  น้ำป่าไหลหลาก ช่วงวันที่ 21-23 ตุลาคม 2567 รวม 23 จังหวัด แบ่งเป็น ภาคกลาง 6 จังหวัด คือ กาญจนบุรี นครนายก สระบุรี ราชบุรี เพชรบุรี ประจวบคีรีขันธ์ ภาคตะวันออก 6 จังหวัด คือ ชลบุรี ระยอง ฉะเชิงเทรา ปราจีนบุรี จันทบุรี ตราด ภาคใต้ 6 จังหวัด คือ ชุมพร สุราษฎร์ธานี นครศรีธรรมราช ระนอง พังงา ภูเก็ต ภาคเหนือ 4 จังหวัด คือ อุทัยธานี ตาก ลำปาง เชียงราย และภาคตะวันออกเฉียงเหนือ 1 จังหวัด คือ นครราชสีมา ได้กำชับให้ทุกพื้นที่ติดตามเฝ้าระวังสถานการณ์อย่างใกล้ชิด ป้องกันผลกระทบต่อสถานพยาบาล สำรองยาและเวชภัณฑ์ พร้อมจัดทีมปฏิบัติการด้านการแพทย์และสาธารณสุขให้การดูแลช่วยเหลือผู้ประสบภัย โดยเฉพาะกลุ่มเปราะบาง
*************************************************** 21 ตุลาคม 2567

ที่มา : https://www.thaigov.go.th/news/contents/details/89371