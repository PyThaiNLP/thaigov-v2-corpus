รัฐบาลไทย-ข่าวทำเนียบรัฐบาล-โฆษก มท. เผย 'อนุทิน' นำทีมผู้บริหาร มท. - ผู้ว่าฯ อีสาน สักการะองค์พระธาตุพนม ยกเป็นแลนมาร์คสำคัญ หนุนท่องเที่ยว สร้างเศรษฐกิจฐานรากเข้มแข็ง


วันจันทร์ที่ 21 ตุลาคม 2567
21/10/2567
พิมพ์
โฆษก มท. เผย 'อนุทิน' นำทีมผู้บริหาร มท. - ผู้ว่าฯ อีสาน สักการะองค์พระธาตุพนม ยกเป็นแลนมาร์คสำคัญ หนุนท่องเที่ยว สร้างเศรษฐกิจฐานรากเข้มแข็ง
โฆษก มท. เผย 'อนุทิน' นำทีมผู้บริหาร มท. - ผู้ว่าฯ อีสาน สักการะองค์พระธาตุพนม ยกเป็นแลนมาร์คสำคัญ หนุนท่องเที่ยว สร้างเศรษฐกิจฐานรากเข้มแข็ง
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า เมื่อวานนี้ (20 ต.ค. 67) เวลา 12.19 น. ที่วัดพระธาตุพนม วรมหาวิหาร ต.ธาตุพนม อ.ธาตุพนม จ.นครพนม นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) นำคณะผู้บริหารระดับสูงของกระทรวงมหาดไทย ผู้ว่าราชการจังหวัดพื้นที่ภาคตะวันออกเฉียงเหนือ หัวหน้าส่วนราชการ นายอำเภอ กำนัน ผู้ใหญ่บ้าน และผู้บริหารองค์กรปกครองส่วนท้องถิ่นในพื้นที่จังหวัดนครพนม ร่วมสักการะและห่มผ้าองค์พระธาตุพนม โดยได้รับเมตตาจาก พระมหาอารีย์ พลาธิโก ผู้ช่วยเจ้าอาวาสวัดพระธาตุพนม วรมหาวิหาร ให้การต้อนรับและนำประกอบพิธี
การเดินทางเข้าสักการะองค์พระธาตุพนมของนายอนุทินพร้อมคณะ เป็นหนึ่งในกิจกรรมสำคัญของการลงพื้นที่ติดตามการขับเคลื่อนงานตามนโยบายรัฐบาลและกระทรวงมหาดไทย ซึ่งสอดคล้องกับนโยบายการส่งเสริมคุณภาพชีวิตด้านเศรษฐกิจที่กระทรวงมหาดไทยมุ่งมั่นในการสร้างโอกาสเพื่อเพิ่มรายได้ให้ประชาชน ด้วยการมองหาจุดแข็งของจังหวัด และร่วมมือกับภาคเอกชน ขยายโอกาสทางการค้าขายและการท่องเที่ยว
“พระธาตุพนม เป็นอีกหนึ่งแลนด์มาคของจังหวัด ที่นายอนุทินได้ให้ผู้ว่าราชการจังหวัดนครพนมได้ร่วมกับภาคส่วนในพื้นที่ทั้งภาคเอกชน สถาบันการศึกษา องค์กรปกครองส่วนท้องถิ่น ยกระดับสิ่งที่ดีอยู่แล้วให้ดียิ่งขึ้น พัฒนาให้เป็นเส้นทางเก็บเกี่ยวประสบการณ์ของนักท่องเที่ยว ดึงประชาชนเข้ามาร่วม เพื่อ กระจายเม็ดเงินและรายได้ลงไปสู่เศรษฐกิจฐานรากอย่างทั่วถึง” น.ส.ไตรศุลี กล่าว

ที่มา : https://www.thaigov.go.th/news/contents/details/89342