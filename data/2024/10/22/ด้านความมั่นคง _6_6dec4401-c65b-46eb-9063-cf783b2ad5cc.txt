รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล เนื่องในวันนวมินทรมหาราช ๑๓ ตุลาคม ๒๕๖๗ และวันปิยมหาราช ๒๓ ตุลาคม ๒๕๖๗


วันอังคารที่ 22 ตุลาคม 2567
สำนักงานปลัดกระทรวงกลาโหมจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล เนื่องในวันนวมินทรมหาราช ๑๓ ตุลาคม ๒๕๖๗ และวันปิยมหาราช ๒๓ ตุลาคม ๒๕๖๗
ในวันอังคารที่ ๒๒ ตุลาคม ๒๕๖๗ พลเอก กันตพจน์ เศรษฐารัศมี ผู้อำนวยการสำนักนโยบาย และแผนกลาโหม ผู้แทนปลัดกระทรวงกลาโหม เป็นประธานจัดกิจกรรมจิตอาสาบำเพ็ญสาธารณประโยชน์และบำเพ็ญสาธารณกุศล
เนื่องในวันนวมินทรมหาราช ๑๓ ตุลาคม ๒๕๖๗ และวันปิยมหาราช ๒๓ ตุลาคม ๒๕๖๗ ณ บริเวณโดยรอบศาลาว่าการกลาโหม และบริเวณแพร่งภูธร (ลานภูธเรศ) เขตพระนคร กรุงเทพฯ โดยกิจกรรมในครั้งนี้ได้รับการตอบรับเป็นอย่างดีจากหน่วยงานภาครัฐและภาคเอกชน อาทิ กำลังพลจิตอาสาสำนักงานปลัดกระทรวงกลาโหม สำนักงานเขตพระนคร สำนักสิ่งแวดล้อม การไฟฟ้าเขตวัดเลียบ สถานีตำรวจนครบาลสำราญราษฎร์ สถานีตำรวจนครบาลสำนักพระราชวัง และสถานีตำรวจนครบาลชนะสงคราม ที่ได้ร่วมกันปรับปรุงภูมิทัศน์ ตัดแต่งกิ่งไม้ ทำความสะอาด และเก็บขยะบริเวณทางเดินเท้า รวมถึงการฉีดล้างถนน
ทั้งนี้กิจกรรมดังกล่าวสอดคล้องกับเจตนารมณ์ในการน้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงอุทิศพระองค์ปฏิบัติบำเพ็ญพระราชกรณียกิจนานัปการ เพื่อทำนุบำรุงอาณาประชาราษฎร์ สร้างความผาสุกร่มเย็นให้แก่ชาติบ้านเมือง ด้วยสำนึกในพระมหากรุณาธิคุณอันหาที่สุดมิได้ สำนักงานปลัดกระทรวงกลาโหมจักขอสืบสานพระราชปณิธานด้วยความจงรักภักดี และจะมุ่งมั่นเจริญรอยตามเบื้องพระยุคลบาท เพื่อร่วมกันพัฒนาให้มีความเจริญก้าวหน้าสืบไป
#กระทรวงกลาโหม #สำนักงานปลัดกระทรวงกลาโหม #กองทัพไทย #กองบัญชาการกองทัพไทย #กองทัพบก #กองทัพเรือ #กองทัพอากาศ #ทหารบก #ทหารเรือ #ทหารอากาศ #เหล่าทัพ

ที่มา : https://www.thaigov.go.th/news/contents/details/89412