รัฐบาลไทย-ข่าวทำเนียบรัฐบาล-ธอส. ปรับลดดอกเบี้ยเงินกู้ทุกประเภท 0.25% มีผลตั้งแต่วันที่ 1 พฤศจิกายน 2567 พร้อมตรึงดอกเบี้ยเงินฝาก ส่งเสริมการออมคนไทย


วันอังคารที่ 22 ตุลาคม 2567
22/10/2567
พิมพ์
ธอส. ปรับลดดอกเบี้ยเงินกู้ทุกประเภท 0.25% มีผลตั้งแต่วันที่ 1 พฤศจิกายน 2567 พร้อมตรึงดอกเบี้ยเงินฝาก ส่งเสริมการออมคนไทย
ธอส. ปรับลดอัตราดอกเบี้ยเงินกู้ทุกประเภท ได้แก่ MLR ลดลงเหลือ 6.250% ต่อปี และ MOR ลดลงเหลือ 6.400% ต่อปี ขณะที่ MRR อยู่ที่ 6.545% ต่อปี โดยมีผลตั้งแต่วันที่ 1 พฤศจิกายน 2567 เป็นต้นไป
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เมื่อวันที่ 16 ตุลาคม 2567 คณะกรรมการนโยบายการเงิน (กนง.) มีมติปรับลดอัตราดอกเบี้ยนโยบาย 0.25% ต่อปี จาก 2.50% ต่อปี เหลือ 2.25% ต่อปี เพื่อช่วยบรรเทาภาระหนี้ให้กับประชาชน โดยไม่เป็นอุปสรรคต่อกระบวนการปรับลดสัดส่วนหนี้ครัวเรือนต่อรายได้ภายใต้บริบทที่สินเชื่อมีแนวโน้มขยายตัวชะลอลง และอัตราดอกเบี้ยนโยบายที่ลดลงอยู่ในระดับที่ยังสอดคล้องกับศักยภาพเศรษฐกิจนั้น ธอส. ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมช่วยลูกค้าลดภาระค่าครองชีพ ด้วยการปรับลดอัตราดอกเบี้ยเงินกู้ทุกประเภท ได้แก่ อัตราดอกเบี้ยเงินกู้ลูกค้ารายใหญ่ชั้นดี ประเภทเงินกู้แบบมีระยะเวลา(MLR) ลดลงเหลือ 6.250% ต่อปี และอัตราดอกเบี้ยเงินกู้ลูกค้ารายใหญ่ชั้นดี ประเภทเงินกู้เบิกเกินบัญชี (MOR) ลดลงเหลือ 6.400% ต่อปี ขณะที่อัตราดอกเบี้ยเงินกู้ลูกค้ารายย่อยชั้นดี (MRR) ที่มีการลดอัตราดอกเบี้ยลง 0.25% ต่อปี ไปก่อนหน้านี้ ซึ่งจะครบกำหนดมาตรการในวันที่ 31 ตุลาคม 2567 นี้ จะได้รับการปรับลดอัตราดอกเบี้ยในครั้งนี้ด้วยเช่นกัน มาอยู่ที่ 6.545% ต่อปี โดยมีผลตั้งแต่วันที่ 1 พฤศจิกายน 2567 เป็นต้นไป
ทั้งนี้ ในส่วนของอัตราดอกเบี้ยเงินฝาก ธอส. พร้อมตรึงดอกเบี้ยไว้ในอัตราเดิมให้ได้นานที่สุด เพื่อส่งเสริมการออมภาคประชาชนต่อไป โดยลูกค้าสามารถสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคาร ได้ที่ Mobile Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/89385