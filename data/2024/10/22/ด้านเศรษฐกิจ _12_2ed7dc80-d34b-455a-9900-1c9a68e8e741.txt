รัฐบาลไทย-ข่าวทำเนียบรัฐบาล-ผู้ตรวจเกษตรฯ ร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 46


วันอังคารที่ 22 ตุลาคม 2567
ผู้ตรวจเกษตรฯ ร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 46
ผู้ตรวจเกษตรฯ ร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 46
นายถาวร ทันใจ ผู้ตรวจราชการกระทรวงเกษตรและสหกรณ์  ในฐานะหัวหน้าคณะผู้แทนระดับเจ้าหน้าที่อาวุโส (SOM-AMAF Leader) ของไทย ร่วมการประชุมระดับเจ้าหน้าที่อาวุโสของการประชุมรัฐมนตรีอาเซียนด้านการเกษตรและป่าไม้ ครั้งที่ 46 (The PrepSOM-46th AMAF Meeting) โดยมี ผู้แทนหน่วยงานในสังกัดกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ และผ่านระบบออนไลน์ (Zoom Meeting)
สำหรับการประชุมในวันนี้ ได้มีการรายงานความก้าวหน้าด้านการเกษตรและป่าไม้ (SOM-AMAF) ในกลุ่มประเทศสมาชิกอาเซียนร่วมกันในภาคส่วนอาหาร เกษตรกรรม และป่าไม้ โดยเฉพาะอย่างยิ่งในด้านการส่งเสริมเกษตรกรรมที่ยั่งยืน โดยลดการใช้สารเคมีทางการเกษตรที่เป็นอันตรายต่อการเผาพืชผล รวมถึงการใช้ทรัพยากรดินและน้ำอย่างยั่งยืน ซึ่งฝ่ายไทยยินดีสนับสนุนความร่วมมือภายใต้กรอบนโยบายอาเซียนนี้
นอกจากนี้ ฝ่ายไทยกล่าวเน้นย้ำและให้ความสำคัญกับการแก้ปัญหามลพิษทางอากาศ โดยเฉพาะฝุ่น PM 2.5 ซึ่งส่งผลกระทบต่อสุขภาพของประชากรทั่วภูมิภาคอาเซียน โดยฝ่ายไทยมีนโยบายลดการเผาในภาคเกษตรอย่างยั่งยืน และอยู่ระหว่างการจัดทำมาตรฐานสินค้าเกษตร เรื่อง การปฏิบัติทางการเกษตรที่ดีสำหรับข้าวโพดเมล็ดแห้งปลอดการเผา (Good Agricultural Practices For Zero Burning Maize)
ทั้งนี้ ฝ่ายไทยขอให้ประเทศสมาชิกอาเซียนตระหนักถึงความสำคัญของประเด็นปัญหาดังกล่าว และเร่งดำเนินการร่วมกันเพื่อแก้ไขปัญหาด้านการเผาในภาคเกษตรในภูมิภาคอย่างเป็นรูปธรรม

ที่มา : https://www.thaigov.go.th/news/contents/details/89414