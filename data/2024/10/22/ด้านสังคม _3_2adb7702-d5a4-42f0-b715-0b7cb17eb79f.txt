รัฐบาลไทย-ข่าวทำเนียบรัฐบาล-“วราวุธ” ระบุ พม. พร้อมช่วยกรณีเด็กถูกล่วงละเมิดทางเพศ ปลุก เหยื่ออย่าอาย ให้ส่งเสียงเรียกร้องสิทธิ


วันอังคารที่ 22 ตุลาคม 2567
“วราวุธ” ระบุ พม. พร้อมช่วยกรณีเด็กถูกล่วงละเมิดทางเพศ ปลุก เหยื่ออย่าอาย ให้ส่งเสียงเรียกร้องสิทธิ
“วราวุธ” ระบุ พม. พร้อมช่วยกรณีเด็กถูกล่วงละเมิดทางเพศ ปลุก เหยื่ออย่าอาย ให้ส่งเสียงเรียกร้องสิทธิ
วันที่ 22 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีมีครูชาวต่างชาติล่วงละเมิดเด็กนักเรียนในโรงเรียนนานาชาติแห่งหนึ่งว่า การล่วงละเมิดทางเพศนั้นไม่ว่าจะเป็นที่โรงเรียน หรือที่ใดก็แล้วแต่ ผู้ถูกล่วงละเมิดทางเพศไม่ว่าจะเป็นเด็กชายหรือเด็กหญิง ล้วนแล้วแต่มีความน่าเป็นห่วง  ทั้งนี้ต้องฝากไปถึงสื่อมวลชนเสนอมุมมองให้ผู้ปกครองในการทำความเข้าใจกับลูกหลานของท่าน เพราะบริบทสังคมนั้นเปลี่ยนไปทั้งวัฒนธรรมการแต่งตัว แฟชั่น ขณะเดียวกัน ในสังคมเรามีคนที่มีความคิดหลากหลายออกไป สิ่งที่สำคัญที่สุดคือการสอนให้ลูกหลานรู้จักป้องกันตัว เพราะถ้าหากสอนวิธีการป้องกันตัว ทั้งอุปกรณ์ป้องกันตัว รวมถึงสเปรย์พริกไทย เป็นสิ่งที่ควรให้ความรู้กับลูกหลาน
นายวราวุธ กล่าวว่า การล่วงละเมิดทางเพศนั้นผู้ถูกกระทำไม่ใช่ผู้ที่ต้องอายไม่ใช่เรื่องที่น่าขายหน้า ตนจึงขอให้ร้องเรียนออกมาเพราะคนที่ควรจะอายคือคนที่กระทำความผิด เพราะฉะนั้น ขออย่าอาย ต้องทำเรื่องถึงเจ้าหน้าที่เพื่อให้เป็นที่รับรู้ของสังคม ถ้าหากการร้องเรียนไม่ได้รับการตอบรับจากเจ้าหน้าที่หรือผู้ใหญ่ที่เกี่ยวข้อง ท่านสามารถโทรมาที่ 1300 สายด่วนกระทรวง พม. ซึ่งเป็นศูนย์เร่งรัดจัดการสวัสดิภาพประชาชน (ศรส.)  ตลอด 24 ชั่วโมง เราจะเร่งดำเนินการให้อย่างเต็มที่
นายวราวุธ กล่าวเพิ่มเติมว่า การล่วงละเมิดทางเพศนั้น เป็นเรื่องที่บั่นทอนจิตใจของเด็กและเยาวชนที่จะเติบโตขึ้นมา ไม่แน่ว่าเมื่อเติบโตขึ้นมาแล้วอาจเป็นผู้ที่กระทำผิดซ้ำ หลังจากที่ได้รับผลกระทบทางจิตใจตั้งแต่เด็กๆ บางครั้งเราอย่าไปเข้าใจผิดว่าเป็นความผิดของตนเอง เช่น สตอกโฮล์มซินโดรม เป็นต้น อย่างไรก็ตาม การถูกล่วงละเมิดทางเพศไม่ใช่ความผิดของผู้ที่ถูกล่วงละเมิด แต่เป็นเรื่องความผิดปกติของผู้ที่กระทำความผิด จึงขอฝากไปยังผู้ปกครองและบุตรหลานของทุกๆ ท่าน น้องๆ ทุกคน ขอให้ปกป้องสิทธิของตนเองอย่าให้ใครมารุกล้ำทั้งด้านร่างกายจิตใจ
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ป้องกันล่วงละเมิดทางเพศ #ส่งเสียงเรียกร้องสิทธิ

ที่มา : https://www.thaigov.go.th/news/contents/details/89399