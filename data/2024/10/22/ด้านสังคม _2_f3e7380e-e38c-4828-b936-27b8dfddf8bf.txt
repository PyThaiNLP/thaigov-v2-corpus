รัฐบาลไทย-ข่าวทำเนียบรัฐบาล-"วราวุธ" กำชับ ทีม พม.อุทัยธานี ตามติด ช่วยเหลือเยียวยาต่อเนื่อง เหยื่อ รถบัสทัศนศึกษา


วันอังคารที่ 22 ตุลาคม 2567
"วราวุธ" กำชับ ทีม พม.อุทัยธานี ตามติด ช่วยเหลือเยียวยาต่อเนื่อง เหยื่อ รถบัสทัศนศึกษา
"วราวุธ" กำชับ ทีม พม.อุทัยธานี ตามติด ช่วยเหลือเยียวยาต่อเนื่อง เหยื่อ รถบัสทัศนศึกษา
วันที่ 22 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการช่วยเหลือผู้ได้รับผลกระทบจากเหตุเพลิงไหม้รถบัสทัศนศึกษาของเด็กนักเรียนจากจังหวัดอุทัยธานี ว่า ได้รับรายงานจากศูนย์เร่งรัดจัดการสวัสดิภาพประชาชน (ศรส.) โดยทีม พม. หนึ่งเดียว ประกอบด้วย สำนักงานส่งเสริมและสนับสนุนวิชาการ 7 (สสว.7) และหน่วยงาน พม. จังหวัดอุทัยธานี นครสวรรค์ ชัยนาท สิงห์บุรี ปทุมธานี และสุพรรณบุรี ซึ่งตั้งจุดอำนวยการช่วยเหลืออยู่ที่โรงเรียนวัดเขาพระยาสังฆาราม ต.ลานสัก อ.ลานสัก จ.อุทัยธานี โดยมีผู้ประสบอุบัติเหตุใหญ่ทางถนน จำนวนรวม 26 ราย ได้แก่ ผู้เสียชีวิต 23 ราย เป็นเด็ก 20 ราย และครู 3 ราย และผู้ได้รับบาดเจ็บ 3 ราย เป็นเด็กทั้งหมด 3 ราย ซึ่งมีครัวเรือนที่ได้รับผลกระทบ 25 ครัวเรือน
นายวราวุธ กล่าวว่า ขณะนี้ ทีม พม. หนึ่งเดียว ได้ช่วยเหลือเยียวยาผู้ได้รับผลกระทบในเรื่องต่างๆ อาทิ 1. ทีม พม.หนึ่งเดียว จังหวัดอุทัยธานี จัดประชุมทีม CASE MANAGER (CM) ครั้งที่ 2 เพื่อวางแผนการลงพื้นที่ช่วยเหลือเยียวยาและวางแผนการจัดทำข้อมูลรายครอบครัว  2. ทีม CM พม.หนึ่งเดียว จังหวัดอุทัยธานี ร่วมกับสำนักงานอัยการคุ้มครองสิทธิและช่วยเหลือทางกฎหมายและการบังคับคดีจังหวัดอุทัยธานี สำนักงานสาธารณสุขอำเภอลานสัก โรงพยาบาบาลจิตเวชนครสวรรค์ อาสาสมัคร พม. กำนัน และผู้ใหญ่บ้าน ลงพื้นที่เยี่ยมบ้านให้กำลังใจและสำรวจข้อมูลครอบครัวผู้ได้รับผลกระทบ เพื่อนำข้อมูลมูลมาวางแผนการช่วยเหลือเยียวยาในระยะต่อไป และ 3. ทีม พม.หนึ่งเดียว จังหวัดอุทัยธานี ร่วมกับคณะกรรมาธิการวุฒิสภา ลงพื้นที่ติดตามการบริหารงบประมาณ วุฒิสภา ติดตามความคืบหน้าการช่วยเหลือเยียวยาผู้ได้รับผลกระทบ และการดำเนินคดี ทั้งทางแพ่งและอาญาต่อผู้กระทำความผิด
นายวราวุธ กล่าวเพิ่มเติมว่า สำหรับแผนการดำเนินการช่วยเหลือเยียวยา กระทรวง พม. โดยหน่วยงานทีม พม. ได้ร่วมกันวางแผนลงพื้นที่ของทีม CM เพื่อเยี่ยมครอบครัวผู้ได้รับผลกระทบ ซึ่งจะมีการประชุมทีมทุกสัปดาห์ ดังนี้ 1) ช่วงเดือนตุลาคม 2567 ถึงธันวาคม 2567 กำหนดลงพื้นที่ทุกสัปดาห์ๆ ละ 1 ครั้ง 2) ช่วงเดือนมกราคม 2568 ถึงกุมภาพันธ์ 2568 กำหนดลงพื้นที่เดือนละ 1 ครั้ง และ 3) ช่วงเดือนมกราคม 2568 ถึงมีนาคม 2568 กำหนดจัดกิจกรรมของสภาเด็กและเยาวชนในพื้นที่  และในวันที่ 22 ตุลาคม 2567 กำหนดจัดประชุมทีม CM  และ วันที่ 24 ตุลาคม 2567 กำหนดลงพื้นที่เยี่ยมครอบครัวผู้ได้รับผลกระทบ อีกทั้งช่วงเดือนมกราคม 2568 ทางคณะกรรมาธิการติดตามการบริหารงบประมาณ วุฒิสภา กำหนดลงพื้นที่ติดตามความคืบหน้าการช่วยเหลือเยียวยาผู้ได้รับผลกระทบ และการดำเนินคดี ทั้งทางแพ่งและอาญาต่อผู้กระทำความผิด ซึ่งมีการติดตามความคืบหน้าทุก 3 เดือน
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #รถบัสทัศนศึกษาประสบอุบัติเหตุ #ทีมพมหนึ่งเดียว

ที่มา : https://www.thaigov.go.th/news/contents/details/89391