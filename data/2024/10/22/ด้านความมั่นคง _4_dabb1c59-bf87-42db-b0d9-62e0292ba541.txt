รัฐบาลไทย-ข่าวทำเนียบรัฐบาล-มท.4 ส่งมอบ ชุดข้าราชการสีกากี ชุดปกติขาว และชุดผ้าไทย ให้แก่บุคลากรทางการศึกษาที่ประสบอุทกภัย จ.เชียงราย


วันอังคารที่ 22 ตุลาคม 2567
22/10/2567
พิมพ์
มท.4 ส่งมอบ ชุดข้าราชการสีกากี ชุดปกติขาว และชุดผ้าไทย ให้แก่บุคลากรทางการศึกษาที่ประสบอุทกภัย จ.เชียงราย
มท.4 ส่งมอบ ชุดข้าราชการสีกากี ชุดปกติขาว และชุดผ้าไทย ให้แก่บุคลากรทางการศึกษาที่ประสบอุทกภัย จ.เชียงราย
วันนี้ (22 ตุลาคม 2567) เวลา 09.30 น. นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นผู้แทนส่งมอบชุดข้าราชการสีกากี ชุดปกติขาว และชุดผ้าไทย แก่ นายเกรียงศักดิ์ ยอดสาร ผู้อำนวยการเขตพื้นที่การศึกษามัธยมศึกษาเชียงราย เพื่อนำไปส่งมอบให้กับครูและบุคลากรทางการศึกษาที่ประสบอุทกภัยในพื้นที่จังหวัดเชียงราย โดยมี นายอารุณ ปินตา ผู้อำนวยการศูนย์ป้องกันและบรรเทาสาธารณภัยเขต 15 เชียงราย คณะผู้บริหารสำนักงานเขตพื้นที่การศึกษามัธยมศึกษาเชียงราย และหน่วยงานที่เกี่ยวข้องร่วมรับมอบ
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ได้กล่าวว่า ขอให้พวกเราได้ช่วยดูแลขวัญกําลังใจแล้วก็ของบุคลากรทางการศึกษาในพื้นที่จังหวัดเชียงราย รวมทั้งอุปกรณ์การเรียนของเด็กๆ ว่ามีอะไรที่ขาดแคลนบ้าง อาคารตรงไหนที่ชำรุดต้องรีบของบประมาณมาซ่อมแซม ซึ่งนางสาวแพทองธาร ชินวัตร นายกรัฐมนตรี ท่านก็บอกว่า ขอให้รีบส่งเรื่องเข้ามา ทางส่วนกลางจะได้อนุมัติงบประมาณ ในเรื่องของงบกลางต้องมีการขอมติของครม. ซึ่งจะต้องใช้เวลาในการอนุมัติ ขณะนี้ที่อนุมัติมาแล้วคือเรื่องของเงินชดเชยเยียวยาบ้านน้ำท่วม 9,000 บาทต่อหลังคาเรือน แต่ในส่วนอื่นๆ ไม่ว่าจะเป็นเรื่องอาคาร หรือเรื่องจําเป็นต่างๆ ต้องนำเรื่องเข้าครม. เพราะฉะนั้นอาจจะต้องใช้เวลาในการตรวจสอบพิจารณา ขณะนี้ตนเองก็อยู่ในพื้นที่แล้วจะช่วยส่งเรื่องขึ้นไป เพื่อให้ได้รับความช่วยเหลือโดยรวดเร็วยิ่งขึ้น
จากนั้น สำนักงานเขตพื้นที่การศึกษามัธยมศึกษาเชียงราย ได้นำรถกระบะมาบรรทุกสิ่งของที่ได้รับมอบ เพื่อนำไปส่งต่อให้กับบุคลากรทางการศึกษาที่ประสบอุทกภัยต่อไป

ที่มา : https://www.thaigov.go.th/news/contents/details/89406