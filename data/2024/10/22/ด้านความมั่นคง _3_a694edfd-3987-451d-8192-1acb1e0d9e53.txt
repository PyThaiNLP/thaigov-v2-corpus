รัฐบาลไทย-ข่าวทำเนียบรัฐบาล-โฆษกมหาดไทย เผย 24 ต.ค. นี้ โอนเงินช่วยน้ำท่วมล็อตใหญ่ 8 จังหวัด รวม 11 ครั้ง เงินถึงมือผู้ประสบภัย 930 ล้านบาท "อนุทิน" ขีดเส้นผู้ลงทะเบียนก่อน 16 ต.ค. ได้รับเงินภายใน 31 ต.ค.นี้


วันอังคารที่ 22 ตุลาคม 2567
22/10/2567
พิมพ์
โฆษกมหาดไทย เผย 24 ต.ค. นี้ โอนเงินช่วยน้ำท่วมล็อตใหญ่ 8 จังหวัด รวม 11 ครั้ง เงินถึงมือผู้ประสบภัย 930 ล้านบาท "อนุทิน" ขีดเส้นผู้ลงทะเบียนก่อน 16 ต.ค. ได้รับเงินภายใน 31 ต.ค.นี้
โฆษกมหาดไทย เผย 24 ต.ค. นี้ โอนเงินช่วยน้ำท่วมล็อตใหญ่ 8 จังหวัด รวม 11 ครั้ง เงินถึงมือผู้ประสบภัย 930 ล้านบาท "อนุทิน" ขีดเส้นผู้ลงทะเบียนก่อน 16 ต.ค. ได้รับเงินภายใน 31 ต.ค. ตามข้อสั่งการนายกรัฐมนตรี
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า ตามที่ นายอนุทิน ชาญวีรกูล รองนายกรัฐมนตรี และ รมว.มหาดไทย ได้กำชับกรมป้องกันและบรรเทาสาธารณภัย (ปภ.) และหน่วยงานที่เกี่ยวข้อง เร่งรัดดำเนินการเพื่อให้เงินช่วยเหลือผู้ประสบอุทกภัยในช่วงฤดูฝน ปี 2567 ตามมติคณะรัฐมนตรี เมื่อวันที่ 17 ก.ย. และ 8 ต.ค. 67 หรือเงินช่วยเหลือครัวเรือนละ 9,000 บาท ให้ไปถึงมือผู้ประสบภัยให้เร็วที่สุด ปภ. ได้รายงานว่า ณ วันที่ 21 ต.ค. 67 ธนาคารออมสินได้โอนเงินช่วยเหลือแล้ว 9 ครั้ง สำเร็จ 48,857 ครัวเรือน เป็นเงิน 439,649,000 บาท (27,30 ก.ย. 67 และ 2,4,8,9,17,18,21 ต.ค. 67)
ภายในสัปดาห์นี้ ธนาคารออมสินเตรียมโอนอีก 2 ครั้ง รวม 54,531 ครัวเรือน รวมเป็นเงิน 490,779,000 บาท แยกเป็น ครั้งที่ 10 ในพื้นที่ 4 จังหวัด ได้แก่ สุโขทัย เลย แพร่ และเชียงราย 14,619 ครัวเรือน เป็นเงิน 131,571,000 บาท คาดว่าจะโอนเงินในวันนี้ (22 ต.ค.67) และ ครั้งที่ 11 ในพื้นที่ 8 จังหวัด ได้แก่ อุบลราชธานี เพชรบูรณ์ พระนครศรีอยุธยา เชียงราย พิษณุโลก น่าน ลำพูน และพะเยา 39,912 ครัวเรือน เป็นเงิน 359,208,000 บาท คาดว่าจะจ่ายเงินในวันที่ 24 ต.ค. 67 ซึ่งจะทำให้มีเงินถึงมือผู้ประสบภัยจากการโอน 11 ครั้งรวม 930,428,000 บาท
"ในวันที่ 24 ต.ค. เงินจะโอนถึงมือผู้ประสบภัย 930.42 ล้านบาท เกือบ 1 ใน 3 ของงบประมาณที่ได้รับอนุมัติตามมาตรการ 3,045 ล้านบาท ซึ่งท่านอนุทิน ได้มีข้อกำชับให้ทั้ง ปภ. และทุกส่วนที่เกี่ยวข้อง ยังคงร่วมกันเร่งรัดกระบวนการต่างๆ เพื่อให้เงินช่วยเหลือไปถึงมือผู้ประสบภัยโดยเร็ว โดยเฉพาะผู้ที่ได้ลงทะเบียนขอรับการช่วยเหลือก่อนวันที่ 16 ต.ค. 67 ขอให้จ่ายเงินช่วยเหลือให้แล้วเสร็จภายใน 31 ต.ค. 67 ตามข้อสั่งการของนายกรัฐมนตรี" น.ส.ไตรศุลี กล่าว
โฆษกกระทรวงมหาดไทย กล่าวว่า ในส่วนของข้อมูลการลงทะเบียนขอรับการช่วยเหลือ ณ วันที่ 21 ต.ค. 67 มีผู้ประสบอุทกภัยใน 57 จังหวัดขอรับความช่วยเหลือแล้ว 257,115 ครัวเรือน จากข้อมูลประมาณการของ 57 จังหวัดที่คาดว่ามีครัวเรือนประสบภัยทั้งหมด 338,391 ครัวเรือน ซึ่งจากข้อมูลการยื่นขอความช่วยเหลือแล้ว พบว่า 5 จังหวัดที่มีผู้ยื่นคำร้องสูงสุด คือ จังหวัดเชียงใหม่ มีผู้ยื่นคำร้อง 58,439 ครัวเรือน โอนแล้ว 2,314 ครัวเรือน เป็นเงิน 20,826,000 บาท รองลงมาคือ เชียงราย มีผู้ยื่นคำร้อง 34,994 ครัวเรือน โอนแล้ว 21,792 ครัวเรือน เป็นเงิน 196,064,000 บาท พระนครศรีอยุธยา มีผู้ยื่นคำร้อง 30,119 ครัวเรือน โอนแล้ว 18,686 ครัวเรือน เป็นเงิน 168,174,000 บาท, แพร่ มีผู้ยื่นคำร้อง 14,446 ครัวเรือน โอนแล้ว 327 ครัวเรือน เป็นเงิน 2,943,000 บาท และ หนองคาย มีผู้ยื่นคำร้อง 13,063 ครัวเรือน โอนแล้ว 3,030 ครัวเรือน เป็นเงิน 27,270,000 บาท
ทั้งนี้ ประชาชนสามารถสอบถามข้อมูลเพิ่มเติมทั้งในส่วนของหลักเกณฑ์ เงื่อนไข ขั้นตอน และระยะเวลาการดำเนินงาน รวมไปถึงวิธีการกรอกข้อมูลยื่นคำร้องขอรับเงินช่วยเหลือ ได้ที่กองช่วยเหลือผู้ประสบภัย ปภ. หมายเลขโทรศัพท์ 0-2637-3508 – 10,12 หรือ 089-600-6777 และ 084-874-7387 และหากต้องการสอบถามเรื่องการยื่นคำร้องขอรับเงินช่วยเหลือผ่านระบบออนไลน์ https://flood67.disaster.go.th หรือพบปัญหาในการใช้งาน สามารถสอบถามได้ที่ศูนย์เทคโนโลยีสารสนเทศและการสื่อสาร ปภ. หมายเลข 0-2637-3604-06 และ 089-968-1232

ที่มา : https://www.thaigov.go.th/news/contents/details/89390