รัฐบาลไทย-ข่าวทำเนียบรัฐบาล-“มนพร” มั่นใจ “สนามบินบุรีรัมย์” พร้อม 100% เตรียมเปิดบ้านรับ MOTO GP THAILAND 2024 สร้างรายได้ให้ประเทศกว่า 100 ล้านบาท


วันอังคารที่ 22 ตุลาคม 2567
“มนพร” มั่นใจ “สนามบินบุรีรัมย์” พร้อม 100% เตรียมเปิดบ้านรับ MOTO GP THAILAND 2024 สร้างรายได้ให้ประเทศกว่า 100 ล้านบาท
....
นางมนพร เจริญศรี รัฐมนตรีช่วยว่าการกระทรวงคมนาคม กล่าวว่า ท่าอากาศยานบุรีรัมย์มีความพร้อมสำหรับการต้อนรับและอำนวยความสะดวกผู้ที่เข้าร่วมการแข่งขันรถจักรยานยนต์ทางเรียบชิงแชมป์โลก “PT GRAND PRIX OF THAILAND 2024” และนักท่องเที่ยว ซึ่งจะจัดขึ้นระหว่างวันที่ 25 - 27 ตุลาคม 2567 ณ สนามช้างอินเตอร์เนชั่นแนล เซอร์กิต จังหวัดบุรีรัมย์ ทั้งนี้ ได้สั่งการให้หน่วยงานในสังกัดกระทรวงคมนาคมผนึกกำลังร่วมกันในการเตรียมความพร้อมรองรับการเดินทางและการให้บริการระบบคมนาคมขนส่งที่เชื่อมโยงกันในทุกมิติ ภายใต้นโยบาย “คมนาคมเพื่อโอกาสประเทศไทย”
พร้อมนี้ ได้กำชับให้ท่าอากาศยานบุรีรัมย์บริหารจัดการเที่ยวบินที่เพิ่มขึ้นทั้งเที่ยวบินที่เปิดให้บริการตามปกติและเที่ยวบินเช่าเหมาลำ โดยให้วางแผนการทำงานร่วมกับสำนักงานการบินพลเรือนแห่งประเทศไทย และบริษัท วิทยุการบินแห่งประเทศไทย จำกัด จัดสรรเวลาให้เหมาะสม รวมถึงการให้บริการและอำนวยความสะดวกแก่นักท่องเที่ยวและประชาชน เพื่อนำไปสู่การเดินทางที่มีความ “สะดวก ปลอดภัย ตรงเวลา และราคาสมเหตุสมผล” สร้างความประทับใจให้กับผู้ที่มาเยือนจังหวัดบุรีรัมย์
นางมนพร กล่าวต่อว่า ท่าอากาศยานบุรีรัมย์ได้ประชุมร่วมกับจังหวัดและหน่วยงานที่เกี่ยวข้อง เพื่อเตรียมแผนอำนวยความสะดวกและความปลอดภัยต้อนรับนักท่องเที่ยวจากทั่วทุกมุมโลก ซึ่งได้รับรายงานว่า ในช่วงการแข่งขันระหว่างวันที่ 21 - 28 ตุลาคม 2567 ท่าอากาศยานบุรีรัมย์จะมีเที่ยวบินรวมทั้งสิ้น 110 เที่ยวบิน แบ่งเป็น เที่ยวบินประจำ 68 เที่ยวบิน เที่ยวบินเสริม 12 เที่ยวบิน และเที่ยวบินเช่าเหมาลำ 30 เที่ยวบิน โดยมีสายการบินที่ให้บริการ ได้แก่ สายการบินไทย, สายการบินไทยแอร์เอเชีย, สยามแลนด์, Flex box LTD. และ Batik Air คาดการณ์ว่าจะมีนักท่องเที่ยวทั้งชาวไทยและชาวต่างชาติ ประมาณ 17,400 คน อันจะทำให้เกิดการสร้างรายได้กว่า 100 ล้านบาท  ทั้งจากทีมงานที่เข้าร่วมการแข่งขัน และการท่องเที่ยวภายในจังหวัดและจังหวัดใกล้เคียง
นายดนัย เรืองสอน อธิบดีกรมท่าอากาศยาน กล่าวเพิ่มเติมว่า ท่าอากาศยานบุรีรัมย์ได้เตรียมความพร้อมให้บริการตามมาตรฐานสากล เพื่อรองรับนักท่องเที่ยวที่เพิ่มมากขึ้น รวมถึงยกระดับการให้บริการเต็มรูปแบบด้วยการจัดเตรียมวางผังห้องโถงบริเวณชานชาลา สามารถรองรับผู้โดยสารได้ 400 คน/ชั่วโมง ห้องผู้โดยสารขาออก รองรับผู้โดยสารได้ 450 คน/ชั่วโมง มีประตูทางออกสำหรับขึ้นเครื่องบิน 2 ช่องทาง (บอร์ดดิ้งเกท) ในเวลาปกติ และเพิ่มห้องรับรองพิเศษ รองรับผู้โดยสารได้ 180 คน/ชั่วโมง พร้อมเปิดประตูทางออกสำหรับขึ้นเครื่องบิน อีก 1 ช่องทาง เพิ่มจุดตรวจค้นสำหรับเที่ยวบินต่างประเทศ เพิ่มจุดให้บริการสอบถามข้อมูล จัดหารถสุขาเคลื่อนที่เพิ่มเติมจากที่มีอยู่ภายในบริเวณอาคารที่พักผู้โดยสาร ร้านค้าจำหน่ายอาหารและเครื่องดื่ม ตู้กดเงินอัตโนมัติ เพิ่มจุดรับแลกเงินตราต่างประเทศอีก 2 จุด รถเข็นสัมภาระ และลานจอดรถยนต์รองรับได้ 200 คัน รวมทั้งการจัดระเบียบการจราจรบริเวณหน้าท่าอากาศยาน
นอกจากนี้ ท่าอากาศยานบุรีรัมย์ได้บูรณาการร่วมมือกับการท่องเที่ยวแห่งประเทศไทย ตำรวจตรวจคนเข้าเมือง ศุลกากร และเจ้าหน้าที่ตำรวจในพื้นที่ เพื่ออำนวยความสะดวกและให้ความช่วยเหลือแก่นักท่องเที่ยวในช่วงการจัดงาน พร้อมทั้งจัดกิจกรรมที่แสดงให้เห็นถึงศิลปวัฒนธรรมของภาคอีสานและจังหวัดบุรีรัมย์ ณ บริเวณท่าอากาศยาน เช่น หนุมานต้อนรับ รำอัปสรา โขน เซิ้งบั้งไฟ โปงลาง และหมอลำ เพื่อให้นักท่องเที่ยวได้ชมและสัมผัสเสน่ห์ของจังหวัดบุรีรัมย์ เมืองแห่งอารยธรรมทางประวัติศาสตร์ที่สำคัญ
นายดนัย กล่าวในตอนท้ายว่า สำหรับด้านความปลอดภัย ท่าอากาศยานบุรีรัมย์ผ่านการตรวจสอบมาตรฐานและได้รับใบอนุญาตสนามบินสาธารณะเรียบร้อยแล้ว และยังคงให้ความสำคัญในการให้บริการของเจ้าหน้าที่ทุกคนให้ใส่ใจบริการด้วยรอยยิ้มและมิตรไมตรีในฐานะเจ้าบ้านที่ดี ซึ่งการจัดงานครั้งนี้ นับว่าเป็นโอกาสสำคัญที่จะช่วยส่งเสริมการท่องเที่ยวและกระตุ้นเศรษฐกิจของจังหวัดและพื้นที่ใกล้เคียงได้เป็นอย่างดี

ที่มา : https://www.thaigov.go.th/news/contents/details/89392