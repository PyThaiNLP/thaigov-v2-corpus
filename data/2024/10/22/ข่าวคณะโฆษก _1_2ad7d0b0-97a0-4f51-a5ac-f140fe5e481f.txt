รัฐบาลไทย-ข่าวทำเนียบรัฐบาล-นายกฯ ขอบคุณ ศปช. รายงานภารกิจ Quick Win เชียงรายแล้วเสร็จตามเป้า ทยอยส่งมอบพื้นที่ให้ประชาชนได้เร็วก่อนสิ้นเดือนนี้  ด้านศปช.ยันข่าวลือเขื่อนแม่มอกลำปางน้ำล้นไม่จริงยังปรกติ


วันอังคารที่ 22 ตุลาคม 2567
22/10/2567
พิมพ์
นายกฯ ขอบคุณ ศปช. รายงานภารกิจ Quick Win เชียงรายแล้วเสร็จตามเป้า ทยอยส่งมอบพื้นที่ให้ประชาชนได้เร็วก่อนสิ้นเดือนนี้  ด้านศปช.ยันข่าวลือเขื่อนแม่มอกลำปางน้ำล้นไม่จริงยังปรกติ
นายกฯ ขอบคุณ ศปช. รายงานภารกิจ Quick Win เชียงรายแล้วเสร็จตามเป้า ทยอยส่งมอบพื้นที่ให้ประชาชนได้เร็วก่อนสิ้นเดือนนี้  ด้านศปช.ยันข่าวลือเขื่อนแม่มอกลำปางน้ำล้นไม่จริงยังปรกติชาวสุโขทัยไม่ต้องกังวล ด้านพายุจ่ามีขึ้นฝั่งเวียดนามส่งผลมีฝนอีสานสัปดาห์นี้
วันอังคารที่ 22 ตุลาคม พ.ศ. 2567 เวลา 14:00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช. ส่วนหน้า เปิดเผยว่า นางสาวแพทองธาร ชินวัตร นายกรัฐมนตรี ขอบคุณ เจ้าหน้าที่ ศปช.ทุกท่านทุกระดับที่ ทำงานอย่างหนักในช่วงหนึ่งเดือนที่ผ่านมา ทั้งนี้นายภูมิธรรม เวชยชัย รองนายกรัฐมนตรี และรัฐนตรีว่าการกระทรวงกลาโหม ในฐานะ ผอ.ศปช. ได้รายงานว่า ได้สั่งการให้ทุกหน่วยงานเร่งฟื้นฟูพื้นที่ประสบภัยให้แล้วเสร็จภายในสิ้นเดือนนี้ พร้อมมอบหมายให้ พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม ในฐานะที่ปรึกษา ศปช.ส่วนหน้า ลงพื้นที่ติดตามและกำกับการปฏิบัติงานให้เป็นไปตามแผนดังกล่าว ซึ่งวันนี้ พล.อ.ณัฐพล นาคพาณิชย์ รัฐมนตรีช่วยว่าการกระทรวงกลาโหม ที่ปรึกษา ศปช. ส่วนหน้า และ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะ ผอ.ศปช.ส่วนหน้า ยังคงประจำการอยู่ ที่จังหวัด เชียงราย และได้รายงานต่อที่ประชุม ครม. ผ่านทาง วีดีโอ คอน เฟอเรนซ์  ถึงความคืบหน้า ในระยะเร่งด่วน ( Quick Win ) โดยสรุปว่าได้ดำเนินการแล้วเสร็จตามข้อสั่งการของนายกรัฐมนตรีที่ให้ไว้ ทั้งนี้ ที่จังหวัดเชียงรายได้ดำเนินการล้างทำความสะอาดบ้านเรือนประชาชนในพื้นที่อำเภอเมืองไปแล้ว 1,367 ครัวเรือน  ส่วนที่อำเภอแม่สาย เจ้าหน้าที่ทุกภาคส่วนได้เข้ากำจัดโคลนพร้อมล้างทำความสะอาดบ้านเรือนแล้วเสร็จทั้งหมด 819 ครัวเรือนแล้ว ยังคงเหลือพื้นที่สาธารณะบางส่วนที่อยู่ระหว่างเร่งดำเนินการ
“ในภาพรวมสามารถกำจัดโคลนออกจากบ้านทั้งหมด ทำให้บ้านเรือนประชาชนมีความพร้อมในการเข้าอยู่อาศัย แต่ยังมีบางหลังที่ได้รับความเสียหายทั้งหลัง ซึ่งกำลังซ่อมแซมในเชิงโครงสร้างและระบบไฟฟ้า  ซึ่งขณะนี้ทางกรมป้องกันและบรรเทาสาธารณภัย หน่วยงานต่าง ๆ รวมถึงอาสาสมัครในพื้นที่ยังเร่งมือเพื่อส่งมอบพื้นที่คืนให้กับประชาชน ซึ่งที่ประชุม ศปช. ได้รายงานต่อนายกรัฐมนตรีว่า จะสามารถส่งมอบพื้นที่ได้ภายในวันที่ 28 ตุลาคมนี้” นายจิรายุ กล่าว
นายจิรายุ กล่าวต่อไปว่า จากฝนที่ตกต่อเนื่องในช่วงที่ผ่านมา ส่งผลให้ปริมาณน้ำเหนือเขื่อนเจ้าพระยา จังหวัดชัยนาทเพิ่มขึ้น 100 ลบ.ม./วินาที ระดับน้ำเหนือเขื่อนสูงขึ้นจาก 16.13 ม.รทก. เพิ่มเป็น 17.07 ม.รทก. หรือเพิ่มขึ้นประมาณ 80 ซม. ทำให้ต้องปรับเพิ่มการระบายน้ำท้ายเขื่อนจาก 1,300 ลบ.ม./วินาที เป็น 1,400 ลบ.ม./วินาที เพื่อลดผลกระทบพื้นที่เหนือเขื่อน  ซึ่งการเพิ่มการระบายดังกล่าว  อาจทำให้พื้นที่ลุ่มต่ำ ได้แก่ คลองโผงเผง จ.อ่างทอง คลองบางบาล จ.พระนครศรีอยุธยา และ แม่น้ำน้อย ต.หัวเวียง อ.เสนา ต.ลาดชิด ต.ท่าดินแดง อ.ผักไห่ จ.พระนครศรีอยุธยา จะระดับน้ำเพิ่มสูงขึ้น 20-30ซม.
“ส่วนที่มีข่าวว่าระดับน้ำในเขื่อน แม่มอก จ.ลำปาง น้ำล้นความจุอ่าง จะส่งผลกระทบต่อพื้นที่เศรษฐกิจของ จ.สุโขทัย ทาง สทนช. ยืนยันว่าปริมาณน้ำดังกล่าวยังบริหารจัดการได้ และยืนยันกับ ศปช.ว่าจะไม่เกิดผลกระทบต่อชาว จังหวัดสุโขทัยอย่างแน่นอน”
อย่างไรก็ตาม จากสถานการณ์ฝนที่กระจายตัวในหลายพื้นที่โดยเฉพาะตั้งแต่ตอนกลางของประเทศลงไปถึงภาคใต้ ในช่วงวันที่  23 – 28 ต.ค. 67 ทาง สทนช. ได้แจ้งเตือน 18 จว. ได้แก่ จังหวัดอุทัยธานี ชลบุรี ระยอง จันทบุรี ตราด กาญจนบุรี ราชบุรี เพชรบุรี ประจวบคีรีขันธ์ ชุมพร ระนอง พังงา ภูเก็ต สุราษฎร์ธานี นครศรีธรรมราช ปัตตานี ยะลา และนราธิวาส ให้เฝ้าระวังน้ำท่วมฉับพลัน น้ำล้นตลิ่ง โดยเฉพาะชุมชนเมืองที่เกิดน้ำท่วมขังเป็นประจำ ซึ่งขณะนี้ กรมป้องกันและบรรเทาสาธารณภัย ได้ระดมเครื่องจักรกลสาธารณภัยเตรียมความพร้อมในพื้นที่ 1,567 หน่วย หากเกิดเหตุสามารถเข้าช่วยเหลือประชาชนได้ทันที
ขณะนี้กรมอุตุนิยมวิทยา ยังจับตาพายุดีเปรสชันทางตะวันออกของฟิลิปปินส์ ที่ทวีกำลังแรงขึ้นเป็นพายุโซนร้อน “จ่ามี” ซึ่งเคลื่อนตัวมาทางตะวันตกเรื่อย ๆ คาดว่าจะขึ้นฝั่งที่ประเทศเวียดนามในช่วงวันที่ 26-27 ต.ค. 67 จากนั้นจะเริ่มลดความเร็วลง ซึ่งในช่วงเวลาดังกล่าวอาจทำให้พื้นที่ภาคอีสานของประเทศไทยบางส่วนได้รับผลกระทบจากฝนตกและลมแรงในพื้นที่ จ.อุบลราชธานี มุกดาหาร อำนาจเจริญ และศรีสะเกษ ระหว่างนี้ขอให้ประชาชนในพื้นที่ดังกล่าวตรวจสอบความมั่นคงแข็งแรงของ สิ่งปลูกสร้างให้อยู่ในสภาพมั่นคงแข็งแรง นายจิรายุ กล่าว

ที่มา : https://www.thaigov.go.th/news/contents/details/89410