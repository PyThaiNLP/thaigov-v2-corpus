รัฐบาลไทย-ข่าวทำเนียบรัฐบาล-กรมทางหลวงชนบท เร่งติดตั้งสะพานเบลีย์ บนสะพานแม่น้ำกก จ.เชียงราย หลังสถานการณ์อุทกภัยคลี่คลาย เพื่ออำนวยความสะดวกและความปลอดภัยในการสัญจรให้กับประชาชน คาดพร้อมเปิดใช้ 28 ต.ค. 67


วันอังคารที่ 22 ตุลาคม 2567
กรมทางหลวงชนบท เร่งติดตั้งสะพานเบลีย์ บนสะพานแม่น้ำกก จ.เชียงราย หลังสถานการณ์อุทกภัยคลี่คลาย เพื่ออำนวยความสะดวกและความปลอดภัยในการสัญจรให้กับประชาชน คาดพร้อมเปิดใช้ 28 ต.ค. 67
....
นายมนตรี เดชาสกุลสม อธิบดีกรมทางหลวงชนบท กระทรวงคมนาคม เปิดเผยว่า ในช่วงที่ผ่านมาจังหวัดเชียงรายประสบปัญหาอุทกภัยอย่างรุนแรง ส่งผลกระทบต่อประชาชนเป็นวงกว้าง โดยเฉพาะไม่สามารถใช้เส้นทางในการสัญจรได้ตามปกติ ปัจจุบันสถานการณ์ดังกล่าวคลี่คลายลงแล้ว จึงได้สั่งการให้สำนักงานทางหลวงชนบทที่ 17 (เชียงราย) และแขวงทางหลวงชนบทเชียงรายลงสำรวจความเสียหายของสายทาง พร้อมเร่งดำเนินการพื้นฟูให้กับประชาชนอย่างเร่งด่วน เพื่ออำนวยความสะดวกและความปลอดภัยในการเดินทางให้กับประชาชน
นายมนตรี กล่าวต่อไปว่า หลังการลงสำรวจสายทางที่ได้รับผลกระทบในพื้นที่ จังหวัดเชียงราย พบสายทางที่ได้รับผลกระทบหนัก ได้แก่ สะพาน ชร.016 สะพานแม่น้ำกก อำเภอเมือง น้ำกัดเซาะคอสะพานชำรุดเสียหาย ส่งผลให้ประชาชนไม่สามารถสัญจรข้ามฝั่งได้ โดยในขณะนี้ กำลังเร่งดำเนินการขนย้ายส่วนประกอบเพื่อติดตั้งสะพานเหล็กสำเร็จรูป (Bailey Bridge) โดยได้รับการสนับสนุนสะพานเบลีย์จากสำนักงานทางหลวงชนบทที่ 8 (นครสวรรค์) ร่วมกับสำนักงานทางหลวงชนบทที่ 17 (เชียงราย) ซึ่งจะเริ่มดำเนินการติดตั้งในวันพุธที่ 23 ตุลาคม 2567 และคาดว่าจะแล้วเสร็จพร้อมเปิดให้ประชาชนใช้สัญจรเป็นการชั่วคราวภายในวันจันทร์ที่ 28 ตุลาคม 2567
ทั้งนี้ ทช.ขอความร่วมมือประชาชนโปรดระมัดระวังในการใช้เส้นทาง และสังเกตป้ายเตือน ป้ายแนะนำ และโปรดวางแผนก่อนออกเดินทาง หากประชาชนต้องการความช่วยเหลือสามารถติดต่อได้ที่แขวงทางหลวงชนบทในพื้นที่ หรือสายด่วน กรมทางหลวงชนบท โทร. 1146

ที่มา : https://www.thaigov.go.th/news/contents/details/89394