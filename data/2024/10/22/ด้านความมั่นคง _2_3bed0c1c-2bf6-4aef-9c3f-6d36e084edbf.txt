รัฐบาลไทย-ข่าวทำเนียบรัฐบาล-​“ดร.เฉลิมชัย” นำบำรุงรักษา ต้นไม้ทรงปลูก สนองพระปณิธาน น้อมรำลึกพระกรุณาธิคุณ "สมเด็จย่า" เนื่องในวันรักต้นไม้ประจำปีของชาติ 21 ตุลาคม 


วันอังคารที่ 22 ตุลาคม 2567
​“ดร.เฉลิมชัย” นำบำรุงรักษา ต้นไม้ทรงปลูก สนองพระปณิธาน น้อมรำลึกพระกรุณาธิคุณ "สมเด็จย่า" เนื่องในวันรักต้นไม้ประจำปีของชาติ 21 ตุลาคม
​“ดร.เฉลิมชัย” นำบำรุงรักษา ต้นไม้ทรงปลูก สนองพระปณิธาน น้อมรำลึกพระกรุณาธิคุณ "สมเด็จย่า" เนื่องในวันรักต้นไม้ประจำปีของชาติ 21 ตุลาคม
“ดร.เฉลิมชัย” นำบำรุงรักษา ต้นไม้ทรงปลูก สนองพระปณิธาน น้อมรำลึกพระกรุณาธิคุณ "สมเด็จย่า" เนื่องในวันรักต้นไม้ประจำปีของชาติ 21 ตุลาคม
วันที่ 21 ตุลาคม 2567 เวลา 09.30 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดโครงการบำรุงรักษาต้นไม้ เฉลิมพระเกียรติพระบาทสมเด็จพระเจ้าอยู่หัวเนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และกิจกรรมบำรุงรักษาต้นไม้เนื่องในวันรักต้นไม้ประจำปีของชาติ พ.ศ.2567 นำ นายจตุพร บุรุษพัฒน์ ปลัดกระทรวงฯ พร้อมด้วย นายสุรชัย อจลบุญ อธิบดีกรมป่าไม้ นายภาดล ถาวรกฤชรัตน์ อธิบดีกรมทรัพยากรน้ำบาดาล นายประพันธ์ ตรีบุบผา รองผู้ว่าราชการจังหวัดพระนครศรีอยุธยา ตลอดจนคณะผู้บริหาร ข้าราชการ และเจ้าหน้าที่หน่วยงานในสังกัดกระทรวงฯ ร่วมบำรุงรักษาต้น “จัน” ต้นไม้ทรงปลูกในพระบาทสมเด็จพระเจ้าอยู่หัว และต้นไม้ทรงปลูกในสมเด็จพระนางเจ้าฯ พระบรมราชินี ที่ทรงปลูกเมื่อวันที่ 20 มีนาคม 2564 ณ วัดนิเวศธรรมประวัติราชวรวิหาร ตำบลบ้านเลน อำเภอบางปะอิน จังหวัดพระนครศรีอยุธยา นอกจากนี้ ยังได้มอบกล้าไม้ให้กับหัวหน้าส่วนราชการในจังหวัดพระนครศรีอยุธยา และเยี่ยมชมการสาธิตดูแลต้นไม้โดยรุกขกร ตลอดจนเยี่ยมชมโครงการน้ำบาดาลขนาดใหญ่แก้ปัญหาภัยแล้ง อันเนื่องมาจากพระราชดำริ 72 แห่ง
“วันรักต้นไม้ประจำปีของชาติ” ตรงกับวันที่ 21 ตุลาคม ของทุกปี เกิดขึ้นจากปณิธานอันแรงกล้าของ "สมเด็จย่า” สมเด็จพระศรีนครินทราบรมราชชนนี ที่ทรงฟื้นฟูความสมดุลของธรรมชาติโดยทรงปลูกและบำรุงต้นไม้ด้วยพระองค์มาโดยตลอด และทรงให้ความสำคัญกับการบำรุงรักษาต้นไม้ที่ปลูก ว่ามีความสำคัญและน่าเป็นห่วงมากกว่าการปลูก ดังนั้น เพื่อน้อมสำนึกในพระมหากรุณาธิคุณของพระบาทสมเด็จพระเจ้าอยู่หัว และน้อมรำลึกถึงพระกรุณาธิคุณของสมเด็จพระศรีนครินทราบรมราชชนนี (สมเด็จย่า) ที่มีต่อประเทศ และพสกนิกรชาวไทย กระทรวงทรัพยากรธรรมชาติและสิ่งแวดล้อม โดยกรมป่าไม้ จึงได้จัดกิจกรรมเนื่องในวันรักต้นไม้ประจำปีของชาติ เป็นประจำทุกปี เพื่อร่วมสืบสานพระราชปณิธานและจัดกิจกรรมบำรุงรักษาต้นไม้ถวายเป็นราชสักการะ เพื่อสร้างจิตสำนึกให้ประชาชนเห็นคุณค่าความสำคัญของการบำรุงรักษาต้นไม้อย่างถูกต้องตามหลักวิชาการ

ที่มา : https://www.thaigov.go.th/news/contents/details/89378