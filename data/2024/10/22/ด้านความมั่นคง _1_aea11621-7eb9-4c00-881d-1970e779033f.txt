รัฐบาลไทย-ข่าวทำเนียบรัฐบาล-“พิพัฒน์” ประชุมบริหารแรงงานต่างด้าว ขยายเปิดศูนย์ CI รองรับขึ้นทะเบียนแรงงานต่างด้าว 4 สัญชาติ


วันอังคารที่ 22 ตุลาคม 2567
22/10/2567
พิมพ์
“พิพัฒน์” ประชุมบริหารแรงงานต่างด้าว ขยายเปิดศูนย์ CI รองรับขึ้นทะเบียนแรงงานต่างด้าว 4 สัญชาติ
วันที่ 21 ตุลาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานการประชุมคณะกรรมการนโยบายการบริหารจัดการการทำงานของคนต่างด้าว (คบต.) ครั้งที่ 4/2567
โดยมีนายบุญสงค์ ทัพชัยยุทธ์ ปลัดกระทรวงแรงงาน นายสมชาย มรกตศรีวรรณ อธิบดีกรมการจัดหางาน ผู้บริหารกรมการจัดหางาน ผู้แทนจากกองอำนวยการรักษาความมั่นคงภายในราชอาณาจักร ผู้แทนจากกระทรวงมหาดไทย ผู้แทนจากสำนักเศรษฐกิจการคลัง กระทรวงการคลัง และหน่วยงานที่เกี่ยวข้องร่วมประชุม ณ ห้องประชุม ศ.นิคม จันทรวิทุร ชั้น 5 กรมสวัสดิการและคุ้มครองแรงงาน อาคารกระทรวงแรงงาน
นายพิพัฒน์ เปิดเผยว่า วันนี้ที่ประชุมคณะกรรมการนโยบายการบริหารจัดการการทำงานของ คนต่างด้าว (คบต.) ครั้งที่ 4/2567 ได้พิจารณาเห็นชอบแนวทางการบริหารจัดการแรงงานต่างด้าว 2 เรื่อง ดังนี้ 1.การจัดตั้งศูนย์ออกเอกสารรับรองบุคคล (CI) เอกสารการเดินทาง (TD) และเอกสารหนังสือเดินทาง (Passport) เพื่อรับรองสถานะบุคคลของแรงงานที่ยังไม่มีหนังสือเดินทางหรือเอกสารใช้แทนหนังสือเดินทาง หรือมีเอกสารหนังสือเดินทาง หรือเอกสารใช้แทนหนังสือเดินทางหมดอายุ หรือใกล้หมดอายุ และ 2.การแก้ไขข้อขัดข้องให้กับคนต่างด้าวตามมติคณะรัฐมนตรีเมื่อวันที่ 3 ตุลาคม 2566 ที่ดำเนินการได้ครบทุกขั้นตอนแล้ว แต่ยังไม่สามารถจัดทำหรือปรับปรุงทะเบียนประวัติได้ตามระยะเวลาที่กำหนด ซึ่งหลังจากนี้ กระทรวงแรงงาน จะนำผลการประชุมเสนอต่อคณะรัฐมนตรีเพื่อพิจารณาให้ความเห็นชอบต่อไป
นายบุญสงค์ ทัพชัยยุทธ์ ปลัดกระทรวงแรงงาน กล่าวเพิ่มเติมว่า ในระหว่างนี้ กระทรวงแรงงาน จะเร่งดำเนินการประชาสัมพันธ์สร้างการรับรู้ให้นายจ้าง สถานประกอบการ และแรงงานต่างชาติทราบถึงแนวทางการดำเนินการอย่างทั่วถึง เพื่อให้สามารถปฏิบัติตามกระบวนการ ขั้นตอน ที่กระทรวงแรงงานกำหนดได้อย่างถูกต้อง ซึ่งแรงงานต่างชาติที่เข้าสู่ระบบการจ้างที่ถูกต้องจะได้รับความคุ้มครอง ได้รับสิทธิที่พึงได้รับตามกฎหมายเช่นเดียวกับแรงงานไทยโดยไม่มีการเลือกปฏิบัติ
ด้านนายสมชาย มรกตศรีวรรณ อธิบดีกรมการจัดหางาน เปิดเผยว่า  ศูนย์ CI จะเปิดดำเนินการได้ ตั้งแต่เดือน พฤศจิกายน 2567 จนถึงเดือนเมษายน 2568 โดยจะเปิดศูนย์ในพื้นที่จังหวัดสมุทรสาครเป็นแห่งแรก หากมีแรงงานเมียนมาเข้าใช้บริการจำนวนมาก และทางการเมียนมาร้องขอจะมีการเปิดศูนย์เพิ่มเติมในโอกาสต่อไป ในส่วนของแรงงานต่างชาติ ตาม มติ ครม. เมื่อวันที่ 3 ตุลาคม 2566 ที่ยังเหลือขั้นตอนสุดท้ายคือการทำบัตรชมพู หากดำเนินการไม่ทันภายในวันที่ 31 ตุลาคม 2567 แรงงานต่างชาติดังกล่าวจะหลุดจากระบบ ซึ่งจะส่งผลกระทบภาคธุรกิจของประเทศได้ กรมการจัดหางาน จึงเสนอคณะกรรมการนโยบายการบริหารจัดการการทำงานของคนต่างด้าว เพื่อให้แรงงานต่างด้าวกลุ่มนี้สามารถดำเนินการต่ออายุในลักษณะ MOU เพื่อให้สามารถทำงานเป็นเวลา 2 ปี และต่ออายุได้อีกครั้ง เป็นระยะเวลา 2 ปี และขอเน้นย้ำ ให้นายจ้างสถานประกอบการ พาคนต่างชาติมาดำเนินการให้แล้วเสร็จ ภายในระยะเวลาที่กำหนด

ที่มา : https://www.thaigov.go.th/news/contents/details/89375