รัฐบาลไทย-ข่าวทำเนียบรัฐบาล-สถาบันคุ้มครองเงินฝาก (DPA) แจ้งเตือนภัยประชาชน อย่าหลงเชื่อมิจฉาชีพหลอกดูดข้อมูลส่วนบุคคลเพื่อรับสิทธิการคุ้มครองเงินฝาก


วันอังคารที่ 22 ตุลาคม 2567
22/10/2567
พิมพ์
สถาบันคุ้มครองเงินฝาก (DPA) แจ้งเตือนภัยประชาชน อย่าหลงเชื่อมิจฉาชีพหลอกดูดข้อมูลส่วนบุคคลเพื่อรับสิทธิการคุ้มครองเงินฝาก
ขณะนี้มีกลุ่มมิจฉาชีพใช้ชื่อสถาบันคุ้มครองเงินฝากหลอกลวงประชาชนให้แจ้งข้อมูลส่วนบุคคลและยืนยันตัวตนด้วยใบหน้าผ่านช่องทางที่กลุ่มมิจฉาชีพกำหนดเพื่อลงทะเบียนและขอข้อมูลส่วนบุคคลโดยอ้างยกระดับความปลอดภัยของบัญชีเงินฝากและให้ได้รับสิทธิการคุ้มครองเงินฝาก
เนื่องจากในขณะนี้มีกลุ่มมิจฉาชีพใช้ชื่อสถาบันคุ้มครองเงินฝาก (DPA) ในการหลอกลวงประชาชนให้แจ้งข้อมูลส่วนบุคคลและยืนยันตัวตนด้วยใบหน้า (Face Scan) ผ่านช่องทางที่กลุ่มมิจฉาชีพกำหนด เพื่อลงทะเบียนและขอข้อมูลส่วนบุคคลโดยอ้างจุดประสงค์เพื่อการยกระดับความปลอดภัยของบัญชีเงินฝากและให้ได้รับสิทธิการคุ้มครองเงินฝากนั้น
DPA ขอยืนยันว่า ไม่มีนโยบายการขอข้อมูลส่วนบุคคลใดๆ ทั้งสิ้นจากผู้ฝากและประชาชน โดยการคุ้มครองเงินฝากเป็นนโยบายภาครัฐ ซึ่งผู้ฝากเงินจะได้รับความคุ้มครองทันทีที่เปิดบัญชีเงินฝากกับสถาบันการเงินที่อยู่ภายใต้ความคุ้มครอง ไม่ต้องมีการยื่นข้อมูลใดๆ มายัง DPA เพื่อให้ได้รับสิทธิการคุ้มครอง นอกจากนี้ DPA จะดำเนินกระบวนการคุ้มครองผู้ฝากก็ต่อเมื่อมีกรณีสถาบันการเงินถูกเพิกถอนใบอนุญาตจากกระทรวงการคลังเพียงกรณีเดียวเท่านั้น
ในการนี้จึงขอแจ้งเตือนผู้ฝากและประชาชนโปรดเพิ่มความระมัดระวังมิจฉาชีพที่แอบอ้างชื่อ สถาบันคุ้มครองเงินฝาก เพื่อรับสิทธิการคุ้มครองเงินฝาก โปรดอย่าหลงเชื่อ เพื่อไม่ให้ข้อมูลส่วนบุคคลของท่าน ตกไปอยู่ในมือของกลุ่มมิจฉาชีพได้
หากผู้ฝากและประชาชนมีข้อสงสัยสามารถติดต่อสอบถามเพิ่มเติมได้ที่ศูนย์ข้อมูลคุ้มครองเงินฝาก (DPA Contact Center) 1158 หรือ www.dpa.or.th

ที่มา : https://www.thaigov.go.th/news/contents/details/89388