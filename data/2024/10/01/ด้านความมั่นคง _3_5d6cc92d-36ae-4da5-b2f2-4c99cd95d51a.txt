รัฐบาลไทย-ข่าวทำเนียบรัฐบาล-"รมช.ซาบีดา" ปาฐกถาพิเศษ งานเสวนาด้านการพัฒนาอย่างยั่งยืนระหว่างสวีเดน-ไทย 2024 ย้ำ มท. พร้อมจับมือภาคีเครือข่าย เพื่อขับเคลื่อนเป้าหมายการพัฒนาที่ยั่งยืน สู่พัฒนาคุณภาพชีวิต


วันอังคารที่ 1 ตุลาคม 2567
01/10/2567
พิมพ์
"รมช.ซาบีดา" ปาฐกถาพิเศษ งานเสวนาด้านการพัฒนาอย่างยั่งยืนระหว่างสวีเดน-ไทย 2024 ย้ำ มท. พร้อมจับมือภาคีเครือข่าย เพื่อขับเคลื่อนเป้าหมายการพัฒนาที่ยั่งยืน สู่พัฒนาคุณภาพชีวิต
"รมช.ซาบีดา" ปาฐกถาพิเศษพิธีเปิดงานเสวนาด้านการพัฒนาอย่างยั่งยืนระหว่างสวีเดน – ไทย 2024 ย้ำ มท. พร้อมจับมือภาคีเครือข่าย เพื่อขับเคลื่อนเป้าหมายการพัฒนาที่ยั่งยืน สู่พัฒนาคุณภาพชีวิตของประชาชน และส่งต่อความยั่งยืนสู่อนาคต
เมื่อวานนี้ (30 ก.ย. 67) เวลา 18.00 น. ที่ห้องประชุม 208 - 209 ศูนย์การประชุมแห่งชาติสิริกิติ์  กรุงเทพฯ นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย กล่าวปาฐกถาพิเศษในงานเสวนาด้านการพัฒนาอย่างยั่งยืนระหว่างสวีเดน – ไทย 2024 (Sweden – Thailand Sustainable Development Forum 2024) โดยมี Mrs. Anna Hammargren, Ambassador of Sweden to Thailand เอกอัครราชทูตสวีเดนประจำประเทศไทย Mr. Kacper Pierzynowski, Trade Commissioner of Sweden to Thailand Mr.Peter Björk, President of the Thai-Swedish Chamber of Commerce (SweCham) ประธานหอการค้าไทย-สวีเดน พร้อมด้วยคณะผู้บริหารสถานเอกอัครราชทูตสวีเดนประจำกรุงเทพฯ สำนักงานส่งเสริมการค้าและการลงทุนระหว่างประเทศในสวีเดน และหอการค้าไทย – สวีเดน ผู้แทนองค์กรระหว่างประเทศ และสื่อมวลชน ร่วมเป็นเกียรติในงาน
นางสาวซาบีดา กล่าวว่า ตนรู้สึกเป็นเกียรติอย่างยิ่งที่ได้รับเชิญร่วมเปิดงาน Sweden – Thailand Sustainable Development Forum 2024 ประเทศไทยและประเทศสวีเดนได้มีการสถาปนาความสัมพันธ์ทางการทูตร่วมกันกว่า 156 ปี และมีความร่วมมือกันในหลากหลายด้าน นอกจากนี้ เรายังมีความประสงค์ขยายความร่วมมือกับประเทศสวีเดนในการดำเนินการเพื่อให้บรรลุเป้าหมายการพัฒนาที่ยั่งยืน
"กระทรวงมหาดไทยมีเป้าหมายสูงสุดในการพัฒนาคุณภาพชีวิตของประชาชนให้มีความเป็นอยู่ที่ดีอย่างยั่งยืน ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) และสนับสนุนการขับเคลื่อนเป้าหมายการพัฒนาที่ยั่งยืนอย่างจริงจังมาโดยตลอด โดยเมื่อวันที่ 6 มิถุนายน 2565 กระทรวงมหาดไทย โดยคณะผู้บริหาร และผู้ว่าราชการจังหวัดทุกจังหวัด ได้พร้อมใจกันประกาศเจตนารมณ์เพื่อขับเคลื่อนประเทศไทยที่ยั่งยืน ผ่านการลงนามประกาศเจตนารมณ์ "76 จังหวัด 76 คำมั่นสัญญา เพื่อประเทศไทยที่ยั่งยืน” โดยมีผู้แทนองค์การสหประชาชาติ (UN) ร่วมเป็นสักขีพยาน" นางสาวซาบีดา กล่าวในช่วงต้น
นางสาวซาบีดา กล่าวต่อไปอีกว่า ในส่วนของมิติด้านสิ่งแวดล้อม กระทรวงมหาดไทยเล็งเห็นความสำคัญของการบริหารจัดการขยะ และได้รณรงค์ส่งเสริมการดำเนินการ โดยได้ส่งเสริมการดำเนินโครงการถังขยะเปียกลดโลกร้อนขององค์กรปกครองส่วนท้องถิ่นประเทศไทย ซึ่งเป็นการบริหารจัดการขยะอาหารที่เกิดจากการบริโภคในครัวเรือนมาอย่างต่อเนื่อง ซึ่งในขณะนี้ มีครัวเรือนที่เข้าร่วมโครงการโดยการจัดทำถังขยะเปียกลดโลกร้อนถึง 14.5 ล้านครัวเรือนสามารถช่วยลดการปลดปล่อยก๊าซเรือนกระจกได้กว่า 1.87 ล้านตัน
"ตลอดระยะเวลาโครงการในมิติด้านสังคมกระทรวงมหาดไทยมุ่งขจัดความยากจนและพัฒนาคนทุกช่วงวัยอย่างยั่งยืนตามหลักปรัชญาของเศรษฐกิจพอเพียง โดยนำข้อมูลจากระบบบริหารจัดการความยากจน TPMAP และ Thai QM ซึ่งข้อมูลจากระบบดังกล่าวพบว่า มีครัวเรือนที่ประสบปัญหาความยากจน จำนวน 3,810,466 ครัวเรือน และได้รับการแก้ไขปัญหาแล้ว 3,740,475 ครัวเรือน คิดเป็นร้อยละ 99.94 กระทรวงมหาดไทยมีความพร้อมและกระตือรือร้นที่จะร่วมมือกับประเทศสวีเดนและภาคีเครือข่าย เพื่อขับเคลื่อนเป้าหมายการพัฒนาที่ยั่งยืนเพื่อพัฒนาคุณภาพชีวิตแก่ประชาชนและสังคม เพื่อส่งต่อความยั่งยืนสู่อนาคตต่อไป" นางสาวซาบีดา กล่าวในช่วงท้าย
สำหรับงานเสวนาด้านการพัฒนาอย่างยั่งยืนระหว่างสวีเดน – ไทย 2024 เป็นกิจกรรมที่จัดขึ้น เป็นประจำทุกปี ซึ่งหมุนเวียนสับเปลี่ยนการเป็นเจ้าภาพโดยสถานเอกอัครราชทูตไทยประจำกรุง Stockholm และสถานเอกอัครราชทูตสวีเดนประจำกรุงเทพฯ งานเสวนาดังกล่าวใช้เป็นช่องทางแลกเปลี่ยนความรู้และการปฏิบัติที่เป็นเลิศระหว่างภาครัฐและหน่วยงานภาคเอกชนในประเทศไทยและสวีเดน โดยมุ่งเน้นความร่วมมือต่อกันที่สามารถเป็นไปได้ในการพัฒนาที่ยั่งยืน

ที่มา : https://www.thaigov.go.th/news/contents/details/88606