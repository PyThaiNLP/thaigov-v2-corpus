รัฐบาลไทย-ข่าวทำเนียบรัฐบาล-ขสมก. จับมือ บขส. เชื่อมต่อการเดินทางสถานีขนส่งหมอชิต 2 แบบไร้รอยต่อ 15 เส้นทาง ตั้งแต่วันที่ 1 ตุลาคม 2567


วันอังคารที่ 1 ตุลาคม 2567
ขสมก. จับมือ บขส. เชื่อมต่อการเดินทางสถานีขนส่งหมอชิต 2 แบบไร้รอยต่อ 15 เส้นทาง ตั้งแต่วันที่ 1 ตุลาคม 2567
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ขสมก. ร่วมกับบริษัท ขนส่ง จำกัด (บขส.) ในการเชื่อมต่อการเดินทางเพื่ออำนวยความสะดวกให้กับประชาชน ด้วยการนำรถโดยสารประจำทางของ ขสมก. ที่วิ่งผ่านสถานีขนส่งผู้โดยสารกรุงเทพฯ (จตุจักร) หรือหมอชิต 2 จำนวน 15 เส้นทาง เข้ามาจอดรับประชาชนบริเวณด้านหน้าเสาธงอาคารสถานีขนส่ง   หมอชิต 2 และจอดส่งบริเวณป้ายหยุดรถโดยสารประจำทาง สถานีขนส่งหมอชิต 2 เพื่ออำนวยความสะดวกให้กับประชาชนสามารถใช้บริการรถโดยสารของ บขส. ได้อย่างไร้รอยต่อ ตั้งแต่วันที่ 1 ตุลาคม 2567 เป็นต้นไป
นอกจากนี้ ขสมก. และ บขส. อยู่ระหว่างปรับปรุงจุดพักคอยรถโดยสารด้านหน้าเสาธง อาคารสถานีขนส่งหมอชิต 2 ให้มีความสะดวกสบายมากยิ่งขึ้น และมีแผนที่จะเชื่อมต่อการเดินทางไปยังสถานีกลางกรุงเทพอภิวัฒน์ เพื่ออำนวยความสะดวกให้กับประชาชนสามารถเดินทางเชื่อมต่อรถไฟชานเมืองสายสีแดง รถไฟฟ้าสายสีน้ำเงิน และรถไฟทางไกลได้อย่างรวดเร็ว

ที่มา : https://www.thaigov.go.th/news/contents/details/88592