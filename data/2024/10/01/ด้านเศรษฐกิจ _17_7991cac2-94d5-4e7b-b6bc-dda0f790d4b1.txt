รัฐบาลไทย-ข่าวทำเนียบรัฐบาล-“เอกนัฏ” ควงปลัดฯ ร่วมประชุมคณะกรรมการส่งเสริมSME สานต่อซอฟท์พาวเวอร์ เสริมแกร่งรายย่อยสู่ตลาดโลก


วันอังคารที่ 1 ตุลาคม 2567
01/10/2567
พิมพ์
“เอกนัฏ” ควงปลัดฯ ร่วมประชุมคณะกรรมการส่งเสริมSME สานต่อซอฟท์พาวเวอร์ เสริมแกร่งรายย่อยสู่ตลาดโลก
“เอกนัฏ” ควงปลัดฯ ร่วมประชุมคณะกรรมการส่งเสริมSME สานต่อซอฟท์พาวเวอร์ เสริมแกร่งรายย่อยสู่ตลาดโลก
วันที่ 30 กันยายน 2567  นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม พร้อมด้วยนายณัฐพล รังสิตพล ปลัดกระทรวงอุตสาหกรรม เข้าร่วมการประชุมคณะกรรมการส่งเสริมวิสาหกิจขนาดกลางและขนาดย่อม ครั้งที่ 3/2567 โดยมี นายประเสริฐ  จันทรรวงทอง รองนายกรัฐมนตรีและรัฐมนตรีว่าการกระทรวงการดิจิทัลเพื่อเศรษฐกิจและสังคม เป็นประธานการประชุม คณะกรรมการ และผู้แทนหน่วยงานที่เกี่ยวข้องเข้าร่วมประชุม ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
รองนายกรัฐมนตรีและรัฐมนตรีว่าการกระทรวงการดิจิทัลเพื่อเศรษฐกิจและสังคม กล่าวขอบคุณคณะกรรมการและผู้แทนหน่วยงานทุกท่านที่ได้เสียสละเวลามาเข้าร่วมประชุม ถือเป็นการประชุมครั้งแรกหลังจากการเปลี่ยนแปลงรองนายกรัฐมนตรีที่กำกับดูแล  พร้อมกล่าวว่า  SME เป็นรากฐานที่สำคัญของประเทศในการสร้างศักยภาพใหม่ของประเทศที่จะเปลี่ยนแปลงตามการแข่งขันของโลก อีกทั้ง SME ยังสามารถดำเนินนโยบายร่วมกันกับ Soft Power ได้ โดยทางสำนักงานส่งเสริมวิสาหกิจขนาดกลางและขนาดย่อม (สสว.) มีนโยบายที่ดำเนินร่วมกับ Soft Power ประมาณ 4 - 5 นโยบาย ไม่ว่าจะเป็นเรื่องอาหาร การท่องเที่ยว และเรื่องต่าง ๆ อีกหลายอย่าง นอกจากนั้น SME จะต้องก้าวเข้าสู่การเป็นมิตรกับสิ่งแวดล้อม เนื่องจากมีกฎหมายที่สำคัญ CBAM (Carbon Border Adjustment Mechanism) การรับมือกับคาร์บอนเครดิต (Carbon Credit) รวมทั้ง SME ต้องได้รับการสนับสนุนและสามารถสู้กับตลาดโลกไม่เสียเปรียบเรื่องใดเรื่องหนึ่ง
ทั้งนี้ ที่ประชุมรับทราบการแต่งตั้งกรรมการผู้ทรงคุณวุฒิในคณะกรรมการส่งเสริมวิสาหกิจขนาดกลางและขนาดย่อมจำนวน 10 คน โดยที่ประชุมมีมติเห็นชอบการจัดสรรเงินกองทุนส่งเสริมวิสาหกิจขนาดกลางและขนาดย่อม ประจำปี 2568 และมีมติเห็นชอบร่างกฎกระทรวงกำหนดประเภทของวิสาหกิจขนาดกลางและขนาดย่อม หรือกลุ่มวิสาหกิจขนาดกลางและขนาดย่อม หรือองค์การเอกชนที่ต้องรายงานสถิติข้อมูลต่อส่วนราชการ หน่วยงานของรัฐ หรือรัฐวิสาหกิจ ที่มีหน้าที่ตามแผนปฏิบัติการส่งเสริมวิสาหกิจขนาดกลางและขนาดย่อม

ที่มา : https://www.thaigov.go.th/news/contents/details/88612