รัฐบาลไทย-ข่าวทำเนียบรัฐบาล-ปลัด มท. "อรรษิษฐ์" พร้อม "จิณณารัชช์" นายกสมาคมแม่บ้าน มท. เข้าสักการะสิ่งศักดิ์สิทธิ์ประจำกระทรวงมหาดไทย และรายงานตัว มท.1 "อนุทิน" เนื่องในโอกาสเข้ารับตำแหน่งปลัดกระทรวงมหาดไทย


วันอังคารที่ 1 ตุลาคม 2567
01/10/2567
พิมพ์
ปลัด มท. "อรรษิษฐ์" พร้อม "จิณณารัชช์" นายกสมาคมแม่บ้าน มท. เข้าสักการะสิ่งศักดิ์สิทธิ์ประจำกระทรวงมหาดไทย และรายงานตัว มท.1 "อนุทิน" เนื่องในโอกาสเข้ารับตำแหน่งปลัดกระทรวงมหาดไทย
ปลัด มท. "อรรษิษฐ์" พร้อม "จิณณารัชช์" นายกสมาคมแม่บ้านมหาดไทย เข้าสักการะสิ่งศักดิ์สิทธิ์ประจำกระทรวงมหาดไทย และรายงานตัว มท.1 "อนุทิน" เนื่องในโอกาสเข้ารับตำแหน่งปลัดกระทรวงมหาดไทย คนที่ 42
วันนี้ (1 ต.ค. 67) เวลา 08.00 น. ที่กระทรวงมหาดไทย นายอรรษิษฐ์ สัมพันธรัตน์ ปลัดกระทรวงมหาดไทย พร้อมด้วยนางจิณณารัชช์ สัมพันธรัตน์ นายกสมาคมแม่บ้านมหาดไทย เข้าสักการะสิ่งศักดิ์สิทธิ์ประจำกระทรวงมหาดไทย ศาลพระชัยมงคล ศาลพระกาฬไชยศรี และพระอนุสาวรีย์ สมเด็จพระเจ้าบรมวงศ์เธอ กรมพระยาดำรงราชานุภาพ และเข้ารายงานตัวต่อ "นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย" และ "นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย" เนื่องในโอกาสได้รับพระมหากรุณาธิคุณโปรดเกล้าโปรดกระหม่อมแต่งตั้งให้ดำรงตำแหน่งปลัดกระทรวงมหาดไทย โดยมีผู้บริหารระดับสูงของกระทรวงมหาดไทย ข้าราชการ พนักงานรัฐวิสาหกิจ และเจ้าหน้าที่ ร่วมแสดงความยินดีเป็นจำนวนมาก
นายอรรษิษฐ์ สัมพันธรัตน์ ได้รับพระมหากรุณาธิคุณโปรดเกล้าโปรดกระหม่อมแต่งตั้งให้ดำรงตำแหน่งปลัดกระทรวงมหาดไทย คนที่ 42 เกิดวันที่ 16 กรกฎาคม 2516 สมรสกับ นางจิณณารัชช์ สัมพันธรัตน์ นายกสมาคมแม่บ้านมหาดไทย ผ่านการฝึกอบรมหลักสูตรนักบริหารงานป้องกันและบรรเทาสาธารณภัย รุ่นที่ 2 หลักสูตรนักปกครองระดับสูง รุ่นที่ 58 หลักสูตรการป้องกันราชอาณาจักร (วปอ.) รุ่นที่ 65 หลักสูตร Development Project Management and Implementation Skills ณ เครือรัฐออสเตรเลีย หลักสูตร Thailand Pioneering Leadership และ หลักสูตรพัฒนาผู้นำ (MOILP1) สำหรับผู้บริหารกระทรวงมหาดไทย
นายอรรษิษฐ์ สัมพันธรัตน์ เคยดำรงตำแหน่ง ผู้ว่าราชการจังหวัดลำพูน ผู้ว่าราชการจังหวัดตาก รองปลัดกระทรวงมหาดไทย อธิบดีกรมการพัฒนาชุมชน อธิบดีกรมการปกครอง และได้รับพระมหากรุณาธิคุณโปรดเกล้าโปรดกระหม่อมแต่งตั้งให้ดำรงตำแหน่ง ปลัดกระทรวงมหาดไทย คนที่ 42 ตั้งแต่วันที่ 1 ตุลาคม 2567

ที่มา : https://www.thaigov.go.th/news/contents/details/88619