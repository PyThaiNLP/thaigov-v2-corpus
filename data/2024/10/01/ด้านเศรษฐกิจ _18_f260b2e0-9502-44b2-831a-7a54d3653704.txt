รัฐบาลไทย-ข่าวทำเนียบรัฐบาล-“สคร. เร่งกำกับติดตามการเบิกจ่ายของรัฐวิสาหกิจให้เป็นไปตามเป้าหมาย”


วันอังคารที่ 1 ตุลาคม 2567
01/10/2567
พิมพ์
“สคร. เร่งกำกับติดตามการเบิกจ่ายของรัฐวิสาหกิจให้เป็นไปตามเป้าหมาย”
การเบิกจ่ายงบลงทุนของรัฐวิสาหกิจที่อยู่ในกำกับของ สคร. จำนวน 43 แห่ง มีการเบิกจ่ายงบลงทุนจนถึงเดือนสิงหาคม 2567 แล้วจำนวน 192,261 ล้านบาท หรือคิดเป็นร้อยละ 109 ของแผนการเบิกจ่าย
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจที่อยู่ในกำกับของ สคร. จำนวน 43 แห่ง ได้แก่ รัฐวิสาหกิจที่ใช้ปีบัญชีตามปีงบประมาณ (รัฐวิสาหกิจปีงบประมาณ) จำนวน 34 แห่ง และรัฐวิสาหกิจที่ใช้ปีบัญชีตามปีปฏิทิน (รัฐวิสาหกิจปีปฏิทิน) จำนวน 9 แห่ง มีการเบิกจ่ายงบลงทุนจนถึงเดือนสิงหาคม 2567 แล้วจำนวน 192,261 ล้านบาท หรือคิดเป็นร้อยละ 109 ของแผนการเบิกจ่าย แยกเป็นการเบิกจ่ายงบลงทุนของรัฐวิสาหกิจปีงบประมาณ (ตั้งแต่เดือนตุลาคม 2566 - เดือนสิงหาคม 2567) จำนวน 97,978 ล้านบาท หรือคิดเป็นร้อยละ 94 ของแผนการเบิกจ่าย และรัฐวิสาหกิจปีปฏิทิน (เดือนมกราคม 2567 - เดือนสิงหาคม 2567) จำนวน 94,284 ล้านบาท หรือคิดเป็นร้อยละ 132 ของแผนการเบิกจ่าย ทั้งนี้ รัฐวิสาหกิจปีงบประมาณที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การรถไฟแห่งประเทศไทย (รฟท.) การรถไฟฟ้าขนส่งมวลชนแห่งประเทศไทย (รฟม.) และการประปานครหลวง และรัฐวิสาหกิจปีปฏิทินที่เบิกจ่ายได้ไม่ต่ำกว่าร้อยละ 95 ของแผนการเบิกจ่ายและมีมูลค่าสูงสุด 3 อันดับ ได้แก่ การไฟฟ้าฝ่ายผลิตแห่งประเทศไทย (กฟผ.) การไฟฟ้าส่วนภูมิภาค และบริษัท ปตท. จำกัด (มหาชน)
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมว่า โครงการลงทุนขนาดใหญ่ที่สำคัญสามารถเบิกจ่ายได้สูงกว่าแผน อาทิ โครงการรถไฟฟ้าสายสีม่วง ช่วงเตาปูน - ราษฎร์บูรณะของ รฟม. แผนร่วมทุนในบริษัท LNG Receiving Terminal (แห่งที่ 2) บ้านหนองแฟบ ของ กฟผ. และโครงการรถไฟความเร็วสูงไทย - จีน ระยะที่ 1 (ช่วงกรุงเทพมหานคร - นครราชสีมา) ของ รฟท.
นายธิบดี วัฒนกุล ผู้อำนวยการ สคร. กล่าวสรุปว่า ตั้งแต่เดือนตุลาคม 2566 จนถึงสิ้นเดือนสิงหาคม 2567 รัฐวิสาหกิจสามารถเบิกจ่ายงบลงทุนสะสมได้ตามเป้าหมาย โดยเบิกจ่ายได้จำนวน 192,261 ล้านบาท สูงกว่าช่วงเดียวกันของปีก่อนซึ่งอยู่ที่จำนวน 177,659 ล้านบาท และคิดเป็นร้อยละ 71 เมื่อเทียบกับกรอบงบลงทุนทั้งปีจำนวน 270,125 ล้านบาท แบ่งเป็นผลการเบิกจ่ายของรัฐวิสาหกิจปีงบประมาณ 11 เดือน คิดเป็นร้อยละ 81 ของกรอบงบลงทุนทั้งปีจำนวน 121,395 ล้านบาท และผลการเบิกจ่ายของรัฐวิสาหกิจปีปฏิทิน 8 เดือน คิดเป็นร้อยละ 63 ของกรอบงบลงทุนทั้งปีจำนวน 148,730 ล้านบาท ทั้งนี้ สคร. จะกำกับติดตามการเบิกจ่ายงบลงทุนของรัฐวิสาหกิจโดยเฉพาะรัฐวิสาหกิจปีปฏิทินในช่วงไตรมาสสุดท้ายของปีอย่างใกล้ชิด เพื่อให้ภาพรวมผลการเบิกจ่ายงบลงทุนของรัฐวิสาหกิจในปี 2567 เป็นไปตามเป้าหมายไม่น้อยกว่าร้อยละ 95 ของกรอบงบลงทุนทั้งปี

ที่มา : https://www.thaigov.go.th/news/contents/details/88613