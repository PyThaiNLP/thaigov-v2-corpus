รัฐบาลไทย-ข่าวทำเนียบรัฐบาล-“ธนารักษ์” โชว์ผลการจัดเก็บรายได้ปีงบประมาณ พ.ศ. 2567 ทะลุเป้าหมาย สูงสุดเป็นประวัติการณ์ กว่า 14,378 ล้านบาท"


วันอังคารที่ 1 ตุลาคม 2567
01/10/2567
พิมพ์
“ธนารักษ์” โชว์ผลการจัดเก็บรายได้ปีงบประมาณ พ.ศ. 2567 ทะลุเป้าหมาย สูงสุดเป็นประวัติการณ์ กว่า 14,378 ล้านบาท"
กรมธนารักษ์สามารถจัดเก็บรายได้ในปีงบประมาณ พ.ศ.2567 ได้จำนวน 14,378 ลบ. คิดเป็นร้อยละ 125.03 ของประมาณการทั้งปี ถือว่าสูงสุดเป็นประวัติการณ์ของกรมธนารักษ์ เกิดจากการเพิ่มศักยภาพการบริหารจัดการที่ราชพัสดุและการผลิตเหรียญกษาปณ์
วันนี้ (30 กันยายน 2567) นายเผ่าภูมิ โรจนสกุล รัฐมนตรีช่วยว่าการกระทรวงการคลัง เปิดเผยว่า กระทรวงการคลังโดยกรมธนารักษ์สามารถจัดเก็บรายได้ในปีงบประมาณ พ.ศ. 2567 ได้จำนวน 14,378 ล้านบาท คิดเป็นร้อยละ 125.03 ของประมาณการทั้งปี ถือว่าสูงสุดเป็นประวัติการณ์ของกรมธนารักษ์ ซึ่งเกิดจากการเพิ่มศักยภาพการบริหารจัดการที่ราชพัสดุและการผลิตเหรียญกษาปณ์ทำให้สามารถจัดเก็บรายได้มากกว่าเป้าหมายที่ตั้งไว้ ทั้งนี้ได้มอบแนวนโยบายให้ดำเนินการบริหารจัดการที่ราชพัสดุ (TRD Next Step) โดยการเพิ่มพื้นที่จัดหาประโยชน์ ร้อยละ 10 และเพิ่มผลตอบแทนจากสินทรัพย์ ROA (Return on Asset) ในสัญญาเช่าเชิงพาณิชย์ในกลุ่มเป้าหมายขึ้นร้อยละ 3 เพื่อให้กรมธนารักษ์สามารถจัดเก็บรายได้รวม 55,000 ล้านบาท ตามแผนระยะ 5 ปี (ปี 2566 – 2570)
นายจำเริญ โพธิยอด อธิบดีกรมธนารักษ์ กล่าวเพิ่มเติมว่า กรมธนารักษ์สามารถจัดเก็บรายได้เพื่อนำส่งเข้าเป็นรายได้แผ่นดิน ประจำปีงบประมาณ พ.ศ. 2567 (1 ตุลาคม 2566 – 23 กันยายน 2567) เป็นจำนวน 14,378.712 ล้านบาท หรือมากกว่าเป้าหมาย 2,878.712 ล้านบาท คิดเป็นร้อยละ 125.03 ของประมาณการรายได้ทั้งปี ซึ่งรายได้จำนวนดังกล่าว ประกอบด้วย การจัดเก็บรายได้จากภารกิจด้านที่ราชพัสดุ และการจัดเก็บรายได้จากภารกิจด้านเหรียญกษาปณ์ โดยรายได้จากภารกิจด้านที่ราชพัสดุ จำนวน 13,442.615 ล้านบาท คิดเป็นร้อยละ 125.63 โดยมาจากรายได้ปกติที่เป็นค่าเช่าที่ราชพัสดุ จำนวน 10,601.717 ล้านบาท และรายได้พิเศษ จำนวน 3,776.995 ล้านบาท อาทิ ค่าเวนคืนที่ดินเพื่อการก่อสร้างโครงการรถไฟฟ้าของการไฟฟ้าขนส่งมวลชนแห่งประเทศไทย (รฟม.) ค่าทดแทนภาระในอสังหาริมทรัพย์ของ รฟม. การต่ออายุสัญญาจากค่าเช่าส่วนเพิ่มและค่าธรรมเนียมต่ออายุสัญญาของบริษัท ไปรษณีย์ไทย จำกัด การเวนคืนที่ดิน เพื่อดำเนินโครงการรถไฟฟ้าความเร็วสูงเชื่อมสนามบิน การประมูลขายทรัพย์สินที่ตกเป็นของแผ่นดินตามคำพิพากษาของศาล และส่วนแบ่งรายได้จากบริษัท เจ้าพระยาท่าเรือสากล จำกัด ทั้งนี้ ในส่วนการจัดเก็บรายได้จากภารกิจด้านเหรียญกษาปณ์ สามารถจัดเก็บรายได้ จำนวน 936.097 ล้านบาท คิดเป็นร้อยละ 117.01 ของประมาณการทั้งปี โดยมาจากรายได้ปกติ จำนวน 743.597 ล้านบาท และรายได้พิเศษ จำนวน 192.500 ล้านบาท

ที่มา : https://www.thaigov.go.th/news/contents/details/88603