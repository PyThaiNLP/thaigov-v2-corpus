รัฐบาลไทย-ข่าวทำเนียบรัฐบาล-นายกฯ “แพทองธาร” รุดเยี่ยมเด็กนักเรียนที่บาดเจ็บเหตุรถทัวร์ทัศนศึกษาไฟไหม้ มอบหมาย ก.คมนาคม จัดรถส่งนักเรียนที่ปลอดภัยกลับอุทัยธานีวันนี้สั่งการหน่วยงานที่เกี่ยวข้องตรวจสอบหาสาเหตุ


วันอังคารที่ 1 ตุลาคม 2567
01/10/2567
พิมพ์
นายกฯ “แพทองธาร” รุดเยี่ยมเด็กนักเรียนที่บาดเจ็บเหตุรถทัวร์ทัศนศึกษาไฟไหม้ มอบหมาย ก.คมนาคม จัดรถส่งนักเรียนที่ปลอดภัยกลับอุทัยธานีวันนี้สั่งการหน่วยงานที่เกี่ยวข้องตรวจสอบหาสาเหตุ
นายกฯ “แพทองธาร” รุดเยี่ยมเด็กนักเรียนที่บาดเจ็บเหตุรถทัวร์ทัศนศึกษาไฟไหม้ มอบหมาย ก.คมนาคม จัดรถส่งนักเรียนที่ปลอดภัยกลับอุทัยธานีวันนี้ สั่งการหน่วยงานที่เกี่ยวข้องตรวจสอบหาสาเหตุ พร้อมดูแลครอบครัวนักเรียนอย่างใกล้ชิด
วันนี้ (1 ตุลาคม 2567) เวลา 14.30 น. ณ โรงพยาบาลแพทย์รังสิต ถนนพหลโยธิน ตำบลคูคต อำเภอลำลูกกา จังหวัดปทุมธานี นางสาวแพทองธาร ชินวัตร นายกรัฐมนตรี เยี่ยมเด็กนักเรียนที่รับบาดเจ็บจากเหตุเพลิงไหม้รถบัสโดยสารนักเรียน โรงเรียนวัดเขาพระยาสังฆาราม จังหวัดอุทัยธานี ที่เดินทางมาทัศนศึกษา ซึ่งรักษาตัวอยู่ที่นี่ จำนวน 3 คน โดยมีพลตำรวจเอก กิตติ์รัฐ พันธุ์เพ็ชร์ รองผู้บัญชาการตำรวจแห่งชาติ และนายชาดา ไทยเศรษฐ์ อดีตรัฐมนตรีช่วยว่าการกระทรวงมหาดไทยร่วมเยี่ยมให้กำลังใจนักเรียนที่บาดเจ็บด้วย
ภายหลังเยี่ยมอาการและให้กำลังใจเด็กนักเรียนที่บาดเจ็บ นายกรัฐมนตรี กล่าวว่า จากการรายงานเบื้องต้นพบว่า มีผู้ได้รับบาดเจ็บอยู่ภายในโรงพยาบาลแพทย์รังสิตจำนวน 3 คน รักษาตัวอยู่ในห้อง ICU ส่วนผู้ที่ไม่ได้รับบาดเจ็บจะส่งตัวกลับจังหวัดอุทัยธานี โดยกระทรวงคมนาคมได้เตรียมรถไว้แล้ว แต่ขอรอดูว่าผู้ปกครองจะตัดสินใจอย่างไร หากพบว่าเด็กไม่เป็นอะไรมาก ก็จะส่งตัวกลับทันทีในวันนี้
นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม เปิดเผยว่า เรื่องนี้เป็นเรื่องที่น่าเศร้าสลด นางสาวแพทองธาร ชินวัตร นายกรัฐมนตรีให้ความห่วงใยเป็นอย่างมาก หลังการประชุม ครม.เสร็จรับทราบข่าว ท่านก็ให้ตนเองรีบลงพื้นที่ เพื่อมาดูว่า สามารถช่วยเหลือผู้ประสบภัยได้อย่างไรบ้าง พร้อมย้ำให้ส่งผู้บาดเจ็บไปยังโรงพยาบาลให้ครบถ้วน ปัญหาคือ รถคันที่เกิดเหตุใช้แก๊สเป็นเชื้อเพลิง ซึ่งจากนี้กระทรวงคมนาคมจะต้องพิจารณาและศึกษา หากเป็นอันตรายจะต้องยกเลิกใช้เชื้อเพลิงนี้ เนื่องจากเสี่ยงเกิดอันตราย
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ระบุ สถานที่ที่มีภัยพิบัติ ตามกฎหมายนั้น ผู้ว่าราชการจังหวัดจะเป็นผู้ควบคุมพื้นที่ ขณะนี้ ผู้รอดชีวิตถูกนำตัวส่งโรงพยาบาลเป็นที่เรียบร้อยแล้ว สำหรับผู้ที่เข้าไปปฏิบัติติหน้าที่ ในที่เกิดเหตุต้องเฝ้าระวัง เนื่องจากมีถังแก๊สอยู่ใต้รถ ซึ่งยังเป็นอันตรายอยู่จะต้องคำนึงถึงความปลอดภัยของตนเองด้วย

ที่มา : https://www.thaigov.go.th/news/contents/details/88634