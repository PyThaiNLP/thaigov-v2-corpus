รัฐบาลไทย-ข่าวทำเนียบรัฐบาล-สธ. ห่วงสุขภาพประชาชนหลังน้ำลด เตรียมแผนจัดการน้ำเสียในพื้นที่น้ำท่วมขัง  


วันอังคารที่ 1 ตุลาคม 2567
สธ. ห่วงสุขภาพประชาชนหลังน้ำลด เตรียมแผนจัดการน้ำเสียในพื้นที่น้ำท่วมขัง
กระทรวงสาธารณสุข วางแนวทางจัดการน้ำเน่าเสียในพื้นที่น้ำท่วมขัง จ.เชียงใหม่ โดยใช้ EM ในการบำบัด พร้อมจัดทำแผนปฏิบัติการฟื้นฟูทางด้านสาธารณสุข และจัดเตรียมยาและเวชภัณฑ์ดูแลสุขภาพประชาชนหลังน้ำลด
วันนี้ (1 ตุลาคม 2567) ที่กระทรวงสาธารณสุข จ.นนทบุรี นพ.วีรวุฒิ อิ่มสำราญ รองปลัดกระทรวงสาธารณสุข กล่าวภายหลังเป็นประธานการประชุมทางไกลเตรียมความพร้อมด้านการแพทย์และสาธารณสุข กรณี สถานการณ์อุทกภัย วาตภัย และดินโคลนถล่ม ครั้งที่ 15/2567 ว่า ภาพรวมยังมีผลกระทบด้านการแพทย์และสาธารณสุข 17 จังหวัด ได้แก่ เชียงราย ลำปาง เชียงใหม่ ลำพูน สุโขทัย พิษณุโลก ตาก พิจิตร นครสวรรค์ ปทุมธานี พระนครศรีอยุธยา นครนายก อ่างทอง มหาสารคาม หนองคาย เลย และอุดรธานี ไม่มีผู้เสียชีวิตเพิ่ม ส่วนผู้บาดเจ็บเพิ่มขึ้น 160 ราย (จ.เชียงราย 158 ราย จ.อุดรธานี 2 ราย) สะสม 2,112 ราย มีผู้สูญหาย 1 ราย โดย จ.เชียงใหม่ มีพื้นที่เกิดน้ำเน่าเสียที่ อ.สารภี (ต.หนองผึ้ง, สันทราย, มหาวงศ์, ชมพู, ไชยสถาน) อ.หางดง (ต.หนองตอง, สันป่าตอง) ส่งกลิ่นเหม็นในบริเวณชุมชนที่อยู่อาศัย ทำให้ชาวบ้านที่เดินลุยน้ำท่วมขังมีอาการผดผื่น
นพ.วีรวุฒิ กล่าวต่อว่า แนวทางการจัดการน้ำเน่าเสียในพื้นที่น้ำท่วมขัง กรณีน้ำนิ่ง จะใช้ EM ในการบำบัด ซึ่งใช้ได้ทั้ง EM ผง EM น้ำ และ EM บอล ช่วยลดการเน่าเสียและกลิ่นเหม็น ได้มีการสื่อสารประชาสัมพันธ์แนวทางและวิธีการใช้ EM บำบัดน้ำเสียในชุมชน เพื่อให้เกิดประสิทธิภาพสูงสุด และจะพิจารณาจัดซื้อ EM ผง/EM น้ำ เพื่อสนับสนุนประชาชนบำบัดน้ำเสียในครัวเรือนในพื้นที่ที่ได้รับผลกระทบด้วย ส่วนกรณีบริเวณน้ำไหล จะใช้ระยะเวลาปรับสภาพตามธรรมชาติ ทั้งนี้ ต้องขอความร่วมมือจากประชาชนไม่ทิ้งขยะในแหล่งน้ำ เก็บขยะออกจากแหล่งน้ำและท่อระบายน้ำที่อุดตัน เพื่อลดการเน่าเสียของน้ำในระหว่างที่หน่วยงานท้องถิ่นเร่งสูบน้ำออกจากพื้นที่ ขณะที่ จ.เชียงราย ได้เร่งจัดทำแผนปฏิบัติการฟื้นฟูทางด้านสาธารณสุขตลอดเดือนตุลาคม โดยเบื้องต้น ศูนย์อนามัยที่ 1 เชียงใหม่ ได้จัดเตรียมยาและเวชภัณฑ์ให้กับ สสจ.เชียงใหม่ ประกอบด้วย ชุด V-clean 200 ชุด ชุด Sanitation toolkit 200 ชุด ชุดยาสามัญ 500 ชุด และ EM น้ำเข้มข้น 1 ลิตร จำนวน 50 ขวด
******************************** 1 ตุลาคม 2567

ที่มา : https://www.thaigov.go.th/news/contents/details/88641