รัฐบาลไทย-ข่าวทำเนียบรัฐบาล-“วราวุธ” รมว.พม. วอน กลุ่มเปราะบางใช้เงินหมื่นคุ้มค่า หลังมีข่าวเอาไปก๊งเหล้า ย้ำ ให้รีบไปรักษาสิทธิ ภายใน 3 ธ.ค.นี้


วันอังคารที่ 1 ตุลาคม 2567
“วราวุธ” รมว.พม. วอน กลุ่มเปราะบางใช้เงินหมื่นคุ้มค่า หลังมีข่าวเอาไปก๊งเหล้า ย้ำ ให้รีบไปรักษาสิทธิ ภายใน 3 ธ.ค.นี้
“วราวุธ” รมว.พม. วอน กลุ่มเปราะบางใช้เงินหมื่นคุ้มค่า หลังมีข่าวเอาไปก๊งเหล้า ย้ำ ให้รีบไปรักษาสิทธิ ภายใน 3 ธ.ค.นี้
วันที่ 1 ตุลาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ก่อนการประชุมคณะรัฐมนตรี (ครม.) ถึงกรณีที่รัฐบาลแจกเงินโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ “เงินหมื่นฟื้นเศรษฐกิจ” ที่ให้กับกลุ่มเปราะบางและคนพิการก่อนแต่มีส่วนผู้ตกหล่นกว่าหมื่นราย ว่า มีจำนวนหมื่นกว่ารายจากจำนวนหลักล้านราย ซึ่งพบว่าคนพิการบางท่านนั้น บัตรประจำตัวคนพิการหมดอายุ หรือมีเรื่องร้องเรียนเข้ามาว่าได้ไปตรวจสอบแล้วเงินทำไมไม่เข้าในบัญชี แต่เมื่อได้ทำการเช็คแล้วพบว่าเป็นความเข้าใจที่คลาดเคลื่อน เพราะว่าปกติไม่ได้โอนเข้าบัญชีของเจ้าตัวแต่จะเข้าในส่วนของผู้ดูแล ส่วนในเรื่องรายละเอียดที่ไม่ตรงกันหรือว่าบัญชีธนาคารที่ไม่ถูกต้องหรือบัตรประจำตัวคนพิการหมดอายุนั้น ตนได้กล่าวเบื้องต้นว่า มีเวลาถึงวันที่ 3 ธันวาคม 2567 ที่พี่น้องคนพิการจะสามารถไปอัพเดทข้อมูลเพื่อให้ถูกต้อง และจะรักษาสิทธิเงิน 10,000 บาท
นายวราวุธ กล่าวเพิ่มเติมว่า ทั้งนี้ ได้มีข่าวปรากฏออกมาเป็นระยะๆ ว่ามีบางท่านมีการใช้เงินไปในทางที่ทำให้เกิดการมึนเมา ตนอยากจะขอย้ำว่าเงิน 10,000 บาทนี้ ทางรัฐบาลโดยนางสาวแพทองธาร ชินวัตร นายกรัฐมนตรี ได้เล็งเห็นถึงความจำเป็นของพี่น้องกลุ่มเปราะบาง จึงได้ให้เงินโครงการกระตุ้นเศรษฐกิจ ปี 2567 ผ่านผู้มีบัตรสวัสดิการแห่งรัฐและคนพิการ “เงินหมื่นฟื้นเศรษฐกิจ” ก่อน แต่ว่าเงินจำนวนนี้ อยากให้พี่น้องกลุ่มเปราะบางใช้ให้คุ้มค่า ไม่ว่าจะเป็นการซื้ออุปกรณ์ในการประกอบอาชีพ เพื่อการพัฒนาเศรษฐกิจระดับฐานรากของประเทศไทย และขอให้ใช้ให้เกิดประโยชน์ให้เต็มที่ เพราะเงินเหล่านี้คือเงินภาษีของพี่น้องประชาชนทั่วประเทศ
#ข่าวพม #พม #ศรส #esshelpme #1300 #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #เงินหมื่นฟื้นเศรษฐกิจ #คนพิการ #กลุ่มเปราะบาง #บัตรสวัสดิการแห่งรัฐ

ที่มา : https://www.thaigov.go.th/news/contents/details/88626