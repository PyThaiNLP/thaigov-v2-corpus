รัฐบาลไทย-ข่าวทำเนียบรัฐบาล-กระทรวงยุติธรรม ลงพื้นที่เยี่ยมผู้บาดเจ็บกรณีไฟไหม้รถบัสโดยสารนักเรียน สั่งการกรมคุ้มครองสิทธิฯ เร่งเยียวยาตามกฎหมาย


วันอังคารที่ 1 ตุลาคม 2567
01/10/2567
พิมพ์
กระทรวงยุติธรรม ลงพื้นที่เยี่ยมผู้บาดเจ็บกรณีไฟไหม้รถบัสโดยสารนักเรียน สั่งการกรมคุ้มครองสิทธิฯ เร่งเยียวยาตามกฎหมาย
กระทรวงยุติธรรม ลงพื้นที่เยี่ยมผู้บาดเจ็บกรณีไฟไหม้รถบัสโดยสารนักเรียน สั่งการกรมคุ้มครองสิทธิฯ เร่งเยียวยาตามกฎหมาย
ในวันอังคารที่ ๑ ตุลาคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม ลงพื้นที่เยี่ยมผู้ได้รับบาดเจ็บจากกรณีเพลิงไหม้รถบัสโดยสารนักเรียน ขณะพานักเรียนไปทัศนศึกษา จนทำให้มีผู้บาดเจ็บและเสียชีวิตจำนวนมาก ณ โรงพยาบาลแพทย์รังสิต ตำบลคูคต อำเภอลำลูกกา จังหวัดปทุมธานี พร้อมทั้งแสดงความเสียใจกับครอบครัวผู้สูญเสีย
ด้านนางพงษ์สวาท นีละโยธิน ปลัดกระทรวงยุติธรรม ได้สั่งการให้กรมคุ้มครองสิทธิและเสรีภาพ โดยกองพิทักษ์สิทธิและเสรีภาพ และสำนักงานยุติธรรมจังหวัดปทุมธานี ลงพื้นที่แจ้งสิทธิการเยียวยาในฐานะผู้เสียหายในคดีอาญา ให้แก่ครู  นักเรียน ผู้ปกครอง และรับคำขอการเยียวยา พร้อมกำชับให้เร่งรัดการเยียวยาโดยเร็วที่สุด
สำหรับการให้ความช่วยเหลือเยียวยาเหยื่อหรือผู้เสียหายในคดีอาญาครั้งนี้ เป็นไปตามตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) โดยเหตุการณ์ที่เกิดขึ้นนี้เป็นกรณีที่เป็นเหตุสลดและสะเทือนขวัญของสาธารณชน ที่ให้ความสนใจเป็นอย่างมากในการสูญเสียครั้งนี้ โดยผู้เสียหายมีสิทธิได้รับการช่วยเหลือตามกฎหมาย ดังนี้
๑) กรณีเสียชีวิต  มีสิทธิได้รับเยียวยา รายละ ๒๐๐,๐๐๐ บาท ในอัตราสูงสุดทุกรายการตามกฎหมาย ประกอบด้วย (๑) ค่าตอบแทนกรณีถึงแก่ความตาย จำนวน ๑๐๐,๐๐๐ บาท  (๒) ค่าจัดการศพ ๒๐,๐๐๐ บาท (๓) ค่าขาดอุปการะเลี้ยงดู ๔๐,๐๐๐ บาท (๔) ค่าเสียหายอื่น ๔๐,๐๐๐ บาท
๒) กรณีบาดเจ็บ มีสิทธิได้รับการเยียวยา ดังนี้ (๑) ค่ารักษาพยาบาล ไม่เกิน ๔๐,๐๐๐ บาท (๒) ค่าฟื้นฟูสมรรถภาพทางร่างกายและจิตใจ ไม่เกิน ๒๐,๐๐๐ บาท (๓) ค่าขาดประโยชน์ทำมาหาได้ตามค่าแรงขั้นต่ำในพื้นที่จังหวัดที่ประกอบการงาน ไม่เกิน ๑ ปี (๔) ค่าตอบแทนความเสียหายอื่น ไม่เกิน ๕๐,๐๐๐ บาท ทั้งนี้ ขึ้นอยู่กับการพิจารณาของคณะอนุกรรมการพิจารณาค่าตอบแทนผู้เสียหายคดีอาญาฯ ประจำจังหวัดปทุมธานีเป็นสำคัญ โดยมีผู้ว่าราชการจังหวัดปทุมธานี เป็นประธานคณะอนุกรรมการฯ ในการพิจารณา
นอกจากนี้ ยังได้มอบหมายสำนักงานยุติธรรมจังหวัดอุทัยธานี ลงพื้นที่ไปพบผู้ปกครองนักเรียนเพื่อแจ้งสิทธิต่าง ๆ และประสานการรับเรื่องเยียวยา พร้อมให้คำปรึกษาเพื่อช่วยเหลือผู้เสียหายและครอบครัวต่อไป

ที่มา : https://www.thaigov.go.th/news/contents/details/88644