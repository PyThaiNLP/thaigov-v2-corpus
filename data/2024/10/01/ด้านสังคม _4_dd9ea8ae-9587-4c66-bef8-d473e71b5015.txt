รัฐบาลไทย-ข่าวทำเนียบรัฐบาล-สธ. ตั้ง คกก.สอบข้อเท็จจริงกรณีคลิปเสียงขอลดสเปกจัดซื้อเครื่องมือแพทย์ 13 ล้านบาทใน จ.กาฬสินธุ์


วันอังคารที่ 1 ตุลาคม 2567
สธ. ตั้ง คกก.สอบข้อเท็จจริงกรณีคลิปเสียงขอลดสเปกจัดซื้อเครื่องมือแพทย์ 13 ล้านบาทใน จ.กาฬสินธุ์
รองปลัดกระทรวงสาธารณสุข เผย กระทรวงสาธารณสุขตั้งสาธารณสุขนิเทศก์ เขตสุขภาพที่ 7 เป็นประธานคณะกรรมการสอบข้อเท็จจริง กรณีคลิปเสียงสนทนาของผู้บริหารในพื้นที่ขอลดสเปกจัดซื้อเครื่องมือแพทย์ของ รพ.แห่งหนึ่งใน จ.กาฬสินธุ์ วงเงิน 13 ล้านบาท
ยืนยันคณะกรรมการจะเร่งตรวจสอบข้อเท็จจริงให้ปรากฏโดยเร็ว เพื่อความเป็นธรรมแก่ทั้งสองฝ่าย และจะชี้แจงต่อสาธารณชนให้รับทราบต่อไป
วันนี้ (1 ตุลาคม 2567) นพ.ศักดา อัลภาชน์ รองปลัดกระทรวงสาธารณสุข กล่าวถึงกรณีข่าวการเผยแพร่คลิปเสียงสนทนาเกี่ยวกับการจัดซื้อกล้องจุลทรรศน์ผ่าตัดจุลศัลยศาสตร์แบบขั้นสูง พร้อมกล้องผู้ช่วยและระบบบันทึกภาพ ราคา 10 ล้านบาท และเครื่องตรวจหัวใจด้วยคลื่นเสียงความถี่สูง ชนิดความคมชัดสูงไม่น้อยกว่า 2 หัวตรวจ ราคา 3 ล้านบาท ของโรงพยาบาลแห่งหนึ่งใน จ.กาฬสินธุ์ โดยมีการเจรจาขอให้ลดสเปกครุภัณฑ์ ว่า เรื่องนี้กระทรวงสาธารณสุขไม่นิ่งนอนใจ และ นพ.โอภาส การย์กวินพงศ์ ปลัดกระทรวงสาธารณสุข ได้สั่งการให้มีการตั้งคณะกรรมการสอบข้อเท็จจริงแล้ว โดยมี นพ.ภาคี ทรัพย์พิพัฒน์ สาธารณสุขนิเทศก์ เขตสุขภาพที่ 7 เป็นประธาน เพื่อตรวจสอบข้อมูลข้อเท็จจริงจากบุคลากรทุกฝ่ายที่เกี่ยวข้องกับการจัดซื้อจัดจ้างดังกล่าว
“จากการตรวจสอบเบื้องต้น พบว่านายแพทย์สาธารณสุขจังหวัดกาฬสินธุ์ซึ่งถูกระบุว่าเป็นเจ้าของเสียงเจรจาในคลิปได้ย้ายออกจากพื้นที่ตามคำสั่งแต่งตั้งโยกย้ายปกติก่อนหน้านี้แล้ว จึงไม่ต้องกังวลเรื่องจะเข้ามายุ่งเกี่ยวกับพยานหลักฐานต่างๆ ซึ่งคณะกรรมการฯ ที่ตั้งขึ้นจะเร่งตรวจสอบข้อมูลข้อเท็จจริงให้ปรากฏโดยเร็วเพื่อความเป็นธรรมแก่ทั้งสองฝ่าย และจะชี้แจงต่อสาธารณชนให้รับทราบต่อไป ทั้งนี้ ขอย้ำว่ากระทรวงสาธารณสุขให้ความสำคัญกับการดำเนินการจัดซื้อจัดจ้างอย่างถูกต้องตามระเบียบ มีความโปร่งใสและตรวจสอบได้ เพื่อให้การใช้งบประมาณเป็นไปด้วย
*********************************************************** 1 ตุลาคม 2567

ที่มา : https://www.thaigov.go.th/news/contents/details/88623