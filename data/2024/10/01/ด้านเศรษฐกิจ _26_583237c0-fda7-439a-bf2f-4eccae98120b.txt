รัฐบาลไทย-ข่าวทำเนียบรัฐบาล-ธอส. ขานรับนโยบายรัฐช่วยเหลือลูกหนี้ ซึ่งที่อยู่อาศัยได้รับผลกระทบจากสาธารณภัย พักชำระหนี้นาน 3 เดือน พร้อมลดอัตราดอกเบี้ยเงินกู้เหลือ 0% ต่อปี 3 เดือนแรก


วันอังคารที่ 1 ตุลาคม 2567
01/10/2567
พิมพ์
ธอส. ขานรับนโยบายรัฐช่วยเหลือลูกหนี้ ซึ่งที่อยู่อาศัยได้รับผลกระทบจากสาธารณภัย พักชำระหนี้นาน 3 เดือน พร้อมลดอัตราดอกเบี้ยเงินกู้เหลือ 0% ต่อปี 3 เดือนแรก
ธอส.ขานรับนโยบายรัฐ เร่งให้ความช่วยเหลือประชาชนในพื้นที่ได้รับผลกระทบจากสาธารณภัย ตามประกาศของกรมป้องกันและบรรเทาสาธารณภัย ด้วยการจัดทำ “โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย” สำหรับผู้ประสบอุทกภัยทุกพื้นที่ทั่วประเทศ
ตามที่รัฐบาลมีนโยบายเร่งด่วนผลักดันให้เกิดการปรับโครงสร้างหนี้ทั้งระบบ โดยเฉพาะกลุ่มสินเชื่อบ้าน ภายใต้ปรัชญาที่จะไม่ขัดต่อวินัยทางการเงินและไม่ทำให้เกิดภาวะภัยทางจริยธรรม (Moral Hazard) ของผู้มีภาระหนี้สิน โดยจะดำเนินการผ่านสถาบันการเงินของรัฐ ธนาคารอาคารสงเคราะห์ (ธอส.) ในฐานะสถาบันการเงินของรัฐ ขานรับนโยบายรัฐ เร่งให้ความช่วยเหลือประชาชนในพื้นที่ที่ได้รับผลกระทบจากสาธารณภัย ตามประกาศของกรมป้องกันและบรรเทาสาธารณภัย ด้วยการจัดทำ “โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย” สำหรับผู้ประสบอุทกภัยทุกพื้นที่ทั่วประเทศ โดยลูกค้าปัจจุบันสามารถขอลดเงินงวดและลดอัตราดอกเบี้ยเงินกู้เป็นระยะเวลา 1 ปี โดยพักชำระหนี้นาน 3 เดือน พร้อมลดอัตราดอกเบี้ยเงินกู้เหลือ 0% ต่อปี 3 เดือนแรก และเดือนที่ 4 – 12 คิดอัตราดอกเบี้ยเพียง 2.00% ต่อปี พร้อมลดเงินงวดลง 50% ของเงินงวดที่ชำระในปัจจุบัน และสำหรับลูกค้าปัจจุบันและลูกค้าใหม่ที่ต้องการกู้เพิ่มเพื่อซ่อมแซม หรือกู้เพื่อปลูกสร้างทดแทนหลังเดิม คิดอัตราดอกเบี้ย 0% พร้อมปลอดชำระเงินงวด 3 เดือนแรก และเดือนที่ 4 – 24 คิดอัตราดอกเบี้ย 2.00% ต่อปี ระยะเวลาการกู้ 40 ปี กู้ 1 ล้านบาท ผ่อนชำระเริ่มต้นเพียง 3,100 บาท ฟรีค่าประเมินราคาหลักประกัน และค่าธรรมเนียมจดทะเบียนการจำนอง ลูกค้าสามารถติดต่อขอเข้าร่วมโครงการได้ตั้งแต่วันนี้เป็นต้นไป ณ  สาขาธนาคารทั่วประเทศ
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า ธอส. ในฐานะสถาบันการเงินของรัฐ ที่มีพันกิจ “ทำให้คนไทยมีบ้าน” ที่ตลอดระยะเวลากว่า 71 ปี ได้สนับสนุนให้คนไทยได้มีที่อยู่อาศัยเป็นของตนเองมาแล้วมากกว่า 4.4 ล้านครอบครัว ขณะเดียวกันยังพร้อมช่วยเหลือคนไทยที่ได้รับผลกระทบจากสาธาณภัย อาทิ อุทกภัย วาตภัย อัคคีภัย และดินถล่ม เป็นต้น ซึ่งรวมไปถึงประชาชนในพื้นที่ภาคเหนือและภาคตะวันออกเฉียงเหนือ ที่บ้านเรือนพังเสียหายจากอุทกภัยให้กลับมาดำเนินชีวิตได้ตามปกติ ดังนั้น ธอส. จึงจัดทำ “โครงการเงินกู้เพื่อช่วยเหลือที่อยู่อาศัยที่ได้รับผลกระทบจากสาธารณภัย”
สำหรับลูกค้าปัจจุบัน และลูกค้าใหม่ โดยมีรายละเอียด ดังนี้
1. สำหรับลูกค้าปัจจุบัน  : ลดเงินงวดและอัตราดอกเบี้ยเงินกู้เป็นระยะเวลา 1 ปี โดยพักชำระหนี้นาน 3 เดือน  พร้อมลดอัตราดอกเบี้ยเงินกู้เหลือ 0% ต่อปี 3 เดือนแรก และเดือนที่ 4 – 12 คิดอัตราดอกเบี้ยเพียง 2.00% ต่อปี พร้อมลดเงินงวดลง 50% ของเงินงวดที่ชำระในปัจจุบัน โดยเมื่อครบระยะเวลาให้ความช่วยเหลือ ลูกค้าสามารถกลับไปใช้อัตราดอกเบี้ยเงินกู้เดิมต่อไป
2. สำหรับลูกค้าปัจจุบัน และลูกค้าใหม่ : กู้เพิ่มเพื่อซ่อมแซม หรือปลูกสร้างทดแทนหลังเดิม วงเงินกู้สูงสุดต่อรายต่อหลักประกันไม่เกิน 2 ล้านบาท อัตราดอกเบี้ยเดือนที่ 1 – 3 เท่ากับ 0% ต่อปี พร้อมปลอดชำระเงินงวด, อัตราดอกเบี้ยเดือนที่ 4 – 24 เท่ากับ 2.00% ต่อปี, อัตราดอกเบี้ยปีที่ 3 เท่ากับ MRR-3.30% ต่อปี (3.24% ต่อปี), ปีที่ 4 เท่ากับ MRR-2.40% ต่อปี (4.14% ต่อปี) และปีที่ 5 จนถึงตลอดอายุสัญญา กรณีลูกค้ารายย่อย เท่ากับ MRR-0.50% ต่อปี, ลูกค้าสวัสดิการ เท่ากับ MRR-1.00% ต่อปี และกู้เพื่อซื้ออุปกรณ์หรือสิ่งอำนวยความสะดวกที่เกี่ยวเนื่องเพื่อประโยชน์ในการอยู่อาศัย เท่ากับ MRR (อัตราดอกเบี้ย MRR ของ ธอส. ปัจจุบัน เท่ากับ 6.545% ต่อปี) ระยะเวลาการกู้ 40 ปี กู้ 1 ล้านบาท ผ่อนชำระเริ่มต้นเพียง 3,100 บาท เท่านั้น พิเศษ! ฟรีค่าธรรมเนียมราคาหลักประกัน (1,900 – 2,800 บาท) และค่าธรรมเนียมจดทะเบียนการจำนองไม่เกิน 1% ของวงเงินจำนอง เพื่อช่วยลดภาระค่าใช้จ่ายให้กับประชาชนอีกด้วย
ทั้งนี้ ลูกค้าสามารถติดต่อขอเข้าร่วมโครงการได้ตั้งแต่วันนี้เป็นต้นไป ณ สาขาธนาคารทั่วประเทศ โดยสอบถามรายละเอียดเพิ่มเติมได้ที่ ธอส.ทุกสาขาทั่วประเทศ G H Bank Call Center โทร.0-2645-9000 หรือ Facebook Fanpage ธนาคารอาคารสงเคราะห์ และติดตามข่าวสารของธนาคารได้ที่ Application : GHB ALL GEN และ  www.ghbank.co.th

ที่มา : https://www.thaigov.go.th/news/contents/details/88633