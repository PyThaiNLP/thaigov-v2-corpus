รัฐบาลไทย-ข่าวทำเนียบรัฐบาล-นายกรัฐมนตรี เยี่ยมชมนวัตกรรมบริการ Health Care ของกรุงไทย ในงาน “30 บาทรักษาทุกที่ เพื่อคนไทยสุขภาพดีถ้วนหน้า”


วันอังคารที่ 1 ตุลาคม 2567
01/10/2567
พิมพ์
นายกรัฐมนตรี เยี่ยมชมนวัตกรรมบริการ Health Care ของกรุงไทย ในงาน “30 บาทรักษาทุกที่ เพื่อคนไทยสุขภาพดีถ้วนหน้า”
นายกรัฐมนตรี พร้อม รมว.สาธารณสุข ผู้ว่าราชการกรุงเทพฯ เยี่ยมชมบูธ ธ.กรุงไทย “พลิกสุขภาพคนไทย เข้าถึงง่าย ในที่เดียว” ในงาน “30 บาทรักษาทุกที่ เพื่อคนไทยสุขภาพดีถ้วนหน้า” ผ่านช่องทาง “กระเป๋าสุขภาพ” บนแอป "เป๋าตัง" ณ ศูนย์ราชการเฉลิมพระเกียรติฯ
นางสาวแพทองธาร ชินวัตร นายกรัฐมนตรี และ นายสมศักดิ์ เทพสุทิน รัฐมนตรีว่าการกระทรวงสาธารณสุข นายชัชชาติ สิทธิพันธุ์ ผู้ว่าราชการกรุงเทพมหานคร ให้เกียรติเยี่ยมชมบูธธนาคารกรุงไทย “พลิกสุขภาพคนไทย เข้าถึงง่าย ในที่เดียว” ในงาน “30 บาทรักษาทุกที่ เพื่อคนไทยสุขภาพดีถ้วนหน้า” ผ่านช่องทาง “กระเป๋าสุขภาพ” บนแอปพลิเคชัน "เป๋าตัง" ของธนาคาร ซึ่งจัดโดย สำนักงานหลักประกันสุขภาพแห่งชาติ (สปสช.) เพื่ออำนวยความสะดวกประชาชนผู้มีสิทธิบัตรทองพื้นที่กรุงเทพมหานคร โดยมีนายธวัชชัย ชีวานนท์ ประธานผู้บริหาร Product & Business Solutions รักษาการผู้บริหารสายงาน สายงานบริหารจัดการทางการเงินเพื่อธุรกิจ สายงานเทคโนโลยี ให้การต้อนรับ ณ ศูนย์ราชการ เฉลิมพระเกียรติฯ แจ้งวัฒนะ
ภายในงาน ธนาคารกรุงไทยได้นำเสนอความสำเร็จของ Healthcare Ecosystems ภายใต้แนวคิด “พลิกสุขภาพคนไทย เข้าถึงง่ายในที่เดียว” สอดคล้องกับโครงการ "30 บาทรักษาทุกที่ เพื่อคนไทยสุขภาพดีถ้วนหน้า” โดยการนำเทคโนโลยีนวัตกรรม Krungthai Digital Health Platform มาเพิ่มความสะดวกในการเข้าถึงการใช้สิทธิบัตรทองให้ง่ายขึ้น โดยสามารถแจ้งเตือนนัดหมาย และยืนยันการใช้สิทธิหลังเข้ารับบริการ อีกทั้งยังเรียกดูประวัติการรักษาพยาบาลได้สะดวก ง่าย ได้ทุกที่ ผ่าน “กระเป๋าสุขภาพ” บนแอปพลิเคชัน "เป๋าตัง" นอกจากยังพร้อมอำนวยความสะดวกให้แก่ผู้ใช้บริการที่ไม่สะดวกใช้งานผ่านแอปฯ ด้วยเครื่อง EDC และเครื่องบริการอัตโนมัติ (Kiosk) ณ หน่วยบริการ เพียงแค่มีบัตรประชาชนใบเดียว ซึ่งได้เริ่มโครงการไปแล้วกว่า 45 จังหวัด ล่าสุด ในพื้นที่กรุงเทพฯ สามารถร่วมโครงการได้ โดยประชาชนผู้มีสิทธิบัตรทองในกรุงเทพฯ สามารถเข้ารับบริการ ที่หน่วยบริการปฐมภูมิ ที่มีตราสัญลักษณ์ 30 บาทรักษาทุกที่ หรือสถานพยาบาลตามสิทธิ และหน่วยบริการนวัตกรรม อีกกว่า 1,500 แห่ง
ภายใต้โครงการดังกล่าวที่เกิดจากความร่วมมือกับ สปสช ธนาคารกรุงไทย ยังได้ร่วมกับพันธมิตรทั้งภาครัฐและเอกชน อื่นๆ อาทิ แพทยสภา Big Data Institute (BDI) และ โรงพยาบาลรัฐและเอกชนทั่วประเทศ เพื่อยกระดับระบบสาธารณสุขให้สู่ยุคดิจิตัลด้านการเข้าถึงข้อมูลการรักษา โดยเชื่อมโยงข้อมูลสุขภาพ อาทิ ประวัติการรักษา ผล Lab รายละเอียดยา ผ่านช่องทาง “กระเป๋าสุขภาพ” บนแอปฯ “เป๋าตัง” เพื่อเพิ่มความสะดวกและยกระดับสุขภาพคนไทยสู่ความสุขที่ยั่งยืน

ที่มา : https://www.thaigov.go.th/news/contents/details/88616