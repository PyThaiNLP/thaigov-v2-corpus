รัฐบาลไทย-ข่าวทำเนียบรัฐบาล-นายกรัฐมนตรี เผยเตรียมหารือพรรคร่วมรัฐบาลอย่างจริงจังในการแก้ไขรัฐธรรมนูญ


วันอังคารที่ 1 ตุลาคม 2567
01/10/2567
พิมพ์
นายกรัฐมนตรี เผยเตรียมหารือพรรคร่วมรัฐบาลอย่างจริงจังในการแก้ไขรัฐธรรมนูญ
นายกรัฐมนตรี เผยเตรียมหารือพรรคร่วมรัฐบาลอย่างจริงจังในการแก้ไขรัฐธรรมนูญ
วันนี้ (1 ตุลาคม 2567) เวลา 12.15 น. ณ บริเวณโถงกลาง ตึกบัญชาการ 1 ทำเนียบรัฐบาล นางสาวแพทองธาร ชินวัตร นายกรัฐมนตรี เปิดเผยภายหลังการประชุมคณะรัฐมนตรีถึงการหารือกับหัวหน้าพรรคร่วมรัฐบาล เพื่อเดินหน้าแก้ไขรัฐธรรมนูญ ว่าต้องมีการพูดคุยกับพรรคร่วมรัฐบาลซึ่งจะมีการพูดคุยกันนอกรอบ
ผู้สื่อข่าวถามว่าการแก้รัฐธรรมนูญจะสะดุดหรือไม่ นายกรัฐมนตรีกล่าวว่า เป็นการรวมความคิดเห็นของพรรคร่วมรัฐบาล แต่คำตอบสุดท้ายอยู่ที่ประชาชน เมื่อเราทำร่วมกันเสร็จต้องมีการพูดคุย ตกลงตามที่แถลงต่อรัฐสภาไว้ หลังจากนี้ต้องพูดคุยรายละเอียดกัน เนื่องจากมีความเปลี่ยนแปลงในหลายเรื่อง ฉะนั้นต้องจัดระเบียบการทำงานใหม่อีกครั้ง เรื่องนี้ต้องหารืออย่างจริงจังกับทุกพรรคร่วมรัฐบาลอย่างแน่นอน สำหรับการแก้ไขรัฐธรรมนูญจะเสร็จในรัฐบาลนี้หรือไม่นั้น นายกรัฐมนตรี กล่าวว่า ต้องรอดูว่าความคิดเห็นจะเป็นอย่างไรต่อไป

ที่มา : https://www.thaigov.go.th/news/contents/details/88622