รัฐบาลไทย-ข่าวทำเนียบรัฐบาล- โฆษก ศปช. แจ้งปชช.ภาคเหนือเฝ้าระวัง1-2 วันนี้ ย้ำเขื่อนเจ้าพระยายังรับน้ำได้ ส่วนผลการจ่ายเงินเยียวยาสำเร็จแล้ว 5,733 ครัวเรือน ปชช.เชียงรายรับน้ำ อีเอ็ม ได้ที่หน่วยบริการในพื้นที


วันอังคารที่ 1 ตุลาคม 2567
01/10/2567
พิมพ์
โฆษก ศปช. แจ้งปชช.ภาคเหนือเฝ้าระวัง1-2 วันนี้ ย้ำเขื่อนเจ้าพระยายังรับน้ำได้ ส่วนผลการจ่ายเงินเยียวยาสำเร็จแล้ว 5,733 ครัวเรือน ปชช.เชียงรายรับน้ำ อีเอ็ม ได้ที่หน่วยบริการในพื้นที
โฆษก ศปช. แจ้งปชช.ภาคเหนือเฝ้าระวัง1-2 วันนี้ ย้ำเขื่อนเจ้าพระยายังรับน้ำได้ ส่วนผลการจ่ายเงินเยียวยาสำเร็จแล้ว 5,733 ครัวเรือน ปชช.เชียงรายรับน้ำ อีเอ็ม ได้ที่หน่วยบริการในพื้นที่
วันนี้ (1 ตุลาคม 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. และ ศปช.ส่วนหน้าจังหวัดเชียงราย เปิดเผยว่าในที่ประชุม ศปช.ส่วนกลางได้ติดตามกับหน่วยงานที่เกี่ยวข้องทั้ง กรมอุตุนิยมวิทยาและสำนักงานทรัพยากรน้ำแห่งชาติ ได้แจ้งเตือนให้เฝ้าระวังฝนตกหนักซ้ำในพื้นที่เสี่ยงเดิม 30 ก.ย. - 2ต.ค.67 โดยเฉพาะภาคเหนือ น้ำท่วมฉับพลัน น้ำป่าไหลหลาก จากฝนตกหนักซ้ำที่เดิม เชียงราย เชียงใหม่ พะเยา น่าน แพร่ ลำปาง ลำพูน สุโขทัย พิษณุโลก แม่ฮ่องสอน เพชรบูรณ์ ตาก กำแพงเพชร เนื่องจาก มวลอากาศเย็นที่แผ่ลงมาปะทะกับความชื้นส่งผลให้ประเทศไทยตอนบนจะมีปริมาณฝนเพิ่มขึ้น และมีฝนตกหนักมากถึงบริเวณจังหวัดดังกล่าว  สำหรับสถานการณ์น้ำในแม่น้ำเจ้าพระยา ณ วันที่ 1 ต.ค. ปริมาณน้ำใน 4 เขื่อนเจ้าพระยา ยังสามารถรับน้ำได้ 6,500 กว่าล้าน ลบ.ม. หรือคิดเป็น 26% ของความจุทั้งหมด
กรมควบคุมมลพิษ เตรียมพร้อมแนวทางการบริหารจัดการสถานที่กำจัดขยะมูลฝอยและระบบบำบัดน้ำเสีย ได้มีการเร่งขนขยะน้ำท่วมออกจากจุดพักขยะ จัดจ้างรถบรรทุกเพื่อขนขยะเพิ่มเติม พร้อมทั้ง สำนักงานสิ่งแวดล้อมและควบคุมมลพิษที่ 1 ร่วมกับสำนักงานทรัพยากรธรรมชาติและสิ่งแวดล้อมจังหวัดเชียงราย  ได้ดำเนินการแจกจ่าย EM น้ำ เพื่อทำความสะอาดในพื้นที่ที่ได้รับผลกระทบ จำนวน 2 ชุมชน ได้แก่ชุมชนบ้านร่องเสือเต้น ชุมชนบ้านใหม่ จึงขอประชาสัมพันธ์การแก้ไขปัญหากลิ่นขยะในพื้นที่ประสบอุทกภัยหลังน้ำลด ซึ่งประชาชนสามารถขอรับ EM น้ำโดยติดต่อรับได้ที่ สำนักงานพัฒนาที่ดินจังหวัดเชียงราย เทศบาลนครเชียงราย สำนักงานทรัพยากรธรรมชาติและสิ่งแวดล้อมจังหวัดเชียงราย สำนักงานพัฒนาที่ดิน เขต 6 จังหวัดเชียงใหม่ สำนักงานสิ่งแวดล้อมและควบคุมมลพิษที่ 1 (เชียงใหม่)
สำหรับภาพรวมการให้ความช่วยเหลือด้านการแพทย์กระทรวงสาธารณสุข รายงานว่า พบผู้บาดเจ็บเพิ่มขึ้น 160 ราย ต้องเข้ารับการรักษาในรพ. 13 ราย ผู้บาดเจ็บสะสม 2,112 ราย ผู้เสียชีวิตและผู้สูญหายคงเดิม 53 รายและ 1 ราย มีการเปิดศูนย์พักพิงในพื้นที่ 13 จังหวัด จำนวน 111 แห่ง รองรับประชาชนได้ 25,260 ราย ขณะนี้มีประชาชนเข้าพัก 663 ราย สถานบริการสาธารณสุขได้รับผลกระทบ 87 แห่ง ใน 16 จังหวัด ในจำนวนนี้ยังต้องปิดบริการ 3 แห่ง คือ รพ.สต.แม่ปูนล่าง จ.เชียงราย, รพ.สต.ป่าแมต จ.แพร่ และรพ.สต.บ้านวังลูกช้าง จ.พิจิตร ได้จัดทีมปฏิบัติการด้านการแพทย์และสาธารณสุขออกเยี่ยมบ้านและตรวจรักษาประชาชน 417 ราย รวมทั้งออกดูแลกลุ่มเปราะบาง อาทิ ผู้ป่วยติดบ้าน/ติดเตียง ผู้พิการ หญิงตั้งครรภ์ ผู้สูงอายุ ผู้ป่วยฟอกไต ผู้ป่วยจิตเวช จำนวน 261ราย และสื่อสารความรู้ในการป้องกันโรคและภัยสุขภาพที่มากับน้ำท่วมอย่างต่อเนื่อง
ทั้งนี้ กรมป้องกันและบรรเทาสาธารณภัย (ปภ.) รายงานถึงผลการดำเนินการจ่ายเงินเยียวยาช่วยเหลือผู้ประสบอุทกภัยในช่วงฤดูฝน 2567 ตามมติ ครม. 17 ก.ย. 67 ประชาชนยื่นคำร้องในระบบ 45 จังหวัด 38,758 ครัวเรือน โดยกรมป้องกันภัยและบรรเทาสาธารณภัย (ปภ.) ส่งข้อมูลให้ธนาคารออมสิน 3 ครั้ง ตั้งแต่วันที่ 26 - 30 ก.ย. รวม 7,327 ครัวเรือน ผลการดำเนินงาน การเงินเยียวยาผ่าน promptpay โอนสำเร็จ 5,733 ครัวเรือน รวมเป็นจำนวนเงิน 28,707,000 บาท ครั้งที่ 1 (27 ก.ย.67) โอนสำเร็จ 2,893 ครัวเรือน จำนวนเงิน 14,465,000 บาท ครั้งที่ 2 (30 ก.ย.67) โอนสำเร็จ 2,840 ครัวเรือน จำนวนเงิน 14,242,000 บาท และ ครั้งที่ 3 คาดว่าจะจ่ายเงินได้ภายในวันที่ 2 ต.ค.นี้
นายจิรายุ ฯ กล่าวเพิ่มเติมว่า ศปช.ส่วนหน้า จังหวัดเชียงรายวันนี้ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ส่วนหน้า จ.เชียงราย ลงพื้นที่ตรวจเยี่ยมให้กำลังใจสมาชิกกองอาสารักษาดินแดนจาก 37 จังหวัด รวมกว่า 1,400 นาย ที่ระดมทีมช่วยเหลือและฟื้นฟูจังหวัดเชียงราย และร่วมประชุมผู้บริหารระดับสูงของกระทรวงมหาดไทยที่ศาลากลางจ.เชียงราย และได้มีการกำหนดกรอบทิศทางการฟื้นฟูที่ชัดเจนโดยมอบหมายให้กระทรวงมหาดไทย กระทรวงกลาโหม บูรณาการทรัพยากรในการฟื้นฟูอย่างยิ่งในส่วนของ จ. เชียงราย อ.เเม่สาย อ.เวียงปาเป้า ให้เป็นรูปธรรม ภายในวันที่ 31 ต.ค ให้มีการเเบ่ง Zoning กันอย่างชัดเจน และให้ศปช.ส่วนกลางจัดทำ Timeline เสนอ ศปช. ส่วนหน้า ภายใน 5 ต.ค.โดยกรอบในการติดตาม ภาพรวมของการฟื้นฟูทั้งจังหวัด ทางศปช. ส่วนกลางจะปรับให้สอดคล้องกับ ศปช.ส่วนหน้าด้วย

ที่มา : https://www.thaigov.go.th/news/contents/details/88629