รัฐบาลไทย-ข่าวทำเนียบรัฐบาล-สธ.เผยไฟไหม้รถบัสทัศนศึกษา ครู-นักเรียนรวม 44 คน เบื้องต้นพบออกจากรถได้ 19 คน ส่งผู้บาดเจ็บไป รพ. 8 ราย พร้อมส่งทีมเยียวยาจิตใจผู้ปกครอง


วันอังคารที่ 1 ตุลาคม 2567
สธ.เผยไฟไหม้รถบัสทัศนศึกษา ครู-นักเรียนรวม 44 คน เบื้องต้นพบออกจากรถได้ 19 คน ส่งผู้บาดเจ็บไป รพ. 8 ราย พร้อมส่งทีมเยียวยาจิตใจผู้ปกครอง
รองปลัดกระทรวงสาธารณสุข เผยเหตุเพลิงไหม้รถบัสทัศนศึกษา ร.ร.วัดเขาพระยา จ.อุทัยธานี
เหตุเกิด บนรถคันที่ 2 มีครู-นักเรียน รวม 44 คน เบื้องต้นพบออกมาจากรถได้ 19 คน ส่งผู้ป่วยไปโรงพยาบาล 8 ราย ให้การดูแลรักษาแล้ว ส่วนผู้บาดเจ็บ ผู้เสียชีวิต และสูญหายยังต้องรอข้อมูลแน่ชัด เนื่องจากต้องรอเพลิงสงบ พร้อมส่งทีม MCATT เข้าดูแลจิตใจผู้ปกครอง
วันนี้ (1 ตุลาคม 2567) นพ.ศักดา อัลภาชน์ รองปลัดกระทรวงสาธารณสุข กล่าวถึงเหตุการณ์ไฟไหม้รถบัสทัศนศึกษาของนักเรียนโรงเรียนวัดเขาพระยาสังฆาราม อ.ลานสัก จ.อุทัยธานี ที่บริเวณถนนวิภาวดีรังสิต หน้าอนุสรณ์สถาน จ.ปทุมธานี ว่า กองสาธารณสุขฉุกเฉินได้รายงานว่า รถบัสดังกล่าวเดินทางมาด้วยกันทั้งหมด 3 คัน เกิดเหตุไฟไหม้เมื่อเวลา 12.13 น. บริเวณหน้าเซียร์รังสิต ฝั่งขาเข้ากรุงเทพฯ ต.คูคต อ.ลำลูกกา โดยคันที่เกิดเหตุคือ รถคันที่ 2 มีครู 6 ราย ออกมาได้ 3 ราย และนักเรียน 38 ราย ออกมาได้ 16 ราย รวมทั้งหมดในรถมี 44 ราย ออกมาได้ 19 ราย เบื้องต้นได้นำส่งผู้ป่วยไปยังโรงพยาบาล 8 ราย ได้แก่ โรงพยาบาลแพทย์รังสิต 6 ราย และโรงพยาบาลราชวิถี 2 จำนวน 2 ราย เพื่อให้การดูแลรักษาแล้ว พร้อมทั้งประสานเครือข่ายหน่วยบาดแผลที่เกิดจากไฟไหม้ เพื่อรองรับผู้ป่วย โดยขณะนี้ทีมกู้ชีพชั้นสูง (ALS) จากโรงพยาบาลประชาธิปัตย์ จ.ปทุมธานีได้เข้าประจำพื้นที่เพื่อช่วยเหลือคนไข้แล้ว
ทั้งนี้ เหตุเพลิงไหม้ยังไม่สงบ จำนวนผู้เสียชีวิต ผู้บาดเจ็บ หรือผู้สูญหาย ยังต้องรอข้อมูลยืนยัน หากมีความคืบหน้าจะรายงานให้ทราบต่อไป อย่างไรก็ตาม เหตุการณ์นี้เป็นสิ่งกระทบกระเทือนต่อจิตใจของผู้ประสบเหตุและครอบครัวอย่างมาก ได้ส่งทีมช่วยเหลือเยียวยาจิตใจในภาวะวิกฤต (MCATT) จ.อุทัยธานี ร่วมกับ โรงพยาบาลจิตเวชราชนครินทร์ นครสวรรค์ และศูนย์สุขภาพจิตที่ 3 ลงพื้นที่โรงเรียนวัดเขาพระยาสังฆาราม เพื่อให้ความช่วยเหลือเยียวยาทางด้านจิตใจ ให้กับผู้ปกครองที่มาติดตามข่าวที่โรงเรียน แล้ว
*********************************************************** 1 ตุลาคม 2567

ที่มา : https://www.thaigov.go.th/news/contents/details/88630