รัฐบาลไทย-ข่าวทำเนียบรัฐบาล-รมช.มหาดไทย และ รมช.กลาโหม ผนึกกำลังติดตามขับเคลื่อนศูนย์ ศปช. ส่วนหน้า จังหวัดเชียงราย ตามข้อสั่งการนายกรัฐมนตรี


วันอังคารที่ 1 ตุลาคม 2567
01/10/2567
พิมพ์
รมช.มหาดไทย และ รมช.กลาโหม ผนึกกำลังติดตามขับเคลื่อนศูนย์ ศปช. ส่วนหน้า จังหวัดเชียงราย ตามข้อสั่งการนายกรัฐมนตรี
รมช.มหาดไทย และ รมช.กลาโหม ผนึกกำลังติดตามขับเคลื่อนศูนย์ ศปช. ส่วนหน้า จังหวัดเชียงราย ตามข้อสั่งการนายกรัฐมนตรี
เมื่อวานนี้ (30 ก.ย. 2567) นางสาวธีรรัตน์ สําเร็จวาณิชย์ รัฐมนตรีช่วยว่าการกระทรวงมหาดไทย ในฐานะประธานศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม ส่วนหน้า จ.เชียงราย (ศปช. ส่วนหน้า จ.เชียงราย) พร้อมด้วย พลเอก ณัฐพล นาคพาณิชย์ รัฐมนตรีช่วยว่าการกระทรวงกลาโหม ที่ปรึกษา ศปช. ส่วนหน้า จ.เชียงราย และ นางสุดฤทัย เลิศเกษม อธิบดีกรมประชาสัมพันธ์ และคณะ ลงพื้นที่ติดตามความคืบหน้าการตั้ง ศปช. ส่วนหน้า จ.เชียงราย ตามข้อสั่งการของนางสาวแพทองธาร ชินวัตร นายกรัฐมนตรี โดยข้อมูลสรุปภาพรวมสถานการณ์น้ำท่วมที่ จ.เชียงราย ระหว่างวันที่ 14 ส.ค. - 29 ก.ย. 2567 จำนวน 18 อำเภอ 126 ตำบล 973 หมู่บ้าน 52 ชุมชน เสียชีวิต 15 ราย บาดเจ็บ 3 ราย สูญหาย 1 ราย
ประธานศูนย์ ศปช. ส่วนหน้า จ.เชียงราย ระบุว่า การลงพื้นที่ครั้งนี้ เพื่อมาช่วยสนับสนุนขับเคลื่อนการปฏิบัติงานของทุกภาคส่วนให้เป็นระบบและคลี่คลายโดยเร็ว ดังนี้ 1. เรื่องการแบ่งส่วนที่รับผิดชอบ (Zoning) และมีการกำหนดผู้รับผิดชอบพื้นที่ให้ชัดเจน 2. การสนับสนุนเครื่องจักร เครื่องมือ บุคลากรในการดำเนินงาน 3.การจัดจ้างเครื่องจักร เครื่องมือจากทางเอกชน กรณีที่ไม่เพียงพอ 4.การซ่อมแซมสิ่งปลูกสร้าง บริหารจัดการขยะและโคลน และการผ่อนผันเรื่องการเข้าใช้ประโยชน์พื้นที่ที่ส่วนราชการต่าง ๆ ใช้อยู่ 5. ยกระดับระบบการเตือนภัย 6. การแก้ไขปัญหาในระยะยาว เช่น การขุดลอกแหล่งน้ำไม่ให้ตื้นเขิน การป้องกันการพังทลายของตลิ่ง เป็นต้น 7. การจ่ายเงินเยียวยาให้แก่ราษฎรที่ได้รับผลกระทบ
นอกจากนี้ ภาพรวมการช่วยเหลือด้านการแพทย์และสาธารณสุข ซึ่งประกอบด้วย การดูแลกลุ่มเปราะบาง 29,132 ราย การดูแลโรคและภัยสุขภาพ 17,243 ราย การดูแลด้านสุขภาพจิตผู้ประสบภัย 39,844 ราย จัดทีมปฏิบัติการด้านการแพทย์และสาธารณสุข 2,419 ทีม
ในส่วนของการจ่ายเงินเยียวยาให้แก่ราษฎรที่ได้รับผลกระทบ มอบหมาย - ส่วนราชการที่เกี่ยวข้องเร่งรัดดำเนินการเบิกจ่ายให้แก่ราษฎรที่ได้รับผลกระทบโดยเร็วที่สุด ทั้งนี้ หมายรวมถึงมาตรการเยียวยาเพิ่มเติม ที่ทุกภาคส่วนจะเร่งเสนอต่อคณะรัฐมนตรี ต่อไป โดยกรมป้องกันและบรรเทาสาธารณภัยจะจ่ายเงินเยียวยาแก่ผู้ประสบภัย ตามมติ ครม. เมื่อวันที่ 17 กันยายน 2567 ให้แก่ จังหวัดเชียงราย จำนวน 7,215 ครัวเรือน เป็นเงิน 36,075,000 บาท
“การลงพื้นที่ในวันนี้ได้บูรณาการทุกหน่วยงาน เพื่อระดมสรรพกำลังในการช่วยเหลือฟื้นฟูเยียวยาพื้นที่ให้กลับสู่ภาวะปกติ ซึ่งในวันนี้ประชาชนจะสามารถกลับสู่บ้านเรือนของตนเองได้บางส่วน พร้อมทั้งขอเป็นกำลังใจให้ประชาชนผ่านพ้นวิกฤตโดยเร็ว ทั้งนี้ ประชาชนสามารถติดตามข้อมูลข่าวสารได้จาก ศปช. ส่วนกลาง และพื้นที่ จ.เชียงราย ติดตามได้จาก ศปช.ส่วนหน้า จ.เชียงราย ผ่านเพจ “สำนักงานประชาสัมพันธ์จังหวัดเชียงราย” ที่จะมีการอัพเดทข้อมูลข่าวสาร การให้ความช่วยเหลือ การฟื้นฟู เยียวยา และมาตรการด้านต่าง ๆ ที่ถูกต้องแก่ประชาชนเป็นประจำทุกวัน” ประธาน ศปช. ส่วนหน้า จ.เชียงราย กล่าว

ที่มา : https://www.thaigov.go.th/news/contents/details/88599