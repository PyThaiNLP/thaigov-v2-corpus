รัฐบาลไทย-ข่าวทำเนียบรัฐบาล-ขสมก. ปรับเส้นทางเดินรถสาย 510 (1 - 20E) ขึ้นทางด่วนหลักสี่ เพื่อบรรเทาความเดือดร้อนให้กับประชาชน ตั้งแต่วันที่ 1 ตุลาคม 2567


วันอังคารที่ 1 ตุลาคม 2567
ขสมก. ปรับเส้นทางเดินรถสาย 510 (1 - 20E) ขึ้นทางด่วนหลักสี่ เพื่อบรรเทาความเดือดร้อนให้กับประชาชน ตั้งแต่วันที่ 1 ตุลาคม 2567
.....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ขสมก. ปรับเปลี่ยนเส้นทางเดินรถโดยสารสาย 510 มหาวิทยาลัยธรรมศาสตร์ (ศูนย์รังสิต) - อนุสาวรีย์ชัยสมรภูมิ เป็นสาย 510 (1 - 20E) มหาวิทยาลัยธรรมศาสตร์ (ศูนย์รังสิต) - อนุสาวรีย์ชัยสมรภูมิ (ทางด่วน) ตามแผนปฏิรูประบบรถโดยสารประจำทางในเขตกรุงเทพมหานคร และจังหวัดที่มีเส้นทางต่อเนื่อง ตั้งแต่วันที่ 25 กรกฎาคม 2567 เป็นต้นมา โดยเส้นทางเดินรถดังกล่าวขึ้นทางยกระดับอุตราภิมุขที่ด่านอนุสรณ์สถาน ทำให้รถโดยสารไม่ผ่านบริเวณดอนเมือง ส่งผลให้ประชาชนไม่ได้รับความสะดวกในการเดินทาง และมีภาระค่าใช้จ่ายในการเดินทางเพิ่มขึ้น ซึ่งได้ร้องเรียนผ่านระบบ Call Center 1348 เพื่อให้ ขสมก. ปรับเปลี่ยน การขึ้นทางยกระดับอุตราภิมุขจากด่านอนุสรณ์สถานเป็นด่านหลักสี่
ขสมก. จึงขออนุญาตกรมการขนส่งทางบกนำรถโดยสารสาย 510 (1 - 20E) ขึ้นทางยกระดับอุตราภิมุขที่ด่านหลักสี่ เป็นการชั่วคราว ตั้งแต่วันที่ 1 ตุลาคม 2567 เป็นต้นไป เพื่อบรรเทาความเดือดร้อนให้กับประชาชน โดยมีเส้นทางเริ่มต้นจากมหาวิทยาลัยธรรมศาสตร์ (ศูนย์รังสิต) ไปตามถนนพหลโยธิน ถนนวิภาวดีรังสิต ขึ้นทางยกระดับอุตราภิมุขที่ด่านหลักสี่ ไปตามทางยกระดับอุตราภิมุข ลงทางยกระดับอุตราภิมุขที่ด่านลาดพร้าวไปตามถนนวิภาวดีรังสิต แยกขวาไปตามถนนพหลโยธิน ไปสุดเส้นทางที่อนุสาวรีย์ชัยสมรภูมิ

ที่มา : https://www.thaigov.go.th/news/contents/details/88593