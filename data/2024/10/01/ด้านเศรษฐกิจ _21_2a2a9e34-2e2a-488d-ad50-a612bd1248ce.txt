รัฐบาลไทย-ข่าวทำเนียบรัฐบาล-ธอส. เตรียมทรัพย์เด่นกว่า 1,300 รายการทั่วประเทศ จัดประมูลบ้านมือสองออนไลน์ ลดราคาสูงสุดถึง 50% พบกันวันศุกร์ที่ 4 ตุลาคม 2567 ผ่าน Application : GHB ALL HOME


วันอังคารที่ 1 ตุลาคม 2567
01/10/2567
พิมพ์
ธอส. เตรียมทรัพย์เด่นกว่า 1,300 รายการทั่วประเทศ จัดประมูลบ้านมือสองออนไลน์ ลดราคาสูงสุดถึง 50% พบกันวันศุกร์ที่ 4 ตุลาคม 2567 ผ่าน Application : GHB ALL HOME
ธอส. นำทรัพย์เด่น ทำเลดี  เข้าร่วม “งานประมูลบ้านมือสองออนไลน์ : GHB’s NPA Online Auction 2024”  ผ่าน Application : GHB ALL HOME วันที่ 4 ตุลาคม 2567 เวลา 12.00 – 12.30 น.
ธอส. เตรียมทรัพย์เด่นกว่า 1,300 รายการทั่วประเทศ จัดประมูลบ้านมือสองออนไลน์ ลดราคาสูงสุดถึง 50% พบกันวันศุกร์ที่ 4 ตุลาคม 2567 ผ่าน Application : GHB ALL HOME
ธนาคารอาคารสงเคราะห์ นำทรัพย์เด่น ทำเลดี มากกว่า 1,300  รายการทั่วประเทศ เข้าร่วม “งานประมูลบ้านมือสองออนไลน์ : GHB’s NPA Online Auction 2024”  ผ่าน Application : GHB ALL HOME วันที่ 4 ตุลาคม 2567 เวลา 12.00 – 12.30 น. พบทรัพย์ NPA ราคาพิเศษลดสูงสุด 50% จากราคาประเมิน บ้านเดี่ยวราคาต่ำสุดเริ่มต้นเพียง 230,000 บาท เท่านั้น พิเศษ! ผู้ชนะการประมูลรับโปรโมชันผลิตภัณฑ์ “สินเชื่อสำหรับซื้อทรัพย์ NPA พร้อมขายของธนาคาร” ด้วย
นายวิทยา แสนภักดี รองกรรมการผู้จัดการ กลุ่มงานปรับโครงสร้างหนี้ และรักษาการผู้ช่วยกรรมการผู้จัดการ สายงานบังคับคดี ธนาคารอาคารสงเคราะห์ (ธอส.) เปิดเผยว่า ในฐานะสถาบันการเงินของรัฐ ที่มีพันธกิจ “ทำให้คนไทยมีบ้าน” พร้อมสนับสนุนคนไทยให้ได้มีที่อยู่อาศัยเป็นของตนเองได้ง่าย ๆ ไม่ต้องมีค่าใช้จ่ายในการเดินทาง จึงได้จัดงาน “ประมูลบ้านมือสองออนไลน์ : GHB’S NPA Online Auction 2024” ประจำเดือนตุลาคม 2567 ในวันศุกร์ที่ 4 ตุลาคม 2567 พร้อมกันทั่วประเทศ ระหว่างเวลา 12.00-12.30 น. ผ่าน  Application : GHB ALL HOME  โดยนำทรัพย์เด่นกว่า 1,300 รายการทั่วประเทศ ทั้งประเภทบ้านเดี่ยว บ้านแฝด ทาวน์เฮ้าส์ มาจำหน่ายในราคาพิเศษด้วยส่วนลดสูงสุดถึง 50% จากราคาประเมิน แบ่งเป็น ทรัพย์ในพื้นที่กรุงเทพฯ และปริมณฑล จำนวน 450 รายการ โดยมีรายการที่น่าสนใจ อาทิ ทรัพย์ประเภทบ้านแฝด ขนาดเนื้อที่ 39.1 ตารางวา ในโครงการสถาพรเอ็กซ์คลูซีฟกรีนโซน อำเภอธัญบุรี จังหวัดปทุมธานี ราคาเริ่มต้นประมูล 2,040,000 บาท เนื่องจากเป็นทรัพย์ที่อยู่ใกล้สถานที่สำคัญ อาทิ โรงพยาบาล ห้างสรรพสินค้า และโรงเรียน อีกทั้งยังเดินทางได้อย่างสะดวกอีกด้วย ขณะที่ทรัพย์ในส่วนภูมิภาค นำออกประมูล 866 รายการ โดยมีรายการที่เปิดประมูลเริ่มต้นต่ำสุดเพียง 230,000 บาท เท่านั้น คือ ทรัพย์ประเภทบ้านเดี่ยว 1 ชั้น ขนาดเนื้อที่ 66 ตารางวา ในอำเภอวัดสิงห์ จังหวัดชัยนาท ส่วนรายการทรัพย์ที่น่าสนใจ ได้แก่ ทรัพย์ประเภททาวน์เฮ้าส์ 2 ชั้น ขนาดเนื้อที่ 37.80 ตารางวา ในโครงการหมู่บ้าน กาญจน์กนกทาวน์ 2 อำเภอแม่ริม จังหวัดเชียงใหม่ ราคา 1,565,000 บาท ซึ่งเป็นทรัพย์ที่เหมาะสมกับการอยู่อาศัย เพราะอยู่ใกล้สิ่งอำนวยความสะดวกจำนวนมาก
สำหรับผู้ที่สนใจสามารถดูทรัพย์จริงก่อนการเข้าร่วมประมูล หรือรับชมภาพทรัพย์ได้ทาง  Application : GHB ALL HOME หรือ www.ghbhomecenter.com และสามารถลงทะเบียนชำระเงินประกันเข้าร่วมประมูลออนไลน์ รายการละ 10,000 บาท (ยกเว้นทรัพย์ราคาประมูลมากกว่า 10 ล้านบาท วางเงินประกัน รายการละ 100,000 บาท) ได้ตั้งแต่วันนี้ถึงวันที่ 2 ตุลาคม 2567 (เวลา 22.00 น.) โดยสามารถดาวน์โหลด Application : GHB ALL HOME ผ่านระบบ iOS หรือ Android เพื่อลงทะเบียนการใช้งาน จากนั้นเลือกเมนู “ประมูลทรัพย์ Online” และเลือกทรัพย์ที่ต้องการ ก่อนชำระเงินประกันผ่านทาง Application : GHB ALL GEN หรือ QR Code ก่อนเข้าร่วมประมูลและเสนอราคาในงานต่อไป ทั้งนี้ หากลูกค้าชนะการประมูลและทำสัญญาจะซื้อจะขายภายในวันที่ 16 ตุลาคม 2567 สามารถใช้ผลิตภัณฑ์ “สินเชื่อสำหรับซื้อทรัพย์ NPA พร้อมขายของธนาคาร” (เงื่อนไขเป็นไปตามหลักเกณฑ์ที่ธนาคารกำหนด) โดยสอบถาม
ข้อมูลเพิ่มเติมได้ที่ G H Bank  Call Center โทร.0-2645-9000 กด 5 หรือ Facebook Fanpage ธนาคารอาคารสงเคราะห์ หรือดูข้อมูลบ้านมือสอง ธอส. ได้ที่ www.ghbhomecenter.com, Mobile Application : GHB ALL HOME และ Line Official Account : @GHBALLHOME

ที่มา : https://www.thaigov.go.th/news/contents/details/88617