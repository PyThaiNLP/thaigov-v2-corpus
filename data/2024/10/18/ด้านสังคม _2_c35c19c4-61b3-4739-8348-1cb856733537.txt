รัฐบาลไทย-ข่าวทำเนียบรัฐบาล-ปลัด สธ. จัดทีมช่วยตรวจสอบเอกสารเบิกจ่ายค่าเสี่ยงภัยโควิดหน่วยงานนอกสังกัดคาดแล้วเสร็จ 31 ม.ค.นี้


วันศุกร์ที่ 18 ตุลาคม 2567
ปลัด สธ. จัดทีมช่วยตรวจสอบเอกสารเบิกจ่ายค่าเสี่ยงภัยโควิดหน่วยงานนอกสังกัดคาดแล้วเสร็จ 31 ม.ค.นี้
ปลัดกระทรวงสาธารณสุข เผยความคืบหน้าเบิกจ่ายค่าเสี่ยงภัยโควิด ล็อต ต.ค. 2564 - ก.ย. 2565 หน่วยงานสังกัดสำนักงานปลัดกระทรวงสาธารณสุข ดำเนินการไปแล้ว 3,124.42 ล้านบาท คิดเป็น 99.57%
ส่วนหน่วยงานนอกสังกัด 593.48 ล้านบาท ยังไม่มีการเบิกจ่าย สั่งกองบริหารการคลังจัดเจ้าหน้าที่ช่วยตรวจสอบเอกสารเพื่อเร่งรัดเบิกจ่ายให้เร็วที่สุด พร้อมชี้แจงขั้นตอนและเอกสารประกอบแก่ อปท. 176 แห่ง ที่ไม่เคยเบิกจ่ายมาก่อน คาดส่วนนี้แล้วเสร็จภายใน 31 มกราคม 2568
วันนี้ (18 ตุลาคม 2567) นพ.โอภาส การย์กวินพงศ์ ปลัดกระทรวงสาธารณสุข เปิดเผยความคืบหน้าการเบิกจ่ายค่าเสี่ยงภัยโควิดค้างจ่ายให้กับบุคลากรทางการแพทย์และสาธารณสุขของหน่วยงานทั้งในสังกัดกระทรวงสาธารณสุขและนอกสังกัดกระทรวงสาธารณสุข ที่ปฏิบัติงานเฝ้าระวัง สอบสวน ป้องกัน ควบคุมและรักษาผู้ป่วยโรคติดเชื้อไวรัสโคโรนา 2019 (COVID - 19) ระหว่างเดือนตุลาคม 2564 - กันยายน 2565 จำนวน 3,849.30 ล้านบาท ว่า วงเงินดังกล่าวในส่วนที่เป็นค่าตอบแทนเสี่ยงภัยบุคลากรของหน่วยงานสังกัดสำนักงานปลัดกระทรวงสาธารณสุข จำนวน 3,137.84 ล้านบาท ได้มีหนังสือแจ้งสำนักงานสาธารณสุขทุกจังหวัดให้เร่งรัดการเบิกจ่ายแล้ว ซึ่งจากการตรวจสอบข้อมูลล่าสุด พบว่ามีการเบิกจ่ายแล้ว 3,124.42 ล้านบาท คิดเป็น 99.57%
นพ.โอภาสกล่าวต่อว่า สำหรับส่วนที่เป็นค่าตอบแทนเสี่ยงภัยบุคลากรของหน่วยงานนอกสังกัดสำนักงานปลัดกระทรวงสาธารณสุข จำนวน 593.48 ล้านบาท พบว่าขณะนี้ยังไม่มียอดเบิกจ่ายแต่อย่างใด ได้ให้กองบริหารการคลัง สำนักงานปลัดกระทรวงสาธารณสุข ประสานทุกหน่วยงานให้เร่งส่งเอกสาร พร้อมทั้งจัดเจ้าหน้าที่ประมาณ 20 คน ร่วมกันตรวจสอบความถูกต้องเพื่อดำเนินการเบิกจ่ายโดยเร็ว ทั้งนี้ หน่วยงานสังกัดกระทรวงการอุดมศึกษาฯ กระทรวงมหาดไทย กระทรวงยุติธรรม สำนักงานตำรวจแห่งชาติ สภากาชาดไทย และโรงพยาบาลจุฬาภรณ์ รวม 76 หน่วยงาน ที่เคยมีประสบการณ์จัดทำเอกสารเบิกจ่ายค่าเสี่ยงภัยมาแล้ว ขณะนี้อยู่ระหว่างการตรวจสอบเอกสารเพื่อเร่งรัดการเบิกจ่าย ส่วนองค์กรปกครองส่วนท้องถิ่น (อปท.) 176 แห่ง ยังไม่เคยเบิกจ่ายค่าตอบแทนเสี่ยงภัยมาก่อน กองบริหารการคลังจึงมีการเชิญแต่ละหน่วยงานมาชี้แจงทำความเข้าใจเรื่องเอกสารประกอบการเบิกจ่าย ระหว่างเดือนตุลาคม - พฤศจิกายน 2567 ซึ่งหากดำเนินการด้านเอกสารถูกต้องครบถ้วน คาดว่าจะเบิกจ่ายแล้วเสร็จทั้งหมดภายในวันที่ 31 มกราคม 2568
********************************************************* 18 ตุลาคม 2567

ที่มา : https://www.thaigov.go.th/news/contents/details/89281