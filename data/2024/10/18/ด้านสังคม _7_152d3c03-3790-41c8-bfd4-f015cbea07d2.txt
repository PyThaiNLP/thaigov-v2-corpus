รัฐบาลไทย-ข่าวทำเนียบรัฐบาล-“สมศักดิ์” ติดตามฟื้นฟู 5 จังหวัดหลังประสบอุทกภัย กำชับเฝ้าระวังโรค ดูแลสุขภาพประชาชนต่อเนื่อง


วันศุกร์ที่ 18 ตุลาคม 2567
“สมศักดิ์” ติดตามฟื้นฟู 5 จังหวัดหลังประสบอุทกภัย กำชับเฝ้าระวังโรค ดูแลสุขภาพประชาชนต่อเนื่อง
รัฐมนตรีว่าการกระทรวงสาธารณสุข ลงพื้นที่เชียงใหม่ ลำพูน ลำปาง แพร่ และสุโขทัย ติดตามการดำเนินงานด้านการแพทย์และสาธารณสุขในระยะฟื้นฟูหลังสถานการณ์อุทกภัย ดินโคลนถล่ม
เผยภาพรวมสถานการณ์เข้าสู่ภาวะปกติ เหลือสุโขทัยยังมีน้ำท่วมขังบางพื้นที่ กำชับหน่วยสาธารณสุขดำเนินการตามแผนฟื้นฟูหลังน้ำลด เฝ้าระวังโรค ดูแลสุขภาพประชาชนต่อเนื่อง
นายสมศักดิ์ เทพสุทิน รัฐมนตรีว่าการกระทรวงสาธารณสุข ลงพื้นที่จังหวัดเชียงใหม่ ลำพูน ลำปาง แพร่ และสุโขทัย ติดตามการช่วยเหลือด้านการแพทย์และสาธารณสุขในระยะฟื้นฟูจากผลกระทบอุทกภัยและดินโคลนถล่ม พร้อมมอบถุงยังชีพ/อุปกรณ์จำเป็นแก่ผู้ประสบภัย และ อสม. โดยได้กล่าวว่า สถานการณ์อุทกภัย ดินโคลนถล่ม ในพื้นที่ภาคเหนือในช่วงที่ผ่านมา มีประชาชนได้รับผลกระทบเป็นจำนวนมาก ซึ่งรัฐบาลได้ห่วงใยและมอบให้หน่วยงานต่างๆ เข้าดูแลช่วยเหลือประชาชนอย่างเต็มที่ รวมถึงมีแผนที่จะเข้าดำเนินการกระตุ้นภาคเศรษฐกิจในพื้นที่ต่อไป โดยขณะนี้สถานการณ์อุทกภัยได้เข้าสู่ภาวะปกติ ในส่วนของกระทรวงสาธารณสุขได้มีข้อสั่งการให้สำนักงานสาธารณสุขจังหวัดในพื้นที่ดำเนินการตามแผนฟื้นฟูหลังน้ำลด อาทิ การดูแลสุขาภิบาลสิ่งแวดล้อม ติดตามดูแลด้านสุขภาพจิต ฟื้นฟูสถานพยาบาล และเฝ้าระวังโรคระบาดที่อาจเกิดขึ้น เช่น ไข้เลือดออก โรคฉี่หนู โรคเมลิออยโดสิสหรือโรคไข้ดิน เป็นต้น
นายสมศักดิ์กล่าวต่อว่า โดยที่จังหวัดเชียงใหม่ เกิดสถานการณ์ทั้งหมด 3 ระลอก มีผู้เสียชีวิต 19 ราย บาดเจ็บ 38 ราย ประชาชนมีภาวะเครียดสูง 66 ราย ทีม MCATT ยังติดตามดูแลต่อเนื่องจนกว่าจะเข้าสู่ภาวะปกติ ส่วนหน่วยบริการที่ได้รับผลกระทบ 17 แห่ง ขณะนี้เปิดให้บริการได้ทั้งหมดแล้ว ที่จังหวัดลำพูน ได้รับผลกระทบ     ในอำเภอเมืองลำพูน 5 ตำบล มีการติดตามดูแลผู้ที่มีความเครียดสูงมากและสูงอย่างต่อเนื่องเช่นกัน รวมทั้ง  ได้ออกคำแนะนำประชาชนทั้งในช่วงน้ำท่วมและน้ำลด เพื่อเฝ้าระวังโรคและภัยสุขภาพอย่างต่อเนื่องที่จังหวัดลำปาง เกิดสถานการณ์ 4 ระลอก มีผู้เสียชีวิต 5 ราย บาดเจ็บ 29 ราย ประชาชนมีภาวะเครียดสูง 35 ราย และเสี่ยงฆ่าตัวตาย 1 ราย ในจำนวนนี้ได้ส่งต่อพบแพทย์ 19 ราย เพื่อติดตามดูแลอย่างใกล้ชิด ปัจจุบัน    อยู่ระหว่างการสำรวจความเสียหาย ให้ความช่วยเหลือ เยียวยาประชาชน ส่วนจังหวัดแพร่ มีสถานการณ์ใน 7 อำเภอ รพ.สต.ได้รับผลกระทบ 2 แห่ง ปัจจุบันเปิดดำเนินการได้ตามปกติ สำหรับจังหวัดสุโขทัย ซึ่งมีพื้นที่ได้รับผลกระทบ 8 อำเภอ ปัจจุบันเกือบเข้าสู่ภาวะปกติ ยังคงมีน้ำท่วมขังบางพื้นที่ ในอำเภอกงไกรลาศ สำนักงานสาธารณสุขจังหวัดสุโขทัย ได้ออกแจ้งเตือนประชาชนให้เฝ้าระวังโรคที่มากับน้ำท่วมและโรคหลังน้ำลดแล้ว
****************************************************** 18 ตุลาคม 2567

ที่มา : https://www.thaigov.go.th/news/contents/details/89302