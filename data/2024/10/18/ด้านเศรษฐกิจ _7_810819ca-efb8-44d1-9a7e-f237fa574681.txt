รัฐบาลไทย-ข่าวทำเนียบรัฐบาล-กระทรวงเกษตรฯ โดยกรมฝนหลวงและการบินเกษตร จัดประชุมเชิงปฏิบัติการ “ASEAN Regional Semanar on Weather Modification 2024” 


วันศุกร์ที่ 18 ตุลาคม 2567
กระทรวงเกษตรฯ โดยกรมฝนหลวงและการบินเกษตร จัดประชุมเชิงปฏิบัติการ “ASEAN Regional Semanar on Weather Modification 2024”
กระทรวงเกษตรฯ โดยกรมฝนหลวงและการบินเกษตร จัดประชุมเชิงปฏิบัติการ “ASEAN Regional Semanar on Weather Modification 2024”
นายเศรษฐเกียรติ กระจ่างวงศ์ รองปลัดกระทรวงเกษตรและสหกรณ์ เป็นประธานเปิดการประชุมเชิงปฏิบัติการ “ASEAN Regional Semanar on Weather Modification 2024” จัดขึ้นระหว่าง วันที่ 18 -  22 ต.ค. 2567 โดยมี นายสุพิศ พิทักษ์ธรรม อธิบดีกรมฝนหลวงและการบินเกษตร ผู้บริหารสังกัดกระทรวงเกษตรและสหกรณ์ และหน่วยงานความร่วมมือ เข้าร่วม ณ โรงแรมอัศวิน แกรนด์ คอนเวนชัน กรุงเทพฯ มีวัตถุประสงค์เพื่อ 1) เกิดการแลกเปลี่ยนความรู้และประสบการณ์ เพื่อยกระดับบุคลากรด้านความรู้การเปลี่ยนแปรสภาพอากาศของกรมฝนหลวงและการบินเกษตร เพิ่มทักษะให้หลากหลายจนสามารถแก้ไขปัญหาได้ในอนาคต และบรรลุตามวัตถุประสงค์ต่อสิ่งแวดล้อมในอนาคต 2) เพื่อส่งเสริมการพัฒนา วิจัย และปฏิบัติการด้านการดัดแปรสภาพอากาศ ตลอดจนพัฒนาเครือข่ายความร่วมมือภายในและระหว่างประเทศสมาชิก สู่การเพิ่มขีดความสามารถในการสร้างเทคโนโลยีที่เหมาะสมกับสภาพภูมิประเทศได้อย่างเหมาะสม 3) เพื่อร่วมกันกำหนดแนวทางสร้างความเข้มแข็ง และการดำเนินงานภายใต้ศูนย์การดัดแปรสภาพอากาศอาเซียน โดยจัดทำแผนปฏิบัติงานร่วมด้านการดัดแปรสภาพอากาศ อันเป็นเครื่องมือและกลไกสำหรับการบริหารจัดการทรัพยากรน้ำ สามารถบรรเทามลภาวะทางอากาศในระดับภูมิภาคเพื่อให้เกิดผลสัมฤทธิ์ต่อไป 4) เพื่อแบ่งปันองค์ความรู้ด้านการดัดแปรสภาพอากาศ โดยเทคโนโลยีฝนหลวงของไทยให้กับสมาชิกอาเซียน และประเทศอื่น ๆ และสามารถร่วมมือด้านการดัดแปรสภาพอากาศกับกรมฝนหลวงและการบินเกษตร เพื่อเผยแพร่พระอัจฉริยภาพด้านฝนหลวงของพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร และ5) สร้างการรับรู้และประชาสัมพันธ์ศูนย์การดัดแปรสภาพอากาศอาเซียนมีประเทศไทย โดยกรมฝนหลวงและการบินเกษตร เป็นหน่วยงานประสานงานหลัก และฝ่ายเลขานุการถาวรของ AWMC ให้ทุกภาคส่วนที่เกี่ยวข้องทั้งในและต่างประเทศ
นายเศรษฐเกียรติ กล่าวว่า การจัดประชุมเชิงปฏิบัติการในครั้งนี้ เพื่อแบ่งปันความรู้และประสบการณ์ต่าง ๆ เพื่อให้เกิดประโยชน์มากยิ่งขึ้น และสามารถนำไปประยุกต์ใช้ต่อการปฏิบัติงานในหน้าที่  ตลอดจนการดำเนินงานวิจัยเทคโนโลยี และเครื่องมือในการบริหารจัดการทรัพยากรน้ำอย่างยั่งยืนได้ในอนาคต
นอกจากนี้ ภายในงานมีการจัดนิทรรศการภายใต้หัวข้อ “การแก้ไขและรับมือปัญหาการเปลี่ยนแปลงสภาพภูมิอากาศด้วยนวัตกรรม การพัฒนาวิธีการทำงานที่เป็นมิตรกับสิ่งแวดล้อมการใช้เทคโนโลยีดิจิตอล และการจัดการความรู้แบบบูรณาการ” พร้อมจัดบรรยายแผนการวิจัยและพัฒนาภายใต้กรอบ 4S: ได้แก่ ความมั่นคง (Security) ความปลอดภัย (Safety) ความราบรื่น (Seamlessness) และความยั่งยืน (Sustainability) โดยกรมฝนหลวงและการบินเกษตร ตลอดจนร่วมกันกำหนดแนวทางในการสร้างความเข้มแข็ง และการดำเนินงานภายใต้ ASEAN Weather Modification Centre : AWMC  อันจะนำไปสู่การดำเนินงานที่สอดคล้องกับข้อตกลงที่กำหนดร่วมกันต่อไปอีกด้วย

ที่มา : https://www.thaigov.go.th/news/contents/details/89274