รัฐบาลไทย-ข่าวทำเนียบรัฐบาล-กรมเจ้าท่า บูรณาการค้นหาผู้สูญหายอุบัติเหตุเรือหางยาวจมแม่น้ำเจ้าพระยา บริเวณบางกระเจ้า กำชับต้องสวมใส่เสื้อชูชีพทุกครั้ง


วันศุกร์ที่ 18 ตุลาคม 2567
กรมเจ้าท่า บูรณาการค้นหาผู้สูญหายอุบัติเหตุเรือหางยาวจมแม่น้ำเจ้าพระยา บริเวณบางกระเจ้า กำชับต้องสวมใส่เสื้อชูชีพทุกครั้ง
...
เมื่อเวลา 11.00 น. วันที่ 17 ตุลาคม 2567 สำนักงานเจ้าท่าภูมิภาคสาขาสมุทรปราการได้รับแจ้งเกิดอุบัติเหตุเรือหางยาวไม่มีทะเบียน ขณะเดินทางไปปฏิบัติงานจดมิเตอร์ไฟฟ้า โดยมีเหตุขัดข้องที่คันเร่งเครื่องยนต์ค้างและมีน้ำรั่วซึมเข้าทางท้ายเรือ ส่งผลให้เรือหมุนเป็นวงกลมและน้ำได้เข้าทางด้านท้ายเรือจึงทำให้เรือจมลงในบริเวณด้านทิศเหนือของร้านอาหารครัวลุงอู ตำบลบางกระเจ้า อำเภอพระประแดง จังหวัดสมุทรปราการ ห่างจากฝั่งประมาณ 200 เมตร ทราบว่าอุบัติเหตุครั้งนี้มีผู้สูญหาย 1 ราย คือนายเดชา หอบประจอน อายุ 73 ปี ซึ่งเป็นนายท้ายเรือ ส่วนผู้โดยสารอีก 2 ราย คือนายมนตรี เงินทองดี อายุ 39 ปี และนายธนพัฒน์ ธัญญธนสิทธิ์ อายุ 40 ปี ซึ่งเป็นพนักงานจดมิเตอร์ไฟฟ้า สามารถขึ้นจากน้ำได้อย่างปลอดภัย
ในการนี้ กรมเจ้าท่า โดยสำนักงานเจ้าท่าภูมิภาคสาขาสมุทรปราการ ร่วมกับหน่วยงานที่เกี่ยวข้องเร่งดำเนินการค้นหาผู้สูญหายและตรวจสอบเหตุการณ์เพิ่มเติม และในเวลา 14.45 น. ได้พบร่างผู้สูญหายแล้วทางเจ้าหน้าที่ได้นำศพส่งไปโรงพยาบาลตำรวจเพื่อชันสูตรตามกฎหมายต่อไป
ทั้งนี้ กรมเจ้าท่าในฐานะหน่วยงานที่กำกับดูแลด้านความปลอดภัยทางน้ำ ขอความร่วมมือประชาชนปฏิบัติตามคำแนะนำเจ้าหน้าที่ ต้องสวมใส่เสื้อชูชีพตลอดการสัญจรทางน้ำ เพื่อป้องกันการเกิดอุบัติเหตุต่อชีวิตและทรัพย์สิน พร้อมนี้อธิบดีกรมเจ้าท่า ได้เน้นย้ำ กำชับให้เจ้าหน้าที่ทั้งในส่วนกลางและภูมิภาคที่ 1 - 7  เข้มงวด กวดขันการออกตรวจตราความปลอดภัยทางน้ำ ก่อนให้เรือออกจากท่าเทียบเรือ ต้องจัดระเบียบการขึ้น ลงเรือ เพื่อความปลอดภัยของผู้ใช้บริการ เน้นย้ำประชาชนและนักท่องเที่ยวต้องสวมใส่ชูชีพก่อนลงเรือทุกครั้ง ในส่วนเจ้าของเรือ ผู้ควบคุมเรือต้องตรวจสภาพอุปกรณ์ประจำเรือ เช่น แพชูชีพ พวงชูชีพ เสื้อชูชีพ ให้มีความพร้อมใช้งาน ห้ามบรรทุกผู้โดยสารเกินกว่าที่ได้รับอนุญาต และให้ปฏิบัติตามกฎหมายอย่างเคร่งครัด หากประชาชนท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/89262