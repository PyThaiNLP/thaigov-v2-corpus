รัฐบาลไทย-ข่าวทำเนียบรัฐบาล-ปลัดดีอี เปิดงาน “SEC Digital Services 2024” หนุนพัฒนาตลาดทุนดิจิทัล เสริมภูมิคุ้มกันไซเบอร์


วันศุกร์ที่ 18 ตุลาคม 2567
ปลัดดีอี เปิดงาน “SEC Digital Services 2024” หนุนพัฒนาตลาดทุนดิจิทัล เสริมภูมิคุ้มกันไซเบอร์
ปลัดดีอี เปิดงาน “SEC Digital Services 2024” หนุนพัฒนาตลาดทุนดิจิทัล เสริมภูมิคุ้มกันไซเบอร์
วันที่ 18 ตุลาคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) กล่าวเปิด พร้อมปาฐกถาพิเศษ ในงาน SEC Digital Services 2024 หัวข้อ “การส่งเสริมและพัฒนาเศรษฐกิจดิจิทัลในภาคตลาดทุน” โดยมี นางพรอนงค์ บุษราตระกูล เลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) และผู้ที่เกี่ยวข้องเข้าร่วม ณ โรงแรมไฮแอท รีเจนซี่ สุขุมวิท กรุงเทพฯ
ทั้งนี้ ศาสตราจารย์พิเศษวิศิษฏ์ ได้กล่าวถึงความสำคัญของการพัฒนาเศรษฐกิจดิจิทัลในภาคตลาดทุนไทย โดยเน้นย้ำถึงการที่เทคโนโลยีดิจิทัลจะช่วยสร้างโอกาสในการเพิ่มประสิทธิภาพ การสร้างนวัตกรรมทางการเงิน และการขยายการเข้าถึงบริการทางการเงิน พร้อมทั้งกล่าวถึงนโยบายและมาตรการสนับสนุนจากกระทรวงดีอี และภาครัฐ การพัฒนาโครงสร้างพื้นฐานดิจิทัล โดยเฉพาะอย่างยิ่งด้านความมั่นคงปลอดภัยทางไซเบอร์ และการป้องกันอาชญากรรมทางการเงิน พร้อมเรียกร้องให้ทุกภาคส่วนร่วมมือกันสร้าง "ภูมิคุ้มกันทางดิจิทัล" ให้กับสังคมไทย เพื่อการพัฒนาเศรษฐกิจดิจิทัลที่มั่นคงและยั่งยืน
สำหรับงาน SEC Digital Services 2024 เป็นการเปิดเวทีแลกเปลี่ยนความรู้ ประสบการณ์ และสร้างเครือข่ายความร่วมมือจากทุกภาคส่วน ทั้งภาครัฐ ภาคเอกชน และภาคประชาสังคม เพื่อที่จะนำไปสู่การพัฒนาตลาดทุนดิจิทัลของไทยให้เติบโตอย่างแข็งแกร่ง มีความน่าเชื่อถือ และเป็นที่ยอมรับในระดับสากล

ที่มา : https://www.thaigov.go.th/news/contents/details/89275