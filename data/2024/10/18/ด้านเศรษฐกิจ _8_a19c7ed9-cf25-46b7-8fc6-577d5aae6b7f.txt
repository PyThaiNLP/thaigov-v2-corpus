รัฐบาลไทย-ข่าวทำเนียบรัฐบาล-กระทรวงอุตสาหกรรม รับมอบสิ่งของอุปโภค บริโภค เตรียมแพคถุง เพื่อช่วยเหลือผู้ประสบภัยน้ำท่วม 


วันศุกร์ที่ 18 ตุลาคม 2567
18/10/2567
พิมพ์
กระทรวงอุตสาหกรรม รับมอบสิ่งของอุปโภค บริโภค เตรียมแพคถุง เพื่อช่วยเหลือผู้ประสบภัยน้ำท่วม
กระทรวงอุตสาหกรรม รับมอบสิ่งของอุปโภค บริโภค เตรียมแพคถุง เพื่อช่วยเหลือผู้ประสบภัยน้ำท่วม
ด้วยในปัจจุบัน ประเทศไทยได้เข้าสู่ช่วงฤดูฝนอย่างเป็นทางการ ทำให้เกิดมรสุม มีฝนตกหนักถึงหนักมากในบางพื้นที่ ซึ่งอาจเกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม อาจเป็นสาเหตุให้เกิดอุทกภัย สร้างความเสียหายต่อการดำรงชีวิตและทรัพย์สินของพี่น้องประชาชนและสถานประกอบการอุตสาหกรรมในพื้นที่
กระทรวงอุตสาหกรรม จึงได้ร่วมมือกับหน่วยงานภาครัฐ เอกชน ผู้ประกอบการโรงงานอุตสาหกรรมทั่วประเทศ เพื่อรวมใจส่งมอบรอยยิ้ม ให้กับประชาชน ภายใต้โครงการ “อุตสาหกรรมรวมใจ ช่วยพี่น้องชาวไทย” โดยในวันที่ 16 ตุลาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรมรักษาราชการแทนอธิบดีกรมส่งเสริมอุตสาหกรรม ได้มอบสิ่งของอุปโภค บริโภค และของใช้ที่จำเป็น เพื่อเตรียมแพคถุงเป็นกำลังใจให้กับผู้ประสบอุทกภัย โดยมี นางสาวชลาริน นิลพิฤกษ์ ผู้อำนวยการกองกลาง เป็นผู้แทนปลัดกระทรวงอุตสาหกรรมในการรับมอบ โดยได้รับการสนับสนุนจาก ศูนย์ส่งเสริมอุตสาหกรรมภาคที่ 9 กรมส่งเสริมอุตสาหกรรม ให้การสนับสนุน น้ำดื่ม บะหมี่กึ่งสำเร็จรูป ปลากระป๋อง ข้าวสาร ขนม กระดาษชิชู่ และยากันยุง จากผู้ประกอบการ ได้แก่ 1. บริษัท ฟิลพาร์ท เอ็นจิเนียริ่ง (1999) จำกัด จังหวัดฉะเชิงเทรา 2. บริษัท บี.ที. โอโต้พาร์ต จำกัด จังหวัดชลบุรี 3. บริษัท แซฟฟรอน แลบบอราทอรี่ส์ จำกัด จังหวัดชลบุรี 4. บริษัท นูโปร จำกัด จังหวัดชลบุรี และ5. บริษัท วินเทอมส์ จำกัด จังหวัดระยอง
ทั้งนี้ การดำเนินการโครงการอุตสาหกรรมรวมใจ ช่วยพี่น้องชาวไทย เพื่อจัดทำถุงบรรจุเครื่องอุปโภคบริโภคและสิ่งของจำเป็น เป็นถุงยังชีพที่ได้รับการสนับสนุนจากหน่วยงานรัฐ ภาคเอกชน ผู้ประกอบการโรงงานอุตสาหกรรมทั่วประเทศที่รวมใจส่งมอบรอยยิ้ม เพื่อเป็นกำลังใจให้กับผู้ประสบอุทกภัยในการก้าวข้ามช่วงเวลาที่ยากลำบากไปได้

ที่มา : https://www.thaigov.go.th/news/contents/details/89276