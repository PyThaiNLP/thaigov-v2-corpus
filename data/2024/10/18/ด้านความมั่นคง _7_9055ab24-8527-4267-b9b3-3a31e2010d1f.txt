รัฐบาลไทย-ข่าวทำเนียบรัฐบาล-“อนุทิน” ต้อนรับ รองนายกฯ และ รมว.ต่างประเทศนิวซีแลนด์ พร้อมหารือแลกเปลี่ยนประสบการณ์รับมือบริหารจัดการภัยพิบัติ


วันศุกร์ที่ 18 ตุลาคม 2567
18/10/2567
พิมพ์
“อนุทิน” ต้อนรับ รองนายกฯ และ รมว.ต่างประเทศนิวซีแลนด์ พร้อมหารือแลกเปลี่ยนประสบการณ์รับมือบริหารจัดการภัยพิบัติ
“อนุทิน” ต้อนรับ รองนายกฯ และ รมว.ต่างประเทศนิวซีแลนด์ พร้อมหารือแลกเปลี่ยนประสบการณ์รับมือบริหารจัดการภัยพิบัติ
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (18 ต.ค. 67) เวลา 13.00 น. นายอนุทิน ชาญวีรกูล รองนายกรัฐมนตรี และ รมว.มหาดไทย ให้การต้อนรับ นายวินสตัน พีเตอส์ (H.E. Winston Peters) รองนายกรัฐมนตรี และรัฐมนตรีว่าการกระทรวงการต่างประเทศประเทศนิวซีแลนด์ และคณะ ในโอกาสเยือนประเทศไทย โดยมี นายโจนาธาน คิงส์ (Mr. Jonathan Kings) เอกอัครราชทูตนิวซีแลนด์ประจำประเทศไทย นายจอน โจฮานสัน (Mr. Jon Johansson) ที่ปรึกษาอาวุโสของรัฐมนตรีด้านการต่างประเทศ นายธาฮา แมคเพอสัน (Mr. Taha Macpherson) รองปลัดกระทรวงต่างประเทศ (ด้านนโยบาย) นายเชษฐพันธ์ มากสัมพันธ์ อธิบดีกรมอเมริกาและแปซิฟิกใต้กระทรวงการต่างประเทศ เข้าร่วม ณ ห้องดำรงราชานุภาพ ชั้น 2 อาคารศาลาว่าการกระทรวงมหาดไทย
ในการพบหารือ ทั้งสองฝ่ายได้แลกเปลี่ยนในประเด็นความร่วมมือระหว่างกันของ 2 ประเทศ ตลอดจนประเด็นที่อยู่ในความสนใจของไทยและเป็นความเชี่ยวชาญของนิวซีแลนด์ คือความรู้และประสบการณ์ในการบริหารจัดการปัญหาสาธารณภัย โดยเฉพาะปัญหาน้ำท่วมและการบริหารจัดการทรัพยากรน้ำ ซึ่งเป็นสาธารณภัยที่เกิดขึ้นบ่อยครั้งในไทย
นายอนุทิน กล่าวว่า กระทรวงมหาดไทยมีภารกิจเกี่ยวกับการรักษาความมั่นคงภายใน การป้องกันและแก้ไขปัญหาสาธารณภัย การแก้ไขปัญหาความเดือดร้อนของประชาชน โดยเฉพาะปัญหาน้ำท่วมในจังหวัดภาคเหนือที่กำลังเกิดขึ้นอยู่ในขณะนี้ และอยู่ระหว่างการฟื้นฟูพื้นที่หลังสถานการณ์บรรเทาลง โดยกระทรวงมหาดไทยได้จัดเจ้าหน้าที่และอุปกรณ์ล้างดินโคลนจากบ้านเรือนของประชาชน รวมถึงสนับสนุนเงินช่วยเหลือค่าล้างดินโคลนแก่ครอบครัวที่ประสบปัญหาอุทกภัย แต่กระทรวงมหาดไทยจะต้องมองหาแนวทางการป้องกัน ลดความเสียหาย ต่อชีวิตและทรัพย์สินประชาชน อันมาจากภัยพิบัติในระยะยาว ซึ่งการได้แลกเปลี่ยนและรับความรู้จากประเทศที่มีความเชี่ยวชาญ จะช่วยสนับสนุนภารกิจของกระทรวงมหาดไทยได้มาก
น.ส.ไตรศุลี กล่าวว่า การเข้าพบของรองนายกฯ และ รมว.กระทรวงการต่างประเทศ ประเทศนิวซีแลนด์ ครั้งนี้ มีผู้บริหารระดับสูงของกระทรวงมหาดไทยร่วมในการต้อนรับ หารือถึงความร่วมมือและแลกเปลี่ยนความรู้และประสบการณ์ระหว่างผู้แทน 2 ประเทศ ได้แก่ นายอรรษิษฐ์ สัมพันธรัตน์ ปลัดกระทรวงมหาดไทย นายพรพจน์ เพ็ญพาส อธิบดีกรมที่ดิน นายสยาม ศิริมงคล อธิบดีกรมพัฒนาชุมชน นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พร้อมด้วยผู้บริหารระดับสูงของกระทรวงมหาดไทย คณะทำงานรัฐมนตรีว่าการกระทรวงมหาดไทย และส่วนราชการที่เกี่ยวข้อง ร่วมให้การต้อนรับด้วย

ที่มา : https://www.thaigov.go.th/news/contents/details/89301