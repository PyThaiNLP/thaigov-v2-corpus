รัฐบาลไทย-ข่าวทำเนียบรัฐบาล-สนง.สลากฯ ห้ามขายสลากกินแบ่งรัฐบาลตัวเลขสามหลัก ให้ผู้มีอายุต่ำกว่า 20 ปี และใกล้สถานศึกษา ตรึงจุดทดสอบจำหน่ายเฉพาะโครงการสลาก 80 เท่านั้น เตือนประชาชนอย่าหลงเชื่อรับสมัครตัวแทน


วันศุกร์ที่ 18 ตุลาคม 2567
18/10/2567
พิมพ์
สนง.สลากฯ ห้ามขายสลากกินแบ่งรัฐบาลตัวเลขสามหลัก ให้ผู้มีอายุต่ำกว่า 20 ปี และใกล้สถานศึกษา ตรึงจุดทดสอบจำหน่ายเฉพาะโครงการสลาก 80 เท่านั้น เตือนประชาชนอย่าหลงเชื่อรับสมัครตัวแทน
สนง.สลากกินแบ่งรัฐบาลลงพื้นที่ตรวจเยี่ยมจุดจำหน่ายโครงการสลาก 80 ณ บริเวณจุดจำหน่ายสวนหลวง จ.กรุงเทพฯ และจุดจำหน่ายศรีสมาน จ.นนทบุรี เพื่อเป็นการยืนยันความพร้อมในการจำหน่ายสลากกินแบ่งรัฐบาลตัวเลขสามหลัก ผลิตภัณฑ์ใหม่ของสำนักงานสลากกินแบ่งรัฐบาล
เมื่อวันที่ 18 ตุลาคม 2567 เวลา 11.00 น. สำนักงานสลากกินแบ่งรัฐบาล (GLO) นำโดย พันโท หนุน ศันสนาคม ผู้อำนวยการสำนักงานฯ พร้อมด้วยนายทวีป วุฒิบาทุกาจิตต์ รองผู้อำนวยการสำนักงานฯ ลงพื้นที่ตรวจเยี่ยมจุดจำหน่ายโครงการสลาก 80 ณ บริเวณจุดจำหน่ายสวนหลวง จ.กรุงเทพฯ และจุดจำหน่ายศรีสมาน จ.นนทบุรี เพื่อเป็นการยืนยันความพร้อมในการจำหน่ายสลากกินแบ่งรัฐบาลตัวเลขสามหลัก ผลิตภัณฑ์ใหม่ของสำนักงานสลากกินแบ่งรัฐบาล
พันโท หนุน กล่าวว่า วัตถุประสงค์หลักของการออกผลิตภัณฑ์สลากกินแบ่งรัฐบาลตัวเลขสามหลัก คือ ต้องการแก้ไขปัญหาสลากเกินราคาผ่านกลไกตลาดเพื่อให้ผู้ซื้อมีทางเลือกในการซื้อ ด้วยจุดแข็งคือ ซื้อสลากฉบับเดียว 20 บาท มีโอกาสถูก 4 ประเภทรางวัล คือ สามตรง , สามสลับหลัก , สองตรง และ รางวัลพิเศษ และสามารถเลือกได้เองทุกหมายเลขที่ต้องการ ซึ่งผลพลอยได้ที่ตามมาก็คือการช่วยบรรเทาปัญหาการพนันนอกระบบ หรือ หวยใต้ดิน ได้อีกทางหนึ่ง
ทั้งนี้ การกำหนดให้จำหน่ายผ่านจุดจำหน่ายโครงการสลาก 80 จำนวน 647 แห่งทั่วประเทศ และชำระเงินด้วยด้วยระบบดิจิทัลผ่านแอปพลิเคชัน “เป๋าตัง” ในราคาฉบับละ 20 บาทเท่านั้น เพราะอยู่ในช่วงระบบทดสอบแบบปิด (Sandbox) ซึ่งสำนักงานสลากฯ เป็นผู้จำหน่ายเอง โดยได้รับความร่วมมือจากจุดจำหน่ายโครงการสลาก 80 เป็นช่องทางในการจำหน่าย และขอเน้นย้ำว่า ยังไม่ได้มีการเปิดให้จำหน่ายผ่านตัวแทนแต่อย่างใด จึงขอความร่วมมืออย่าหลงเชื่อว่ามีการเปิดรับสมัครตัวแทนในขณะนี้
อีกประการหนึ่ง นอกจากจะช่วยบรรเทาปัญหาสลากเกินราคา และการพนันนอกระบบแล้ว สำนักงานสลากฯ ต้องดำเนินการอย่างระมัดระวังเพื่อไม่ให้เกิดผลกระทบเชิงลบในทุกมิติ รวมทั้งกระตุ้นให้เกิดการเล่นพนันอย่างกว้างขวาง ซึ่งการกำหนดจำหน่ายเฉพาะจุดจำหน่ายโครงการสลาก 80 จะสามารถควบคุมไม่ให้ผู้ที่มีอายุต่ำกว่า 20 ปีสามารถซื้อสลากได้ และไม่มีการจำหน่ายสลากฯ ใกล้กับสถานศึกษาได้อย่างแน่นอน เพื่อแสดงถึงความรับผิดชอบต่อผู้บริโภคและสังคมของผู้ให้บริการเกมเสี่ยงโชค (Responsible Gaming)
พันโท หนุน กล่าวเพิ่มเติมว่า การจำหน่ายและจ่ายเงินรางวัลสลากกินแบ่งรัฐบาลตัวเลขสามหลัก ดำเนินการภายใต้กฎหมายอย่างถูกต้อง ซึ่งเป็นครั้งแรกที่มีการจ่ายเงินรางวัลแบบผันแปรตามจำนวนผู้ถูกรางวัลในแต่ละหมายเลขของงวดนั้น ๆ ดังนั้น อัตราการจ่ายเงินรางวัล จึงขึ้นอยู่กับปริมาณการซื้อ โดยจะค่อย ๆ ปรับเพิ่มขึ้นแตกต่างกันในแต่ละหมายเลข ตั้งแต่ต้นงวดจนถึงช่วงปิดจำหน่าย
ทั้งนี้ ผู้ซื้อสามารถตรวจสอบจำนวนเงินรางวัลแต่ละประเภทรางวัลได้จาก 1. ตรวจสอบด้วยตนเอง ผ่านแอปพลิเคชันเป๋าตังในฟีเจอร์ ‘เช็กเลขขายดีและเงินรางวัลงวดนี้’ ทั้ง 1,000 หมายเลข 2. มีการแจ้งให้ทราบอย่างเป็นทางการ ในช่วงการออกรางวัลสลากกินแบ่งรัฐบาลหกหลักและสลากกินแบ่งรัฐบาลตัวเลขสามหลัก ทุกวันที่ 1 และ 16 ของทุกเดือน หรือตามที่สำนักงานสลากฯ กำหนด
“สำนักงานสลากฯ ยืนยันว่าสลากกินแบ่งรัฐบาลตัวเลขสามหลัก ดำเนินการถูกกฎหมาย และจ่ายเงินรางวัลแน่นอนทุกบาททุกสตางค์ หากท่านไม่ถูกรางวัล รายได้จากการจำหน่ายสลากตามกฎหมาย จะถูกนำส่งเป็นรายได้เข้ารัฐ เพื่อดำเนินโครงการที่เป็นประโยชน์ของสังคมต่อไป”
สำหรับการออกรางวัล จะใช้ผลรางวัลอ้างอิงจากผลการออกรางวัลสลากกินแบ่งรัฐบาลหกหลัก โดยรางวัลสามตรงและสามสลับหลัก จะมาจากเลข 3 ตัวท้ายของผลรางวัลที่ 1, รางวัลสองตรงมาจากผลรางวัลเลขท้าย 2 ตัว และรางวัลพิเศษจะสุ่มจากผู้ถูกรางวัลสามตรงเท่านั้น โดยจะมีการออกรางวัลพิเศษภายหลังจากการออกรางวัลสลากกินแบ่งรัฐบาลหกหลักเสร็จสิ้นในแต่ละงวด
โดยผู้ที่ถูกรางวัลจะได้รับการเตือนในแอปพลิเคชันเป๋าตัง และสามารถกดรับเงินรางวัลผ่านแอปพลิเคชันเป๋าตังได้ทันที โดยจะต้องมีการชำระค่าอากรแสตมป์ในอัตรา 1 บาท ต่อเงินรางวัล 200 บาท หรือเศษของ 200 บาท และการรับเงินโดยวิธีการโอนเงินรางวัลเข้าบัญชีธนาคาร ไม่ต้องเสียค่าธรรมเนียม

ที่มา : https://www.thaigov.go.th/news/contents/details/89271