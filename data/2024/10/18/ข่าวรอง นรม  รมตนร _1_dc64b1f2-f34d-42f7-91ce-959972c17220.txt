รัฐบาลไทย-ข่าวทำเนียบรัฐบาล-รองนายกรัฐมนตรีฯนิวซีแลนด์ เข้าพบรองนายกฯ อนุทิน ย้ำความสัมพันธ์ไทย-นิวซีแลนด์ พร้อมแลกเปลี่ยนความรู้ความเชี่ยวชาญการจัดการภัยพิบัติระหว่างกัน


วันศุกร์ที่ 18 ตุลาคม 2567
18/10/2567
พิมพ์
รองนายกรัฐมนตรีฯนิวซีแลนด์ เข้าพบรองนายกฯ อนุทิน ย้ำความสัมพันธ์ไทย-นิวซีแลนด์ พร้อมแลกเปลี่ยนความรู้ความเชี่ยวชาญการจัดการภัยพิบัติระหว่างกัน
รองนายกรัฐมนตรีฯนิวซีแลนด์ เข้าพบรองนายกฯ อนุทิน ย้ำความสัมพันธ์ไทย-นิวซีแลนด์ พร้อมแลกเปลี่ยนความรู้ความเชี่ยวชาญการจัดการภัยพิบัติระหว่างกัน
วันนี้ (18 ตุลาคม 2567) เวลา 13.00 น. ณ กระทรวงมหาดไทย นายวินสตัน พีเตอส์ (The Right Honourable Winston Peters) รองนายกรัฐมนตรีและรัฐมนตรีว่าการกระทรวงการต่างประเทศนิวซีแลนด์ เข้าพบนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในโอกาสเยือนประเทศไทยอย่างเป็นทางการ สรุปสาระสำคัญดังนี้
รองฯ อนุทิน กล่าวต้อนรับสู่ประเทศไทย พร้อมยินดีที่ได้มีโอกาสพบหารือในวันนี้ โดยปัจจุบันดำรงตำแหน่งรัฐมนตรีว่าการกระทรวงมหาดไทย ดูแลกิจการภายในประเทศ อาทิ บรรเทาและป้องกันสาธารณภัย ภัยพิบัติ ที่ดิน เป็นต้น
ด้านนายพีเตอส์กล่าวขอบคุณสำหรับการต้อนรับ ยินดีที่ได้เข้าพบในวันนี้จะเป็นโอกาสให้ในการหารือแนวทางขับเคลื่อนความร่วมมือทั้งสองประเทศต่อไป
โอกาสนี้ ทั้งสองฝ่ายยังได้หารือในประเด็นต่างๆ ดังนี้
ทั้งสองฝ่ายได้พูดคุยถึงปัญหาการเปลี่ยนแปลงสภาพภูมิอากาศ รวมถึงสถานการณ์อุทกภัยในประเทศไทย ซึ่งรองนายกฯ อนุทิน กล่าวว่า สถานการณ์ในขณะนี้อยู่ในช่วงการฟื้นฟู ปีนี้ถือว่ามีมวลน้ำมากกว่าที่ผ่านมาซึ่งนำพาตะกอนโคลนและดินมาตกค้างอยู่ตามสถานที่ต่างๆ บ้านเรือนของประชาชนเป็นจำนวนมาก โดยได้ส่งเจ้าหน้าที่เข้าไปช่วยเหลือดูแลทำความสะอาด รวมทั้งมีการชดเชยเยียวยาด้วย
นอกจากนี้ ยังได้หารือถึงประเด็นความท้าทายอื่นๆ ร่วมกัน อาทิ เช่น ปัญหาฝุ่น PM2.5 ที่ทุกฝ่ายได้รับผลกระทบ สังคมผู้สูงวัย ที่รองนายกฯ อนุทินเห็นว่า ระบบสาธารณสุขของไทยมีความเข้มแข็งและได้รับการยอมรับจากหลายฝ่าย โดยเฉพาะในช่วงโควิด-19 ที่ผ่านมา ที่ไทยมีอาสาสมัครสาธารณสุขประจำหมู่บ้าน (อสม.) เป็นกำลังสำคัญทำงานร่วมกับเจ้าหน้าที่ให้ความรู้ ย้ำความสำคัญ นับเป็นบุคลากรสำคัญที่ช่วยเจ้าหน้าที่ทางการแพทย์ได้อย่างมาก
โอกาสนี้ เพื่อร่วมกันต่อสู้กับความท้าทาย เช่น การเปลี่ยนแปลงสภาพภูมิอากาศและภัยพิบัติ ไทยและนิวซีแลนด์ยังเห็นพ้องถึงความสำคัญของการแลกเปลี่ยนความรู้ ความเชี่ยวชาญและแนวทางปฏิบัติที่เป็นเลิศระหว่างกัน เช่น การบริหารจัดการภัยพิบัติ (disaster management)

ที่มา : https://www.thaigov.go.th/news/contents/details/89288