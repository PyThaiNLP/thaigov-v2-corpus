รัฐบาลไทย-ข่าวทำเนียบรัฐบาล-"วราวุธ" รมว.พม. ส่งทีม ศรส. แก้ปัญหากลุ่มคนไร้บ้านหน้าคอนโด ย่านจตุจักร จับมือ เทศกิจ-ตำรวจ จัดระเบียบคนไร้ที่พึ่ง - ขอทาน


วันศุกร์ที่ 18 ตุลาคม 2567
"วราวุธ" รมว.พม. ส่งทีม ศรส. แก้ปัญหากลุ่มคนไร้บ้านหน้าคอนโด ย่านจตุจักร จับมือ เทศกิจ-ตำรวจ จัดระเบียบคนไร้ที่พึ่ง - ขอทาน
"วราวุธ" รมว.พม. ส่งทีม ศรส. แก้ปัญหากลุ่มคนไร้บ้านหน้าคอนโด ย่านจตุจักร จับมือ เทศกิจ-ตำรวจ จัดระเบียบคนไร้ที่พึ่ง - ขอทาน
วันที่ 18 ตุลาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มีกลุ่มคนไร้บ้านจำนวนหนึ่งรวมตัวกันอยู่บริเวณด้านหน้าคอนโดแห่งหนึ่ง ย่านจตุจักร กรุงเทพฯ และมีพฤติกรรมไม่เหมาะสม อาทิ ดื่มสุรา และทิ้งเศษอาหาร ว่า ตนได้สั่งการไปยังศูนย์เร่งรัดจัดการสวัสดิภาพประชาชน (ศรส.) กระทรวง พม. ส่งหน่วยปฏิบัติการลงพื้นที่ตรวจสอบข้อเท็จจริง และได้รับรายงานว่า เมื่อวันที่ 17 ต.ค. 67 หน่วยปฏิบัติการของศรส. โดยศูนย์คุ้มครองคนไร้ที่พึ่งกรุงเทพมหานคร ได้ร่วมกับเทศกิจเขตพญาไท กทม. ได้ลงพื้นที่ตรวจสอบบริเวณดังกล่าว 2 ครั้ง ได้แก่ เมื่อเวลา 10.00 น. เจ้าหน้าที่ไม่พบกลุ่มคนไร้บ้านบริเวณหน้าคอนโดตามที่ได้รับแจ้ง และทราบว่ากลุ่มคนไร้บ้านกลุ่มนี้จะมารวมตัวกันในช่วงเย็นจนถึงช่วงค่ำ จึงได้นัดกันเดินทางไปตรวจสอบอีกครั้งในเวลา 19.00 น.
อย่างไรก็ตาม เจ้าหน้าที่ตรวจสอบพบว่า บริเวณใกล้กันนั้นพบคนไร้บ้าน จำนวน 2 คน เป็นชายอายุ 68 ปี และชายอายุ 32 ปี ซึ่งอาศัยหลับนอนในที่สาธารณะ มีอาชีพเก็บของเก่า และสะสมของจำนวนมาก เจ้าหน้าที่ ศรส. จึงได้เข้าพูดคุยเพื่อให้เข้ารับการคุ้มครองดูแลในหน่วยงานของกระทรวง พม. ซึ่งชายคนไร้บ้านทั้ง 2 ราย ยินดีเข้ารับการคุ้มครองดูแล และได้ช่วยเหลือในเบื้องต้น ด้วยการพาไปทำบัตรประจำตัวประชาชน พร้อมวางแผนการช่วยเหลือต่างๆ และ จะติดตามหาญาติและครอบครัวต่อไป
นายวราวุธ กล่าวว่า และในวันเดียวกันนั้น เวลา 19.00 น. เจ้าหน้าที่ ศรส. โดยศูนย์คุ้มครองคนไร้ที่พึ่งกรุงเทพมหานคร ร่วมกับเทศกิจเขตพญาไท กทม. ได้ลงพื้นที่ตรวจสอบหน้าคอนโดดังกล่าวอีกครั้ง แต่ยังไม่พบกลุ่มคนไร้บ้าน จึงเดินสำรวจบริเวณใกล้เคียง พบเพียงกลุ่มคนขายของเก่าที่นอนเฝ้าร้านค้า ซึ่งให้ข้อมูลว่ากลุ่มคนไร้บ้านจะมาเป็นประจำ แต่วันนี้ยังไม่มา ทั้งนี้ เทศกิจเขตพญาไทได้วางแผนลงพื้นที่กวดขันอย่างเข้มงวดบริเวณดังกล่าวและใกล้เคียง ตั้งแต่เวลา 06.00 - 23.00 น. เพื่อความปลอดภัยของพี่น้องประชาชน  อีกทั้ง เจ้าหน้าที่ ศรส. ได้วางแผนลงพื้นที่ ร่วมกับ เจ้าหน้าที่ตำรวจ สน.บางซื่อ เพื่อจัดระเบียบบุคคลไร้ที่พึ่ง และขอทานอย่างต่อเนื่อง
#ข่าวพม #พม #ศรส #esshelpme #1300 #วราวุธศิลปอาชา #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #คนไร้บ้าน

ที่มา : https://www.thaigov.go.th/news/contents/details/89292