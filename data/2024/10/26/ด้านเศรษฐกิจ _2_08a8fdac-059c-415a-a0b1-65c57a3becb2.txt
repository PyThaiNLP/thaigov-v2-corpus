รัฐบาลไทย-ข่าวทำเนียบรัฐบาล-รมว.เอกนัฏ ถกสมาคมอุตสาหกรรมยานยนต์ไทย หาแนวทางกระตุ้นตลาดยานยนต์


วันเสาร์ที่ 26 ตุลาคม 2567
26/10/2567
พิมพ์
รมว.เอกนัฏ ถกสมาคมอุตสาหกรรมยานยนต์ไทย หาแนวทางกระตุ้นตลาดยานยนต์
รมว.เอกนัฏ ถกสมาคมอุตสาหกรรมยานยนต์ไทย หาแนวทางกระตุ้นตลาดยานยนต์
24 ตุลาคม 2567 - นายเอกนัฏ พร้อมพันธุ์ รัฐมนตรีว่าการกระทรวงอุตสาหกรรม ร่วมหารือกับนายสุวัชร์ ศุภกาญจน์เดชากุล นายกสมาคมอุตสาหกรรมยานยนต์ไทย และคณะ เกี่ยวกับสถานการณ์ ปัญหาและอุปสรรคของยานยนต์ไทย รวมทั้งรับทราบนโยบายที่เกี่ยวข้องกับอุตสาหกรรมยานยนต์ เพื่อเป็นแนวทางในการกำหนดทิศทางการดำเนินงานร่วมกันระหว่างภาครัฐและเอกชน โดยมีนายณัฐพล รังสิตพล ปลัดกระทรวงอุตสาหกรรม นางสาวฐิติภัสร์ โชติเดชาชัยนันต์ หัวหน้าคณะทำงานรัฐมนตรีว่าการกระทรวงอุตสาหกรรม นายพงศ์พล ยอดเมืองเจริญ เลขานุการรัฐมนตรีว่าการกระทรวงอุตสาหกรรมและโฆษกกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม รักษาราชการแทนผู้อำนวยการสำนักงานเศรษฐกิจอุตสาหกรรม และผู้บริหารกระทรวงอุตสาหกรรม ร่วมด้วย ณ ห้องประชุม อก.1 ชั้น 2 อาคาร สปอ.
รัฐมนตรีว่าการกระทรวงอุตสาหกรรม กล่าวว่า จากสถานการณ์เศรษฐกิจที่ผ่านมา ภาคอุตสาหกรรมต่างได้รับผลกระทบ รวมถึงอุตสาหกรรมยานยนต์เช่นกัน ซึ่งส่งผลให้ยอดขายและ ยอดการผลิตทั้งชิ้นส่วนหลัก ชิ้นส่วนประกอบลดลง ซึ่งภาครัฐไม่ได้นิ่งนอนใจ มีการออกนโยบายและมาตรการต่าง ๆ เพื่อช่วยเหลือผู้ประกอบการ ด้านกระทรวงอุตสาหกรรมก็มีนโยบาย สู้ เซฟ สร้าง ช่วยดูแลและอำนวยความสะดวกให้ผู้ประกอบการดำเนินกิจการไปได้ สำหรับการหารือร่วมกับสมาคมฯ ในวันนี้ อยากให้ภาคเอกชนกับภาครัฐร่วมมือในการหาแนวทางกระตุ้นเศรษฐกิจไทย ซึ่งรัฐยังให้ความสำคัญกับรถยนต์สันดาปและให้การสนับสนุนรถยนต์ไฟฟ้า เพื่อให้ตลาดยานยนต์ไทยยังคงเติบโตได้ทั้งในประเทศและส่งออกต่างประเทศ ทั้งนี้กระทรวงจะนำข้อเสนอ ทั้งเรื่องการใช้มาตรฐานมลพิษ Euro 6 โครงการส่งเสริม Eco car 2 สิทธิประโยชน์ทางภาษี เป็นต้น ไปหารือและพิจารณาแนวทางช่วยเหลือและสนับสนุนต่อไป

ที่มา : https://www.thaigov.go.th/news/contents/details/89532