รัฐบาลไทย-ข่าวทำเนียบรัฐบาล-ขสมก. จัดรถเฉพาะกิจ ให้บริการฟรี 2 เส้นทาง อำนวยความสะดวกให้กับประชาชน เฝ้ารับเสด็จฯ  โดยขบวนพยุหยาตราทางชลมารค วันที่ 27 ตุลาคม 2567


วันศุกร์ที่ 25 ตุลาคม 2567
ขสมก. จัดรถเฉพาะกิจ ให้บริการฟรี 2 เส้นทาง อำนวยความสะดวกให้กับประชาชน เฝ้ารับเสด็จฯ  โดยขบวนพยุหยาตราทางชลมารค วันที่ 27 ตุลาคม 2567
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า รัฐบาลได้เชิญชวนประชาชนเฝ้าทูลละอองธุลีพระบาทรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เสด็จพระราชดำเนินไปในการพระราชพิธีทรงบำเพ็ญพระราชกุศลถวายผ้าพระกฐิน โดยขบวนพยุหยาตราทางชลมารค ณ วัดอรุณราชวรารามราชวรมหาวิหาร เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ตลอด 2 ฝั่งแม่น้ำเจ้าพระยา ตั้งแต่สะพานพระราม 8 จนถึงวัดอรุณราชวรารามราชวรมหาวิหาร ในวันอาทิตย์ที่ 27 ตุลาคม 2567 ตั้งแต่เวลา 15.00 น.
ขสมก. จึงได้จัดรถโดยสารเฉพาะกิจ (วิ่งเป็นวงกลม) ให้บริการฟรี จำนวน 2 เส้นทาง เพื่ออำนวยความสะดวกให้กับประชาชน ในการเดินทางไปเฝ้ารับเสด็จฯ ตั้งแต่เวลา 12.00 – 18.00 น. หรือจนกว่าจะส่งประชาชนออกจากพื้นที่หมด  โดยมีรายละเอียด ดังนี้
เส้นทางที่ 1 : ท่าพายัพ - ท่าเทเวศน์ - สนามหลวง - ท่าราชินี – สะพานพุทธ – วัดอรุณราชวรารามราชวรมหาวิหาร - ศิริราช – สะพานกรุงธน - ท่าพายัพ
เส้นทางที่ 2 : สนามหลวง – สะพานสมเด็จพระปิ่นเกล้า - ศิริราช – วัดอรุณราชวราราม
ราชวรมหาวิหาร - สะพานพุทธ - สนามหลวง
นอกจากนี้  ขสมก. ได้จัดเจ้าหน้าที่สายตรวจพิเศษ และนายตรวจประจำจุดต่าง ๆ เพื่ออำนวยความสะดวกด้านการจราจร และดูแลความปลอดภัยในการขึ้น - ลงรถของประชาชน

ที่มา : https://www.thaigov.go.th/news/contents/details/89527