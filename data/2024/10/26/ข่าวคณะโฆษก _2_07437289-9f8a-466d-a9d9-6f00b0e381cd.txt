รัฐบาลไทย-ข่าวทำเนียบรัฐบาล-ศปช. ยืนยัน กฟภ. ทำตามมติ ครม. กันยาค่าไฟฟรี ส่วนตุลาลด30% หาก ปชช. พื้นที่ประกาศอุทกภัยยังไม่ได้ส่วนลดจะต้องหักยอดในเดือนถัดไป      


วันเสาร์ที่ 26 ตุลาคม 2567
26/10/2567
พิมพ์
ศปช. ยืนยัน กฟภ. ทำตามมติ ครม. กันยาค่าไฟฟรี ส่วนตุลาลด30% หาก ปชช. พื้นที่ประกาศอุทกภัยยังไม่ได้ส่วนลดจะต้องหักยอดในเดือนถัดไป
ด้านสถานการณ์น้ำเหนือเขื่อนเจ้าพระยาเพิ่มขึ้นเล็กน้อยจากฝนตก อุทัยฯ-ชัยนาท แจ้งประชาชนเฝ้าติดตามอย่างใกล้ชิด
(วันนี้ 26 ตุลาคม 2567) เวลา 14.00 น. นายจิรายุ ห่วงทรัพย์ ที่ปรึกษาของนายกรัฐมนตรีและโฆษกศูนย์ปฏิบัติการช่วยเหลือผู้ประสบอุทกภัย วาตภัย และดินโคลนถล่ม หรือ ศปช. กล่าวว่า นายกรัฐมนตรีมีนโยบายให้งดเก็บและมีส่วนลดค่าไฟฟ้า ของบ้านเรือนประชาชนที่ประสบอุทกภัยตามประกาศเป็นพื้นที่ได้รับการเยียวยานั้น “การไฟฟ้าส่วนภูมิภาค กฟภ.จะยกเว้น ไม่เก็บค่าไฟฟ้าในบิลเดือน กันยายน และลดค่าไฟ 30% ในรอบเดือน ตุลาคม ซึ่งหากผู้ใช้ไฟฟ้าได้จ่ายค่าไฟฟ้าไปทั้ง 2 เดือนแล้วทาง กฟภ. จะต้องนำไปหักเป็นส่วนลดทั้ง 2 เดือนคืนให้ในรอบบิลถัดไป (โดยส่วนลดจะหักออกจากค่าใช้ไฟฟ้าในเดือน พ.ย. 67) ทั้งนี้กฟภ. จะตรวจสอบพื้นที่ที่ประสบอุทกภัยที่ได้รับส่วนลดดังกล่าวจากองค์การปกครองส่วนท้องถิ่นต่าง ๆ ต่อไป หากประชาชนมีข้อสอบถามเพิ่มเติมสามารถติดต่อได้ที่ สายด่วน 1129
——-
นายจิรายุ กล่าวต่อไปว่า จากสถานการณ์พื้นที่บริเวณแม่น้ำเจ้าพระยาตอนล่างเกิดภาวะน้ำท่วมขังชุมชนริมตลิ่งนอกคันกั้นน้ำ ล่าสุด ศปช.ได้บริหารจัดการน้ำ เพื่อควบคุมผลกระทบดังกล่าวไม่ให้ขยายวงกว้างมากขึ้นโดยกรมชลประทานจะปรับการใช้พื้นที่ว่างเหนือเขื่อนเจ้าพระยาชะลอน้ำไว้ ซึ่งจะส่งผลให้ระดับน้ำเหนือเขื่อนเจ้าพระยาเพิ่มขึ้นในพื้นที่ ดังนี้ อ.เมืองอุทัยธานี จ.อุทัยธานี , อ.มโนรมย์ อ.เมืองชัยนาท อ.วัดสิงห์ จ.ชัยนาท และจะกระทบเฉพาะพื้นที่ริมตลิ่งและมีผลกระทบคาดว่าระดับน้ำจะสูงขึ้นประมาณ 10 – 20 ซม.
สำหรับสถานการณ์พายุโซนร้อนจ่ามี ในวันนี้ ศปช.รายงานว่าขณะนี้อยู่บริเวณทะเลจีนใต้ตอนบนกำลังเคลื่อนตัวทางตะวันตกเข้าใกล้ทางตอนใต้ของเกาะไหหลำ ประเทศจีน อาจจะส่งผลกระทบทำให้ประเทศไทยมีเมฆเพิ่มขึ้น และฝนตกหนักบางพื้นที่ กับมีลมแรง โดยเฉพาะทางด้านตะวันออกของภาคอีสาน (จ.สกลนคร นครพนม มุกดาหาร อำนาจเจริญ ยโสธร  อุบลราชธานี ศรีสะเกษ) ส่วนพื้นที่ภาคใต้ยังต้องเฝ้าระวังฝนตกหนักโดยเฉพาะด้านฝั่งอันดามัน ในช่วงที่พายุเคลื่อนเข้ามาใกล้ชายฝั่งเวียดนาม ก่อนที่อากาศทั่วไทยจะเริ่มเย็นลงตั้งแต่วันที่ 30 ต.ค.67 นี้เป็นต้นไป
“ในช่วงวันที่ 30 ต.ค. เป็นต้นไป อากาศจะเริ่มเย็นลงโดยเฉพาะพื้นที่ภาคเหนือ ภาคอีสาน ขอให้ประชาชนดูแลสุขภาพของตนเองในช่วงที่สภาพอากาศเริ่มเปลี่ยนแปลงด้วย” นายจิรายุกล่าว
—————
เตือนเสาร์อาทิตย์จันทร์นี้ ฝนยังมีหลายพื้นที่ในทุกภาคของประเทศเฝ้าติดตามข่าวสารอย่างใกล้ชิด
นายจิรายุ กล่าวอีกว่า ศปช.ได้คาดการณ์จะมีฝนตกหนักในพื้นที่ในช่วง 26 – 28 ต.ค. 67 ในพื้นที่ดังนี้ ภาคใต้ อ.เมือง อ.ถลาง จ.ภูเก็ต อ.ละงู อ.ทุ่งหว้า อ.ควนกาหลง จ.สตูล อ.เกาะลันตา จ.กระบี่ อ.ปะเหลียน จ.ตรัง  ส่วนภาคตะวันออกที่ อ.เกาะกูด อ.คลองใหญ่ จ.ตราด  ภาคตะวันตกที่ อ.จอมบึง จ.ราชบุรี, อ.บ่อพลอย อ.ศรีสวัสดิ์ จ.กาญจนบุรี รวมทั้ง ภาคเหนือตอนบนและตอนล่าง ยังมีฝนที่ อ.เมืองเพชรบูรณ์ จ.เพชรบูรณ์อ.ชาติตระการ จ.พิษณุโลกอ.แม่สะเรียง จ.แม่ฮ่องสอน อ.เมืองอุตรดิตถ์ อ.ทองแสนขัน จ.อุตรดิตถ์ ขอให้ประชาชนในพื้นที่ดังกล่าวระมัดระวังอันตรายจากที่ฝนตกหนักด้วย ///

ที่มา : https://www.thaigov.go.th/news/contents/details/89540