รัฐบาลไทย-ข่าวทำเนียบรัฐบาล-โฆษก มท. เผยกรณีคลิปข่าวบุคคลเพศหญิงพูดไทยไม่ชัดมีบัตรประชาชน กรมการปกครองตรวจสอบแล้วพบว่า เป็นคนไทยโดยเกิดด้วยบิดาเป็นคนไทย


วันเสาร์ที่ 26 ตุลาคม 2567
26/10/2567
พิมพ์
โฆษก มท. เผยกรณีคลิปข่าวบุคคลเพศหญิงพูดไทยไม่ชัดมีบัตรประชาชน กรมการปกครองตรวจสอบแล้วพบว่า เป็นคนไทยโดยเกิดด้วยบิดาเป็นคนไทย
โฆษก มท. เผยกรณีคลิปข่าวบุคคลเพศหญิงพูดไทยไม่ชัดมีบัตรประชาชน กรมการปกครองตรวจสอบแล้วพบว่า เป็นคนไทยโดยเกิดด้วยบิดาเป็นคนไทย
วันนี้ (26 ต.ค. 67) น.ส.ไตรศุลี ไตรสรณกุล โฆษกกระทรวงมหาดไทย เปิดเผยว่า จากกรณีปรากฏคลิปข่าวในสื่อสังคมออนไลน์เกี่ยวกับบุคคลเพศหญิง อายุ 21 ปี ที่พูดไทยไม่ชัด แต่พบว่ามีบัตรประจำตัวประชาชน และสามารถลงทะเบียนโครงการดิจิทัลวอลเล็ตของรัฐบาลได้ โดยในคลิปข่าวดังกล่าว บุคคลที่ปรากฏในคลิประบุว่า ใช้เวลาทำบัตรประชาชน 3 เดือน
น.ส.ไตรศุลี กล่าวว่า กระทรวงมหาดไทย โดยกรมการปกครอง ไม่นิ่งนอนใจเร่งตรวจสอบข้อมูลบุคคลที่ปรากฏในคลิปข่าวดังกล่าว โดยได้พบในฐานข้อมูลของกรมการปกครองว่า บุคคลดังกล่าวเป็นผู้มีสัญชาติไทยโดยเกิด เนื่องจากบิดาเป็นผู้มีสัญชาติไทย และเกิดในประเทศไทย ส่วนมารดาเป็นบุคคลต่างด้าวสัญชาติเมียนมา โดยบุคคลดังกล่าวเกิดที่กรุงเทพฯ ประเทศ มีการแจ้งเกิดเมื่อ ก.ค. 2546
อย่างไรก็ตาม ด้วยข้อเท็จจริงว่าบุคคลตามคลิปข่าวได้ขอมีบัตรประชาชนครั้งแรกเมื่ออายุเกิน 15 ปี แล้ว จึงต้องมีการตรวจวิเคราะห์ความสัมพันธ์กับบิดา ซึ่งฐานข้อมูลของสำนักทะเบียนพบว่า หน่วยนิติเซโรวิทยาศาสตร์ ภาควิชานิติเวชศาสตร์ คณะแพทยศาสตร์ จุฬาลงกรณ์มหาวิทยาลัย ได้รายงานการตรวจวิเคราะห์ความสัมพันธ์ระหว่างบุคคลในคลิปข่าวกับบิดาไปยังนายอำเภอธัญบุรี ซึ่งเป็นนายทะเบียนผู้ออกบัตรแก่ผู้ขอมีบัตรประชาชน เมื่อเดือน ก.ค. 67 ว่า ไม่พบข้อขัดแย้งของความเป็นบิดาและบุตร จากการตรวจดีเอ็นเอ ดังนั้น ตามกฎหมายบุคคลดังกล่าวจึงถือเป็นผู้มีสัญชาติไทยโดยเกิด และได้รับสิทธิตามกฎหมายในฐานะคนไทย ตามพระราชบัญญัติสัญชาติ มาตรา 7 (1) ที่ได้กำหนดว่าบุคคคลซึ่งเกิดโดยบิดา หรือ มารดาซึ่งมีสัญชาติไทย ไม่ว่าจะเกิดในหรือนอกราชอาณาจักรย่อมได้สัญชาติไทยโดยเกิด

ที่มา : https://www.thaigov.go.th/news/contents/details/89538