รัฐบาลไทย-ข่าวทำเนียบรัฐบาล-สธ.เผยเหตุระเบิดในโรงงานเคมี "ปราจีนบุรี" เสียชีวิต 2 ราย เจ็บ 12 ราย เตรียมแพทย์อาชีวเวชศาสตร์ดูแล


วันเสาร์ที่ 26 ตุลาคม 2567
สธ.เผยเหตุระเบิดในโรงงานเคมี "ปราจีนบุรี" เสียชีวิต 2 ราย เจ็บ 12 ราย เตรียมแพทย์อาชีวเวชศาสตร์ดูแล
กระทรวงสาธารณสุข เผยเหตุระเบิดในโรงงานเคมีภัณฑ์ จ.ปราจีนบุรี มีผู้เสียชีวิต 2 ราย บาดเจ็บ 12 ราย เป็นแรงงานชาวเมียนมา ส่งทีมแพทย์ฉุกเฉินคัดแยกอาการคนงานหน้าโรงงาน
พร้อมจัดทีมดูแลอนามัยสิ่งแวดล้อม ประสานแพทย์อาชีวเวชศาสตร์เตรียมพร้อมดูแล ล่าสุดจังหวัดสั่งปิดโรงงานแล้ว
วันนี้ (26 ตุลาคม 2567) นพ.มนู ศุกลสกุล สาธารณสุขนิเทศก์ เขตสุขภาพที่ 6 กล่าวถึงเหตุการณ์ถังผสมสารเคมีระเบิดภายในโรงงานเคมีภัณฑ์ จ.ปราจีนบุรี ว่า โรงพยาบาลเจ้าพระยาอภัยภูเบศร ได้รับแจ้งเกิดเหตุ เมื่อเวลา 09.22 น.วันนี้ ที่บริษัทแห่งหนึ่งในโรงงานนิคมอุตสาหกรรมบ่อทอง ตำบลบ่อทอง อำเภอกบินทร์บุรี จังหวัดปราจีนบุรี ซึ่งประกอบธุรกิจผลิตสังกะสี ตะกั่ว ดีบุก มีคนงาน จำนวน 232 คน เป็นชาย 205 คน หญิง 27 คน สาเหตุเบื้องต้นทราบว่าเกิดการระเบิดในกระบวนการผสมสารเคมี ส่งผลให้คนงานที่ยืนอยู่บนฝาถัง ตกลงไปในหม้อผสมสารเคมีสำหรับหลอมเหล็กและอลูมิเนียม มีสารตะกั่วและกรดซัลฟูริก (1830) ซึ่งวิศวกรชาวจีนให้ข้อมูลว่าบ่อไม่มีป้ายระบุว่าเป็นบ่ออะไร
นพ.มนูกล่าวต่อว่า ขณะเกิดเหตุมีคนงานทำงานประมาณ 70 คน มีผู้ได้รับผลกระทบ 28 ราย ในจำนวนนี้เสียชีวิตในที่เกิดเหตุ 1 ราย นำส่งโรงพยาบาลกบินทร์บุรีรวม 13 ราย อาการปานกลางสีเหลือง 2 ราย อาการเล็กน้อยสีเขียว 10 ราย และเสียชีวิตที่โรงพยาบาล 1 ราย รวมมีผู้เสียชีวิต 2 ราย ทั้งหมดเป็นแรงงานต่างชาติชาวเมียนมา เบื้องต้นได้ส่งทีมแพทย์ฉุกเฉิน (EMS) ลงปฏิบัติงานในพื้นที่บริเวณหน้าโรงงาน เพื่อคัดแยกคนงานนำส่งรักษาที่โรงพยาบาลและให้การดูแลเบื้องต้น ส่วนภายนอกโรงงาน ได้จัดทีมอนามัยสิ่งแวดล้อมและสาธารณสุขอำเภอ ร่วมกันเฝ้าระวังผลกระทบต่อสิ่งแวดล้อมโดยรอบ รวมถึงประสานโรงพยาบาลเจ้าพระยาอภัยภูเบศร ซึ่งเป็นโรงพยาบาลศูนย์ในพื้นที่เตรียมแพทย์อาชีวเวชศาสตร์ให้พร้อมดูแลช่วยเหลือด้วย ซึ่งขณะนี้ ทาง อบต.บ่อทอง ได้แจ้งเตือนประชาชนให้ระมัดระวังสุขภาพ หลีกเลี่ยงไม่เข้าใกล้สถานที่เกิดเหตุ พร้อมสั่งการให้โรงงานหยุดประกอบการทั้งหมดแล้ว
************               ************ 26 ตุลาคม 2567

ที่มา : https://www.thaigov.go.th/news/contents/details/89544