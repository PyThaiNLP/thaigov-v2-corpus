รัฐบาลไทย-ข่าวทำเนียบรัฐบาล-“มนพร” ขับเคลื่อนการป้องกัน - ลดอุบัติเหตุบนท้องถนน เปิดโครงการอบรมให้ความรู้ด้านการขับขี่ปลอดภัยสร้างวินัยจราจร


วันเสาร์ที่ 26 ตุลาคม 2567
“มนพร” ขับเคลื่อนการป้องกัน - ลดอุบัติเหตุบนท้องถนน เปิดโครงการอบรมให้ความรู้ด้านการขับขี่ปลอดภัยสร้างวินัยจราจร
“มนพร” ขับเคลื่อนการป้องกัน - ลดอุบัติเหตุบนท้องถนน เปิดโครงการอบรมให้ความรู้ด้านการขับขี่ปลอดภัยสร้างวินัยจราจร เล็งบังคับใช้กฎหมาย - กำหนดพื้นที่เซฟตี้โซน - นำหลักสูตร “Thailand Safe Youth Program” มาอบรมให้ความรู้แก่พี่น้องประชาชน ลดความสูญเสีย
วันนี้ (26 ตุลาคม 2567) นางมนพร เจริญศรี รัฐมนตรีช่วยว่าการกระทรวงคมนาคม เป็นประธานเปิดโครงการอบรมให้ความรู้การขับขี่ปลอดภัยสร้างวินัยจราจร ครั้งที่ 1/2567 พร้อมมอบโล่และเกียรติบัตรแก่ผู้ให้การสนับสนุนการดำเนินโครงการฯ เพื่อขับเคลื่อนการป้องกันและลดอุบัติเหตุบนท้องถนนอย่างจริงจังและต่อเนื่องตามนโยบายรัฐบาลและกระทรวงคมนาคม
นางมนพร เจริญศรี กล่าวว่า รัฐบาลให้ความสำคัญกับการป้องกันและลดอุบัติเหตุทางถนนแบบองค์รวมและกำหนดให้การป้องกันและแก้ไขปัญหาอุบัติเหตุทางถนนเป็นนโยบายสำคัญที่ต้องขับเคลื่อนอย่างจริงจังและต่อเนื่องทั้งในช่วงปกติและเทศกาลสำคัญ ซึ่งนโยบายกระทรวงคมนาคมได้มุ่งเน้นการลดอุบัติเหตุบนท้องถนนผ่านมาตรการเชิงรุกและความร่วมมือทุกภาคส่วน โดยให้ความสำคัญกับการบังคับใช้กฎหมายและการสร้างความตระหนักด้านความปลอดภัยแก่ประชาชน โดยมีแนวทางที่สำคัญ ดังนี้
1. การควบคุมปัจจัยเสี่ยง ผ่านการกำหนดมาตรการเข้มงวด เช่น การตรวจวัดแอลกอฮอล์และสารเสพติด หากพบว่าผู้ขับขี่มีความผิดปกติจะถูกห้ามขับรถทันที
2. การบูรณาการความร่วมมือการทำงานร่วมกับหน่วยงานต่าง ๆ เช่น กรมการขนส่งทางบก และกรมทางหลวงชนบท เพื่อเพิ่มความปลอดภัย เช่น ปรับปรุงถนนให้ปราศจากหลุมบ่อ หยุดงานก่อสร้าง และคืนพื้นผิวจราจร
3. การรณรงค์สร้างจิตสำนึก โดยการจัดกิจกรรมรณรงค์ภายใต้แนวคิด “ขับขี่ปลอดภัย เมืองไทยไร้อุบัติเหตุ” เพื่อสร้างวินัยจราจรและส่งเสริมการใช้ระบบขนส่งสาธารณะอย่างปลอดภัย นอกจากนี้ ยังมีการเตรียมหลักสูตร “วัคซีนจราจร” เพื่อสร้างพฤติกรรมที่ปลอดภัยในการเดินทาง
4. การอำนวยความสะดวกในการเดินทาง มุ่งการพัฒนาระบบขนส่งที่เชื่อมต่อกันอย่างราบรื่น (Smart Seamless) เพื่อลดปริมาณรถยนต์ส่วนบุคคลบนถนน รวมถึงปรับปรุงเส้นทางให้สะดวกและปลอดภัยมากขึ้น
นางมนพร กล่าวต่อไปว่า จากแนวทางที่กล่าวข้างต้นสะท้อนถึงความพยายามในการลดจำนวนอุบัติเหตุอย่างยั่งยืนและส่งเสริมความปลอดภัยสำหรับผู้ใช้ถนนทุกคน และในวันนี้รู้สึกเป็นเกียรติอย่างยิ่งที่ได้มาร่วมโครงการฯ ได้เห็นถึงความร่วมมือของทุกภาคส่วนในการส่งเสริมความปลอดภัยบนท้องถนน
“ดิฉันเห็นด้วยกับการบังคับใช้กฎหมาย กำหนดพื้นที่ในการจัดทำเซฟตี้โซนในพื้นที่กองบังคับการตำรวจนครบาล 3 และนำหลักสูตร “Thailand Safe Youth Program” (วัคซีนจราจร) มาอบรมให้ความรู้แก่ประชาชน ทั้งกลุ่มเยาวชน พนักงานโรงงานในพื้นที่อุตสาหกรรม และประชาชนทั่วไป เพื่อสร้างการตระหนักถึงการใช้รถใช้ถนนอย่างปลอดภัย รวมทั้งการส่งมอบหมวกนิรภัยให้แก่ผู้เข้าร่วมโครงการด้วย นับว่าเป็นโอกาสอันดีที่พวกเราทุกคน จะร่วมกันสร้างวินัยจราจรในการขับขี่ปลอดภัยอย่างจริงจัง เพื่อลดความสูญเสียต่อชีวิตและทรัพย์สินของพี่น้องประชาชนอย่างยั่งยืน” นางมนพร กล่าว
ในโอกาสนี้ นายวิชาญ มีนชัยนันท์ ประธานคณะกรรมการศึกษาแนวทางการส่งเสริมความปลอดภัย ป้องกัน และลดอุบัติเหตุบนท้องถนนอย่างยั่งยืน (คศป.) เป็นผู้กล่าวรายงาน และนายสุเทพ เพชรมาก เลขาธิการคณะกรรมการสุขภาพแห่งชาติ พร้อมด้วยผู้เข้าร่วมโครงการฯ ให้การต้อนรับ ณ มหาวิทยาลัยเกษมบัณฑิต วิทยาเขตร่มเกล้า

ที่มา : https://www.thaigov.go.th/news/contents/details/89536