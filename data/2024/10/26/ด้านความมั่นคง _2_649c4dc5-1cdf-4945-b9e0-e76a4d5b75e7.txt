รัฐบาลไทย-ข่าวทำเนียบรัฐบาล-มท.4 Kickoff Project Nongbualamphu Fashion Week 2024 ภายใต้แนวคิด IGNITE THE WORLD จุดประกายแฟชั่นหนองบัวลำภูสู่เวทีโลก


วันเสาร์ที่ 26 ตุลาคม 2567
26/10/2567
พิมพ์
มท.4 Kickoff Project Nongbualamphu Fashion Week 2024 ภายใต้แนวคิด IGNITE THE WORLD จุดประกายแฟชั่นหนองบัวลำภูสู่เวทีโลก
มท.4 Kickoff Project Nongbualamphu Fashion Week 2024 ภายใต้แนวคิด IGNITE THE WORLD จุดประกายแฟชั่นหนองบัวลำภูสู่เวทีโลก
เมื่อวานนี้ (25 ตุลาคม 2567) เวลา 15.00 น. ณ วิชชาลัยผ้าทอหนองบัวลำภู (ศูนย์การเรียนรู้และออกแบบขวัญตา) อำเภอเมืองหนองบัวลำภู จังหวัดหนองบัวลำภู นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย พร้อมด้วยนายสยาม ศิริมงคล อธิบดีกรมการพัฒนาชุมชน นางสาวณัฐนิช อินทสระ ผู้ตรวจราชการกรมการพัฒนาชุมชน นายเสฏฐชัย ยุทธเศรษฐสิริ
เลขานุการกรมการพัฒนาชุมชน ตรวจเยี่ยมชมกิจกรรมวิชชาลัยผ้าทอหนองบัวลำภู (ศูนย์การเรียนรู้และออกแบบขวัญตา) ในฐานะเป็นหน่วยขับเคลื่อนผ้าทอหนองบัวลำภู ที่มีความโดดเด่นในด้านการออกแบบตัดเย็บ โดยรัฐมนตรีช่วยว่าการกระทรวงมหาดไทย พร้อมคณะร่วมกิจกรรม Wrokshop Eco-print ผ้าย้อมสีใบไม้ที่ถ่ายทอดสีสันจากธรรมชาติ สู่ความงามบนผืนผ้า ต่อยอดเป็นผลิตภัณฑ์
และในเวลา 17.30 น. ณ ลานหน้าศาลสมเด็จพระนเรศวรมหาราช อำเภอเมืองหนองบัวลำภู จังหวัดหนองบัวลำภู นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย เป็นประธานและร่วมแสดงแบบแฟชั่นโชว์การเปิดตัวโครงการ Kickoff Project Nongbualamphu Fashion Week 2024 ภายใต้แนวคิด IGNITE THE WORLD จุดประกายแฟชั่นหนองบัวลำภูสู่เวทีโลก เป็นการแสดงแบบแฟชั่นโชว์โดยนายแบบระดับโลก ที่จะมาสร้างสีสันให้กับงาน คือ คิม ธิติสรรค์ กู้ดเบิร์น Mister International 2023 พร้อมด้วยนายแบบ นางแบบมืออาชีพ / นายแบบ นางแบบกิตติมศักดิ์ / นายแบบ นางแบบกลุ่มเยาวชน รวมมากกว่า 234 ชีวิต
การแสดง “Fashion Show Kickoff Project” Nongbualamphu Fashion Week
Set ที่ 1 Super Model เปิดตัว
Set ที่ 2 ภาคราชการ
Set ที่ 3 Yong Model Smart Kids
Set ที่ 4 ภาคเอกชน
Set ที่ 5 Super Model and Professional Model
Set ที่ 6 Finale นายแบบระดับโลก (คิม ธิติสรรค์ กู้ดเบิร์น MISTER INTERNATIONAL
2023) และ นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย
นางสาวธีรรัตน์ สำเร็จวาณิชย์ รัฐมนตรีช่วยว่าการกระทรวงมหาดไทย กล่าวว่า จังหวัดหนองบัวลำภู ได้ให้ความสำคัญกับการพัฒนาคุณภาพชีวิตของพี่น้องประชาชนในพื้นที่โดยมีแนวทางการพัฒนาทั้งด้านการเกษตร การพัฒนาผ้าทอพื้นเมือง รวมไปถึงการพัฒนาศักยภาพด้านการท่องเที่ยวแบบวิถีใหม่ ภายใต้วิสัยทัศน์การพัฒนาจังหวัดหนองบัวลำภู “เกษตรเพิ่มมูลค่า เมืองผ้า น่าอยู่ น่าเที่ยว” ซึ่งสอดคล้องกับนโยบายเร่งด่วนของรัฐบาลในเรื่องของการเร่งกระตุ้นเศรษฐกิจ เพิ่มโอกาสในการประกอบอาชีพ, ยกระดับการทำเกษตรแบบดั้งเดิม ให้เป็นเกษตรทันสมัยและเร่งส่งเสริมการท่องเที่ยวรูปแบบใหม่ รวมไปถึงสอดคล้องกับนโยบายของท่านอนุทิน ชาญวีรกุล รองนายกรัฐมนตรีและรัฐมนตรีกระทรวงมหาดไทย ในเรื่องของการสร้างอาชีพ การเพิ่มรายได้ให้ประชาชน และการส่งเสริมการท่องเที่ยวชุมชน สร้างความเข้มแข็งของเศรษฐกิจฐานราก ความสอดคล้องของนโยบายในส่วนกลางและในระดับพื้นที่ ถือเป็นจุดเริ่มต้นในการพัฒนา ที่มีโอกาสประสบความสำเร็จและบรรลุตามเป้าหมาย เพราะนั่นหมายถึงการที่ทุกภาคส่วนมองไปที่เป้าหมายเดียวกัน พร้อมร่วมกันขับเคลื่อนการพัฒนาไปด้วยกัน ซึ่งจะไปได้ไกล ทั้งนี้ การพัฒนาจังหวัดหนองบัวลำภูให้เป็น “เมืองแฟชั่นผ้าทอพื้นเมือง” ผ่านโครงการแพรพรรณลุ่มภูสู่สากล หรือโครงการขับเคลื่อนแพรพรรณลุ่มภูสู่การเป็นเมืองแห่งแฟชั่นผ้าทอพื้นเมือง ก็คือการผลักดันวิถี วัฒนธรรม ภูมิปัญญา หรือ Soft Power ของจังหวัดหนองบัวลำภู ให้ก่อเกิดเป็นรายได้ สร้างงาน สร้างอาชีพ รวมไปถึงการพัฒน คุณภาพชีวิตของประชาชนในพื้นที่
โดยมี นายสยาม ศิริมงคล อธิบดีกรมการพัฒนาชุมชน พร้อมด้วยนางสาวณัฐนิช อินทสระ ผู้ตรวจราชการกรมการพัฒนาชุมชน นายเสฏฐชัย ยุทธเศรษฐสิริ เลขานุการกรมการพัฒนาชุมชน ร่วมการเปิดตัวโครงการ Kickoff Project Nongbualamphu Fashion Week 2024
ในครั้งนี้ อธิบดีกรมการพัฒนาชุมชน กล่าวว่า กรมการพัฒนาชุมชน ได้รับมอบหมายจากกระทรวงมหาดไทย ให้รับผิดชอบในการส่งเสริมและยกระดับเศรษฐกิจฐานราก ให้มั่นคงเพื่อสร้างอัตราการเติบโตของมูลค่าเศรษฐกิจฐานราก โดยได้กำหนดแนวทางการพัฒนาที่ 3 สร้างมูลค่าเพิ่มให้กับผลิตภัณฑ์ชุมชน และส่งเสริมช่องทางการตลาด และประชาสัมพันธ์ผลิตภัณฑ์ ให้เป็นที่รู้จักในวงกว้างมากขึ้น ตลอดจนส่งเสริมให้ผู้ผลิตและผู้ประกอบการได้พัฒนาศักยภาพในการผลิต การจำหน่าย และการบริหารจัดการเพื่อก้าวสู่เวทีการค้าระหว่างประเทศต่อไปในอนาคต
นายสุรศักดิ์ อักษรกุล รองผู้ว่าราชการจังหวัด รักษาราชการแทนผู้ว่าราชการจังหวัดหนองบัวลำภู กล่าวว่า จังหวัดหนองบัวลำภู มีวิสัยทัศน์การพัฒนาจังหวัด คือ “เกษตรเพิ่มมูลค่า เมืองผ้า น่าอยู่ น่าเที่ยว” มุ่งพัฒนาจังหวัดหนองบัวลำภูให้เป็นเมืองเกษตรผสมผสานเป็นศูนย์กลางผ้าทอพื้นเมือง พร้อมให้ความสำคัญกับการท่องเที่ยวแบบวิถีใหม่ ผ่านเส้นทางท่องเที่ยว 3 ธรรม (ธรรมชาติ ธรรมะ และวัฒนธรรม) โดยหนึ่งในประเด็นการพัฒนาที่สำคัญคือ การมุ่งพัฒนาผ้าทอพื้นเมืองให้หนองบัวลำภูเป็น “เมืองแฟชั่นผ้าทอพื้นเมือง” ผ่านโครงการสำคัญ “แพรพรรณลุ่มภูสู่สากล” ซึ่งดำเนินการอย่างต่อเนื่องตั้งแต่ปี พ.ศ. 2561 เป็นต้นมา โดยพัฒนาศักยภาพในทุกมิติ ทั้งการส่งเสริมการผลิตวัตถุดิบแบบปลอดภัย การพัฒนาศักยภาพกลุ่มผู้ผลิต ผู้ประกอบการ การพัฒนาผลิตภัณฑ์ บรรจุภัณฑ์ การสืบสาน ภูมิปัญญาผ่านวิชชาลัยผ้าทอหนองบัวลำภู และที่สำคัญคือการประชาสัมพันธ์กิจกรรมด้านผ้าทอของจังหวัดหนองบัวลำภูให้เป็นที่รู้จักแก่คนทั่วไป ภายใต้กลยุทธ์ สร้างการรับรู้ผ้าทอพื้นเมืองพร้อมสร้างแรงดึงดูดด้านการท่องเที่ยว โครงการขับเคลื่อนแพรพรรณลุ่มภูสู่การเป็นเมืองแฟชั่นผ้าทอพื้นเมือง กิจกรรม Nongbualamphu fashion Week 2024 เป็นอีกหนึ่งกิจกรรมที่ดำเนินการภายใต้แนวทาง การพัฒนาดังกล่าวข้างต้น โดยจังหวัดหนองบัวลำภู กำหนดจัดกิจกรรมที่เกี่ยวข้อง ดังนี้
1. กิจกรรม Kickoff Project “Nongbualamphu Fashion Week 2024” ซึ่งดำเนินการในวันนี้ เพื่อประชาสัมพันธ์สร้างกระแสการรับรู้การจัดกิจกรรม โดยมีเป้าหมายให้ผู้ที่เข้าร่วมงานเป็นส่วนหนึ่งในการเดินแบบแฟชั่นผ้าทอพื้นเมืองที่มีจำนวนผู้เดินแบบมากที่สุดในประวัติศาสตร์
2. กิจกรรม Nongbualamphu Fashion Week ภายใต้แนวคิด “IGNITE THE WORLD จุดประกายแฟชั่นหนองบัวลำภูสู่เวทีโลก” ระหว่างวันที่ 1 – 7 พฤศจิกายน 2567 ณ บริเวณสนามสมเด็จพระนเรศวรมหาราช อำเภอเมืองหนองบัวลำภู กิจกรรมภายในงานประกอบด้วย การแสดงแฟชั่นโชว์จากแบรนด์เสื้อผ้าของจังหวัดหนองบัวลำภูและแบรนด์เสื้อผ้าจากทุกภูมิภาค, การประกวด Nongbualamphu Supermodel 2024, นิทรรศการผ้าทอพื้นเมือง,กิจกรรม Work Shop ของฝาก ของที่ระลึกจากผ้าทอพื้นเมือง, การจัดแสดงและจำหน่ายผลิตภัณฑ์ชุมชน และการเสวนาทิศทางการพัฒนาผ้าทอพื้นเมืองหนองบัวลำภูสู่เวทีโลก
3.กิจกรรม Farewell Fashion Show 2024 ภายใต้แนวคิดพริ้วไหวแห่งสายน้ำ ในวันที่ 11 พฤศจิกายน พ.ศ. 2567 ณ หาดโนนยาว ตำบลโคกใหญ่ อำเภอโนนสัง จังหวัดหนองบัวลำภู ซึ่งเป็นการแสดงแฟชั่นโชว์แบบ Outdoor ท่ามกลางบรรยากาศธรรมชาติ เป็นการจัดกิจกรรมในรูปแบบแฟชั่นโชว์ริมน้ำครั้งแรกของจังหวัดหนองบัวลำภู
#กระทรวงมหาดไทย #MOI #S Gs #บำบัดทุกข์บำรุงสุข #CDD #changeforgood #กรมการพัฒนาชุมชน
#สินค้าดี มีคุณภาพ ต้องมาที่หนองบัวลำภู

ที่มา : https://www.thaigov.go.th/news/contents/details/89537