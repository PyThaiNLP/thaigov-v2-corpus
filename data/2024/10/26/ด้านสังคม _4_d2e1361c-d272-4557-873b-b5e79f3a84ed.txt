รัฐบาลไทย-ข่าวทำเนียบรัฐบาล-สธ แนะ ปชช. เตรียมความพร้อมรับเสด็จฯ ขบวนพยุหยาตราทางชลมารค 2567


วันเสาร์ที่ 26 ตุลาคม 2567
สธ แนะ ปชช. เตรียมความพร้อมรับเสด็จฯ ขบวนพยุหยาตราทางชลมารค 2567
กระทรวงสาธารณสุข จัดทีมแพทย์ 45 ทีม ประจำ 19 จุด ดูแลสุขภาพประชาชน งานพระราชพิธีเสด็จพระราชดำเนินถวายผ้าพระกฐินโดยขบวนพยุหยาตราทางชลมารค วันที่ 27 ตุลาคม 2567 นี้ พร้อมแนะ 4 ข้อปฏิบัติในการเข้าร่วมรับเสด็จฯ และชมขบวนพยุหยาตราทางชลมารค
วันนี้ (26 ตุลาคม 2567) นพ.สฤษดิ์เดช เจริญไชย ผู้อำนวยการกองสาธารณสุขฉุกเฉิน สำนักงานปลัดกระทรวงสาธารณสุข กล่าวว่า งานพระราชพิธีเสด็จพระราชดำเนินถวายผ้าพระกฐินโดยขบวนพยุหยาตราทางชลมารค วันที่ 27 ตุลาคม 2567 นี้ ที่วัดอรุณราชวรารามราชวรมหาวิหาร คาดว่าจะมีประชาชนเดินทางมาร่วมรับเสด็จฯและชมพระราชพิธีฯ มากกว่า 1 หมื่นคน กระทรวงสาธารณสุขจึงได้เตรียมความพร้อมด้านการแพทย์และสาธารณสุขในการดูแลสุขภาพกาย สุขภาพจิต และความปลอดภัยให้กับพี่น้องประชาชน โดยเตรียมจุดปฐมพยาบาลและทีมแพทย์จากหน่วยงานของกระทรวงสาธารณสุข กรุงเทพมหานคร กลุ่มสถาบันแพทยศาสตร์ฯ โรงพยาบาล 4 เหล่าทัพ และภาคเอกชน รวม 45 ทีม แบ่งออกเป็น 4 โซน 19 จุด ตลอดเส้นทางขบวนเรือ
นพ.สฤษดิ์เดช กล่าวต่อว่า สำหรับพี่น้องประชาชนที่มาร่วมแสดงความจงรักภักดีในการรับเสด็จฯ รวมถึงชมขบวนพยุหยาตราทางชลมารค ขอให้ปฏิบัติตามข้อแนะนำ 4 ข้อ ดังนี้ 1.การเดินทาง ควรศึกษาจุดจอดรถล่วงหน้า และควรมาถึงก่อนเวลา ตลอดจนปฏิบัติตามคำแนะนำของเจ้าหน้าที่อย่างเคร่งครัด 2.การแต่งกายควรแต่งกายสุภาพเรียบร้อย สวมรองเท้าที่เดินสบาย และเตรียมอุปกรณ์กันแดด กันฝน ร่มหรือหมวกให้พร้อม 3.หากมีโรคประจำตัว ควรพกยาประจำตัว พร้อมนำบัตรประจำตัวผู้ป่วยติดตัวมาด้วย และแจ้งเจ้าหน้าที่ทันทีหากรู้สึกมีอาการผิดปกติ และ 4.รักษาความสงบ งดใช้เสียงดัง และสำรวมกิริยาให้เหมาะสม
******************************************************* 26 ตุลาคม 2567

ที่มา : https://www.thaigov.go.th/news/contents/details/89542