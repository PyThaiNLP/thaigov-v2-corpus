รัฐบาลไทย-ข่าวทำเนียบรัฐบาล-สธ. เผย จัดทำรายการเบิกจ่ายงบ รพ.พื้นที่พิเศษ 175 แห่งเรียบร้อยแล้ว รอ คกก. 7x7 พิจารณา 31 ต.ค.นี้


วันศุกร์ที่ 25 ตุลาคม 2567
25/10/2567
พิมพ์
สธ. เผย จัดทำรายการเบิกจ่ายงบ รพ.พื้นที่พิเศษ 175 แห่งเรียบร้อยแล้ว รอ คกก. 7x7 พิจารณา 31 ต.ค.นี้
กระทรวงสาธารณสุข เผย เร่งทบทวนหลักเกณฑ์และวงเงินข้อเสนอการจัดสรรค่าบริการสาธารณสุขสำหรับ175 รพ.พื้นที่กันดาร เสี่ยงภัย ชายแดนใต้ ปีงบประมาณ 2568 วงเงิน 1,490 ล้านบาท ส่งคณะกรรมการ 7 x 7 แล้วพร้อมจัดทำรายการเบิกจ่ายของแต่ละโรงพยาบาลไว้รอ
กระทรวงสาธารณสุข เผย เร่งทบทวนหลักเกณฑ์และวงเงินข้อเสนอการจัดสรรค่าบริการสาธารณสุขสำหรับ175 รพ.พื้นที่กันดาร เสี่ยงภัย ชายแดนใต้ ปีงบประมาณ 2568 วงเงิน 1,490 ล้านบาท ส่งคณะกรรมการ 7 x 7 แล้วพร้อมจัดทำรายการเบิกจ่ายของแต่ละโรงพยาบาลไว้รอ โดยจะมีการพิจารณา 31 ต.ค.นี้ และจะประสานติดตามให้มีการจัดสรรลงพื้นที่โดยเร็ว
วันนี้ (25 ตุลาคม 2567) นพ.สวัสดิ์ชัย นวกิจรังสรรค์ ผู้อำนวยการกองเศรษฐกิจสุขภาพและหลักประกันสุขภาพ สำนักงานปลัดกระทรวงสาธารณสุข กล่าวถึงการช่วยเหลือดูแลด้านงบประมาณของโรงพยาบาลในพื้นที่พิเศษว่า นายสมศักดิ์ เทพสุทิน รัฐมนตรีว่าการกระทรวงสาธารณสุข ให้ความสำคัญและมีนโยบายเกี่ยวกับการเพิ่มการเข้าถึงบริการสุขภาพของประชาชน โดยเฉพาะพื้นที่ชายแดนและพื้นที่เฉพาะ เพื่อให้ประชาชนในพื้นที่ห่างไกล ทุรกันดาร หรือประชาชนชายขอบไร้สัญชาติเข้าถึงการรักษาพยาบาลอย่างทั่วถึงและเท่าเทียมกัน ซึ่งที่ผ่านมา โรงพยาบาลชุมชนตามแนวชายแดนหลายแห่ง เช่น โรงพยาบาลอุ้มผาง จ.ตาก ต้องประสบกับปัญหาทางการเงิน เพราะแม้จะได้รับการสนับสนุนงบประมาณในการดำเนินงานต่างๆ จากภาครัฐ แต่นอกจากต้องดูแลคนไทยแล้ว ส่วนหนึ่งยังต้องดูแลบุคคลที่ไม่มีสัญชาติไทยด้วย จึงต้องอาศัยการบริหารจัดการเพื่อประคับประคองการให้บริการตามหลักมนุษยธรรม
นพ.สวัสดิ์ชัยกล่าวต่อว่า กระทรวงสาธารณสุขได้ให้ความช่วยเหลือในส่วนนี้มาอย่างต่อเนื่อง โดยเมื่อวันที่ 21 ตุลาคม 2567 ที่ผ่านมา กองเศรษฐกิจสุขภาพฯ ได้นำเสนอร่างข้อเสนอหลักการจัดสรรค่าบริการสาธารณสุขเพิ่มเติมสำหรับหน่วยบริการที่จำเป็นต้องให้บริการในพื้นที่กันดาร พื้นที่เสี่ยงภัย และพื้นที่จังหวัดชายแดนภาคใต้ (Hardship) ปีงบประมาณ 2568 วงเงิน 1,490,288,000 บาท ในการประชุมคณะกรรมการกำหนดแนวทางการใช้จ่ายเงินกองทุนหลักประกันสุขภาพแห่งชาติของหน่วยบริการสังกัดสำนักงานปลัดกระทรวงสาธารณสุข ระดับประเทศ (คณะกรรมการ 7 x 7) ครั้งที่ 8/2567 ซึ่งที่ประชุมมอบให้กองเศรษฐกิจสุขภาพฯ กลับมาหารือผู้ที่เกี่ยวข้องเพื่อทบทวนหลักเกณฑ์และวงเงินการจ่ายอีกครั้ง
“กองเศรษฐกิจสุขภาพฯ ได้เร่งทบทวนหลักเกณฑ์และวงเงินจัดสรร พร้อมจัดทำร่างข้อเสนอฯ ส่งกลับไปให้คณะกรรมการ 7 x 7 แล้ว และยังได้จัดทำรายการเบิกจ่ายของแต่ละโรงพยาบาลเตรียมไว้ด้วย เพื่อที่เมื่อคณะกรรมการฯ มีมติเห็นชอบ จะสามารถโอนจัดสรรให้หน่วยบริการที่จำเป็นต้องให้บริการในพื้นที่กันดาร พื้นที่เสี่ยงภัย และพื้นที่จังหวัดชายแดนภาคใต้ จำนวน 175 แห่งได้ทันที ทั้งนี้ทราบว่าคณะกรรมการ 7 x 7 จะมีการพิจารณางบดังกล่าวในวันที่ 31 ตุลาคมนี้ ซึ่งกองเศรษฐกิจสุขภาพฯ จะประสานติดตามให้มีการจัดสรรลงพื้นที่โดยเร็วต่อไป” นพ.สวัสดิ์ชัยกล่าว
***************************************** 25 ตุลาคม 2567

ที่มา : https://www.thaigov.go.th/news/contents/details/89529