รัฐบาลไทย-ข่าวทำเนียบรัฐบาล-"อนุทิน" ติดตามสถานการณ์น้ำแม่สาย ย้ำความพร้อมทีมบัญชาการตั้งเป้าเคลียร์พื้นที่จบภายในเดือนนี้ เตรียมชง ครม. ปรับหลักเกณฑ์ช่วยน้ำท่วมเป็นครัวเรือนละ 9,000 บาท 


วันเสาร์ที่ 5 ตุลาคม 2567
05/10/2567
พิมพ์
"อนุทิน" ติดตามสถานการณ์น้ำแม่สาย ย้ำความพร้อมทีมบัญชาการตั้งเป้าเคลียร์พื้นที่จบภายในเดือนนี้ เตรียมชง ครม. ปรับหลักเกณฑ์ช่วยน้ำท่วมเป็นครัวเรือนละ 9,000 บาท
"อนุทิน" ติดตามสถานการณ์น้ำแม่สาย ย้ำความพร้อมทีมบัญชาการตั้งเป้าเคลียร์พื้นที่จบภายในเดือนนี้ เตรียมชง ครม. ปรับหลักเกณฑ์ช่วยน้ำท่วมเป็นครัวเรือนละ 9,000 บาท พร้อมเผย กรมบัญชีกลางไฟเขียวค่าล้างโคลน 10,000 บาทต่อหลัง พร้อมสละเงินเดือน ต.ค. มอบให้อส.
"อนุทิน" ติดตามสถานการณ์น้ำแม่สาย ย้ำความพร้อมทีมบัญชาการตั้งเป้าเคลียร์พื้นที่จบภายในเดือนนี้ เตรียมชง ครม. ปรับหลักเกณฑ์ช่วยน้ำท่วมเป็นครัวเรือนละ 9,000 บาท พร้อมเผย กรมบัญชีกลางไฟเขียวค่าล้างโคลน 10,000 บาทต่อหลัง พร้อมสละเงินเดือน ต.ค. มอบให้เป็นขวัญกำลังใจกำลังพล อส. ที่กำลังปฏิบัติภารกิจช่วยเหลือประชาชน
น.ส.ไตรศุลี ไตรสรณกุล โฆษกกระทรวงมหาดไทย กล่าวว่า วันนี้ (5 ต.ค. 67) เวลา 10.30 น. นายอนุทิน ชาญวีรกูล รองนายกรัฐมนตรี และรมว.มหาดไทย พร้อมด้วย น.ส.ธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทยและที่ปรึกษากิตติมศักดิ์สมาคมแม่บ้านมหาดไทย นำคณะผู้บริหารกระทรวงมหาดไทย ลงพื้นที่ติดตามสถานการณ์อุทกภัย ใน อ.แม่สาย จ.เชียงราย โดยได้รับฟังการสรุปสถานณ์ภาพรวมและลงพื้นที่ประเมินสถานการณ์ ณ สะพานด่านแม่สาย ก่อนจะเดินทางไปติดตามดูการช่วยเหลือพื้นฟูในจุดต่างๆ พร้อมเยี่ยมให้กำลังใจปลัดอำเภอและกำลังพลสมาชิกกองอาสารักษาดินแดน (อส.) ที่กรมการปกครองได้ระดมกำลังพลทั่วประเทศเข้ามาสนับสนุนการช่วยเหลือประชาชนใน จ.เชียงราย ฟื้นฟูทำความสะอาดบ้านเรือนที่ได้รับผลกระทบจากสถานการณ์อุทกภัยตั้งแต่สัปดาห์ที่ผ่านมา ซึ่งกำลังพลทุกนายมีกำลังใจที่ดี ปฏิบัติหน้าที่ด้วยความมุ่งมั่นตั้งใจเสียสละและอดทน
"ในระหว่างการตรวจเยี่ยมท่านอนุทินได้พบกับพี่น้องสมาชิก อส. จาก 20 จังหวัด ซึ่งได้เดินทางมาปฏิบัติหน้าที่ตั้งแต่สัปดาห์ก่อน ซึ่งทุกคนมีความมุ่งมั่น ตั้งใจในการทุ่มเทสรรพกำลัง ทำงานอย่างไม่หยุดหย่อน ด้วยความปรารถนาเดียวกันคือให้ประชาชนได้กลับมาใช้ชีวิตอย่างเป็นปกติสุขโดยเร็ว ซึ่งท่านอนุทินได้ร่วมเก็บข้าวของเครื่องใช้ของประชาชน พร้อมทั้งให้กำลังใจสมาชิก อส. และกล่าวว่า ตนขอสละเงินเดือนเดือนนี้ (ต.ค.67) มอบให้กำลังพล อส. เพื่อเป็นขวัญกำลังใจ" น.ส.ไตรศุลี กล่าว
นายอนุทิน กล่าวระหว่างการลงพื้นที่ว่า ขณะนี้รัฐบาลได้ระดมทุกภาคส่วนเข้ามาให้ความช่วยเหลือประชาชนผู้ประสบภัยใน อ.แม่สาย ทั้งฝ่ายทหาร พลเรือน และภาคประชาชน ส่วนของท่านเจ้ากรมการทหารช่าง ได้มาประจำอยู่แม่สายเป็นสัปดาห์แล้ว ในส่วนของการบัญชาการตอนนี้ที่เชียงรายไม่น่าเป็นห่วงแม้อยู่ในช่วงการรอแต่งตั้งผู้ว่าราชการจังหวัดเนื่องจากท่านเดิมเกษียณอายุราชการ แต่ได้มีการตั้งนายโชตนรินทร์ เกิดสม รองปลัดกระทรวงมหาดไทย เข้ามารักษาการผู้ว่าราชการจังหวัด สามารถสั่งการเพื่อจัดการกับสถานการณ์ต่าง ๆ ได้ ส่วนของรองผู้ว่าราชการจังหวัดขณะนี้ก็ได้มีการแต่งตั้งเข้ามาจนครบแล้ว ขณะที่นายอำเภอแม่สายท่านได้เกษียณอายุราชการแล้วแต่ตัวท่านและภรรยาก็ยังคงอยู่ในพื้นที่ช่วยงานราชการซึ่งเป็นสิ่งที่น่าชื่นชมมาก และได้รับการยืนยันจากทางปลัดกระทรวงมหาดไทยว่าจะมีการแต่งตั้งนายอำเภอแม่สายท่านใหม่เข้ามากำกับดูแลสถานการณ์ในสัปดาห์นี้
นายอนุทิน กล่าวว่า จากที่ได้ฟังการรายงานจากทางเจ้าหน้าที่ คาดว่าจะสามารถเคลียร์พื้นที่ได้ภายในไม่เกินสิ้นเดือนนี้ แต่จะทำให้เร็วที่สุดเท่าที่จะทำได้ มีจุดที่หนักหน่อยก็คือที่ตลาดสายลมจอย ที่น้ำทะลักเช้าไปมากจนสร้างความเสียหาย ซึ่งมีความเห็นใจผู้ประกอบการ เพราะว่าทราบมาว่าสินค้าอะไรถูกทำลายไปด้วยซึ่งจะต้องพิจารณาต่อไปว่าจะหาวิธีช่วยเหลืออย่างไร
"ในเรื่องของการเยียวยาช่วยเหลือพี่น้องประชาชนผู้ประสบภัย ในวันอังคารนี้ ก็มีการเสนอให้ ครม. พิจารณาปรับเกณฑ์การจ่ายเงินช่วยเหลือผู้ประสบภัยน้ำท่วม ซึ่งเป็นไปตามคำบัญชาของนายกรัฐมนตรี แพทองธาร ชินวัตร ว่าจะให้การเยียวยาในระดับสูงสุดก็คือ 9,000 บาทต่อครัวเรือน และก็ยังมีเงินที่ตอนนี้ทางกรมป้องกันสาธารณภัยได้ตั้งเรื่องและได้รับความเห็นชอบจากกรมบัญชีกลางแล้วคือ ค่าล้างโคลนบ้านละ 10,000 บาทต่อหลัง ซึ่งเป็นการที่เราพยายามจะหาความช่วยเหลือมาให้ประชาชนให้มากที่สุด ท่านรัฐมนตรีช่วยมหาดไทย ธีรรัตน์ สำเร็จวาณิชย์ ตั้งแต่รับตำแหน่งท่านก็ยังไม่ได้เข้าที่ทำงานที่มหาดไทยเลย เพราะมาอยู่ที่นี่ วิ่งรอกระหว่างเชียงใหม่ เชียงราย 2 จังหวัดนี้ตลอด เพื่อบัญชาการ ประสานงานขอความช่วยเหลือสนับสนุนต่าง ๆ ซึ่งก็ทำให้สิ่งที่มีความจำเป็นทั้งหมดก็มาถึงโดยเร็วอันนี้เป็นการบูรณาการอย่างจริงจังและจะเร่งแก้ไขสถานการณ์ให้เร็วที่สุดเท่าที่จะทำได้" นายอนุทิน กล่าว
นายอนุทิน กล่าวถึง สถานการณ์น้ำภาพรวมของ อ.แม่สาย จ.เชียงราย หลังการลงพื้นที่ติดตามว่า ในส่วนของปริมาณน้ำนั้นห้ามไม่ได้ มีความเร็ว แรง แต่ด้วยประสบการณ์ที่พื้นที่ได้เจอมา ทำให้รู้ว่าน้ำมาแล้วจะไปทางไหน สามารถบริหารจัดการได้คล่องตัวในการกู้ภัย การฟื้นฟูสภาพก็มีความคล่องตัวมากขึ้น ทำได้เร็วขึ้นกว่าช่วงแรกๆ เหมือนกับอยู่ในช่วงอยู่ตัว แต่เราก็ไม่ได้ถอนกำลังหรือลดทรัพยากรใดๆ ออกไป สิ่งที่สำคัญตอนนี้คือต้องเร่งระบายขยะมูลฝอยและเศษไม้ ต่อไม้ที่มากับน้ำหากติดสะพานปิดกั้นทางน้ำจะทำให้การระบายช้าลง ต้องมีเครื่องมือเครื่องจักรคอยตักออกตลอดเวลา โดยคาดว่าน้ำท่วม ไม่น่าจะเกิดความรุนแรงแล้ว ส่วนการเอาดินออกจากบ้านเรือนประชาชนก็ทำไปได้มากแล้ว โดยจะเร่งทำให้สามารถคืนพื้นที่ให้เร็วที่สุด
น.ส.ไตรศุลี กล่าวว่า การลงพื้นที่ในครั้งนี้ น.ส.ธีรรัตน์ สำเร็จวาณิชย์ รมช.มหาดไทย ซึ่งปฏิบัติภารกิจในพื้นที่ช่วงมีอุทกภัยได้มาร่วมคณะ ขณะผู้บริหารกระทรวงมหาดไทยที่ร่วมติดตามสถานการณ์อุทกภัย ประกอบด้วย นายอรรษิษฐ์ สัมพันธรัตน์ ปลัดกระทรวงมหาดไทย นายโชตินรินทร์ เกิดสม รองปลัดกระทรวงมหาดไทย รักษาการในตำแหน่งผู้ว่าราชการจังหวัดเชียงราย นายพงษ์นรา เย็นยิ่ง ผู้ตรวจราชการกระทรวงมหาดไทย นายประสงค์ หล้าอ่อน รองผู้ว่าราชการจังหวัดเชียงราย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย พล.ท.สิรภพ ศุภวานิช เจ้ากรมการทหารช่าง พล.ต.ต.มานพ เสนากูล ผู้บังคับการตำรวจภูธรจังหวัดเชียงราย นายโกสิทธิ์ อติเปรมินทร์ ผู้จัดการการไฟฟ้าส่วนภูมิภาคจังหวัดเชียงราย นายสิทธิศักดิ์ อินใจคำ ปลัดอาวุโสรักษาราชการแทนนายอำเภอแม่สาย นายชัยยนต์ ศรีสมุทร นายกเทศมนตรีตำบลแม่สาย และส่วนราชการที่เกี่ยวข้อง ร่วมลงพื้นที่ด้วย

ที่มา : https://www.thaigov.go.th/news/contents/details/88802