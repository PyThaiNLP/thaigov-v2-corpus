รัฐบาลไทย-ข่าวทำเนียบรัฐบาล-ผลโพลระบุคนไทยมีความสุขมากขึ้น ชี้ รัฐบาล“แพทองธาร” มาถูกทางแล้วหลังบริหารงานแก้ไขปัญหาและยืนเคียงข้างประชาชน จนเห็นผลโพลดีดขึ้น ประชาชนมีความสุขมากทางการเงินและการดำเนินชีวิต


วันเสาร์ที่ 5 ตุลาคม 2567
05/10/2567
พิมพ์
ผลโพลระบุคนไทยมีความสุขมากขึ้น ชี้ รัฐบาล“แพทองธาร” มาถูกทางแล้วหลังบริหารงานแก้ไขปัญหาและยืนเคียงข้างประชาชน จนเห็นผลโพลดีดขึ้น ประชาชนมีความสุขมากทางการเงินและการดำเนินชีวิต
ผลโพลระบุคนไทยมีความสุขมากขึ้น ชี้ รัฐบาล“แพทองธาร” มาถูกทางแล้วหลังบริหารงานแก้ไขปัญหาและยืนเคียงข้างประชาชน จนเห็นผลโพลดีดขึ้น ประชาชนมีความสุขมากทางการเงินและการดำเนินชีวิต
วันนี้ (5 ตุลาคม 2567) เวลา16.00 น. นายจิรายุ ห่วงทรัพย์ ที่ปรึกษาของนายกรัฐมนตรี เปิดเผยว่า ผลการสำรวจ ความคิดเห็นของประชาชนหรือโพลของนอร์ทกรุงเทพโพล รายงานว่าคนไทยส่วนใหญ่มีความสุขในการดำเนินชีวิตเพิ่มขึ้น และมีฐานะทางการเงินที่ดีขึ้น เป็นผลจากการทำงานอย่างมีภาวะผู้นำ เร่งแก้ไขปัญหา จนเห็นผลสำเร็จเป็นรูปธรรม ของนางสาวแพทองธาร ชินวัตร นายกรัฐมนตรี
โดยผลการสำรวจความคิดเห็นของประชาชนเรื่องเปรียบเทียบความสุขทางการเงินและการดำเนินชีวิตประจำเดือนกันยายน 2567 ของศูนย์สำรวจความคิดเห็น นอร์ทกรุงเทพโพล ซึ่งได้สอบถามถึง “ความสุขในฐานะทางการเงินของชีวิตที่คำนึงถึงภาวะรายรับ รายจ่าย และหนี้สิน” พบว่าประชาชนมีความสุขเพิ่มขึ้น 52.8% แบ่งเป็นเพิ่มขึ้นมาก 26.1% และค่อนข้างเพิ่มขึ้นมาก 26.7% ในขณะที่มีประชาชนตอบว่ามีความสุขใกล้เคียงเดิม 17.4% ลดน้อยลง 17.5% และลดน้อยลงมาก 12.3%
ส่วนคำถามเกี่ยวกับ “ความสุขในการดำเนินชีวิตของผู้ให้สำรวจ” พบว่าประชาชนมีความสุขเพิ่มขึ้น 63.8% แบ่งเป็นมีความสุขเพิ่มขึ้นมาก 23.4% และค่อนข้างเพิ่มขึ้นมาก 40.4% ในขณะที่มีความสุขใกล้เคียงเดิม 16.4% ลดน้อยลง 14.7% และลดน้อยลงมาก 5.1%
“ตลอดระยะเวลาการบริหารราชการแผ่นดิน ไม่ครบ1 เดือนหลังจากการแถลงนโยบายเมื่อ 13 กันยายน นายกรัฐมนตรีมุ่งมั่นในการทำงานด้วยความตั้งใจ คำนึงถึงความสุข ของประชาชนเป็นหลัก รวมทั้งมุ่งมั่นแก้ปัญหาด้วยความเข้าใจ เข้าถึงประชาชน จึงทำให้ผลโพลออกมาดังกล่าว” นายจิรายุ กล่าว

ที่มา : https://www.thaigov.go.th/news/contents/details/88811