รัฐบาลไทย-ข่าวทำเนียบรัฐบาล-"อนุทิน" รุดให้กำลังใจกำลังพล อส. ที่ปฎิบัติภารกิจช่วยเหลือผู้ประสบภัยน้ำท่วมแม่สาย ย้ำพร้อมดูแลความเป็นอยู่ อาหาร เครื่องใช้สมกับความทุ่มเทของกำลังพลทุกนาย


วันเสาร์ที่ 5 ตุลาคม 2567
05/10/2567
พิมพ์
"อนุทิน" รุดให้กำลังใจกำลังพล อส. ที่ปฎิบัติภารกิจช่วยเหลือผู้ประสบภัยน้ำท่วมแม่สาย ย้ำพร้อมดูแลความเป็นอยู่ อาหาร เครื่องใช้สมกับความทุ่มเทของกำลังพลทุกนาย
"อนุทิน" รุดให้กำลังใจกำลังพล อส. ที่ปฎิบัติภารกิจช่วยเหลือผู้ประสบภัยน้ำท่วมแม่สาย ย้ำพร้อมดูแลความเป็นอยู่ อาหาร เครื่องใช้สมกับความทุ่มเทของกำลังพลทุกนาย
วันนี้ (5 ต.ค. 67) เวลา 13.00 น. ที่วัดปิยะพร อ.แม่สาย จ.เชียงราย นายอนุทิน ชาญวีรกูล รองนายกรัฐมนตรี และ รมว.มหาดไทยในฐานะผู้บัญชาการกองอาสารักษาดินแดน กระทรวงมหาดไทย พร้อมด้วย น.ส.ธนนนท์​ นิรามิษ ภริยารองนายกรัฐมนตรี และ รมว.มหาดไทย และที่ปรึกษากิตติมศักดิ์สมาคมแม่บ้านมหาดไทย ลงพื้นที่ให้กำลังใจสมาชิกกองอาสารักษาดินแดนในการปฎิบัติหน้าที่ช่วยเหลือผู้ประสบอุทกภัยในจังหวัดจังหวัดเชียงราย พร้อมมอบเสื้อจำนวน 1,200 ตัว เพื่อสวมใส่ปฏิบัติหน้าที่ โดยเมื่อนายอนุทินฯ เดินทางไปถึงมีกำลังพล อส. อยู่ระหว่างผลัดเปลี่ยนเวรปฏิบัติหน้าที่ จำนวน 300 นาย ประกอบด้วย กองร้อยอาสารักษาดินแดนจังหวัดจันทบุรี สุรินทร์ ตาก แพร่ ศรีสะเกษ จังหวัดน่าน และอำเภอแม่สาย จังหวัดเชียงราย
นายอนุทิน กล่าวระหว่างการพบปะกำลังพล อส. ว่า รู้สึกปลื้มใจที่ได้เห็นความพร้อมเพรียงของพี่น้อง อส. จากทั่วประเทศ ที่เดินทางมาช่วยเหลือกับผู้ประสบอุทกภัยเชียงราย พวกเรามอมแมมเช่นนี้เพราะไปหน้างานกันมาแล้ว ถึงได้เห็นความเหนื่อยความลำบากของ อส. จากหลายจังหวัด ที่มาช่วยงาน แต่สิ่งที่เห็นท่ามกลางความเหนื่อย ความหนักของงาน ตนได้เห็นความมุ่งมั่น ทุ่มเท ไม่มีแววตาคนไหนท้อแท้ หรือรู้สึกว่าทำไมต้องมาทำงาน พวกเขาทุกคนทำงานด้วยกันมีความสุขหรือไม่ เพราะเห็นชาวบ้านเดือดร้อน แต่เรามีความภาคภูมิใจที่ช่วยสาธารณประโยชน์ให้กับผู้ที่มีความยากลำบาก
ส่วนตัวยอมรับว่า ก่อนจะเห็นสภาพในวันนี้ ได้รับข้อมูลดี ๆ ที่ อส. ทำหน้าที่รักษาความสงบ ดูแลชาวบ้าน ดูแลบ้านเมือง แต่วันนี้ตนได้เห็นความสมบูรณ์แบบของ อส. ที่หน้างาน ไม่ต้องมีใครมารายงาน ตนขอคารวะความทุ่มเทของพวกท่าน พวกเรายังมีภารกิจอีกมากมายที่ต้องดูแลดูแลประชาชน ดูแลประเทศไทยของเรา ให้มีความพร้อม มีความก้าวหน้า และหากใครลำบากเราก็จะไปช่วย นี่คือภารกิจของ อส. ภารกิจที่ยิ่งใหญ่ อส. แปลว่าอาสาสมัคร พวกเราเต็มใจมา ทุกคนทำหน้าที่อย่างสมบูรณ์แบบ
“พวกท่านไม่ต้องเคารพผม ผมต้องเคารพท่าน คาราวะพวกท่าน ผู้บัญชาการกองอาสารักษา ขอคาราวะสมาชิกอาสาทุกคนที่ปฎิบัติหน้าที่อย่างเต็มภาคภูมิ” นายอนุทิน กล่าว
นายอนุทิน กล่าวอีกว่า ต่อไปนี้ อส. ไม่ต้องกินแค่กระเพราไก่-กระเพราหมูอีกต่อไป จะต้องกินอาหารไม่ซ้ำ ทุกคนจะต้องได้กินอย่างมีความสุขก่อนจะช่วยเหลือชาวบ้าน ข้าวของเครื่องใช้เรามาดูแลให้สมกับความทุ่มเทพวกท่าน เราไม่ทิ้งกัน จะอยู่ด้วยกัน เราทานข้าวกลางวันด้วยกัน ผมตั้งใจที่จะมาทานข้าวกับทุกคนและพูดคุยกัน
นอกจากนี้ ตนอยากจะขอบคุณ นายกเอ นายชัยยนต์ ศรีสมุทร นายกเทศมนตรีตำบลแม่สาย จ.เชียงราย ที่บัญชาการสถานการณ์ในพื้นที่ และ นายณรงค์พล คิดอ่าน อดีตนายอำเภอแม่สาย และภริยา ที่เกษียณแล้วแต่ยังทำงานต่อ ผมขอย้ำว่า เราจะก้าวผ่านความยากลำบากไปด้วยกัน คืนสภาพคืนชีวิตที่เป็นปกติให้กับประชาชนรวดเร็วที่สุด
จากนั้น นายอนุทิน ได้ร่วมพูดคุยพร้อมให้กำลังใจสมาชิก อส. กว่า 300 นาย เพื่อเป็นกำลังใจในการปฎิบัติหน้าที่ช่วยเหลือผู้ประสบอุทกภัยในพื้นที่ จ.เชียงราย และกล่าวให้กำลังใจเจ้าหน้าที่ อส.ว่า อส. สู้ ๆ จากนั้นกำลังพล อส. ได้กล่าวตอบให้กำลังใจนายอนุทินว่า อนุทินสู้ ๆ 3 ครั้ง
การลงพื้นที่ให้กำลังใจสมาชิก อส. ในครั้งนี้ มีนายอรรษิษฐ์ สัมพันธรัตน์ ปลัดกระทรวงมหาดไทย นายโชตินรินทร์ เกิดสม รองปลัดกระทรวงมหาดไทย รักษาการในตำแหน่งผู้ว่าราชการจังหวัดเชียงราย นายพงษ์นรา เย็นยิ่ง ผู้ตรวจราชการกระทรวงมหาดไทย น.ส.ไตรศุลี ไตรสรณกุล โฆษกกระทรวงมหาดไทย นางปวีณ์ริศา เกิดสม อุปนายกสมาคมแม่บ้านมหาดไทย นายประสงค์ หล้าอ่อน รองผู้ว่าราชการจังหวัดเชียงราย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายสิทธิศักดิ์ อินใจคำ ปลัดอาวุโสรักษาราชการแทนนายอำเภอแม่สาย นายชัยยนต์ ศรีสมุทร นายกเทศมนตรีตำบลแม่สาย นายทวีศักดิ์ สุขก้อน ผู้จัดการการประปาส่วนภูมิภาค การประปาส่วนภูมิภาคสาขาเชียงราย นายอภิศักดิ์ สวัสดิรักษ์ ผู้จัดการการประปาส่วนภูมิภาค การประปาส่วนภูมิภาคสาขาแม่สาย และส่วนราชการที่เกี่ยวข้อง ร่วมลงพื้นที่ด้วย

ที่มา : https://www.thaigov.go.th/news/contents/details/88807