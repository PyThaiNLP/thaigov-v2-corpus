รัฐบาลไทย-ข่าวทำเนียบรัฐบาล-ซาบีดา ไทยเศรษฐ์ เร่งเดินหน้า "น้ำดื่มสะอาดเพื่อประชาชน" เปิดจุดบริการน้ำดื่ม จ.อุทัยธานี


วันเสาร์ที่ 5 ตุลาคม 2567
05/10/2567
พิมพ์
ซาบีดา ไทยเศรษฐ์ เร่งเดินหน้า "น้ำดื่มสะอาดเพื่อประชาชน" เปิดจุดบริการน้ำดื่ม จ.อุทัยธานี
ซาบีดา ไทยเศรษฐ์ เร่งเดินหน้า "น้ำดื่มสะอาดเพื่อประชาชน" เปิดจุดบริการน้ำดื่ม จ.อุทัยธานี
วันเสาร์ที่ 5 ตุลาคม 2567 นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย นายชาดา ไทยเศรษฐ์ สมาชิกสภาผู้แทนราษฎรจังหวัดอุทัยธานี นายเจเศรษฐ์ ไทยเศรษฐ์ สมาชิกสภาผู้แทนราษฎรจังหวัดอุทัยธานี ผู้ว่าราชการจังหวัดอุทัยธานี พร้อมด้วย นายจักรพงศ์ คำจันทร์ ผู้ว่าการการประปาส่วนภูมิภาค เปิดโครงการน้ำดื่มสะอาด Mini Station ขับเคลื่อนภารกิจสนองนโยบายน้ำดื่มสะอาด ลดค่าใช้จ่ายให้กับประชาชน เพิ่มโอกาสการเข้าถึงน้ำประปาดื่มได้ที่สะอาด ปลอดภัย ถูกหลักอนามัย จากกระบวนการผลิตที่ได้มาตรฐาน สร้างสุขอนามัยที่ดี ยกระดับคุณภาพชีวิตประชาชนชาวอุทัยธานี ณ สถานีจ่ายน้ำหนองขาหย่าง 2 กปภ.สาขาอุทัยธานี ต.หนองขาหย่าง อ.หนองขาหย่าง จ.อุทัยธานี
นางสาวซาบีดา ไทยเศรษฐ์ รัฐมนตรีช่วยว่าการกระทรวงมหาดไทย (มท.3) เปิดเผยว่า การเปิดให้บริการน้ำดื่มสะอาด Mini Station แห่งล่าสุดนี้ นับเป็นข่าวดีสำหรับประชาชนชาวอุทัยธานี ในการเข้าถึงน้ำดื่มที่ สะอาด ปลอดภัย ถูกหลักอนามัยในราคาประหยัด เพื่อลดภาระค่าใช้จ่ายในการครองชีพของประชาชน ซึ่งทาง กปภ. ได้ขับเคลื่อนนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และรัฐบาลให้บรรลุเป้าหมายการพัฒนาที่ยั่งยืน เป้าหมายย่อยที่ 6.1 การให้ทุกคนเข้าถึงน้ำดื่มสะอาด ปลอดภัย และมีราคาสามารถซื้อหาได้ ภายในปี 2573 ด้วยการจัดทำโครงการน้ำดื่มสะอาด Mini Station โดยก่อสร้างสถานีบริการน้ำดื่มสะอาด ที่มีกำลังการผลิต 2,000 ลิตร/ช.ม. ด้วยเทคโนโลยีรีเวิร์สออสโมซิส (RO) และฆ่าเชื้อด้วยรังสีอัลตร้าไวโอเลต (UV) ทั้งนี้ ประชาชนสามารถนำรถบรรทุกน้ำดื่ม ถังบรรจุน้ำดื่มหรือภาชนะบรรจุน้ำที่สะอาดมารับบริการได้ที่ สถานีจ่ายน้ำหนองขาหย่าง 2 กปภ.สาขาอุทัยธานี ต.หนองขาหย่าง อ.หนองขาหย่าง จ.อุทัยธานี
สำหรับแผนการดำเนินงานโครงการในปี 2567 ได้ดำเนินการก่อสร้างแล้วเสร็จและจะเปิดให้บริการน้ำดื่มสะอาด Mini Station จำนวน 10 แห่ง ได้แก่ กปภ.สาขาบ้านฉาง พระนครศรีอยุธยา เพชรบุรี ทุ่งสง สตูล น้ำพอง บึงกาฬ บุรีรัมย์ นางรอง และอุทัยธานี นอกจากนี้ กปภ. มีเป้าหมายในการขยายโครงการไปยังพื้นที่ต่าง ๆ ให้ครอบคลุมพื้นที่ให้บริการ กปภ. 234 สาขาทั่วประเทศ เพื่อส่งมอบคุณภาพชีวิตที่ดีให้ประชาชนผ่านน้ำดื่มที่สะอาด ปลอดภัย ได้มาตรฐานอย่างเท่าเทียมและทั่วถึง
ทั้งนี้ นายชาดา ไทยเศรษฐ์ สมาชิกสภาผู้แทนราษฎรจังหวัดอุทัยธานี นายเจเศรษฐ์ ไทยเศรษฐ์ สมาชิกสภาผู้แทนราษฎรจังหวัดอุทัยธานี ได้มอบถังบรรจุน้ำดื่มขนาด 20 ลิตร ให้กับประชาชนผู้ใช้น้ำภายในเขตเกือบ 300 ครัวเรือน โดยมอบให้ทุกครัวเรือน ๆ ละ 1 ถัง เพื่อนำมาใช้เป็นภาชนะรองรับน้ำดื่มจาก Mini station ดังกล่าว

ที่มา : https://www.thaigov.go.th/news/contents/details/88804