รัฐบาลไทย-ข่าวทำเนียบรัฐบาล-"ดร.เฉลิมชัย" ชื่นชม 65 โครงการ รับรางวัล EIA Monitoring Awards 2024 เน้นย้ำ การพัฒนาต้องควบคู่กับการดูแลสิ่งแวดล้อมและสังคมอย่างยั่งยืน


วันเสาร์ที่ 12 ตุลาคม 2567
"ดร.เฉลิมชัย" ชื่นชม 65 โครงการ รับรางวัล EIA Monitoring Awards 2024 เน้นย้ำ การพัฒนาต้องควบคู่กับการดูแลสิ่งแวดล้อมและสังคมอย่างยั่งยืน
"ดร.เฉลิมชัย" ชื่นชม 65 โครงการ รับรางวัล EIA Monitoring Awards 2024 เน้นย้ำ การพัฒนาต้องควบคู่กับการดูแลสิ่งแวดล้อมและสังคมอย่างยั่งยืน
"ดร.เฉลิมชัย" ชื่นชม 65 โครงการ รับรางวัล EIA Monitoring Awards 2024 เน้นย้ำ การพัฒนาต้องควบคู่กับการดูแลสิ่งแวดล้อมและสังคมอย่างยั่งยืน
"ดร.เฉลิมชัย" ชื่นชม 65 โครงการ รับรางวัล EIA Monitoring Awards 2024 เน้นย้ำ การพัฒนาต้องควบคู่กับการดูแลสิ่งแวดล้อมและสังคมอย่างยั่งยืน
วันที่ 9 ตุลาคม 2567 เวลา 09.00 น. ดร.เฉลิมชัย ศรีอ่อน รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดงาน EIA Symposium and Monitoring Awards 2024 ภายใต้แนวคิด "EIA For a Sustainable FUTURE" พร้อมมอบรางวัล EIA Monitoring Awards 2024 ให้แก่สถานประกอบการที่ปฏิบัติตามมาตรการในรายงานการประเมินผลกระทบสิ่งแวดล้อม ประจำปี 2567 ทั้ง 4 ประเภทโครงการ ได้แก่ โครงการหน่วยงานรัฐ 14 รางวัล โครงการด้านการทำเหมืองแร่ 20 รางวัล โครงการด้านการพัฒนาปิโตรเลียม 9 รางวัล และโครงการด้านพลังงาน 22 รางวัล รวมทั้งสิ้น 65 รางวัล โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) นายประเสริฐ ศิรินภาพร เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ผู้บริหารกระทรวงฯ ตลอดจนผู้บริหารหน่วยงานภาครัฐ และภาคเอกชน เข้าร่วมงานและชมนิทรรศการการจัดการและรักษาสภาพแวดล้อมโครงการของสถานประกอบการ ณ โรงแรม แกรนด์ ริชมอนด์ จังหวัดนนทบุรี ทั้งนี้ ภายในงานยังมีการสัมมนาเชิงวิชาการจากผู้แทนหน่วยงานที่เกี่ยวข้องกับระบบการประเมินผลกระทบสิ่งแวดล้อมอีกด้วย
ดร.เฉลิมชัย กล่าวว่าตลอดระยะเวลากว่า 40 ปี กระทรวงทรัพยากรธรรมชาติและสิ่งแวดล้อม (ทส.) โดยสำนักงานนโยบายและแผนทรัพยากรธรรมชาติและสิ่งแวดล้อม (สผ.) เป็นหน่วยงานหลักด้านการประเมินผลกระทบสิ่งแวดล้อมของประเทศ หรือ EIA โดยได้ดำเนินการพัฒนาและขับเคลื่อน EIA ให้เป็นเครื่องมือทางกฎหมายในการจัดการสิ่งแวดล้อมที่มีประสิทธิภาพ และสอดคล้องกับสถานการณ์ในแต่ละช่วงเวลามาอย่างต่อเนื่อง ควบคู่ไปกับการปกป้องและดูแลรักษาทรัพยากรธรรมชาติและสิ่งแวดล้อมอย่างยั่งยืน โดยกระบวนการพิจารณา EIA จะดำเนินการผ่านกลไกของคณะกรรมการผู้ชำนาญ ซึ่งมาจากผู้ทรงคุณวุฒิจากหลากหลายด้าน เพื่อสร้างความโปร่งใส ความเชื่อมั่นและกำหนดมาตรการที่เหมาะสมในรายงาน EIA ของแต่ละโครงการ นอกจากนี้ เพื่อเป็นการสร้างการมีส่วนร่วมในระดับท้องถิ่น จึงได้มีการกระจายภารกิจการพิจารณารายงาน EIA ด้านอาคาร การจัดสรรที่ดิน และบริการชุมชนในระดับจังหวัดตั้งแต่ปี 2558 จนถึงปัจจุบัน รวมทั้งสิ้น 12 จังหวัด โดยช่วงท้าย ดร.เฉลิมชัย ยังได้กล่าวชื่นชมและแสดงความยินดี พร้อมเน้นย้ำกับสถานประกอบการที่ได้รับรางวัล “ให้รักษาความเป็นสถานประกอบการที่ดี ในการปฏิบัติที่มีความใส่ใจต่อสิ่งแวดล้อมและสังคม เพื่อเป็นแบบอย่างที่ดีให้แก่สถานประกอบการอื่น ๆ สืบไป”

ที่มา : https://www.thaigov.go.th/news/contents/details/89045