รัฐบาลไทย-ข่าวทำเนียบรัฐบาล-มท.1 ปลื้ม ทัพช้างศึกฝ่าฝนเอาชนะ ฟิลิปปินส์ 3-1 เข้ารอบชิงชนะเลิศ “คิงส์คัพ” ครั้งที่ 50 เตรียมพบทีมชาติซีเรีย พร้อมขอแรงพี่น้องชาวไทย ร่วมเป็นกำลังใจให้นักเตะทีมชาติไทยในวันที่ 14


วันเสาร์ที่ 12 ตุลาคม 2567
12/10/2567
พิมพ์
มท.1 ปลื้ม ทัพช้างศึกฝ่าฝนเอาชนะ ฟิลิปปินส์ 3-1 เข้ารอบชิงชนะเลิศ “คิงส์คัพ” ครั้งที่ 50 เตรียมพบทีมชาติซีเรีย พร้อมขอแรงพี่น้องชาวไทย ร่วมเป็นกำลังใจให้นักเตะทีมชาติไทยในวันที่ 14
มท.1 ปลื้ม ทัพช้างศึกฝ่าฝนเอาชนะ ฟิลิปปินส์ 3-1 เข้ารอบชิงชนะเลิศ “คิงส์คัพ” ครั้งที่ 50 เตรียมพบทีมชาติซีเรีย พร้อมขอแรงพี่น้องชาวไทย ร่วมเป็นกำลังใจให้นักเตะทีมชาติไทยในวันที่ 14 ตุลาคมนี้
เมื่อวันที่ 11 ต.ค. 67 เวลา 23.00 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) เปิดเผยภายหลังจบการแข่งขันฟุตบอล “คิงส์คัพ” ครั้งที่ 50 รอบรองชนะเลิศ ระหว่างทีมชาติไทย และทีมชาติฟิลิปปินส์ ซึ่งนายอนุทินฯ ได้ร่วมรับชมในสนามพร้อมกับแฟนบอลชาวไทย จำนวนกว่า 19,500 คน
นายอนุทิน กล่าวว่า ต้องขอแสดงความยินดีกับพี่น้องชาวไทยทุกคน วันนี้ทีมชาติไทยของเราได้ชนะฟิลิปปินส์ 3 ต่อ 1 ซึ่งทำให้ทีมชาติไทยของพวกเราเข้าไปชิงแชมป์ฟุตบอลคิงส์คัพ ในวันที่ 14 ตุลาคมนี้ โดยจะพบกับทีมชาติซีเรีย ที่สนามกีฬาติณสูลานนท์ อำเภอเมืองสงขลา จังหวัดสงขลา แห่งนี้
"ขอแรงพี่น้องชาวไทยอีกครั้งหนึ่งในวันที่ 14 ตุลาคมนี้ ช่วยเชียร์ให้ทีมชาติไทยของเราคว้าแชมป์ในการแข่งขันฟุตบอล“คิงส์คัพ” ครั้งที่ 50 นักเตะของพวกเราทุกคนมีความพร้อมมีกำลังใจที่ดี ซึ่งถ้าพวกเขาได้แรงเชียร์จากพี่น้องชาวไทยทั่วประเทศอีกครั้งหนึ่ง เขาจะนำชัยชนะมาให้กับพวกเราแน่นอนครับ วันนี้ดีใจมากครับ" นายอนุทิน กล่าวเพิ่มเติม
สำหรับบรรยากาศการแข่งขัน ทีมชาติไทย สามารถทำประตูขึ้นนำทีมชาติฟิลิปปินส์ 1-0 ในนาทีที่ 53 จากผู้เล่นหมายเลข 18 ชนาธิป สรงกระสินธ์ ถัดมาอีก 10 นาที นาทีที่ 63 ทีมชาติฟิลิปปินส์มาได้ประตูตีเสมอ 1-1 จากผู้เล่นหมายเลข 10 บียอร์น มาร์ติน คริสเตนเซ่น ก่อนที่ถัดทีมชาติไทยจะขึ้นนำอีกครั้ง 2-1 จากผู้เล่นหมายเลข 10 ศุภณัฏฐ์ เหมือนตา ในอีก 5 นาทีมา ปิดท้ายในนาทีที่ 86 ศุภณัฏฐ์ เหมือนตา มาทำประตูที่ 2 ของตัวเองให้เกมนี้ ทำให้ทีมชาติไทยนำห่างเป็น 3-1 ก่อนจะจบลงด้วยผลสกอร์ดังกล่าว

ที่มา : https://www.thaigov.go.th/news/contents/details/89048