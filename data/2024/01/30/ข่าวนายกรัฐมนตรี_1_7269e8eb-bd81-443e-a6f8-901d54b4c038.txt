รัฐบาลไทย-ข่าวทำเนียบรัฐบาล-นายกรัฐมนตรีปาฐกถาพิเศษ “Thailand Level Up” ย้ำรัฐบาลพร้อมดูแลคนฐานราก หวังยกระดับฐานรากให้สูงขึ้น ลดความเหลื่อมล้ำ


วันจันทร์ที่ 29 มกราคม 2567
29/01/2567
พิมพ์
นายกรัฐมนตรีปาฐกถาพิเศษ “Thailand Level Up” ย้ำรัฐบาลพร้อมดูแลคนฐานราก หวังยกระดับฐานรากให้สูงขึ้น ลดความเหลื่อมล้ำ
นายกรัฐมนตรีปาฐกถาพิเศษ “Thailand Level Up” ย้ำรัฐบาลพร้อมดูแลคนฐานราก หวังยกระดับฐานรากให้สูงขึ้น ลดความเหลื่อมล้ำ
วันนี้ (29 มกราคม 2567) เวลา 18.00 น. ณ ห้องแมกโนเลีย บอลรูม ชั้น 10 โรงแรวอลดอร์ฟ แอสโทเรีย กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวปาฐกถาพิเศษในหัวข้อ “Thailand Level Up” ในงาน TNN DINNER TALK Thailand Level Up อัปเกรดประเทศไทย โดยมีนายศุภชัย เจียรวนนท์ ประธานคณะผู้บริหารเครือเจริญโภคภัณฑ์ (ซีพี) ผู้บริหารสถานี TNN ช่อง 16 ให้การต้อนรับ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีกล่าวปาฐกถาตอนหนึ่งว่า การอัปเกรดประเทศไทย จำเป็นต้องสร้างฐานรากที่แข็งแกร่ง ซึ่ง 4 เดือนที่ผ่านมารัฐบาลได้ทำในหลายเรื่องทั้งโครงการพักหนี้ ดูแลค่าครองชีพ ค่าไฟ ค่าน้ำมัน การดูแลราคาสินค้าเกษตรให้มีราคาสูงขึ้น เช่น ยางพารา รวมถึงเดินหน้าเจรจา FTA เปิดตลาดการค้าใหม่ ๆ โดยเร็ว ๆ นี้จะไปเจรจากับศรีลังกา การดูแลค่าแรงด้วยการปรับขึ้นค่าแรงขั้นต่ำ
นอกจากนี้ ยังให้ความสำคัญเรื่องของสุขภาพ การเข้าไปดูแลแก้ปัญหาฝุ่น PM 2.5 การแก้ปัญหายาเสพติดที่สามารถจับกุมได้เพิ่มขึ้นจากปีก่อน และเข้าไปดูแลในพื้นที่ชายแดนที่มีปัญหา โดยเฉพาะในเขตที่ติดกับประเทศพม่า เพื่อสร้างเสริมความแข็งแกร่งในภูมิภาค
ส่วนด้านการสนับสนุนการลงทุน รัฐบาลเห็นโอกาสในอุตสาหกรรมใหม่ ๆ อาทิ ยานยนต์ไฟฟ้า (อีวี) ที่จีนเข้ามาตั้งโรงงานและได้รับสิทธิประโยชน์จากบีโอไอ ส่งผลให้เกิดการจ้างงาน และเม็ดเงินลงทุนที่เข้ามา แต่ในขณะเดียวกันก็ยังไม่ทิ้งโรงงานรถยนต์สันดาปของญี่ปุ่นที่เคยสร้างการเติบโตให้กับประเทศไทยก็พร้อมให้การสนับสนุนเช่นกัน
นอกจากนี้ การพัฒนาโครงสร้างพื้นฐานแลนด์บริดจ์ เป็นนโยบายใหญ่ของรัฐบาล เพื่อรองรับการเติบโตของภูมิภาค ด้วยความขัดแย้งของภูมิรัฐศาสตร์ที่เกิดขึ้นทั้งโลก ไทยจะเป็นจุดยุทธศาสตร์โครงสร้างพื้นฐานสำคัญ ที่เชื่อมโยงการขนส่งไปในหลายภูมิภาค และยังสร้างการเติบโตให้กับประเทศ ซึ่งหากเทียบกับเวียดนาม ไทยเป็นรองแค่เรื่องเดียว คือข้อตกลง FTA ส่วนการสนับสนุนด้านการท่องเที่ยว ไทยให้ความสำคัญอย่างมาก ด้วยเทคโนโลยีที่เชื่อมโยงข้อมูล สามารถรู้ข้อมูลการเดินทาง การยกเลิกเที่ยวบิน รวมทั้งจะพัฒนาด้านการบิน สร้างรันเวย์ที่ 3  และ 4 ในท่าอากาศยานสุวรรณภูมิ ซึ่งรัฐบาลจะแถลงนโยบายเรื่องนี้ในเดือนมีนาคม
“รัฐบาลพร้อมดูแลคนฐานราก ด้วยมีนโยบายต่าง ๆ ที่กล่าวไปข้างต้น เพื่อหวังยกระดับฐานรากให้สูงขึ้น ลดความเหลื่อมล้ำและที่สำคัญยังส่งผลต่อระบบเศรษฐกิจไทยที่จะเติบโตอย่างแข็งแกร่ง” นายกฯ ย้ำ

ที่มา : https://www.thaigov.go.th/news/contents/details/78139