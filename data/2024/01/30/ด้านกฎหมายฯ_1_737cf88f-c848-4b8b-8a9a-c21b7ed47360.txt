รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดนนทบุรี 


วันอังคารที่ 30 มกราคม 2567
30/01/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดนนทบุรี
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดนนทบุรี โรงพยาบาลเรือนจำกลางบางขวาง และสถานพินิจและคุ้มครองเด็กและเยาวชนจังหวัดนนทบุรี
ในวันจันทร์ที่ ๒๙ มกราคม ๒๕๖๗ เวลา ๐๙.๐๐ น. พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลเอก เฉลิมชัย สิทธิสาท องคมนตรี พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ พันตำรวจเอก ณรัชต์ เศวตนันทน์ รองเลขาธิการพระราชวัง พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ และผู้แทนปลัดกระทรวงสาธารณสุข ลงพื้นที่ตรวจเยี่ยมเรือนจำจังหวัดนนทบุรี โรงพยาบาลเรือนจำกลางบางขวาง และสถานพินิจและคุ้มครองเด็กและเยาวชนจังหวัดนนทบุรี ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์​ โดยมี​ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม​ ผู้แทนรัฐมนตรีว่าการกระทรวงยุติธรรม​ พร้อมด้วย​ พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน​ คณะผู้บริหาร และเจ้าหน้าที่ที่เกี่ยวข้อง เข้าร่วมฯ
โดยตั้งแต่เริ่มโครงการจนถึงปัจจุบัน การดำเนินงานตามโครงการราชทัณฑ์ปันสุขฯ ได้ดำเนินการพัฒนาระบบสาธารณสุขและสุขภาพในเรือนจำ ๗ ด้าน ได้แก่ ด้านที่ ๑ การป้องกันและควบคุมโรคที่สำคัญ ด้านที่ ๒ อนามัยสิ่งแวดล้อมและสุขภาพ ด้านที่ ๓ การพัฒนาระบบบริการสุขภาพผู้ต้องขัง ด้านที่ ๔ การพัฒนาศักยภาพบุคลากร ด้านที่ ๕ การจัดทำมุมราชทัณฑ์ปันสุข ด้านที่ ๖ การจัดบริการสุขภาพจิตและจิตเวชในผู้ต้องขัง และด้านที่ ๗ นวัตกรรมราชทัณฑ์ปันสุข
นอกจากนี้ เมื่อวันที่ ๑๐ ธันวาคม ๒๕๖๖ พระบาทสมเด็จพระเจ้าอยู่หัว ได้ทรงมีพระเมตตาให้ขยายการดูแลสุขภาพไปยังเด็กและเยาวชนที่อยู่ในความดูแลของกรมพินิจและคุ้มครองเด็กและเยาวชนโดยทรงเล็งเห็นว่า เด็กและเยาวชนที่อยู่ในศูนย์ฝึกและอบรมเด็กและเยาวชน และสถานพินิจและคุ้มครองเด็กและเยาวชน ควรจะได้รับการดูแลทั้งสุขภาพกายและสุขภาพจิตให้มีความแข็งแรง เพื่อเติบโตเป็นผู้ใหญ่ที่ดีในวันข้างหน้า และทรงทราบว่า เด็กและเยาวชนประสบปัญหาเกี่ยวกับสุขภาพจิต จึงพระราชทานกิจกรรมการเสริมสร้างความรอบรู้สุขภาพจิต ในชื่อโครงการ Save ทุกดวงใจไทย ซึ่งดำเนินการในศูนย์ฝึกและอบรมฯ ทั่วประเทศเป็นกิจกรรมที่จัดให้มีการดูแลใจสำหรับเยาวชน และกิจกรรมบอร์ดเกม เป็นความร่วมมือกับกรมสุขภาพจิต และมีวิทยากรหลัก คือ คุณวนิดา บุญประเสริฐ (วนิ อินพุทธ) โดยในปีงบประมาณ พ.ศ. ๒๕๖๗ จะดำเนินการในศูนย์ฝึก ๑๖ แห่ง และในส่วนกิจกรรมอื่น ๆ ที่นอกเหนือจากกิจกรรมดังกล่าว คณะกรรมการมูลนิธิราชทัณฑ์ปันสุขฯ กำลังดำเนินการร่วมกับกระทรวงยุติธรรมและกระทรวงสาธารณสุขเพื่อหาข้อมูลปัญหาและความช่วยเหลือจากมูลนิธิราชทัณฑ์ปันสุขฯ โดยจะได้ข้อมูลจากการประชุมและการลงพื้นที่สถานพินิจและคุ้มครองฯ และศูนย์ฝึกและอบรมฯ ต่อไป
เรือนจำจังหวัดนนทบุรีเป็นเรือนจำชาย ก่อตั้งเมื่อปี พ.ศ.๒๕๒๖ เดิมเป็นส่วนหนึ่งของเรือนจำกลางบางขวาง ปัจจุบันมีนักโทษอยู่ในความควบคุมจำนวน ๒,๔๗๙ ราย (ข้อมูล ณ วันที่ ๑๗ มกราคม ๒๕๖๗) มีโรงพยาบาลเรือนจำกลางบางขวาง ซึ่งอยู่ในเรือนจำกลางบางขวางเป็นโรงพยาบาลแม่ข่าย ในมิติสุขภาพมีการตรวจคัดกรองและให้การรักษาโรคติดต่อและไม่ติดต่อ รวมทั้งมีการประเมินสุขภาพจิตให้แก่ผู้ต้องขังเข้าใหม่ทุกรายและคัดกรองผู้ต้องขังรายเก่าปีละ ๑ ครั้ง และปฏิบัติตามมาตราการดำเนินงานเฝ้าระวังป้องกันและควบคุมการแพร่ระบาดโรคติดต่อไวรัสโคโรนา ๒๐๑๙ (COVID-๑๙) มีการตรวจคัดกรองวัณโรคผู้ต้องขัง ทั้งเรือนจำ โดยใช้รถเอกซเรย์พระราชทาน ปีละ ๑ ครั้ง และได้รับการสนับสนุนเครื่อง X-ray เคลื่อนที่จากโรงพยาบาลเรือนจำกลางบางขวางซึ่งเป็นโรงพยาบาลแม่ข่าย เพื่อใช้ในการ X-ray ผู้ต้องขังรับใหม่และรับย้ายทุกสัปดาห์ มีการคัดกรองโรคเอชไอวี ซิฟิลิส และไวรัสตับอักเสบซีในผู้ต้องขังทุกราย ซึ่งหากพบผู้ต้องขังติดเชื้อก็จะได้รับการรักษาและรับประทานยาอย่างต่อเนื่อง อีกทั้งในเรือนจำจังหวัดนนทบุรียังมีห้องแยกสำหรับผู้ป่วยในสถานพยาบาล ได้แก่ ห้องผู้ต้องขังป่วยวัณโรค ห้องผู้ต้องขังป่วยพิษสุราเรื้อรัง ห้องสำหรับสังเกตอาการและห้องสำหรับผู้ต้องขังผู้สูงอายุ มีการตรวจคุณภาพน้ำจากการประปานครหลวงและกรมอนามัย ซึ่งผ่านตามเกณฑ์มาตรฐาน
นอกจากนี้ มีแพทย์จากโรงพยาบาลแม่ข่ายเข้าตรวจในเรือนจำสัปดาห์ละ ๒ วัน ครั้งละ ๓ ชั่วโมง มีจิตแพทย์ตรวจผ่านระบบ telepsychiatry เดือนละ ๒ ครั้ง ผู้ต้องขังสามารถเข้าถึงสิทธิหลักประกันสุขภาพ ได้รับขึ้นทะเบียนตรงหน่วยบริการร้อยเปอร์เซ็นต์ ปัจจุบันมีจำนวนอาสาสมัครสาธารณสุขเรือนจำในเรือนจำทั้งหมด ๙๕ คน เฉลี่ยอัตราผู้ต้องขัง ๑ ต่อ ๒๕ คน มีการจัดทำมุมสุขภาพราชทัณฑ์ปันสุขในทุกแดน มีการเตรียมความพร้อมก่อนปล่อยตัวผู้ต้องขังจิตเวช โดยส่งข้อมูลให้หน่วยงานที่เกี่ยวข้องก่อน ๖ เดือน รวมทั้งประสานญาติเพื่อรับตัวผู้ต้องขังจิตเวชหลังพ้นโทษและส่งต่อบ้านผู้ป่วย และส่งต่อข้อมูลให้กับสำนักงานสาธารณสุขจังหวัดและโรงพยาบาลจิตเวชในพื้นที่ตามภูมิลำเนา มีการบำบัดและฟื้นฟูยาเสพติดผ่านโครงการชุมชนบำบัด โดยใช้หลักสูตร ๑๒ วัน
การลงพื้นที่ตรวจเยี่ยมในวันนี้ พลเอก ไพบูลย์ คุ้มฉายา ได้รับฟังรายงานการติดตามการดำเนินงานตามโครงการราชทัณฑ์ปันสุขฯ ของเรือนจำจังหวัดนนทบุรี ที่ใช้โรงพยาบาลแม่ข่ายเดียวกับเรือนจำกลางบางขวางเพื่อรับฟังปัญหาข้อขัดข้องในการดูแลผู้ต้องขังทั้ง ๒ เรือนจำ จากนั้น ตรวจเยี่ยมสถานพยาบาล มุมสุขภาพราชทัณฑ์ปันสุข ห้องทันตกรรม ห้องเอกซเรย์ ห้องผู้ต้องขังป่วย ห้องฉุกเฉิน และเยี่ยมชมห้องกักโรคในแดนแรกรับ พร้อมมอบถุงของใช้ให้กับผู้ต้องขังชายสูงอายุและพิการ จำนวน ๗ ราย จากนั้น เยี่ยมชมการฝึกวิชาชีพเพื่อการพัฒนาพฤตินิสัย ได้แก่ งานช่างไม้ งานรับจ้างทำหลักเขต และตรวจเยี่ยมการดำเนินงานของฝ่ายสูทกรรม (โรงเลี้ยง)
ซึ่งในช่วงบ่าย พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางไปยังโรงพยาบาลเรือนจำกลางบางขวาง ซึ่งเป็นโรงพยาบาลแม่ข่ายเพื่อพูดคุยและให้กำลังใจแก่แพทย์และพยาบาลและตรวจเยี่ยมยูนิตทำฟัน ณ อาคารโซลาเซลล์ พร้อมมอบถุงของใช้ให้กับผู้ต้องขังป่วย จำนวน ๖ ราย จากนั้น เดินทางไปยังสถานพินิจและคุ้มครองเด็กและเยาวชนจังหวัดนนทบุรี เพื่อรับฟังรายงานผลการดำเนินงานจากผู้อำนวยการสถานพินิจและคุ้มครองเด็กและเยาวชนจังหวัดปทุมธานี และเยี่ยมชมภายในสถานพินิจฯ ได้แก่ ห้องพยาบาล โรงเลี้ยง หอนอน และห้องเรียน พร้อมพูดคุยกับเด็กและเยาวชนที่อยู่ในสถานพินิจและคุ้มครองฯ
ปัจจุบัน​ สถานพินิจและคุ้มครองเด็กและเยาวชนจังหวัดนนทบุรี มีเยาวชนที่อยู่ในความดูแล จำนวน ๑๘ คน โดยส่วนใหญ่กระทำความผิดเกี่ยวกับชีวิตและร่างกาย และความผิดเกี่ยวกับอาวุธปืนและวัตถุระเบิด โดยปัญหาด้านสุขภาพที่พบ คือ ปัญหาสุขภาพฟัน ปัญหาสุขภาพจิต และปัญหาโรคผิวหนัง และมีโรงพยาบาลไทรน้อย สถานีอนามัยเฉลิมพระเกียรติ ๖๐ พรรษา นวมินทราชินี เป็นโรงพยาบาลแม่ข่าย ที่เข้ามาช่วยในเรื่องการรักษาพยาบาล โดยคณะกรรมการมูลนิธิราชทัณฑ์ปันสุขฯ มารับฟังข้อมูล เพื่อรับทราบถึงปัญหาและความต้องการของสถานพินิจฯ เพื่อวางแผนงานในการช่วยเหลือเด็กและเยาวชนในสถานพินิจและคุ้มครองฯ ต่อไป

ที่มา : https://www.thaigov.go.th/news/contents/details/78142