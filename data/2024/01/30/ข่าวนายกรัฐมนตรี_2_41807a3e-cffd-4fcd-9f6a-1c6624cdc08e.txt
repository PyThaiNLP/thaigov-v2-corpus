รัฐบาลไทย-ข่าวทำเนียบรัฐบาล-นายกฯ รับมอบ “ดอกป๊อปปี้” ดอกไม้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ และขอบคุณมูลนิธิฯ ที่ให้ความสำคัญกับทหารผ่านศึกและครอบครัวทหารผ่านศึก


วันอังคารที่ 30 มกราคม 2567
30/01/2567
พิมพ์
นายกฯ รับมอบ “ดอกป๊อปปี้” ดอกไม้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ และขอบคุณมูลนิธิฯ ที่ให้ความสำคัญกับทหารผ่านศึกและครอบครัวทหารผ่านศึก
นายกฯ รับมอบ “ดอกป๊อปปี้” ดอกไม้ที่ระลึกวันทหารผ่านศึก ขอบคุณทหารที่ปฏิบัติหน้าที่ปกป้องประเทศชาติ และขอบคุณมูลนิธิฯ ที่ให้ความสำคัญกับทหารผ่านศึกและครอบครัวทหารผ่านศึก
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (30 มกราคม 2567) เวลา 09.45 น. ก่อนการประชุมคณะรัฐมนตรี (ครม.) ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล คณะกรรมการมูลนิธิสงเคราะห์ครอบครัวทหารผ่านศึกในพระราชูปถัมภ์ สมเด็จพระศรีนครินทราบรมราชชนนี เข้าพบนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อมอบดอกไม้ที่ระลึกวันทหารผ่านศึก (ดอกป๊อปปี้) ซึ่งตรงกับวันที่ 3 กุมภาพันธ์ของทุกปี และเพื่อประชาสัมพันธ์การจัดจำหน่ายดอกไม้ที่ระลึกวันทหารผ่านศึก (ดอกป๊อปปี้)  โดยจะนำรายได้ไปสนับสนุนและช่วยเหลือทหารผ่านศึกและครอบครัวทหารผ่านศึกทั่วประเทศ
สำหรับการจำหน่าย “ดอกป๊อปปี้” ดอกไม้ที่ระลึกวันทหารผ่านศึก ได้เริ่มจำหน่ายมาตั้งแต่ พ.ศ. 2512 ซึ่งดอกป๊อปปี๊สีแดง ถือเป็นสัญลักษณ์แทนทหารผ่านศึก ผู้พิทักษ์รักษาประเทศชาติให้มีเอกราชอธิปไตย สีแดงของดอกป๊อปปี๊ คือ เลือดของทหารหาญที่ได้หลั่งชโลมแผ่นดินไว้ ด้วยความกล้าหาญ เสียสละอันสูงสุด และเพื่อระลึกถึงเกียรติภูมิของนักรบกล้าหาญ จึงได้กำหนดให้ดอกป๊อปปี๊เป็นดอกไม้ที่ระลึกสำหรับนายทหารผ่านศึกไทยเช่นเดียวกับในต่างประเทศ
ทั้งนี้ ภายหลังการรับมอบดอกไม้ที่ระลึกวันทหารผ่านศึก (ดอกป๊อปปี้) นายกรัฐมนตรีได้ร่วมสนับสนุนดอกป๊อปปี้ พร้อมกล่าวขอบคุณทหารทุกคนที่ปฏิบัติหน้าที่ในการดูแลรักษาปกป้องประเทศชาติ อีกทั้งขอบคุณมูลนิธิสงเคราะห์ครอบครัวทหารผ่านศึกในพระราชูปถัมภ์สมเด็จพระศรีนครินทราบรมราชชนนีที่ให้ความสำคัญกับทหารผ่านศึกและครอบครัวทหารผ่านศึกอีกด้วย

ที่มา : https://www.thaigov.go.th/news/contents/details/78155