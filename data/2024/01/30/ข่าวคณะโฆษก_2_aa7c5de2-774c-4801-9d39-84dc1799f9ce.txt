รัฐบาลไทย-ข่าวทำเนียบรัฐบาล-​โฆษกรัฐบาลเผยข้อสั่งการนายกฯ ก่อนการประชุมคณะรัฐมนตรี ย้ำความสำคัญในการแก้ไขปัญหา PM 2.5 พร้อมขอให้รัฐมนตรีลงพื้นที่ดูแล และช่วยเหลือประชาชนที่ได้รับผลกระทบ


วันอังคารที่ 30 มกราคม 2567
30/01/2567
พิมพ์
​โฆษกรัฐบาลเผยข้อสั่งการนายกฯ ก่อนการประชุมคณะรัฐมนตรี ย้ำความสำคัญในการแก้ไขปัญหา PM 2.5 พร้อมขอให้รัฐมนตรีลงพื้นที่ดูแล และช่วยเหลือประชาชนที่ได้รับผลกระทบ
​โฆษกรัฐบาลเผยข้อสั่งการนายกฯ ก่อนการประชุมคณะรัฐมนตรี ย้ำความสำคัญในการแก้ไขปัญหา PM 2.5 พร้อมขอให้รัฐมนตรีลงพื้นที่ดูแล และช่วยเหลือประชาชนที่ได้รับผลกระทบ
วันที่ (30 มกราคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (30 มกราคม 2567) ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้มอบนโยบายและมีข้อสั่งการต่อคณะรัฐมนตรี โดยนายกรัฐมนตรีได้ติดตามข้อสั่งการเมื่อวันที่ 31 ตุลาคม 2566 ที่ให้ทุกกระทรวงเร่งตรวจสอบและเสนอกฎหมายที่อยู่ในความรับผิดชอบต่อ ครม. โดยเร็ว โดยได้มอบให้รองนายกรัฐมนตรี (นายสมศักดิ์ เทพสุทิน) เป็นผู้ประสานงานนั้น ขณะนี้ การเสนอกฎหมายยังมีความล่าช้า จึงขอให้ ครม. และทุกกระทรวงเร่งดำเนินการเสนอกฎหมายต่อ ครม. โดยเร็ว
นอกจากนี้ นายกรัฐมนตรียังได้สั่งการให้รัฐมนตรีว่าการกระทรวงเกษตรและสหกรณ์ ตรวจสอบข้อเท็จจริงเกี่ยวกับโครงการต่างๆ ของกระทรวงเกษตรและสหกรณ์ ตามที่เป็นข่าวอยู่ในขณะนี้ และให้รายงานให้ ครม. ทราบโดยเร็ว
นายกรัฐมนตรียังได้ย้ำถึงเรื่อง PM 2.5 ที่รัฐบาลให้ความสำคัญกับเรื่องนี้มาโดยตลอด ทั้งการออกกฎหมายและประสานประเทศเพื่อนบ้าน ทำให้ในหลายพื้นที่ ปัญหาคลี่คลายลง แต่ช่วงนี้ก็ยังมีหลายจังหวัดที่น่าเป็นห่วง นายกรัฐมนตรีจึงได้ขอให้รัฐมนตรีที่ดูแลพื้นที่เขตตรวจ ลงพื้นที่แก้ปัญหา และช่วยเหลือประชาชนที่ได้รับผลกระทบด้วย

ที่มา : https://www.thaigov.go.th/news/contents/details/78170