รัฐบาลไทย-ข่าวทำเนียบรัฐบาล-ผู้ว่าฯ นครพนม ระดมกำลังหน่วยงานความมั่นคง เปิดยุทธการไล่ล่า เด็ดปีกผู้ค้า ดำเนินการปิดล้อม ตรวจค้น จับกุมผู้ค้ายาเสพติดพร้อมกันทั้ง 12 อำเภอของจังหวัดนครพนม 


วันอังคารที่ 30 มกราคม 2567
30/01/2567
พิมพ์
ผู้ว่าฯ นครพนม ระดมกำลังหน่วยงานความมั่นคง เปิดยุทธการไล่ล่า เด็ดปีกผู้ค้า ดำเนินการปิดล้อม ตรวจค้น จับกุมผู้ค้ายาเสพติดพร้อมกันทั้ง 12 อำเภอของจังหวัดนครพนม
ผู้ว่าฯ นครพนม ระดมกำลังหน่วยงานความมั่นคง เปิดยุทธการไล่ล่า เด็ดปีกผู้ค้า ดำเนินการปิดล้อม ตรวจค้น จับกุมผู้ค้ายาเสพติดพร้อมกันทั้ง 12 อำเภอของจังหวัดนครพนม เน้นย้ำ เจ้าหน้าที่เร่งรัดจับกุมปราบปรามยาเสพติดโดยเร็ว เพื่อความสงบสุขของบ้านเมือง
วันนี้ (30 ม.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้จัดพิธีปล่อยแถวเพื่อปฏิบัติการระดมกำลังเปิดยุทธการไล่ล่า เด็ดปีกผู้ค้า ปิดล้อม ตรวจค้นยาเสพติดในทุกพื้นที่ของจังหวัดนครพนม ตามแผนดำเนินงานของหน่วยบัญชาการสกัดกั้นและปราบปรามยาเสพติด สารตั้งต้นและเคมีภัณฑ์ ชายแดนภาคตะวันออกเฉียงเหนือ (นบ.ยส.24) ซึ่งจังหวัดนครพนมได้บูรณาการร่วมกับกองทัพภาคที่ 2 ตำรวจภูธรภาค 4 และหน่วยงานความมั่นคงที่เกี่ยวข้อง ดำเนินการจับกุมผู้กระทำผิดเกี่ยวกับยาเสพติด จำนวน 18 คดี เป็นผู้ต้องหา 24 ราย โดยเป็นการปฏิบัติการพร้อมกันทั้ง 12 อำเภอของจังหวัดนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีนโยบายสำคัญในการปราบปรามผู้มีอิทธิพลและแก้ไขปัญหายาเสพติด โดยเน้นย้ำให้ฝ่ายปกครอง พุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมายและเร่งสืบสวนขยายผลเพื่อนำตัวผู้กระทำความผิดมาลงโทษตามกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน ชุมชนน่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย สามารถใช้ชีวิตได้อย่างเป็นปกติสุข ซึ่งจังหวัดนครพนมได้ดำเนินการปราบปรามผู้ค้ายาเสพติดและเครือข่ายยาเสพติดในพื้นที่ โดยการปิดล้อมตรวจค้น และดำเนินการจับกุมผู้ค้าและผู้เสพยาเสพติดในทุกพื้นที่ ทุกอำเภอของจังหวัดนครพนม เพื่อรักษาความสงบเรียบร้อยและดำเนินการนำตัวผู้กระทำความผิดเข้าสู่กระบวนการยุติธรรม เพื่อความปลอดภัยในชีวิตและทรัพย์สินของพี่น้องประชาชน
“จังหวัดนครพนมมีกลไกการปฏิบัติการตามแผนสกัดกั้นและปราบปรามยาเสพติด ที่กำหนดในประมวลกฎหมายยาเสพติด พ.ศ. 2564 มาตรา 5(10) และประกาศคณะกรรมการป้องกันและปราบปรามยาเสพติด เรื่อง ปฏิบัติการลดความรุนแรงของปัญหายาเสพติด ระยะ 1 ปี ระดมกำลังปิดล้อมตรวจค้น ทำลายเครือข่าย ขบวนการค้ายาเสพติดในพื้นที่ ซึ่งจังหวัดนครพนมได้ร่วมกับหน่วยงานความมั่นคงปฏิบัติการยุทธการไล่ล่า เด็ดปีกผู้ค้าในพื้นที่ โดยดำเนินการจับกุมผู้กระทำผิดเกี่ยวกับยาเสพติดตามหมายจับ จำนวน 18 คดี ผู้ต้องหาตามหมายค้น 24 ราย พร้อมของกลางยาเสพติด อาวุธปืน และเครื่องกระสุนจำนวนมาก ซึ่งได้ดำเนินการยึด อายัดทรัพย์สิน รวมมูลค่ากว่า 5 ล้านบาท ทั้งนี้ ผู้กระทำความผิดทุกรายอยู่ในระหว่างดำเนินคดีตามกฎหมายแล้ว ซึ่งได้กำชับเจ้าหน้าที่เร่งรัดขยายผลอย่างต่อเนื่อง เพื่อมุ่งมั่นจับกุม ปราบปรามผู้ค้า และนำตัวผู้เสพเข้าสู่กระบวนการบำบัดรักษาฟื้นฟู เพื่อให้บ้านเมืองสงบสุขต่อไป” นายวันชัยฯ กล่าวเน้นย้ำ
นายวันชัย จันทร์พร ผู้ว่าราชการจังหวัดนครพนม กล่าวทิ้งท้ายว่า ปัญหายาเสพติดเป็นปัญหาสำคัญที่ส่งผลกระทบต่อสังคมมาอย่างยาวนาน จังหวัดนครพนมได้ให้ความสำคัญในการปราบปรามผู้มีอิทธิพลและแก้ไขปัญหายาเสพติดในพื้นที่อย่างต่อเนื่อง เพื่อนำความสงบสุข นำรอยยิ้ม สร้างความปลอดภัยให้ประชาชน จึงขอความร่วมมือพี่น้องประชาชนหากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น "Dopa Help" ทั้งระบบ Android และ iOS
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78188