รัฐบาลไทย-ข่าวทำเนียบรัฐบาล-พม. ระดมภาครัฐ - เอกชน มอบเงินเยียวยาให้ผู้ได้รับผลกระทบเหตุพลุระเบิดแล้ว 7 ล้านบาท เตรียมจัดฌาปนกิจชิ้นส่วนผู้เสียชีวิต - มอบเงินรอบสุดท้าย 3 ก.พ. นี้ 


วันอังคารที่ 30 มกราคม 2567
พม. ระดมภาครัฐ - เอกชน มอบเงินเยียวยาให้ผู้ได้รับผลกระทบเหตุพลุระเบิดแล้ว 7 ล้านบาท เตรียมจัดฌาปนกิจชิ้นส่วนผู้เสียชีวิต - มอบเงินรอบสุดท้าย 3 ก.พ. นี้
พม. ระดมภาครัฐ - เอกชน มอบเงินเยียวยาให้ผู้ได้รับผลกระทบเหตุพลุระเบิดแล้ว 7 ล้านบาท เตรียมจัดฌาปนกิจชิ้นส่วนผู้เสียชีวิต - มอบเงินรอบสุดท้าย 3 ก.พ. นี้ พร้อมให้นักจิตวิทยาดูแลครอบครัวใกล้ชิดต่อเนื่อง
วันที่ 30 มกราคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้า กรณี การช่วยเหลือผู้ได้รับผลกระทบจากเหตุการณ์โรงงานพลุระเบิดที่จังหวัดสุพรรณบุรีว่า การช่วยเหลือ แบ่งออกเป็น 2 ส่วน ได้แก่ ส่วนที่ 1 เรื่องการช่วยเหลือเยียวยาด้านปัจจัยสิ่งของ  งบประมาณ และเงิน ขณะนี้ กระทรวง พม. ร่วมกับหน่วยงานต่าง ๆ ทั้งภาครัฐและเอกชน ได้มอบเงินช่วยเหลือผู้ที่ได้รับผลกระทบทุกครอบครัวรวมเป็นเงินเกือบ 7,000,000 บาท ซึ่งในส่วนของกระทรวง พม. ได้มอบเงินช่วยเหลือเยียวยาประมาณ 600,000 บาท  และในวันเสาร์นี้ (3 ก.พ. 67) จะมีการฌาปนกิจชิ้นส่วนผู้เสียชีวิต และจะมีการมอบเงินช่วยเหลือของกระทรวง พม. ในส่วนสุดท้ายให้กับพี่น้องที่ได้รับผลกระทบ
นายวราวุธ กล่าวเพิ่มเติมว่า สำหรับในส่วนที่ 2 เป็นเรื่องของสภาพจิตใจ โดยกระทรวง พม. ได้ส่งทีมสหวิชาชีพ นำโดยนักสังคมสงเคราะห์และนักจิตวิทยาเข้าพูดคุยกับทุกครอบครัวอย่างต่อเนื่อง ซึ่งขณะนี้มีอยู่ 3 ครอบครัว ที่ยังน่าเป็นห่วง เช่น ครอบครัวของเจ้าของโรงงานที่มีลูกชายได้รับอุบัติเหตุจากเหตุการณ์ระเบิดตั้งแต่ครั้งที่แล้ว ซึ่งเจ้าหน้าที่จะต้องเข้าไปดูแลอยู่ตลอดเวลาจนสภาพจิตใจดีขึ้น หรือบางครอบครัวยังไม่พร้อมกับการทำใจกับการจากไปของผู้ที่เสียชีวิต ซึ่งจะมีเจ้าหน้าที่นักจิตวิทยาคอยประกบอย่างใกล้ชิด ตลอด 24 ชั่วโมง ซึ่งสภาพจิตใจก็จะดีขึ้นตามลำดับ ทั้งนี้ ตนเชื่อว่า สภาพจิตใจจะดีขึ้นตามลำดับ โดยเราจะดูแลต่อไปอีกระยะ
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #พลุระเบิด #สุพรรณบุรี

ที่มา : https://www.thaigov.go.th/news/contents/details/78182