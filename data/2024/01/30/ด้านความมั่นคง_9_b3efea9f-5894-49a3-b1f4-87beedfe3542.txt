รัฐบาลไทย-ข่าวทำเนียบรัฐบาล-ปลัด มท. ร่วมกับคณะสงฆ์โดยเมตตาคุณเจ้าประคุณสมเด็จพระมหาธีราจารย์ วัดพระเชตุพน ประกอบพิธีมอบบ้านครัวเรือนเป้าหมายจากฐานข้อมูล TPMAP ในพื้นที่ อ.ชะอำ จ.เพชรบุรี เน้นย้ำ บูรณาการภาคี


วันอังคารที่ 30 มกราคม 2567
30/01/2567
พิมพ์
ปลัด มท. ร่วมกับคณะสงฆ์โดยเมตตาคุณเจ้าประคุณสมเด็จพระมหาธีราจารย์ วัดพระเชตุพน ประกอบพิธีมอบบ้านครัวเรือนเป้าหมายจากฐานข้อมูล TPMAP ในพื้นที่ อ.ชะอำ จ.เพชรบุรี เน้นย้ำ บูรณาการภาคี
ปลัดมหาดไทยร่วมกับคณะสงฆ์โดยเมตตาคุณเจ้าประคุณสมเด็จพระมหาธีราจารย์ วัดพระเชตุพน ประกอบพิธีมอบบ้านครัวเรือนเป้าหมายจากฐานข้อมูล TPMAP ในพื้นที่อำเภอชะอำ จังหวัดเพชรบุรี เน้นย้ำ บูรณาการภาคีเครือข่ายหนุนเสริมช่วยกันดูแลคนในพื้นที่ให้มีคุณภาพชีวิตที่ดี
ปลัดมหาดไทยร่วมกับคณะสงฆ์โดยเมตตาคุณเจ้าประคุณสมเด็จพระมหาธีราจารย์ วัดพระเชตุพน ประกอบพิธีมอบบ้านครัวเรือนเป้าหมายจากฐานข้อมูล TPMAP ในพื้นที่อำเภอชะอำ จังหวัดเพชรบุรี เน้นย้ำ บูรณาการภาคีเครือข่ายหนุนเสริมช่วยกันดูแลคนในพื้นที่ให้มีคุณภาพชีวิตที่ดีอย่างยั่งยืน
วันนี้ (30 ม.ค. 67) ที่บ้านเลขที่ 103 หมู่ 10 ตำบลเขาใหญ่ อำเภอชะอำ จังหวัดเพชรบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีมอบบ้านผู้สูงอายุให้แก่คุณยายพัชร์ภรณ์ แซ่โล้ อายุ 88 ปี โดยความเมตตาของเจ้าประคุณสมเด็จพระมหาธีราจารย์ กรรมการมหาเถรสมาคม เจ้าอาวาสวัดพระเชตุพนวิมลมังคลาราม ราชวรมหาวิหาร ประธานคณะกรรมการฝ่ายสาธารณสงเคราะห์ ของมหาเถรสมาคม ในโอกาสนี้ ได้รับความเมตตาจากท่านเจ้าคุณพระมงคลวชิรากร (สมบัติ ญาณวโร ป.ธ.5) เลขานุการฝ่ายสาธารณสงเคราะห์ ของมหาเถรสมาคม และคณะสงฆ์วัดวัดพระเชตุพนวิมลมังคลาราม ราชวรมหาวิหาร ร่วมมอบบ้าน โดยมีนายณัฏฐชัย นำพูลสุขสันติ์ ผู้ว่าราชการจังหวัดเพชรบุรี นางวันเพ็ญ มังศรี นายธรรมนูญ ศรีวรรธนะ นายภคพัส ส่งวัฒนายุทธ รองผู้ว่าราชการจังหวัดเพชรบุรี นางสาวเบญจวรรณ มีเผือก หัวหน้าสำนักงานจังหวัดเพชรบุรี พร้อมด้วยหัวหน้าส่วนราชการ ร่วมพิธีฯ
นายสุทธิพงษ์ จุลเจริญ ปลัดกระทรวมหาดไทย กล่าวว่า ด้วยเมตตาคุณของเจ้าประคุณสมเด็จพระมหาธีราจารย์ พระมหาเถระผู้มีปฏิปทาอันแรงกล้าในการสนับสนุนช่วยเหลือครัวเรือนเปราะบางและประชาชนผู้มีความลำบากขัดสนในพื้นที่โดยรอบศูนย์ปฏิบัติธรรม "ธมฺมรํสี" อันเป็นธรณีสงฆ์ของวัดพระเชตุพนวิมลมังคลาราม ราชวรมหาวิหาร เพื่อให้ประชาชนได้พ้นจากความทุกข์ยากในการดำรงชีวิต จึงมอบหมายให้ท่านเจ้าประคุณพระเทพวชิรโสภณ เจ้าคณะภาค 12 ผู้ช่วยเจ้าอาวาสวัดพระเชตุพนวิมลมังคลาราม ราชวรมหาวิหาร ได้เป็นผู้นำภาคีเครือข่ายภาคศาสนา นำท่านผู้ว่าราชการจังหวัดเพชรบุรี พัฒนาพื้นที่ของศูนย์ปฏิบัติธรรม “ธมฺมรํสี” ให้เป็นศูนย์เรียนรู้ โคก หนอง นา สมุนไพร และนวดแผนโบราณ แบบฉบับวัดโพธิ์ และพัฒนาเป็น "วนอุทยานต้นไม้สัญลักษณ์ประจำจังหวัด 77 จังหวัด" เพื่อเป็นแหล่งเรียนรู้ด้านพันธุกรรมพืชเกิดประโยชน์แก่เยาวชน/คนรุ่นต่อไป และเป็นสถานที่แห่งการบำบัดรักษาความทุกข์ยากให้มลายหายไปจากร่างกายและจิตใจของคนในพื้นที่และบุคคลทั่วไป
"การดำเนินการมอบบ้านผู้สูงอายุให้แก่คุณยายพัชร์ภรณ์ แซ่โล้ ในครั้งนี้ เกิดขึ้นจากการขับเคลื่อนค้นหาและแก้ไขปัญหาความยากจนแบบพุ่งเป้าของกลไกกระทรวงมหาดไทยในพื้นที่จังหวัดเพชรบุรีด้วยระบบ TPMAP ของกรมการปกครอง ซึ่งครอบครัวของคุณยายเป็นครัวเรือนตกเกณฑ์ เข้าข่ายเป็นครัวเรือนเปราะบางจากฐานข้อมูล และด้วยกุศลจิตของเจ้าประคุณสมเด็จพระมหาธีราจารย์ กรรมการมหาเถรสมาคม เจ้าอาวาสวัดพระเชตุพนวิมลมังคลาราม วรมหาวิหาร ประธานคณะกรรมการฝ่ายสาธารณสงเคราะห์ ของมหาเถรสมาคม ซึ่งเจ้าประคุณสมเด็จฯ ได้โปรดเมตตาเป็นภาคีเครือข่ายของกระทรวงมหาดไทยในการขับเคลื่อนบันทึกข้อตกลงความร่วมมือบทบาทในการเกื้อหนุนระหว่างวัดและชุมชนให้มีความสุขอย่างยั่งยืน จึงได้มีบัญชาให้พวกเราทุกคนได้ร่วมกับภาคีเครือข่ายบูรณาการช่วยกันสร้างบ้านให้กับคุณยายจนกระทั่งเสร็จสรรพสมบูรณ์พร้อมและจัดพิธีมอบให้วันนี้ อันสอดคล้องกับเจตนารมณ์ที่สำคัญของเจ้าประคุณสมเด็จฯ และกระทรวงมหาดไทยที่ได้ร่วมกันขับเคลื่อนผ่าน MOU บทบาทในการเกื้อหนุนระหว่างวัดและชุมชนให้มีความสุขอย่างยั่งยืน สอดคล้องกับปณิธานของคนมหาดไทยในการหน้าที่บำบัดทุกข์ บำรุงสุข และพัฒนาคุณภาพชีวิตของพี่น้องประชาชน ซึ่งกระทรวงมหาดไทยพร้อมที่จะขับเคลื่อนและดำเนินการอย่างต่อเนื่อง เพื่อประโยชน์สุขของพี่น้องประชาชนทุกคนโดยมีพระสงฆ์เป็นหลักชัยอย่างยั่งยืน" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า บันทึกข้อตกลงความร่วมมือ (MOU) บทบาทในการเกื้อหนุนระหว่างวัดและชุมชนให้มีความสุขอย่างยั่งยืน ระหว่างกระทรวงมหาดไทย ฝ่ายสาธารณสงเคราะห์ของมหาเถรสมาคม และสถาบันเทคโนโลยีพระจอมเกล้าเจ้าคุณทหารลาดกระบัง มีเจตนารมณ์และวัตถุประสงค์ที่แน่วแน่ในการที่คณะสงฆ์ฝ่ายสาธารณสงเคราะห์ของมหาเถรสมาคมร่วมกับภาคราชการและภาควิชาการ ได้หนุนเสริมความหวังของประเทศชาติ คือ ชาติ ศาสนา พระมหากษัตริย์ ให้เป็นสถาบันหลักในการพัฒนาคุณภาพชีวิตของประชาชนให้มีความสุข ตลอดจนพัฒนาชุมชนให้มีความเข้มแข็งตามหลักปรัชญาของเศรษฐกิจพอเพียง เป็นครู คลัง ช่าง หมอ ด้วยการอบรมสั่งสอน เป็นคลังอาหาร สรรพวิทยาการ พร้อมทั้งเกื้อหนุนนำในการแก้ปัญหาความเดือดร้อนของพี่น้องประชาชนในหลากหลายมิติ โดยใช้หลักแห่งความเมตตาธรรม คือความหวังดี ความปรารถนาดีต่อกัน ในการจะอนุเคราะห์ช่วยเหลือซึ่งกันและกันบรรเทาทุกข์ สอดคล้องกับนโยบายของรัฐบาลในปัจจุบัน ซึ่งถือเป็นการดำเนินการที่เป็นภารกิจหลักของกระทรวงมหาดไทยในการหน้าที่บำบัดทุกข์ บำรุงสุข และพัฒนาคุณภาพชีวิตของพี่น้องประชาชน ซึ่งกระทรวงมหาดไทย โดยผู้ว่าราชการจังหวัด นายอำเภอ ผู้นำท้องที่ ผู้บริหารองค์กรปกครองส่วนท้องถิ่น ตลอดจนข้าราชการและกลไกในระดับพื้นที่ทุกจังหวัด ได้ร่วมกันขับเคลื่อนและดำเนินการอย่างต่อเนื่อง เพื่อประโยชน์สุขของประชาชนอย่างยั่งยืน อันเป็นการประสานพลังความร่วมมือเพื่อสนับสนุนส่งเสริมบทบาทหน้าที่ซึ่งกันและกัน สร้างสังคม/ชุมชนให้เอื้อต่อการพัฒนา อันเป็นการสืบสานพระราชปณิธานในพระบาทสมเด็จพระเจ้าอยู่หัว ที่ได้ทรงประกาศเป็นปฐมบรมราชโองการว่า “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎร” ตลอดไป
"การทำพิธีมอบบ้านในวันนี้ จึงเป็นการเริ่มต้นสิ่งที่ดีโดยการนำของคณะสงฆ์ ซึ่งท่านได้เมตตาทำให้เราได้เห็นเป็นตัวอย่างแล้ว สิ่งสำคัญที่พวกเราชาวมหาดไทยจะต้องทำอย่างต่อเนื่อง คือ เรามิได้มองแค่ในส่วนของการแก้ไขปัญหาด้วยการส่งมอบบ้านเพียงอย่างเดียวแล้วจะถือว่างานสำเร็จ เพราะเป็นเสมือนยาฝรั่ง ที่แก้ไขเพียงเฉพาะหน้า แต่เรายังมองถึงการแก้ไขปัญหาในระยะยาว คือ มิติยาไทย โดยการทำให้คุณยายพัชร์ภรณ์ แซ่โล้ ซึ่งเป็นครัวเรือนเปราะบางจากระบบฐานข้อมูล TPMAP มีความมั่นคงทางอาหาร อาทิ การเลี้ยงเป็ด เลี้ยงไก่ เลี้ยงปลา เลี้ยงกบ และการน้อมนำพระราชดำริเสริมสร้างความมั่นคงทางอาหารของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี "บ้านนี้มีรัก ปลูกผักกินเอง" ด้วยการปลูกพืชผักสวนครัว พืชสมุนไพร ไว้บริเวณรอบบ้าน เพื่อเป็นอาหารประจำครัวเรือน รวมถึงนำหลักการขับเคลื่อนพัฒนาหมู่บ้านยั่งยืน (Sustainable Village) ตามพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ส่งเสริมให้เกิดการช่วยเหลือเกื้อกูล ดูแลกันและกันในชุมชน ซึ่งในส่วนนี้ต้องขอแรงจากภาคีเครือข่ายและประชาชนผู้มีจิตอาสาทั้งผู้นำท้องถิ่น ท้องที่ได้ช่วยเหลือคุณยาย เพื่อเป็นการแก้ไขปัญหาอย่างยั่งยืนตลอดไป และเพื่อเป็นการปฏิบัติบูชาในโอกาสมหามงคลที่พระบาทสมเด็จพระเจ้าอยู่หัว จะทรงมีพระชนมายุครบ 6 รอบ 72 พรรษา ในวันที่ 28 กรกฎาคม 2567 ด้วยการพัฒนาคุณภาพชีวิตของพี่น้องประชาชนให้มีความยั่งยืนในทุกมิติ" นายสุทธิพงษ์ฯ กล่าวในช่วงท้าย
ด้าน นายณัฏฐชัย นำพูลสุขสันติ์ ผู้ว่าราชการจังหวัดเพชรบุรี กล่าวว่า จังหวัดเพชรบุรี พร้อมทีมงาน 7 ภาคีเครือข่าย ทั้งภาคราชการ ภาคศาสนา ภาควิชาการ ภาคเอกชน ภาคประชาชน ภาคประชาสังคม และภาคสื่อสารมวลชนในพื้นที่จังหวัดเพชรบุรี ได้บูรณาการความร่วมมือ สานพลังกันในการ “บำบัดทุกข์ บำรุงสุข" พี่น้องประชาชน และขับเคลื่อนกิจกรรมซ่อมสร้างบ้าน คุณยายพัชร์ภรณ์ แซ่โล้ ด้วยงบประมาณของวัดพระเชตุพนวิมลมังคลาราม ราชวรมหาวิหาร โดยเมตตาคุณเจ้าประคุณสมเด็จพระมหาธีราจารย์ ด้วยงบประมาณ รวมจำนวน 89,429 บาท ซึ่งจัดให้เป็นค่าวัสดุปรับปรุงบ้าน โดยในส่วนช่างจิตอาสา ไม่คิดค่าแรง ดำเนินการซ่อมสร้างระหว่างวันที่ 4 มกราคม 2567 เสร็จสิ้นวันที่ 25 มกราคม 2567 รวมระยะเวลาซ่อมสร้าง 26 วัน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78186