รัฐบาลไทย-ข่าวทำเนียบรัฐบาล-พวงเพ็ชร เลือกวัดถ้ำผาแด่น สกลนคร Kick Off  “โครงการอารามภิรมย์”ศรัทธานำทาง เส้นทางนำเที่ยว ที่สักครั้งในชีวิตต้องไปเยือน


วันอาทิตย์ที่ 21 มกราคม 2567
21/01/2567
พิมพ์
พวงเพ็ชร เลือกวัดถ้ำผาแด่น สกลนคร Kick Off  “โครงการอารามภิรมย์”ศรัทธานำทาง เส้นทางนำเที่ยว ที่สักครั้งในชีวิตต้องไปเยือน
พวงเพ็ชร เลือกวัดถ้ำผาแด่น สกลนคร Kick Off  “โครงการอารามภิรมย์”ศรัทธานำทาง เส้นทางนำเที่ยว ที่สักครั้งในชีวิตต้องไปเยือน
วันที่ 21 มกราคม 2567 นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธาน Kick Off  โครงการอารามภิรมย์ ที่ วัดถ้ำผาแด่น ตำบลดงมะไฟ อำเภอเมืองสกลนคร จังหวัดสกลนคร โดยมี นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี คณะที่ปรึกษารัฐมนตรีประจำสำนักนายกรัฐมนตรี นายณัฐวัสส์ วิริยานภาภรณ์ ผู้ว่าราชการจังหวัดสกลนคร  นายอินทพร  จั่นเอี่ยม  รองผู้อำนวยการ รักษราชการ แทนผู้อำนวยการสำนักงานพระพุทธศาสนาแห่งชาติ ร่วมด้วย
โครงการอารามภิรมย์ จัดขึ้นเพื่อสนับสนุนนโยบายการสร้างซอฟต์พาวเวอร์ (Soft Power) ของรัฐบาล ซึ่งรัฐมนตรีประจำสำนักนายกรัฐมนตรี ได้มอบนโยบายให้สำนักงานพระพุทธศาสนาแห่งชาติ ดำเนินการพัฒนาวัดให้เป็นศูนย์กลางของชุมชนและเป็นแหล่งท่องเที่ยว เผยแพร่ประชาสัมพันธ์ เพื่อดึงดูดนักท่องเที่ยวให้เข้าวัดมากขึ้น เห็นความสำคัญของพระพุทธศาสนาที่มีผลต่อการดำเนินชีวิต  โดยให้วัดเป็นแหล่งท่องเที่ยวที่สำคัญของประเทศ กระจายรายได้ให้กับชุมชนในพื้นที่ สำนักงานพระพุทธศาสนาแห่งชาติ จึงได้ดำเนินโครงการอารามภิรมย์ขึ้น เพื่อขับเคลื่อนนโยบายรัฐบาล ให้นักท่องเที่ยวที่เดินทางมาประเทศไทย ได้สัมผัสบรรยากาศของวัดต่าง ๆ ได้หลากหลายทั่วทุกภาค โดยมีเป้าหมายจำนวน 4,360 วัด ภายในเดือนกุมภาพันธ์ 2567
สำหรับ "วัดถ้ำผาแด่น" ตั้งอยู่บนเทือกเขาภูพาน บ้านดงน้อย ตำบลดงมะไฟ อำเภอเมืองสกลนคร จังหวัดสกลนคร เป็นวัดเก่าแก่ ภายในบริเวณวัดร่มรื่นไปด้วยต้นไม้และโขดหินขนาดใหญ่ เหมาะแก่การบำเพ็ญภาวนา ในอดีตมีพระเกจิอาจารย์สายวิปัสสนากรรมฐานหลายองค์มาจำพรรษาและปฏิบัติธรรมที่วัดนี้ พระอาจารย์มั่น ภูริทัตตเถระ ต่อมาปี พ.ศ. 2550 เจ้าอาวาสวัด คือ พระครูปลัดอุดมวัฒน์ ได้พัฒนาวัดให้เป็นสถานที่ปฏิบัติธรรมและเป็นแหล่งท่องเที่ยวเชิงธรรมะเพื่อชักจูงประชาชนและกลุ่มวัยรุ่นให้เข้าวัดมากขึ้น ภายในวัดมีประติมากรรมแกะสลักหินทรายขนาดใหญ่ เช่น พระพุทธสีหไสยาสน์ พุทธประวัติประสูติ ตรัสรู้ และปรินิพพาน รอยพระพุทธบาทจำลอง หลวงปู่ทวดองค์ใหญ่ ซึ่งแกะจากหินขนาดใหญ่ทั้งก้อน พญาครุฑเวสสุวรรณ ด้านบนมีเจดีย์ตั้งอยู่บนก้อนหินสีทองโดดเด่น เปรียบเสมือนเขาพระสุเมรุตามคติในศาสนาพราหมณ์และพระพุทธศาสนา และยังมีลานชมทิวทัศน์ที่มองเห็นตัวเมืองสกลนครและทะเลสาบหนองหารได้แบบ 180 องศา

ที่มา : https://www.thaigov.go.th/news/contents/details/77758