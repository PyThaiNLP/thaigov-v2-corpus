รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ ติวเข้ม ทีม MIND นครศรีธรรมราช เน้นย้ำให้ปฏิบัติตามนโยบาย MIND “ใช้หัวและใจ ปั้นอุตสาหกรรมคู่ชุมชน” พร้อมนั่งหัวโต๊ะหารือภาคเอกชนหาแนวพัฒนาภาคอุตสาหกรรม


วันอาทิตย์ที่ 21 มกราคม 2567
21/01/2567
พิมพ์
ผู้ตรวจราชการฯ ศุภกิจ ติวเข้ม ทีม MIND นครศรีธรรมราช เน้นย้ำให้ปฏิบัติตามนโยบาย MIND “ใช้หัวและใจ ปั้นอุตสาหกรรมคู่ชุมชน” พร้อมนั่งหัวโต๊ะหารือภาคเอกชนหาแนวพัฒนาภาคอุตสาหกรรม
ผู้ตรวจราชการฯ ศุภกิจ ติวเข้ม ทีม MIND นครศรีธรรมราช เน้นย้ำให้ปฏิบัติตามนโยบาย MIND “ใช้หัวและใจ ปั้นอุตสาหกรรมคู่ชุมชน” พร้อมนั่งหัวโต๊ะหารือภาคเอกชนหาแนวพัฒนาภาคอุตสาหกรรมในพื้นที่
วันที่ 17 มกราคม 2567  นายศุภกิจ บุญศิริ ผู้ตรวจราชการกระทรวงอุตสาหกรรม ลงพื้นที่ตรวจราชการกรณีปกติ รอบที่ 1 ณ จังหวัดนครศรีธรรมราช โดยนางดวงธิดา จันทร์พุ่ม อุตสาหกรรมจังหวัดนครศรีธรรมราช พร้อมด้วย เจ้าหน้าที่สำนักงานฯ เข้าร่วมประชุมรับมอบนโยบาย MIND ใช้หัวและใจ ปั้นอุตสาหกรรมคู่ชุมชน ซึ่งผู้ตรวจราชการฯ ได้เน้นย้ำการตรวจกำกับดูแล สถานประกอบกิจการในพื้นที่ให้เป็นไปตามกฎหมาย ทั้งการบริหารจัดการกากอุตสาหกรรม การแก้ไขปัญหาข้อร้องเรียน มุ่งเน้นด้านความปลอดภัยและสิ่งแวดล้อม พร้อมส่งเสริมพัฒนาผู้ประกอบการให้มีองค์ความรู้ทั้งด้านกฎหมาย การพัฒนากระบวนการผลิต การออกแบบผลิตภัณฑ์ การตลาด ให้มีความพร้อมในการแข่งขันทางธุรกิจทั้งในประเทศและต่างประเทศ
.
เวลา 11.00 น. ผู้ตรวจราชการฯ ประชุมหารือร่วมกับภาคเอกชนในพื้นที่ อาทิ สภาอุตสาหกรรมจังหวัดนครศรีธรรมราช หอการค้าจังหวัดนครนครศรีธรรมราช  YEC หอการค้าจังหวัดนครศรีธรรมราช มหาวิทยาลัยวลัยลักษณ์ และมหาวิทยาลัยราชภัฏนครศรีธรรมราช เพื่อหารือแนวทางการพัฒนาอุตสาหกรรมในพื้นที่จังหวัดนครศรีธรรมราช โดยภาคเอกชนและสถาบันการศึกษาได้ร่วมกันเสนอประเด็นความต้องการ และข้อเสนอแนะ เพื่อเป็นแนวทางในการพัฒนาอุตสาหกรรมของจังหวัด เพื่อรองรับนักลงทุน ทั้งอุตสาหกรรมปาล์มน้ำมัน ยางพารา อุตสาหกรรมเหมืองแร่ และอุตสาหกรรมต่อเนื่อง
เวลา 13.00 น. ผู้ตรวจราชการฯ ตรวจเยี่ยม บริษัท ปูนซิเมนต์ไทย (ทุ่งสง) จำกัด ซึ่ง เอสซีจี ทุ่งสง ได้กำหนดกลยุทธ์ ESG 4 Plus “มุ่ง Net Zero – Go Green – Lean เหลื่อมล้ำ – ย้ำร่วมมือ โดยยึดหลักเชื่อมั่น โปร่งใส” ตั้งเป้าบรรลุการปล่อยก๊าซเรือนกระจกสุทธิเป็นศูนย์ ภายในปี 2050 ด้วยการพัฒนากระบวนการผลิตสีเขียว ควบคู่กับนวัตกรรมกรีน เช่น ปูนสูตรคาร์บอนต่ำ นวัตกรรมรักษ์โลก ลดการใช้ทรัพยากร ร่วมกับทุกภาคส่วนฟื้นฟูป่าต้นน้ำ และเร่งลดเหลื่อมล้ำสังคม พัฒนาทักษะอาชีพแก่ชุมชนและผู้ได้รับผลกระทบ มุ่งเน้นกระบวนการผลิตสีเขียว (Green Process) ได้ติดตั้งโซลาร์ฟาร์ม โซลาร์ลอยน้ำ นำลมร้อนเหลือทิ้งกลับมาใช้ใหม่ (Waste Heat Generator) รวมทั้งใช้เชื้อเพลิงทดแทนจากขยะชุมชน และวัสดุเหลือใช้ทางการเกษตร เช่น ต้นปาล์ม ต้นยางพารา ขี้เลื่อย ซึ่งทั้งหมดนี้รวมเป็นสัดส่วนการใช้พลังงานสะอาดมากกว่าร้อยละ 50 ช่วยลดคาร์บอนไดออกไซด์กว่า 6 แสนตันต่อปี อีกทั้ง ยังใช้รถบรรทุกหินปูนไฟฟ้า (EV Mining Truck) ช่วยลดการปล่อยก๊าซเรือนกระจกและฝุ่น PM 2.5”  พร้อมเยี่ยมชมกลุ่มวิสาหกิจแปรรูปผลิตภัณฑ์ วิสาหกิจชุมชนเลี้ยงผึ้งโพรงไทยธรรมชาติบ้านไทรห้อง ตำบลควนกรด อำเภอทุ่งสง จังหวัดนครศรีธรรมราช ประกอบกิจการแปรรูปผลิตภัณฑ์จากผึ้งโพรง และเป็นศูนย์กลางการเรียนรู้ของชุมชน ชึ่งบริษัท ปูนซีเมนต์ไทย จำกัด ให้การส่งเสริมตามนโยบาย MIND ในมิติที่ 2 การดูแลสังคมและชุมชน ส่งเสริมการทำงานร่วมกันระหว่างสถานประกอบการ ชุมชน และสังคม ให้อยู่ร่วมกันอย่างเป็นมิตร เพื่อกระตุ้นให้เกิดการประกอบกิจการที่ดี

ที่มา : https://www.thaigov.go.th/news/contents/details/77753