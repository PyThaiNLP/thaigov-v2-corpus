รัฐบาลไทย-ข่าวทำเนียบรัฐบาล-​ นายกฯ หวังให้หลักสูตร “รวมมิตร” เป็นแบบอย่างการช่วยเหลือ ปชช. ช่วยสร้างโอกาส ต่อยอดแนวคิดให้ ปชช. มีช่องทาง สร้างรายได้เพิ่มขึ้น


วันเสาร์ที่ 20 มกราคม 2567
20/01/2567
พิมพ์
​ นายกฯ หวังให้หลักสูตร “รวมมิตร” เป็นแบบอย่างการช่วยเหลือ ปชช. ช่วยสร้างโอกาส ต่อยอดแนวคิดให้ ปชช. มีช่องทาง สร้างรายได้เพิ่มขึ้น
นายกฯ หวังให้หลักสูตร “รวมมิตร” เป็นแบบอย่างการช่วยเหลือ ปชช. ช่วยสร้างโอกาส ต่อยอดแนวคิดให้ ปชช. มีช่องทาง สร้างรายได้เพิ่มขึ้น
วันที่ (20  มกราคม 2567) เวลา 15.00 น. ณ อาคารอเนกประสงค์ โครงการส่งน้ำและบำรุงรักษาแม่กวงอุดมธารา ตำบลป่าเมี่ยง อำเภอดอยสะเก็ด จังหวัดเชียงใหม่ ภายหลังเยี่ยมชมสินค้าและผลิตภัณฑ์จากโครงการตามพระราชดำริ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้แถลงข่าว
นายกรัฐมนตรีกล่าวย้ำว่า วันนี้ถือเป็นนิมิตหมายอันดี ขอใช้คำว่าสังคมไทยเลยก็ว่าได้ ซึ่งเป็นแนวคิดของรัฐบาลนี้ร่วมกับผู้อำนวยการหลักสูตรรวมมิตร ที่ได้มาร่วมมือกันในวันนี้ เพื่อดูแลพี่น้องประชาชนและช่วยเหลือสินค้าในโครงการพระราชดำริ ต้องขอท้าวความตอนที่รัฐบาลนี้เข้ามาบริหารจัดการประเทศ เราได้มาเยี่ยมชมโครงการห้วยฮ่องไคร้ โดยมากับข้าราชการชั้นผู้ใหญ่และเห็นศักยภาพของโครงการพระราชดำริว่า สามารถที่จะต่อยอดทำอะไรได้อีกเยอะ เป็นโครงการที่ดีแต่ยังขาดทำการตลาด พอดีผู้อำนวยการหลักสูตรรวมมิตรได้เชิญตนเองไปพูดที่หลักสูตร ซึ่งตนเองก็บอกว่าได้ แต่ขอให้ตนเองมีส่วนร่วมในการพัฒนาหลักสูตรนี้ไปด้วย
นายกฯ กล่าวต่อไปว่า จึงได้เรียนเชิญคณะนักเรียนนักศึกษา ซึ่งเป็นผู้ใหญ่ในบ้านเมืองทั้งหลายได้สละเวลา ซึ่งถือเป็นทรัพย์สินที่สุดของเขาให้มาลงพื้นที่พระราชดำริ ให้มาเข้าใจและศึกษาปรัชญาในการทำโครงการพระราชดำริ และเข้าใจความต้องการของพี่น้องประชาชนหลายๆ ท่านที่ประสบปัญหาอยู่ และยังไม่สามารถไปถึงศักยภาพที่เขาสามารถไปได้ ซึ่งส่วนมากเป็นเรื่องของการทำตลาด วันนี้จึงได้มาพูดคุยกัน ทางนักศึกษารวมมิตรก็มาทำเวิร์กชอปและหาทางออกให้กับพี่น้องที่ทำการค้าขายทางด้านสินค้าเกษตรได้เยอะมาก
นายกรัฐมนตรี กล่าวเน้นย้ำว่า  เป็นจุดเริ่มต้นที่ดีในการที่หลักสูตรต่างๆจะนำไปพัฒนา และนำไปเป็นแบบอย่างในการที่จะทำเรื่องนี้กันต่อไป ซึ่งสินค้าในประเทศไทย ไม่ว่าจะเป็น OTOP สินค้าโครงการพระราชดำริหรือสินค้าของพี่น้องประชาชนคนไทยในหลายจังหวัดมีศักยภาพสูง มีความต้องการสูง แต่ยังไม่สามารถเข้าถึงตลาดได้ ฉะนั้นที่เรายืนอยู่บนเวทีนี้ เชื่อว่าจะสามารถเปิดตลาดโลกให้กับพี่น้องประชาชนทุกคนได้ ดังนั้น ต้องขอบคุณข้าราชการทุกท่าน ผู้อำนวยการฯนักเรียนรวมมิตรทุกท่านที่สละเวลาอันมีค่ามาช่วยกันดูแลพี่น้องประชาชนในวันนี้

ที่มา : https://www.thaigov.go.th/news/contents/details/77742