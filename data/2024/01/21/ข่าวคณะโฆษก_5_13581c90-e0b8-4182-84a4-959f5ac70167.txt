รัฐบาลไทย-ข่าวทำเนียบรัฐบาล-​โฆษกรัฐบาลย้ำ ผลจากการแก้ปัญหาฝุ่น PM 2.5 ของรัฐบาลจริงจัง ส่งผลคนเชียงใหม่พูดเป็นเสียงเดียวกันอากาศที่นครเวียงพิงค์ช่วงนี้สะอาดสดใส ฝุ่น PM2.5 น้อยกว่าปีที่ผ่าน ๆ มามาก


วันอาทิตย์ที่ 21 มกราคม 2567
21/01/2567
พิมพ์
​โฆษกรัฐบาลย้ำ ผลจากการแก้ปัญหาฝุ่น PM 2.5 ของรัฐบาลจริงจัง ส่งผลคนเชียงใหม่พูดเป็นเสียงเดียวกันอากาศที่นครเวียงพิงค์ช่วงนี้สะอาดสดใส ฝุ่น PM2.5 น้อยกว่าปีที่ผ่าน ๆ มามาก
​โฆษกรัฐบาลย้ำ ผลจากการแก้ปัญหาฝุ่น PM 2.5 ของรัฐบาลจริงจัง ส่งผลคนเชียงใหม่พูดเป็นเสียงเดียวกันอากาศที่นครเวียงพิงค์ช่วงนี้สะอาดสดใส ฝุ่น PM2.5 น้อยกว่าปีที่ผ่าน ๆ มามาก
วันที่ 21 มกราคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่าจากการที่รัฐบาลภายใต้การนำของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้ความสำคัญและเดินหน้าต่อการแก้ไขปัญหาฝุ่น PM 2.5 ของประเทศอย่างจริงจัง รวมถึงในพื้นที่ภาคเหนือ ซึ่งผลจากความร่วมมือกันทำงานของทุกภาคส่วนตามข้อสั่งการนายกรัฐมนตรี ล่าสุดเกิดผลเป็นรูปธรรมชัดเจนส่งผลช่วงนี้คนเชียงใหม่ต่างออกพูดเป็นเสียงเดียวกันว่า อากาศที่นครเวียงพิงค์ช่วงนี้ช่างสะอาดสดใสจริง ๆ สัมผัสได้เลยว่าฝุ่น PM2.5 น้อยกว่าปีที่ผ่าน ๆ มามาก อย่างไรก็ตามแม้สถานการณ์ฝุ่น PM 2.5 จังหวัดเชียงใหม่จะดีขึ้นแต่รัฐบาลก็ไม่นิ่งนอนใจ และยังไม่กล้าดีใจ จนกว่าจะดีแบบนี้ทั่วประเทศ
โฆษกประจำสำนักนายกรัฐมนตรีกล่าวต่อไปว่า โดยเมื่อช่วงเช้า ณ ท่าอากาศยานทหาร กองบิน 41 จังหวัดเชียงใหม่ ก่อนเดินทางกลับกรุงเทพฯ นายกรัฐมนตรียังได้กล่าวย้ำต่อสื่อมวลชนยืนยันว่า รัฐบาลและหน่วยงานที่เกี่ยวข้องจะประสานงานกันต่อเนื่อง และพยายามเต็มที่ให้สถานการณ์ PM 2.5 ดีขึ้นต่อเนื่อง ซึ่งขณะนี้สถานการณ์ฝุ่นที่ จ.เชียงใหม่ก็ลดลงไปกว่า 4 - 5 เท่าแล้วของช่วงวันเดียวกันกับปีที่ผ่าน ๆ มา เป็นเรื่องที่น่าชื่นใจและให้ทำต่อไป รวมไปถึงปัญหาสถานการณ์ฝุ่นในกรุงเทพฯ ที่ยังมีปัญหาอยู่ก็จะแก้ไขปัญหาและมีแผนบริหารจัดการต่อไป
“แม้มีการรายงานด้วยตัวเลขชี้ชัดว่า บางพื้นที่มีตัวเลขค่าฝุ่นดีขึ้น ซึ่งเป็นไปตามการทำงานลงรายละเอียดถึงสาเหตุ การแก้ปัญหาที่แตกต่างกันของแต่ละพื้นที่ ตามแนวนโยบายที่นายกรัฐมนตรีกำหนดไว้ แต่รัฐบาลจะไม่พอใจเพียงเท่านี้ จะมุ่งมั่นทำงานอย่างเด็ดขาด ละเอียด รอบคอบต่อไป เพื่อลดฝุ่นที่ส่งผลกระทบถึงประชาชนในทุกพื้นที่ คืนอากาศสะอาด เพื่อสุขภาพของพี่น้องประชาชนไทยทุกคน“ นายชัย กล่าว
สำหรับสภาพอากาศที่เห็นว่าดีขึ้นและฝุ่น PM2.5 ของจังหวัดเชียงใหม่น้อยกว่าปีที่ผ่าน ๆ มามากนั้น สามารถดูได้จากภาพแสดงคุณภาพอากาศ ต.ศรีภูมิ อ.เมืองเชียงใหม่ ได้ดังนี้

ที่มา : https://www.thaigov.go.th/news/contents/details/77766