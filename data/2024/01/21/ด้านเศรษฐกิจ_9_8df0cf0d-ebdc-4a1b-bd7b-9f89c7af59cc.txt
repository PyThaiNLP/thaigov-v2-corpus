รัฐบาลไทย-ข่าวทำเนียบรัฐบาล-ปลัดฯ ณัฐพล รับลูกรองนายกฯ สมศักดิ์ ตั้งคณะกรรมการปรับปรุงกฎหมายด่วนประชุมทันที มอบหมาย กรอ. ปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.


วันอาทิตย์ที่ 21 มกราคม 2567
21/01/2567
พิมพ์
ปลัดฯ ณัฐพล รับลูกรองนายกฯ สมศักดิ์ ตั้งคณะกรรมการปรับปรุงกฎหมายด่วนประชุมทันที มอบหมาย กรอ. ปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.
ปลัดฯ ณัฐพล รับลูกรองนายกฯ สมศักดิ์ ตั้งคณะกรรมการปรับปรุงกฎหมายด่วนประชุมทันที มอบหมาย กรอ. ปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.
วันที่ 19 มกราคม 2567 ดร.ณัฐพล รังสิตพล ปลัดกระทรวงอุตสาหกรรม ในฐานะประธานคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตามพระราชบัญญัติโรงงาน พ.ศ. 2535 ได้ประชุมคณะกรรมการฯ ครั้งที่ 1 โดยมีนายวิฑูรย์ สิมะโชคดี ที่ปรึกษา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม คณะกรรมการฯ เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบอิเล็กทรอนิกส์ Zoom
ปลัดกระทรวงอุตสาหกรรม กล่าวว่า จากการร่วมประชุมแนวทางการบริหารจัดการการอนุญาตให้ทำและค้าดอกไม้เพลิง การเยียวยาและแนวทางการแก้ไขในอนาคต เมื่อช่วงเวลา 11.00 น.  (19 มกราคม 67) โดยมีนายสมศักดิ์ เทพสุทิน รองนายกรัฐมนตรี เป็นประธานประชุมฯ ณ ตึกบัญชาการ ทำเนียบรัฐบาล ซึ่งรองนายกรัฐมนตรี ได้มีข้อสั่งการให้กระทรวงอุตสาหกรรม (อก.) ปรับปรุงแก้ไขกฎหมายโรงงานให้ครอบคลุมสถานประกอบการขนาดเล็กที่มีความเสี่ยงสูง เพื่อให้กระทรวงอุตสาหกรรมสามารถกำกับดูแลให้มีความปลอดภัย ไม่ส่งผลกระทบต่อสิ่งแวดล้อมและประชาชนโดยรอบ
และในช่วงบ่ายของวันเดียวกัน ปลัดกระทรวงอุตสาหกรรม ได้มีคำสั่งแต่งตั้งคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตามพระราชบัญญัติโรงงาน พ.ศ. 2535 และได้เรียกประชุมคณะกรรมการฯ ในทันที พร้อมสั่งการให้กรมโรงงานอุตสาหกรรม (กรอ.) ปรับปรุงแก้ไข พ.ร.บ.โรงงาน พ.ศ. 2535 เพื่อกำหนดให้สถานประกอบการที่มีความเสี่ยงสูงและอาจมีผลกระทบต่อประชาชนโดยรอบ แต่มีการใช้เครื่องจักรต่ำกว่า 50 แรงม้า หรือใช้งานคนน้อยกว่า 50 คน โดยเฉพาะสถานประกอบการการผลิตดอกไม้เพลิง ซึ่งเดิมไม่เข้าข่ายการเป็นโรงงาน ให้อยู่ภายใต้การกำกับดูแลของกระทรวงอุตสาหกรรม เพื่อให้สถานประกอบการดังกล่าวต้องปฏิบัติให้เป็นไปตามข้อกำหนดด้านความปลอดภัยและสิ่งแวดล้อมตามที่กฎหมายกำหนดเป็นการเร่งด่วน นอกจากนี้ ยังได้มอบหมายให้คณะกรรมการฯ ทำงานเชิงรุก เร่งศึกษาและทบทวนกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม เพื่อป้องกันอุบัติเหตุ อันตรายและความปลอดภัยของผู้ปฏิบัติงานและผู้อยู่อาศัยข้างเคียง รวมถึงสิ่งแวดล้อมที่มีผลกระทบต่อชุมชนและประชาชนโดยรอบโรงงาน เป็นการสร้างหลักประกันและความมั่นใจให้แก่ชีวิตและทรัพย์สินของผู้อาจได้รับผลกระทบจากอุบัติเหตุ ความปลอดภัยและสิ่งแวดล้อม จากการประกอบกิจการโรงงาน ทั้งที่เป็นโรงงานที่อยู่ในบังคับตามกฎหมายว่าด้วยโรงงาน และที่เป็นโรงงานซึ่งอยู่ภายใต้บังคับของกฎหมายอื่น ๆ

ที่มา : https://www.thaigov.go.th/news/contents/details/77756