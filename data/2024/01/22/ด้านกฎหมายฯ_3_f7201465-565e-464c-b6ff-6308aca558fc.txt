รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำ ป.ป.ส. ตรวจเรือถูกทิ้งกลางทะเล หลังพบเชื่อมโยงคดีเรือบรรทุกยาเสพติด ๒ ตันที่ฉะเชิงเทรา สั่งขยายผลผู้สั่งการกัปตันเรือผันตัวส่งยาเสพติด


วันจันทร์ที่ 22 มกราคม 2567
22/01/2567
พิมพ์
รัฐมนตรีว่าการกระทรวงยุติธรรม นำ ป.ป.ส. ตรวจเรือถูกทิ้งกลางทะเล หลังพบเชื่อมโยงคดีเรือบรรทุกยาเสพติด ๒ ตันที่ฉะเชิงเทรา สั่งขยายผลผู้สั่งการกัปตันเรือผันตัวส่งยาเสพติด
รัฐมนตรีว่าการกระทรวงยุติธรรม นำ ป.ป.ส. ตรวจเรือถูกทิ้งกลางทะเล หลังพบเชื่อมโยงคดีเรือบรรทุกยาเสพติด ๒ ตันที่ฉะเชิงเทรา สั่งขยายผลผู้สั่งการกัปตันเรือผันตัวส่งยาเสพติด
ในวันอาทิตย์​ที่ ๒๑ มกราคม ๒๕๖๗ เวลา ๑๕.๓๐ น. ณ ท่าเรือหลังวัดช่องลม จังหวัดสมุทรสาคร พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พล.ต.ท.ภาณุรัตน์ หลักบุญ เลขาธิการ ป.ป.ส. ผู้แทนจากสถาบันนิติวิทยาศาสตร์กองบัญชาการตำรวจปราบปรามยาเสพติด กองกำกับการสุนัขตำรวจ (k9) สถานีตำรวจน้ำ ๔ กองกำกับการ ๔ กองบังคับการตำรวจตรวจเรือ ศร.ชล.สมุทรสาคร กองทัพเรือ สำนักงานเจ้าท่าภูมิภาคสาขาสมุทรสาคร เข้าตรวจสอบเรือปวันรัตน์ ที.เค. หลังพบความเกี่ยวข้องและมีผู้เช่ารายเดียวกับคดีจับกุม ไอซ์ ๙๙๙ กก. คีตามีน ๑.๒ ตัน ภายในเรือเมื่อวันที่ ๔ ธันวาคม ๒๕๖๖ ที่จังหวัด​ฉะเชิงเทรา
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า การตรวจสอบเรือปวันรัตน์ ที.เค. เป็นผลสืบเนื่องจาก คดีวันที่ ๔ ธันวาคม ๒๕๖๖ ตำรวจปราบปรามยาเสพติด จับกุมผู้ต้องหา ๓ คน พร้อมไอซ์ ๙๙๙ กิโลกรัม คีตามีน ๑.๒ ตัน ซุกซ่อนภายในเรือศรีมงคลทรัพย์ ที่บริเวณท่าเรือในพื้นที่ตำบล​บางประกง อำเภอ​บางประกง จังหวัด​ฉะเชิงเทรา และจากการสืบสวนขยายผลทราบว่า นายชาญชัย หรือกัปตันตุ้ย (เป็นผู้สั่งการ) ได้ดำเนินการเช่าเรือศรีมงคลทรัพย์ในการลำเลียงยาเสพติด โดยพบว่าเคยมีการลักลอบลำเลียงยาเสพติดไปส่งในน่านน้ำสากลมาแล้ว จำนวน ๗ ครั้ง (ในช่วงเดือนมิถุนายน – ธันวาคม ๒๕๖๖) เจ้าหน้าที่จึงรวบรวมพยานหลักฐานขอศาลอนุมัติหมายจับนายชาญชัย หรือกัปตันตุ้ย กับพวกรวม ๔ คน และต่อมาในห้วงวันที่ ๙ - ๒๐ ธันวาคม ๒๕๖๖ บช.ปส. ร่วมกับ สำนักงาน ป.ป.ส. ได้เปิดปฏิบัติการปิดล้อมตรวจค้น เพื่อตรวจยึดทรัพย์สินบุคคลตามหมายจับ จำนวน ๑๐ จุด ผลปฏิบัติการจับกุมบุคคลตามหมายจับ ๒ คน ตรวจยึดทรัพย์สินมูลค่าประมาณ ๑๔๐ ล้านบาท ส่วน นายชาญชัย หรือกัปตันตุ้ย (ผู้สั่งการ) ยังหลบหนี

ที่มา : https://www.thaigov.go.th/news/contents/details/77782