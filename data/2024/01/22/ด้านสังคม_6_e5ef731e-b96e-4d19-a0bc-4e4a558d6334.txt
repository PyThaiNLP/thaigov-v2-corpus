รัฐบาลไทย-ข่าวทำเนียบรัฐบาล-สธ.การันตี Wellness Center ระนอง แล้วกว่า 30 แห่ง “สันติ” หนุนเป็นแหล่งท่องเที่ยวเชิงสุขภาพระดับโลก


วันจันทร์ที่ 22 มกราคม 2567
สธ.การันตี Wellness Center ระนอง แล้วกว่า 30 แห่ง “สันติ” หนุนเป็นแหล่งท่องเที่ยวเชิงสุขภาพระดับโลก
รัฐมนตรีช่วยว่าการกระทรวงสาธารณสุข ติดตามความคืบหน้าการท่องเที่ยวเชิงสุขภาพ จ.ระนอง เผยมีจุดแข็งเรื่องแหล่งน้ำแร่ที่มีคุณภาพระดับโลก สถานประกอบการผ่านการรับรองมาตรฐานเป็น Wellness Center ถึง 37 แห่ง
รัฐมนตรีช่วยว่าการกระทรวงสาธารณสุข ติดตามความคืบหน้าการท่องเที่ยวเชิงสุขภาพ จ.ระนอง เผยมีจุดแข็งเรื่องแหล่งน้ำแร่ที่มีคุณภาพระดับโลก สถานประกอบการผ่านการรับรองมาตรฐานเป็น Wellness Center ถึง 37 แห่ง เฉพาะรพ.ระนอง ปีที่ผ่านมาบริการสุขภาพด้วยน้ำแร่ร้อนสร้างรายได้กว่า 7 ล้านบาท หนุนยกระดับเป็นแหล่งท่องเที่ยวเชิงสุขภาพชั้นนำของโลก ช่วยสร้างเศรษฐกิจประเทศ
วันนี้ (22 มกราคม 2567) ที่จังหวัดระนอง นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เปิดเผยภายหลังการลงพื้นที่ตรวจราชการ ในการประชุม ครม. นอกสถานที่พื้นที่กลุ่มจังหวัดภาคใต้ฝั่งอันดามัน ว่า รัฐบาลและกระทรวงสาธารณสุขมีนโยบายนำเรื่องสุขภาพมาช่วยขับเคลื่อนเศรษฐกิจ ด้วยการพัฒนาประเทศให้เป็นศูนย์กลางด้านการท่องเที่ยวเชิงสุขภาพ ซึ่งจังหวัดระนอง มีศักยภาพที่จะพัฒนายกระดับให้เป็นแหล่งท่องเที่ยวเชิงสุขภาพชั้นนำของโลกได้ จากความโดดเด่นของการมีแหล่ง “น้ำแร่” ที่มีคุณภาพดีเป็นอันดับหนึ่งของประเทศ และติด 1 ใน 3 ของโลก สามารถนำมาใช้บำบัดผู้ป่วยและให้บริการสปา เป็นที่นิยมในหมู่นักท่องเที่ยวทั้งในและต่างประเทศ และยังมีสถานประกอบการที่ได้รับการรับรองเป็นศูนย์เวลเนสแล้วถึง 37 แห่ง ประกอบด้วย ที่พักนักท่องเที่ยว (โรงแรมและรีสอร์ท) 14 แห่ง, ร้านอาหารหรือภัตตาคาร 18 แห่ง, นวดเพื่อสุขภาพ 1 แห่ง, สปาเพื่อสุขภาพ 1 แห่ง และสถานพยาบาล 3 แห่ง
นายสันติ กล่าวต่อว่า การใช้น้ำแร่ร้อนบำบัดอาการและสปาเป็นที่นิยมมากในหมู่นักท่องเที่ยวทั้งชาวไทยและชาวต่างชาติ เช่นที่โรงพยาบาลระนอง มีสถานบริการผ่านการรับรองมาตรฐานศูนย์เวลเนส 2 แห่ง ได้แก่ ”ราชาวดี สปาและน้ำแร่“ เป็นสปาทางการแพทย์ด้านส่งเสริม ป้องกัน รักษา และฟื้นฟูสภาพด้วยศาสตร์การแพทย์แผนไทย ให้บริการธาราบำบัด สปาส่งเสริมสุขภาพ นวดไทย อบสมุนไพร นวดน้ำมันตามธาตุเจ้าเรือน เป็นต้น ในปี 2566 ให้บริการจำนวนทั้งสิ้น 19,096 ครั้ง สร้างรายได้ให้โรงพยาบาลเพิ่มขึ้นจาก 4.3 ล้านบาท เป็น 7.2 ล้านบาท และ “ศูนย์ธาราบำบัด น้ำแร่ร้อนธรรมชาติ” ให้บริการทั้งผู้ป่วยและนักท่องเที่ยว ด้วยการนำน้ำแร่ร้อนมาเป็นสื่อกลาง ในการส่งเสริมสุขภาพ รักษา บำบัดฟื้นฟู โดยใช้คุณสมบัติของน้ำช่วยพยุงให้ร่างกายเคลื่อนไหวง่ายขึ้น ลดแรงกระแทกในข้อต่อต่างๆ บรรเทาอาการเจ็บปวด ผ่อนคลายกล้ามเนื้อ และกระตุ้นระบบไหลเวียนเลือด โดยปี 2566 ผู้ป่วยอาการปวดเข่า ปวดหลัง ข้อไหล่ติด และโรคหลอดเลือดสมอง เข้ารับบริการมากที่สุด รวม 472 ราย/1,845 ครั้ง มีอาการดีขึ้น/หายแล้ว ร้อยละ 89.70 และยังพบว่าผู้ป่วยที่รับบริการธาราบำบัดร่วมกับกายภาพบำบัด สามารถลดระยะเวลาในการรักษาลงได้ถึงร้อยละ 50
********************************************** 22 มกราคม 2567

ที่มา : https://www.thaigov.go.th/news/contents/details/77812