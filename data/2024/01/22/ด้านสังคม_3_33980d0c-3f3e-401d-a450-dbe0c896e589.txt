รัฐบาลไทย-ข่าวทำเนียบรัฐบาล-ปลัด พม. ยืนยัน ทีม พม. หนึ่งเดียว เดินหน้าทำงานร่วมภาคีเครือข่าย ดูแลผู้ได้รับผลกระทบเหตุพลุระเบิดสุพรรณบุรี ชื่นชม-ภูมิใจ จนท. ทุ่มเทเกาะติดทุกครอบครัวเหมือนญาติเร่งเยียวยาจิตใจ


วันจันทร์ที่ 22 มกราคม 2567
ปลัด พม. ยืนยัน ทีม พม. หนึ่งเดียว เดินหน้าทำงานร่วมภาคีเครือข่าย ดูแลผู้ได้รับผลกระทบเหตุพลุระเบิดสุพรรณบุรี ชื่นชม-ภูมิใจ จนท. ทุ่มเทเกาะติดทุกครอบครัวเหมือนญาติเร่งเยียวยาจิตใจ
ปลัด พม. ยืนยัน ทีม พม. หนึ่งเดียว เดินหน้าทำงานร่วมภาคีเครือข่าย ดูแลผู้ได้รับผลกระทบเหตุพลุระเบิดสุพรรณบุรี ชื่นชม-ภูมิใจ  จนท. ทุ่มเทเกาะติดทุกครอบครัวเหมือนญาติ-เร่งเยียวยาจิตใจ
วันที่ 20 มกราคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวว่า จากเหตุการณ์โรงงานพลุระเบิดทำให้มีผู้เสียชีวิต 23 ราย วันนี้เป็นวันแรกที่มีพิธีฌาปนกิจ จำนวน 5 ศพ โดยเมื่อเวลา 14.00 น. ตนพร้อมทีม พม.หนึ่งเดียว จังหวัดสุพรรณบุรี เข้าร่วมพิธีฌาปนกิจศพ ณ วัดขวางศรีสุวรรณ ตำบลศาลาขาว อำเภอเมือง จังหวัดสุพรรณบุรี และมอบหมายผู้บริหารกระทรวง พม. พร้อมทีม พม.หนึ่งเดียว จังหวัดใกล้เคียงสุพรรณบุรี เข้าร่วมพิธีฌาปนกิจ ณ วัดโรงช้าง วัดพระธาตุ (สวนแตง) และวัดลาดกระจับ จังหวัดสุพรรณบุรี อย่างไรก็ตามตนขอแสดงความเสียใจอย่างสุดซึ้งอีกครั้ง กับทุกครอบครัวที่สูญเสียบุคคลอันเป็นที่รักจากเหตุการณ์ดังกล่าว
นายอนุกูล กล่าวเพิ่มเติมว่า ตั้งแต่วันแรกที่เกิดเหตุการณ์เมื่อวันที่ 17 ม.ค. 67 ที่ผ่านมา ทางกระทรวง พม. ได้ส่งเจ้าหน้าที่ และทีม พม.หนึ่งเดียว จังหวัดสุพรรณบุรี ลงพื้นที่ช่วยเหลือผู้ได้รับผลกระทบจากเหตุการณ์ดังกล่าวโดยด่วนทันที และในวันต่อมา ได้ระดมเจ้าหน้าที่กระทรวง พม. เข้ามาช่วยกันทำงานสนับสนุน จากทีม พม.หนึ่งเดียว จังหวัดใกล้เคียงสุพรรณบุรี ได้แก่ ชัยนาท สิงห์บุรี อ่างทอง นครปฐม พระนครศรีอยุธยา และกาญจนบุรี และ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ มอบให้ดำเนินการจัดตั้งศูนย์วอร์รูม (War Room) ของกระทรวง พม. เพื่อเร่งช่วยเหลือเยียวยาผู้ได้รับผลกระทบในทุกครอบครัวโดยเร็วที่สุด โดยเฉพาะการเยียวยาสภาพจิตใจ นับเป็นเรื่องสำคัญที่เราต้องทำเป็นลำดับแรก และได้ส่งนักสังคมสงเคราะห์เข้าไปประกบสร้างความคุ้นเคย และให้กำลังใจทุกครอบครัวตลอดเวลา เหมือนเราเป็นญาติพี่น้อง เป็นคนในครอบครัว
นายอนุกูล กล่าวว่า หลังจากนี้ ทีม พม. หนึ่งเดียว จังหวัดสุพรรณบุรีและใกล้เคียง ต้องวางแผนและทำงานร่วมกับภาคีเครือข่ายในพื้นที่ เพื่อพัฒนาคุณภาพชีวิตผู้ได้รับผลกระทบอย่างครอบคลุมครบ 4 มิติ ได้แก่ สุขภาพกาย สุขภาพจิต การศึกษา รายได้และความเป็นอยู่ ทั้งนี้ ในนามของกระทรวง พม. ขอชื่นชม และภาคภูมิใจในเจ้าหน้าที่กระทรวง พม. ทุกท่าน จาก ทีม พม.หนึ่งเดียว จังหวัดสุพรรณบุรีและใกล้เคียง ที่มีความทุ่มเท ความมุ่งมั่นตั้งใจในการทำงานอย่างเต็มกำลังความสามารถ ตลอดเวลา ตั้งแต่วันแรกที่เกิดเหตุ โดยไม่รู้จักความเหน็ดเหนื่อย เพื่อเร่งช่วยเหลือพี่น้องประชาชน ที่กำลังประสบปัญหาความเดือดร้อนให้สามารถกลับมาใช้ชีวิตได้เป็นปกติสุขโดยเร็วที่สุด
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดสุพรรณบุรี #สุพรรณบุรี

ที่มา : https://www.thaigov.go.th/news/contents/details/77800