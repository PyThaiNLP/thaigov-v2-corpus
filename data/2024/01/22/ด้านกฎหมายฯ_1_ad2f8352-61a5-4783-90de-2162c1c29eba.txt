รัฐบาลไทย-ข่าวทำเนียบรัฐบาล-รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดสุพรรณบุรี โรงพยาบาลเจ้าพระยายมราช และสถานพินิจฯ


วันจันทร์ที่ 22 มกราคม 2567
22/01/2567
พิมพ์
รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดสุพรรณบุรี โรงพยาบาลเจ้าพระยายมราช และสถานพินิจฯ
​พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำจังหวัดสุพรรณบุรี โรงพยาบาลเจ้าพระยายมราช และสถานพินิจและคุ้มครองเด็กและเยาวชนจังหวัดสุพรรณบุรี
ในวันศุกร์ที่ ๑๙ มกราคม ๒๕๖๗ เวลา ๐๙.๐๐ น. พลเอกไพบูลย์  คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ พันตำรวจเอก ทวี สอดส่อง รัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นางจิรภา สินธุนาวา รองปลัดกระทรวงยุติธรรม นายแพทย์สุรโชค ต่างวิวัฒน์ รองปลัดกระทรวงสาธารณสุข  พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมเรือนจำจังหวัดสุพรรณบุรี ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ดำเนินงานภายใต้มูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ที่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ทรงมีพระเมตตาต่อผู้ต้องขังในเรือนจำ โดยมีพระดำริว่า แม้ว่าผู้ต้องขังจะเป็นผู้กระทำผิดตามกฎหมายบ้านเมืองและต้องมารับโทษในเรือนจำ แต่บุคคลเหล่านี้ก็เป็นประชาชนคนไทยที่ควรได้รับสิทธิอย่างเท่าเทียมกัน ในเรื่องการสาธารณสุขและการแพทย์ เทียบเท่าประชาชนทั่วไป และต่อมาเมื่อวันที่ ๒๔ สิงหาคม ๒๕๖๔ พระบาทสมเด็จพระเจ้าอยู่หัวได้ทรงให้มีการจดทะเบียนมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ เพื่อเป็นหน่วยงานกลางในการบูรณาการการทำงานเพื่อช่วยเหลือผู้ต้องขัง
ปัจจุบันการดำเนินงานตามโครงการราชทัณฑ์ปันสุขฯ ได้ดำเนินการในเรื่องการพัฒนาศักยภาพของผู้ต้องขังเพื่อช่วยงานด้านสาธารณสุขในรูปแบบของอาสาสมัครสาธารณสุขเรือนจำ (อสรจ.) ซึ่งปัจจุบันมี อาสาสมัครสาธารณสุขเรือนจำที่กระจายในเรือนจำทั่วประเทศ จำนวน ๑๖,๐๐๑ คน การปรับสิทธิประโยชน์ เพื่อยกระดับมาตรฐานการดูแลสุขภาพผู้ต้องขัง การยกระดับมาตรฐานด้านอนามัยสิ่งแวดล้อมและสุขาภิบาลอาหารและน้ำ การบริหารจัดการค่าใช้จ่ายสำหรับผู้ต้องขังต่างด้าวหรือคนไทยไร้สิทธิ รวมถึงการดูแลผู้ต้องขังพ้นโทษที่มีปัญหาสุขภาพจิต การบำบัดฟื้นฟูผู้ติดยาเสพติดในเรือนจำ การใช้และการบำรุงรักษาครุภัณฑ์พระราชทาน และด้วยพระมหากรุณาธิคุณของพระบาทสมเด็จพระเจ้าอยู่หัว ได้ทรงมีพระเมตตาให้ขยายการดูแลสุขภาพไปยังเด็กและเยาวชนที่อยู่ในความดูแลและควบคุมของกรมพินิจและคุ้มครองเด็กและเยาวชน โดยทรงเล็งเห็นว่า เด็กและเยาวชนที่อยู่ในศูนย์ฝึกและอบรมเด็กและเยาวชน และสถานพินิจและคุ้มครองเด็กและเยาวชน ควรจะได้รับการดูแลทั้งสุขภาพกายและสุขภาพจิตให้มีความแข็งแรง เพื่อเติบโตเป็นผู้ใหญ่ที่ดีในวันข้างหน้า
ในการนี้ พลเอก ไพบูลย์ คุ้มฉายา ในฐานะรองประธานคณะกรรมการมูลนิธิฯ ได้ลงพื้นที่ตรวจเยี่ยมเรือนจำจังหวัดสุพรรณบุรี เพื่อติดตามความคืบหน้าการดำเนินงานตามโครงการราชทัณฑ์ปันสุขทำความ ดี เพื่อชาติ ศาสน์ กษัตริย์ โดยเรือนจำจังหวัดสุพรรณบุรี มีผู้ต้องขังทั้งสิ้น ๒,๒๒๖ คน แบ่งเป็น ชาย ๑,๙๖๘ คน หญิง ๒๕๘ คน โดยผู้ต้องขังทุกรายได้รับบริการตรวจคัดกรองและให้การรักษาโรคติดต่อทั่วไปและโรคไม่ติดต่อ มีการตรวจคัดกรองผู้ต้องขังเข้าใหม่ทุกรายและปฏิบัติตามมาตรการการดำเนินงานเฝ้าระวัง ป้องกัน และควบคุมการแพร่ระบาดของโรคติดเชื้อต่าง ๆ จากโรงพยาบาลเจ้าพระยายมราช ซึ่งเป็นโรงพยาบาลแม่ข่าย นอกจากนี้ เรือนจำจังหวัดสุพรรณบุรี ได้ดำเนินงานตามมาตรฐานสิ่งจำเป็นในการดำรงชีวิตสำหรับผู้ต้องขัง ๕ ด้าน ได้แก่ ด้านที่นอน ด้านสูทกรรม ด้านโรงเลี้ยง ด้านสถานพยาบาลและการกำจัดขยะมูลฝอยและสิ่งปฏิกูล และการจัดการน้ำเสีย โดยได้ดำเนินงานร่วมกับกรมวิทยาศาสตร์การแพทย์ กระทรวงสาธารณสุข สำนักงานสาธารณสุขจังหวัดสุพรรณบุรี และโรงพยาบาลเจ้าพระยายมราช โดยมีผลการดำเนินงานผ่านเกณฑ์มาตรฐานทุกด้าน และผลจากการมีโครงการราชทัณฑ์ปันสุขฯ ทำให้เรือนจำมีพยาบาลเรือนจำเพิ่มขึ้นเป็นจำนวน ๕ คน และมีอาสาสมัครสาธารณสุขเรือนจำ (อสรจ.) จำนวน ๑๒๑ คน แบ่งเป็น ชาย ๙๔ คน หญิง ๒๗ คน คิดเป็นสัดส่วน อสรจ. ๑ คน ต่อผู้ต้องขัง ๑๘ คน มีการจัดบริการแพทย์เข้าตรวจในเรือนจำเพื่อตรวจโรคทั่วไปทุกเดือนและมีการตรวจรักษาผ่านระบบ Telemedicine ร่วมด้วย มีจิตแพทย์จากโรงพยาบาลเจ้าพระยายมราชเข้าตรวจรักษาและให้คำปรึกษาผ่านทาง telepsychiatry ทุก ๒ เดือน มีระบบการส่งต่อผู้ต้องขังป่วยไปรักษากับโรงพยาบาลเจ้าพระยายมราช โดยได้สนับสนุนช่องทางพิเศษสำหรับผู้ต้องขังที่ออกตรวจโรงพยาบาล มีห้องราชทัณฑ์ปันสุขสำหรับผู้ต้องขังป่วย ที่ตึกหอผู้ป่วยปั้นสุข ชั้น ๑ โรงพยาบาลเจ้าพระยายมราช โดยสามารถรองรับผู้ต้องขังชาย จำนวน ๓ คน และผู้ต้องขังหญิง จำนวน ๒ คน
การลงพื้นที่ตรวจเยี่ยมในวันนี้ พลเอก ไพบูลย์ คุ้มฉายา ได้รับฟังรายงานการติดตามการดำเนินงานตามโครงการราชทัณฑ์ปันสุขฯ ของเรือนจำจังหวัดสุพรรณบุรี จากนั้น เข้าตรวจเยี่ยมสถานพยาบาล และมุมราชทัณฑ์ปันสุข (เคลื่อนที่) ภายในเรือนจำ พร้อมมอบถุงของใช้ให้กับผู้ต้องขังชายสูงอายุ จำนวน ๕ ราย ตรวจเยี่ยมโรงจัดเลี้ยงอาหารผู้ต้องขัง เยี่ยมชมกิจกรรม Zero Waste ซึ่งเป็นนวัตกรรมของเรือนจำ ตรวจเยี่ยมห้องกักโรค จากนั้นเยี่ยมชมการฝึกวิชาชีพเพื่อการพัฒนาพฤตินิสัย อาทิเช่น การวาดภาพศิลปะแบบสตรีทอาร์ต
การฝึกอาชีพการทำกระถางปูนจากเศษผ้า การทำเปเปอร์มาเช่ และฝึกอาชีพจักสาน และเข้าสู่แดนหญิงเพื่อตรวจเยี่ยมสถานพยาบาล มุมสุขภาพราชทัณฑ์ปันสุขและห้องแม่และเด็ก พร้อมมอบถุงของใช้ให้กับผู้ต้องขังหญิงสูงอายุ จำนวน ๕ ราย เยี่ยมชมการฝึกวิชาชีพเพื่อการพัฒนาพฤตินิสัย อาทิเช่น การฝึกอาชีพการทำเบเกอรี่ การฝึกอาชีพเสริมสวย จากนั้นช่วงบ่าย พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางไปยังโรงพยาบาลเจ้าพระยายมราช ซึ่งเป็นโรงพยาบาลแม่ข่ายของเรือนจำจังหวัดสุพรรณบุรี เพื่อพูดคุยและให้กำลังใจแก่แพทย์และพยาบาล พร้อมกันนี้ พลเอก ไพบูลย์ คุ้มฉายา ได้เปิดป้ายห้องราชทัณฑ์ปันสุข ณ หอผู้ป่วยปั้นสุข ซึ่งเป็นห้องสำหรับผู้ต้องขังป่วยทั้งชายและหญิงที่รักษาตัวอยู่ในโรงพยาบาล และมอบของเยี่ยมให้แก่ผู้ต้องขังป่วย จำนวน ๑ ราย
จากนั้น คณะกรรมการมูลนิธิราชทัณฑ์ปันสุขฯ เดินทางไปยังสถานพินิจและคุ้มครองเด็กและเยาวชนจังหวัดสุพรรณบุรี เพื่อรับฟังรายงานผลการดำเนินงานจากผู้อำนวยการสถานพินิจและคุ้มครองเด็กและเยาวชนจังหวัดสุพรรณบุรี และเข้าภายในสถานพินิจฯ เพื่อเยี่ยมชมหอนอน ห้องเรียน และห้องพยาบาล ทั้งนี้ การดำเนินงานโครงการราชทัณฑ์ปันสุขฯ ในกิจกรรมต่าง ๆ เป็นความร่วมมือระหว่างกระทรวงยุติธรรมและกระทรวงสาธารณสุขที่พยายามทำให้ผู้ต้องขังได้รับบริการทางการแพทย์และการสาธารณสุขให้เท่าเทียมกับประชาชนทั่วไปให้เป็นไปตามหลักมนุษยธรรม

ที่มา : https://www.thaigov.go.th/news/contents/details/77780