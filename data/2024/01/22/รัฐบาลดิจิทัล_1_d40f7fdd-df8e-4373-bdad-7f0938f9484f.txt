รัฐบาลไทย-ข่าวทำเนียบรัฐบาล- “ประเสริฐ” รุกจัดการเว็บพนันเด็ดขาด 3 เดือน ปิด กว่า 12,000 เว็บพนัน


วันจันทร์ที่ 22 มกราคม 2567
“ประเสริฐ” รุกจัดการเว็บพนันเด็ดขาด 3 เดือน ปิด กว่า 12,000 เว็บพนัน
นายประเสริฐ จันทรรวงทอง รมว.ดีอี รุกจัดการเว็บพนันเด็ดขาด 3 เดือน ปิด กว่า 12,000 เว็บพนัน
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (รมว.ดีอี) กล่าวว่า ในช่วงที่ผ่านมา แก๊งเว็บพนันออนไลน์เหิมเกริมมากตามที่เป็นข่าวออกมาว่า เงินหมุนเวียนเป็นพันๆหมื่นฯ ล้านบาทต่อปี โดยใช้เงินที่ได้มาง่ายๆ ซื้อบ้านหลังใหญ่ๆ ซื้อรถราคาแพงๆ ตลอดจนซื้อเจ้าหน้าที่รัฐ และซื้อนักการเมือง เว็บพนันเป็นเครื่องมือโจร มีการโกง หลอกเอาข้อมูลไปขาย โดยเฉพาะมีเยาวชนจำนวนมากหลงเชื่อ เข้าไปเล่นเว็บพนัน โจรเว็บพนันพวกนี้ สร้างความเสียหายทั้งทางเศรษฐกิจและสังคมในวงกว้าง
รัฐมนตรี ประเสริฐ กล่าวเน้นว่า “ผมต้องการแก้ปัญหานี้ อย่างจริงจัง  โดยสั่งการให้มีการจัดตั้งทีมเฉพาะกิจจัดการเว็บพนันออนไลน์  ใช้เทคโนโลยีดิจิทัล AI มาช่วย ทั้งปิดกั้นและติดตามเส้นทางการเงิน เพื่อหาเจ้าของนายทุน ผู้ที่เกี่ยวข้องมาลงโทษตามกฎหมายอย่างเด็ดขาด” สำหรับทีมเฉพาะกิจที่ตั้งขึ้นมาจะใช้เจ้าหน้า ดีอี เป็นหลัก และทำงานอย่างใกล้ชิดกับตำรวจ และปปง. ซึ่งขอเตือนว่า อย่ายุ่งกับเว็บพนันเพราะเสี่ยงติดคุก เงินหมด บัญชี
และ เมื่อวันที่ 22 ธค 2566 กระทรวง ดีอี ร่วมกับ ตำรวจไซเบอร์ ทลาย 2 เว็บพนัน ได้แก่ ufabet-jc และ play.beer777 พบเงินสะพัด 1.3 หมื่นล้านต่อปี ผู้ต้องหาจนมุมตรวจยึดทรัพย์สินกว่า 150 ล้าน รายแรกค้นห้องพักในคอนโดฯหรูย่านบางกะปิ 4 จุด จับกุมผู้ต้องหา 7 ราย เจอเงินสด 120 ล้าน และรถปอร์เช่ 1 คัน อีกรายค้นบ้านย่านลาดพร้าวรวบ 2 คน เงิน 8 ล้านและทรัพย์สินอีกเพียบ รวมผู้ต้องหา 9 คน
สำหรับการปิดกั้นเว็บพนัน ช่วง 1 ต.ค. – 31 ธ.ค. 2566 ดีอี ได้ปิดกั้นเว็บพนันแล้ว 12,045 เว็บ เพิ่มขึ้น เกือบ 40 เท่าตัว จากเดิมปิดกั้นเว็บพนัน 310 เว็บ ในช่วง 1 ต.ค. – 31 ธ.ค. 2565
สำหรับความผิด พ.ร.บ.การพนัน มีดังนี้
- ผู้จัดให้เล่น - มาตรา 5 จำคุก 1-10 ปี ปรับ 20,000 – 200,000 บาท หรือทั้งจำทั้งปรับ
- ผู้เล่น/ประกาศชักชวน - มาตรา 12 จำคุกไม่เกิน 2 ปี ปรับไม่เกิน 2,000 บาท หรือ ทั้งจำทั้งปรับ
รัฐมนตรี ประเสริฐ กล่าวในตอนท้ายว่า “ดีอี เอาจริงเรื่องนี้ ตั้งทีม ใช้เทคโนโลยี AI เจาะเส้นทางการเงิน ร่วมกับหน่วยงานเกี่ยวข้องปราบปรามเว็บพนันต่อเนื่อง เพื่อตัดวงจรอาชญากรรมออนไลน์ไม่ให้เกิดความเสียหายในวงกว้าง และขอเตือนเยาวชนอย่าเข้าไปเล่นเว็บพนัน เพราะนอกจากอาจเสียทรัพย์ แล้ว อาจถูกหลอกให้โหลดแอป ดูดเงินมาติดตั้งในเครื่อง  หรือหลอกลวงขโมยข้อมูลสำคัญไปใช้ทำผิดกฎหมาย สร้างความเสียหายให้กับตนเองและครอบครัว ”

ที่มา : https://www.thaigov.go.th/news/contents/details/77808