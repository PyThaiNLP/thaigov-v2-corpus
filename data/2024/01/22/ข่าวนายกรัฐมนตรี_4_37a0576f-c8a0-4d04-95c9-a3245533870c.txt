รัฐบาลไทย-ข่าวทำเนียบรัฐบาล-นายกฯ สนับสนุนพัฒนาพื้นที่การท่องเที่ยวบ่อน้ำพุร้อน “รักษะวาริน” ผลักดันระนองสู่เมืองท่องเที่ยวเชิงสุขภาพชั้นนำของโลก


วันจันทร์ที่ 22 มกราคม 2567
22/01/2567
พิมพ์
นายกฯ สนับสนุนพัฒนาพื้นที่การท่องเที่ยวบ่อน้ำพุร้อน “รักษะวาริน” ผลักดันระนองสู่เมืองท่องเที่ยวเชิงสุขภาพชั้นนำของโลก
นายกฯ สนับสนุนพัฒนาพื้นที่การท่องเที่ยวบ่อน้ำพุร้อน “รักษะวาริน” ผลักดันระนองสู่เมืองท่องเที่ยวเชิงสุขภาพชั้นนำของโลก
นายชัย วัชรงค์ โฆษกประจำสำนักนายกรัฐมนตรี เผยว่า
วันนี้ (22 ม.ค. 67) เวลา 16.00 น.   ณ บ่อน้ำแร่ร้อนรักษะวาริน อ.เมืองระนอง  จ.ระนอง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ  เยี่ยมชมการบริหารจัดการบ่อน้ำแร่ร้อนรักษะวาริน  ซึ่งเป็นสถานที่ท่องเที่ยวเชิงสุขภาพยอดนิยมของจังหวัดระนอง ที่มีบ่อน้ำแร่ร้อนที่เกิดขึ้นเองตามธรรมชาติ และเป็นสถานที่ท่องเที่ยวสำคัญของจังหวัดที่มีการชูอัตลักษณ์ชุมชน อนุรักษ์สิ่งแวดล้อม สร้างรายได้ให้ชุมชนสามารถพึ่งพาตัวเองได้ส่งเสริมการท่องเที่ยวอย่างยั่งยืน
โดยนายกรัฐมนตรีได้เยี่ยมชมการบริหารจัดการบ่อน้ำแร่ร้อนรักษะวาริน พร้อมทั้งเยี่ยมชมสินค้าโอทอป อาทิ  กระเป๋าหนังแท้ Handay  ผลิตภัณฑ์หนังวัวย้อมจากธรรมชาติ   สินค้าอบแห้ง กุ้งเสียบ กุ้งอบแห้ง น้ำพริกกะปิ  โรงคั่วกาแฟระนอง
ภายหลังการเยี่ยมชมฯ นายกรัฐมนตรี กล่าวว่า พร้อมสนับสนุนการพัฒนาพื้นที่เพื่อการท่องเที่ยวของจังหวัดระนอง ซึ่งเป็นอีกหนึ่งนโยบายของรัฐบาลและวิสัยทัศน์ของเมืองในด้านการท่องเที่ยว โดยเริ่มต้นจากการวางผังแม่บทนำไปสู่การพัฒนาพื้นที่ให้สามารถใช้ประโยชน์อย่างคุ้มค่า คงไว้ซึ่งอัตลักษณ์ของชุมชน อนุรักษ์สิ่งแวดล้อม สร้างรายได้ให้ชุมชนสามารถพึ่งพาตัวเองได้
“อีกทั้ง เพื่อส่งเสริมให้เกิดการท่องเที่ยวอย่างยั่งยืน  รวมถึง การผลักดัน “จังหวัดระนอง” เมืองที่มีความหลากหลายในด้านศิลปวัฒนธรรมขนบธรรมเนียม ประเพณี และแหล่งท่องเที่ยวทางธรรมชาติที่สวยงาม โดยเฉพาะ “น้ำพุร้อนรักษะวาริน” สู่การเป็นแหล่งท่องเที่ยวเชิงสุขภาพชั้นนำของโลก (Wellness City)” นายกรัฐมนตรี ย้ำ

ที่มา : https://www.thaigov.go.th/news/contents/details/77822