รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินการและแผนการพัฒนาระบบการขนส่งด้วยรถโดยสารสาธารณะในพื้นที่จังหวัดระนอง


วันจันทร์ที่ 22 มกราคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินการและแผนการพัฒนาระบบการขนส่งด้วยรถโดยสารสาธารณะในพื้นที่จังหวัดระนอง
...
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ตรวจเยี่ยมการดำเนินการและแผนการพัฒนาระบบการขนส่งด้วยรถโดยสารสาธารณะในพื้นที่จังหวัดระนอง ในคราวร่วมประชุมคณะมนตรีอย่างเป็นทางการนอกสถานที่ ครั้งที่ 1/2567 ณ จังหวัดระนอง โดยมี นางสาวณภัทรา กมลรักษา ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก นายพิเชฐ คุณาธรรมารักษ์ อธิบดีกรมการขนส่งทางราง นายนิรุฒ มณีพันธ์ ผู้ว่าการรถไฟแห่งประเทศไทย โดยมี นายโกศล ธนบัตร ขนส่งจังหวัดระนอง บรรยายสรุปผลการดำเนินงานและแผนพัฒนาระบบขนส่งฯ พร้อมด้วย ผู้บริหารหน่วยงานในสังกัดในพื้นที่เข้าร่วมประชุม ในวันที่ 22 มกราคม 2567 ณ ห้องประชุมสำนักงานขนส่งจังหวัดระนอง
นายสุรพงษ์ ปิยะโชติ กล่าวว่า ในคราวร่วมประชุมคณะมนตรีอย่างเป็นทางการนอกสถานที่ ครั้งที่ 1/2567 ณ จังหวัดระนอง ในครั้งนี้ กระทรวงคมนาคมได้ดำเนินการขับเคลื่อนพัฒนางานคมนาคมครอบคลุมในทุกมิติ ทั้งมิติการพัฒนาทางถนน ทางราง ทางน้ำ และทางอากาศ โดยจังหวัดระนองมีโครงการที่สำคัญในพื้นที่ ได้แก่ การพัฒนาโครงข่ายทางหลวง การพัฒนาโครงข่ายทางหลวงชนบท แผนแม่บทการพัฒนาโครงข่ายเชื่อมโยงระหว่างภูมิภาค MR-MAP โครงการถนนเพื่อการท่องเที่ยวเลียบชายฝั่งทะเลอันดามัน (Andaman Riviera) และการเชื่อมโยงระบบขนส่งสาธารณะจังหวัดระนอง ซึ่งระบบการขนส่งในพื้นที่จังหวัดระนองมีโครงข่ายเชื่อมระบบขนส่งสาธารณะในพื้นที่จังหวัดระนอง โดยควรให้มีการศึกษาระบบการเชื่อมต่อระบบขนส่งสาธารณะระหว่างจังหวัด การขนส่งสินค้าระหว่างจังหวัด โดยจังหวัดระนองมีโครงการ/แผนงานด้านระบบการขนส่งสาธารณะที่สำคัญในพื้นที่จังหวัดระนองที่อยู่ระหว่างดำเนินการ จำนวน 8 โครงการสำคัญ ดังนี้
1. โครงการรณรงค์ป้องกันและลดอุบัติเหตุทางถนน เพื่อเสริมสร้างจิตสำนึกในเรื่องความปลอดภัยในการใช้รถใช้ถนน เพื่อกำกับดูแลการเดินรถโดยสารสาธารณะให้มีความพร้อมทั้งสภาพรถ และผู้ขับรถในการอำนวยความสะดวก ปลอดภัย และสร้างความมั่นใจในการเดินทางแก่ผู้ใช้บริการรถโดยสารสาธารณะ รวมทั้งเพื่อป้องกันและลดอุบัติเหตุที่เกิดจากการขนส่งด้วยรถโดยสารสาธารณะ เพื่อการอำนวยความสะดวกและปลอดภัยในการเดินทางโดยจัดรถให้เพียงพอ ไม่ให้มีผู้โดยสารตกค้าง พร้อมกำชับให้ผู้ประกอบการขนส่งมีการตรวจความพร้อมของรถและพนักงานขับรถ
2. โครงการนักเรียนรุ่นใหม่มีใบขับขี่ มีเป้าหมายสำคัญเพื่อเป็นการปลูกฝังจิตสำในการขับขี่รถจักรยานยนต์ที่ถูกต้องตามกฎจราจรแก่นักเรียน นักศึกษา และเพื่อความปลอดภัยในการใช้รถใช้ถนน ในปีงบประมาณ พ.ศ. 2567 สำนักงานขนส่งจังหวัดระนองได้กำหนดจัดอบรม จำนวน 4 รุ่น ๆ ละ 50 คน
3. โครงการตรวจจับความเร็วรถโดยสารสาธารณะและรถบรรทุกด้วยกล้องเลเซอร์ เพื่อป้องกันและลดอุบัติเหตุทางถนน มีเป้าหมายสำคัญ เพื่อให้ผู้ขับขี่ตระหนักถึงความสำคัญในการควบคุมการใช้ความเร็วไม่เกินกว่าที่กฎหมายกำหนด เพื่อลดความสูญเสียในชีวิตและทรัพย์สิน
4. ศูนย์บริหารจัดการเดินรถด้วยระบบ GPS เพื่อตรวจสอบข้อมูลการเดินรถด้วยระบบ GPS ตลอด 24 ชั่วโมง เพื่อยกระดับมาตรฐานความปลอดภัย และสร้างความมั่นใจแก่ผู้ใช้รถใช้ถนน และผู้ใช้บริการรถสาธารณะ
5. ศูนย์ควบคุมสถานตรวจสภาพรถเอกชน (VICC) เพื่อเป็นการควบคุม ตรวจสอบ การปฏิบัติงานของสถานตรวจสภาพรถเอกชน ให้มีประสิทธิภาพ และมีมาตรฐานเดียวกัน
6. โครงการตรวจการขนส่ง และตรวจวัดควันดำ
7. โครงการตรวจและทดสอบสารอันเกิดจากการเสพยาเสพติดให้โทษของผู้ปฏิบัติหน้าที่เป็นผู้ขับรถ โดยสารสาธารณะ เพื่อเป็นการป้องกันการเกิดอุบัติเหตุที่เกิดจากพนักงานขับรถที่อาจมีการเสพยาในขณะปฏิบัติหน้าที่ พนักงานขับรถมีจิตสำนึกในการใช้รถใช้ถนนปฏิบัติให้ความปลอดภัยและถูกต้องตามกฎหมาย เพื่อประชาชนผู้โดยสารรถสาธารณะได้รับความปลอดภัย และมีความมั่นใจในการใช้รถโดยสาร สาธารณะ รวมทั้งเพื่อลดอุบัติเหตุที่เกิดจากพนักงานขับรถโดยสารสาธารณะในเขตพื้นที่จังหวัดระนองลดลง ซึ่งในปีงบประมาณ พ.ศ. 2566 มีการสุ่มตรวจสอบพนักงานขับรถโดยสารสาธารณะ จำนวน 16 ราย และไม่พบมีสารเสพติดทั้งหมด
8. การนำเทคโนโลยีใช้ในการให้บริการประชาชน มีจำนวน 4 ระบบ ได้แก่ 1. DLT Smart Queue ระบบจองคิวล่วงหน้าด้านใบอนุญาตขับรถ 2. DLT Vehicle Tax ระบบชำระภาษีรถประจำปี 3. DLT GPS ตรวจสอบรถสาธารณะด้วยระบบ GPS 4. DLT QR LICENCE ระบบใบอนุญาตขับรถเสมือนจริง และ 5. ระบบคิวติดตามตัวแบบไร้สาย (Queue less Tracking)
ในโอกาสนี้ นายยสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มอบใบขับขี่ให้กับนักเรียน ภายใต้โครงการนักเรียนรุ่นใหม่ มีใบขับขี่ จากวิทยาลัยเทคนิคระนอง จำนวน 80 คน เพื่อเป็นการส่งเสริมความปลอดภัยในการใช้รถใช้ถนนให้กับเยาวชนในพื้นที่จังหวัดระนอง ของกรมการขนส่งทางบก ซึ่งโครงการนักเรียนรุ่นใหม่มีใบขับขี่เป็นโครงการที่กระทรวงคมนาคม มอบให้กรมการขนส่งทางบกดำเนินการจัดโครงการ โดยมีนักเรียน นักศึกษา กลุ่มเป้าหมายทั่วประเทศ เนื่องจากปัจจุบันอุบัติเหตุจากการใช้รถใช้ถนนมีความรุนแรงมากขึ้น นำมาซึ่งความสูญเสียต่อชีวิตและทรัพย์สิน กระทรวงคมนาคมจึงเน้นย้ำถึงการป้องกันและลดอุบัติเหตุทางถนน โดยเฉพาะอย่างยิ่ง อุบัติเหตุที่เกิดขึ้นกับเด็กและเยาวชนซึ่งเป็นทรัพยากรบุคคลที่สำคัญของชาติ ดังนั้นการมีจิตสำนึกด้านความปลอดภัย การตระหนักรุ้เกี่ยวกับการใช้รถใช้ถนนอย่างถูกต้อง การปฏิบัติตามกฎระเบียบต่าง ๆ รวมถึงการมีมารยาทในการขับรถจะช่วยให้เกิดค่านิยมที่ดีในการใช้รถใช้ถนน ช่วยป้องกันและลดอุบัติได้อีกทางหนึ่ง
นายสุรพงษ์ ปิยะโชติ ได้เน้นย้ำให้ทุกคนร่วมกันมีส่วนร่วมในการพัฒนาระบบการขนส่งทางถนนในประเทศให้มีประสิทธิภาพและปลอดภัย เพื่อส่งเสริมภาพลักษณ์ที่ดีด้านการคมนาคม เพื่อยกระดับการพัฒนาประเทศให้มีการขับขี่ด้วยความปลอดภัย เพื่อให้เมืองไทยไร้อุบัติเหตุ

ที่มา : https://www.thaigov.go.th/news/contents/details/77824