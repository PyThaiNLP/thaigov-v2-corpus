รัฐบาลไทย-ข่าวทำเนียบรัฐบาล-“ศุภมาส” เปิดงาน “ราชภัฏแฟร์ 67 วาไรตี้ วิถีถิ่น อันดามัน" ชูผลงานน้อมนำแนวพระราชดำริพัฒนาชุมชน เสริมเศรษฐกิจฐานราก สร้างงาน สร้างรายได้ให้คนท้องถิ่น


วันจันทร์ที่ 22 มกราคม 2567
“ศุภมาส” เปิดงาน “ราชภัฏแฟร์ 67 วาไรตี้ วิถีถิ่น อันดามัน" ชูผลงานน้อมนำแนวพระราชดำริพัฒนาชุมชน เสริมเศรษฐกิจฐานราก สร้างงาน สร้างรายได้ให้คนท้องถิ่น
“ศุภมาส” เปิดงาน “ราชภัฏแฟร์ 67 วาไรตี้ วิถีถิ่น อันดามัน" ชูผลงานน้อมนำแนวพระราชดำริพัฒนาชุมชน เสริมเศรษฐกิจฐานราก สร้างงาน สร้างรายได้ให้คนท้องถิ่น
เมื่อวันที่ 19 ม.ค. 67 น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน “ราชภัฏแฟร์ 67 วาไรตี้ วิถีถิ่น อันดามัน” จัดโดยมหาวิทยาลัยราชภัฏภูเก็ต (PKRU) ร่วมกับ คณะกรรมการส่งเสริมกิจการมหาวิทยาลัยราชภัฏภูเก็ต (คสม.) ซึ่งจะจัดขึ้นระหว่างวันที่ 19 - 28 มกราคม 2567 ณ ศูนย์ประชุมอันดามันพรรณราย มหาวิทยาลัยราชภัฏภูเก็ต เพื่อจัดหารายได้เป็นทุนการศึกษาและทุนสนับสนุนการพัฒนามหาวิทยาลัย ภายในงานมีการนำเสนอผลงานวิชาการและผลงานพัฒนาท้องถิ่นของมหาวิทยาลัย ตลอดจนการออกบูธจำหน่ายสินค้า OTOP ทั่วไทย ร่วมกับงานนวัตกรรมยานยนต์ไฟฟ้า สวนสนุก และกิจกรรมพฤกษาพาโชค โดยมี นายโสภณ สุวรรณรัตน์ ผู้ว่าราชการจังหวัดภูเก็ต ผศ.ดร.หิรัญ ประสารการ อธิการบดีมหาวิทยาลัยราชภัฏภูเก็ต ดร.วิภาพรรณ คูสุวรรณ ประธานคณะกรรมการส่งเสริมกิจการมหาวิทยาลัย หัวหน้าและตัวแทนส่วนราชการ ภาคเอกชน และประชาชนให้การต้อนรับ พร้อมจัดโชว์การแสดงดนตรีในเพลงมนต์รักลูกทุ่ง โดยนักศึกษาวิชาเอกศิลปะการแสดง คณะครุศาสตร์ มรภ.ภูเก็ต
น.ส.ศุภมาส กล่าวว่า มหาวิทยาลัยราชภัฏภูเก็ต เป็นมหาวิทยาลัยที่มีพันธกิจหลักในการพัฒนาชุมชนท้องถิ่นและขณะนี้ได้ทำหน้าที่เป็น อว.ส่วนหน้า จังหวัดภูเก็ต ประสานและบูรณาการความร่วมมือกับหน่วยงานทุกภาคส่วนในจังหวัด ในการจัดงานราชภัฏแฟร์ได้รับการสนับสนุนอย่างดียิ่งจากคณะกรรมการส่งเสริมกิจการมหาวิทยาลัย ในการสนับสนุนทุนการศึกษาแก่นักศึกษาที่ขาดแคลนทุนทรัพย์ให้มีโอกาสศึกษาต่อ โดยร่วมกับหน่วยงานหลายภาคส่วนทั้งหน่วยงานภายในมหาวิทยาลัยและภาคีเครือข่าย ซึ่งแนวคิดของการจัดงานครั้งนี้ ได้น้อมนำแนวพระราชดำริมาประยุกต์ใช้ในการพัฒนาชุมชนท้องถิ่น ส่งเสริมเศรษฐกิจฐานราก เพื่อให้เกิดการจ้างงาน สร้างรายได้ให้แก่พี่น้องประชาชน รวมถึงมุ่งเน้นส่งเสริมการใช้พลังงานสะอาด ส่งเสริมการสืบสานศิลปวัฒนธรรม และอัตลักษณ์ท้องถิ่นด้วย
ผศ.ดร.หิรัญ ประสารการ อธิการบดีมหาวิทยาลัยราชภัฏภูเก็ต กล่าวต้อนรับ น.ส.ศุภมาส รมว.อว. และคณะ พร้อมรายงานว่า มหาวิทยาลัยราชภัฏภูเก็ต เป็นมหาวิทยาลัยแห่งการสร้างสรรค์และถ่ายทอดองค์ความรู้ ภูมิปัญญา และนวัตกรรม เพื่อพัฒนาท้องถิ่น และประเทศอย่างยั่งยืน ผ่านการขับเคลื่อนท้องถิ่นบนพื้นฐานความรับผิดชอบต่อสังคม ตอบโจทย์การพัฒนาเชิงพื้นที่ เพิ่มขีดความสามารถในการแข่งขันของชุมชนท้องถิ่น และประเทศ กอปรกับกระทรวง อว. ได้ประกาศให้มหาวิทยาลัยราชภัฏภูเก็ต เป็นสถาบันอุดมศึกษา สังกัดกลุ่มที่ 3 คือ กลุ่มพัฒนาชุมชนท้องถิ่นหรือชุมชนอื่น มีพันธกิจและยุทธศาสตร์มุ่งสู่ การพัฒนาชุมชนท้องถิ่น ที่มีวัตถุประสงค์หรือประโยชน์ร่วมกัน โดยเป็นแหล่งเรียนรู้ ถ่ายทอดความรู้ และเทคโนโลยีเพื่อสร้างความเข้มแข็งให้แก่ชุมชน รวมถึงการให้ประชาชนมีโอกาสเรียนรู้ตลอดชีวิต อันจะนำไปสู่การพัฒนาที่ยั่งยืน
ด้าน ดร.วิภาพรรณ คูสุวรรณ ประธานคณะกรรมการส่งเสริมกิจการมหาวิทยาลัย เปิดเผยว่า การจัดกิจกรรม “ราชภัฏแฟร์” เป็นการสานต่อเจตนารมณ์จากการจัดงาน “ราชภัฏเกษตรแฟร์” ในปีที่ผ่านมา เป็นการสนับสนุนการดำเนินงานของมหาวิทยาลัยในการเป็นสถาบันอุดมศึกษาเพื่อการพัฒนาประเทศ ผ่านการขับเคลื่อนท้องถิ่น โดยการบูรณาการความร่วมมือจากทุกภาคส่วน ภายในงานมีกิจกรรมอันหลากหลาย อาทิ งานบริการวิชาการของทุกคณะ และทุกศูนย์ สำนักของมหาวิทยาลัย งานออกบูธสินค้า OTOP ทั่วไทย งานนวัตกรรมยานยนต์ไฟฟ้า สวนสนุก และกิจกรรมนาวาพาโชค ตลอดจนการสนับสนุนเงินทุนเพื่อการศึกษาและการพัฒนา รวมถึงของรางวัลเพื่อใช้ในกิจกรรมนาวาพาโชค การจัดงานในครั้งนี้นับว่าเป็นโอกาสอันดียิ่งที่คณะกรรมการส่งเสริมกิจการมหาวิทยาลัย ได้ร่วมจัดกิจกรรมที่เป็นประโยชน์แก่มหาวิทยาลัย ชุมชนท้องถิ่น และเป็นพลังขับเคลื่อนเศรษฐกิจให้แก่จังหวัดภูเก็ต
งานราชภัฏแฟร์นับเป็นงานใหญ่รับต้นปี 2567 ของมหาวิทยาลัยราชภัฏภูเก็ต ที่ผสานการนำเสนอความโดดเด่นของงานวิชาการและผลงานพัฒนาท้องถิ่นอันดามัน โดยอาจารย์และนักศึกษาร่วมกับกิจกรรมด้านการท่องเที่ยวในรูปแบบมหกรรมงาน OTOP ซึ่งคาดว่าจะมีประชาชนในจังหวัดภูเก็ต จังหวัดใกล้เคียง และนักท่องเที่ยวทั้งชาวไทยชาวต่างชาติ เข้ามาเที่ยวชมงานและเลือกซื้อสินค้าใน "ราชภัฏแฟร์" เป็นจำนวนมาก จะสามารถสร้างเม็ดเงินหมุนเวียนให้กับเศรษฐกิจฐานรากได้กว่า 30 ล้านบาท และเป็นทุนการศึกษาและทุนสนับสนุนเพื่อการพัฒนามหาวิทยาลัยสู่การพัฒนาสังคมที่ยั่งยืนต่อไป

ที่มา : https://www.thaigov.go.th/news/contents/details/77810