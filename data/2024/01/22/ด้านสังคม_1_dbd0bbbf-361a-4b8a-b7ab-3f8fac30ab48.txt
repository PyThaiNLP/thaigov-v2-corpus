รัฐบาลไทย-ข่าวทำเนียบรัฐบาล-สธ.พร้อมดูแลความปลอดภัยด้านการแพทย์ รองรับประชุม ครม.สัญจร "ระนอง" 22-23 ม.ค.นี้


วันจันทร์ที่ 22 มกราคม 2567
สธ.พร้อมดูแลความปลอดภัยด้านการแพทย์ รองรับประชุม ครม.สัญจร "ระนอง" 22-23 ม.ค.นี้
กระทรวงสาธารณสุข เปิดแผนรักษาความปลอดภัยด้านการแพทย์และสาธารณสุข รองรับการประชุม ครม.นอกสถานที่ จ.ระนอง ช่วงวันที่ 22-23 มกราคมนี้ จัดทีม Sky Doctor ทีมกู้ชีพขั้นสูง และทีมปฐมพยาบาลประชาชน รวม 15 ทีม ประจำตามจุดต่างๆ พร้อมแผนรับเหตุเจ็บป่วยฉุกเฉิน
กระทรวงสาธารณสุข เปิดแผนรักษาความปลอดภัยด้านการแพทย์และสาธารณสุข รองรับการประชุม ครม.นอกสถานที่ จ.ระนอง ช่วงวันที่ 22-23 มกราคมนี้ จัดทีม Sky Doctor ทีมกู้ชีพขั้นสูง และทีมปฐมพยาบาลประชาชน รวม 15 ทีม ประจำตามจุดต่างๆ พร้อมแผนรับเหตุเจ็บป่วยฉุกเฉิน และแผนการส่งต่อหากเกินศักยภาพโรงพยาบาลระนอง
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า ในการประชุมคณะรัฐมนตรี อย่างเป็นทางการนอกสถานที่ จ.ระนอง ระหว่างวันที่ 22-23 มกราคม 2567 สำนักงานสาธารณสุขจังหวัดระนอง   ได้จัดทำแผนการรักษาความปลอดภัยด้านการแพทย์และสาธารณสุขรองรับตลอดทั้ง 2 วัน โดยจัดทีมแพทย์และสาธารณสุขทั้งหมด 15 ทีม ประกอบด้วย 1.ทีม Sky Doctor จำนวน 2 ทีม เป็นทีมหลักและทีมเสริม ประสานนำส่งผู้บาดเจ็บฉุกเฉินโดยอากาศยาน 2.ทีมกู้ชีพขั้นสูง (ALS) จำนวน 4 ทีม จากโรงพยาบาลระนอง โรงพยาบาลละอุ่น โรงพยาบาลกะเปอร์ และโรงพยาบาลกระบุรี จะประจำสนามบินระนอง และติดตามภารกิจของนายกรัฐมนตรีการลงพื้นที่ของคณะรัฐมนตรีว่าการกระทรวงคมนาคม รวมทั้งเป็นทีมปฐมพยาบาลในการประชุม กรอ.กลุ่มอันดามัน ณ ศูนย์ราชการจังหวัดระนอง
3.ทีมปฐมพยาบาลบริการประชาชน จำนวน 9 ทีม ประจำ 4 จุด ได้แก่ สวนสาธารณะรักษะวาริน โดยสำนักงานสาธารณสุขอำเภอละอุ่น, ท่าเรือระนอง - เกาะสอง เทศบาลตำบลปากน้ำ โดยสำนักงานสาธารณสุขอำเภอเมืองระนอง และเทศบาลปากน้ำท่าเรือ, อุทยานแห่งชาติแหลมสน (บางเบน) โดยสำนักงานสาธารณสุขอำเภอกะเปอร์ และจุดพักคอยศูนย์ราชการจังหวัดระนอง โดยสำนักงานสาธารณสุขอำเภอเมืองระนอง มูลนิธิระนองสงเคราะห์ และมูลนิธิคุณธรรมสงเคราะห์ "เต็กก่า" จีเม่งเกาะระนอง
นพ.โอภาส กล่าวต่อว่า นอกจากนี้ ยังเตรียมแผนเผชิญเหตุกรณีมีอาการป่วยฉุกเฉิน หรือจำเป็นต้องผ่าตัด โดยทีมแพทย์ที่รักษาเบื้องต้นจะแจ้งนายแพทย์สาธารณสุขจังหวัดระนอง และผู้อำนวยการโรงพยาบาลระนอง เพื่อสั่งการเตรียมความพร้อมตามแผน ทั้งกรณีไม่วิกฤต และวิกฤต ซึ่งมีการเตรียมพร้อมทีมอุบัติเหตุ-ฉุกเฉิน ทีมวิสัญญี ห้องผ่าตัด หอผู้ป่วยหนัก โลหิต ยาและเวชภัณฑ์ต่างๆ รองรับ รวมถึงหากเกิดเหตุจำเป็นต้องลำเลียงทางอากาศยาน ได้วางแผนประสานใช้อากาศยานจากทัพเรือภาคที่ 3 จ.ภูเก็ต ตำรวจภูธรภาค 8 จ.ภูเก็ต และโรงพยาบาลวชิระภูเก็ต ส่วนการส่งต่อผู้ป่วยหากเกินศักยภาพของโรงพยาบาลระนอง กรณีโรคหลอดเลือดสมอง จะส่งต่อโรงพยาบาลตรัง โรงพยาบาลสงขลานครินทร์ และโรงพยาบาลหาดใหญ่ กรณีโรคหลอดเลือดหัวใจตีบเฉียบพลัน และอุบัติเหตุฉุกเฉิน จะส่งต่อโรงพยาบาลสุราษฎร์ธานี
********************************************** 22 มกราคม 2567

ที่มา : https://www.thaigov.go.th/news/contents/details/77777