รัฐบาลไทย-ข่าวทำเนียบรัฐบาล-กรมทางหลวงขยาย ทล.2023 สาย อำเภอกุมภวาปี - บ้านโนนสวรรค์ จังหวัดอุดรธานี แล้วเสร็จ เพื่อพัฒนาเครือข่ายการขนส่งระหว่างอำเภอ


วันจันทร์ที่ 22 มกราคม 2567
กรมทางหลวงขยาย ทล.2023 สาย อำเภอกุมภวาปี - บ้านโนนสวรรค์ จังหวัดอุดรธานี แล้วเสร็จ เพื่อพัฒนาเครือข่ายการขนส่งระหว่างอำเภอ
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ดำเนินโครงการก่อสร้างขยายไหล่ทางบนทางหลวงหมายเลข 2023 สาย อำเภอกุมภวาปี - บ้านโนนสวรรค์ ในพื้นที่อำเภอกุมภวาปี จังหวัดอุดรธานี แล้วเสร็จ ระยะทาง 20 กิโลเมตร เพื่อเพิ่มประสิทธิภาพในการเดินทางและรองรับการจราจรที่เพิ่มขึ้นในอนาคต    ให้มีความสะดวก รวดเร็ว และปลอดภัยในการเดินทาง ช่วยพัฒนาเศรษฐกิจและการท่องเที่ยวของประเทศ
โครงการฯ มีจุดเริ่มต้นโครงการอยู่ในเขตพื้นที่อำเภอกุมภวาปี จังหวัดอุดรธานี และสิ้นสุดที่บ้านโนนสวรรค์ อำเภอศรีธาตุ จังหวัดอุดรธานี ปัจจุบันเป็นเส้นทางคมนาคมเส้นทางหลักจากทางหลวงหมายเลข 2 (ถนนมิตรภาพ) แยกบ้านน้ำฆ้อง อำเภอกุมภวาปี ไปอำเภอศรีธาตุ จังหวัดอุดรธานี และเป็นเส้นทางขนส่งจากอำเภอพันดอน ไปอำเภอกุมภวาปี และอำเภอศรีธาตุ มีสถานที่ท่องเที่ยว คือ สวนลิง ที่มีฝูงลิงอาศัยอยู่เป็นจำนวนมาก      ซึ่งเป็นสวนสาธารณะที่ตั้งอยู่ใจกลางอำเภอกุมภวาปี เส้นทางสายนี้มีปริมาณการจราจรและมีรถบรรทุกใช้เพิ่มขึ้น ผิวจราจรที่แคบเสี่ยงต่อการเกิดอุบัติเหตุ ดังนั้น เพื่อเป็นการเพิ่มประสิทธิภาพในการเดินทางและรองรับการจราจรที่เพิ่มขึ้นในอนาคต ทล. จึงได้ดำเนินการก่อสร้างปรับปรุงผิวจราจรและขยายไหล่ทาง จากเดิมขนาด 2 ช่องจราจร (ไป - กลับ) ผิวจราจรกว้างช่องละ 3.50 เมตร ไหล่ทางกว้าง 0.50 - 2.50 เมตร ให้เป็นมาตรฐานทางชั้น 1 ขนาด 2 ช่องจราจร (ไป - กลับ) ผิวจราจรกว้างช่องละ 3.50 เมตร ไหล่ทางกว้างข้างละ 2.50 เมตร รวมทั้งสิ้น 12 เมตร             เป็นผิวทางแอสฟัลท์ติกคอนกรีต รวมงานก่อสร้างสะพานข้ามคลอง งานติดตั้งไฟฟ้าแสงสว่าง และอุปกรณ์อำนวยความปลอดภัย ใช้งบประมาณ 173 ล้านบาท โครงการฯ ดังกล่าวช่วยให้การจราจรมีความสะดวก รวดเร็ว และปลอดภัย ลดจำนวนการเกิดอุบัติเหตุในการเดินทางอันเนื่องมาจากปริมาณจราจรที่สูงขึ้น และเป็นการพัฒนาเครือข่ายการขนส่งสินค้าและบริการ ส่งเสริมการพัฒนาด้านเศรษฐกิจและสังคมระหว่างอำเภอกุมภวาปี ไปอำเภอศรีธาตุ และอำเภอวังสามหมอ จังหวัดอุดรธานี
ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ทั้งนี้ ประชาชนสามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/77789