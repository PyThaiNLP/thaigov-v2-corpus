รัฐบาลไทย-ข่าวทำเนียบรัฐบาล-เกาะพยามคึกคัก! รมว.ธรรมนัส ลงพื้นที่มอบโฉนดเพื่อการเกษตร ขยายโอกาสการทำเกษตรกรรมอย่างยั่งยืน


วันจันทร์ที่ 22 มกราคม 2567
เกาะพยามคึกคัก! รมว.ธรรมนัส ลงพื้นที่มอบโฉนดเพื่อการเกษตร ขยายโอกาสการทำเกษตรกรรมอย่างยั่งยืน
เกาะพยามคึกคัก! รมว.ธรรมนัส ลงพื้นที่มอบโฉนดเพื่อการเกษตร ขยายโอกาสการทำเกษตรกรรมอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการและรับฟังความเดือดร้อนของพี่น้องเกษตรกรในพื้นที่จังหวัดระนอง โดยมี นายประยูร อินสกุล ปลัดกระทรวงเกษตรและสหกรณ์ ผู้บริหารส่วนราชการในสังกัดกระทรวงเกษตรและสหกรณ์ ผู้บริหารส่วนราชการจังหวัดระนอง และเจ้าหน้าที่ที่เกี่ยวข้อง เข้าร่วม ณ ต.เกาะพยาม อ.เมืองระนอง จ.ระนอง
ในโอกาสลงพื้นที่ตรวจราชการครั้งนี้ รมว.ธรรมนัส ได้ร่วมประชุมหารือแนวทางการพัฒนาพื้นที่ในเขตปฏิรูปที่ดินอย่างยั่งยืนบ้านเกาะพยาม เพื่อยกระดับคุณภาพชีวิตเกษตรกร และพัฒนาศักยภาพด้านการจัดการระบบเกษตรกรรมที่เป็นมิตรกับสิ่งแวดล้อม พร้อมทั้งได้มอบโฉนดเพื่อการเกษตรให้แก่เกษตรกรในพื้นที่ จำนวน 14 ราย เพื่อเป็นการสร้างและขยายโอกาสในการบริหารจัดการที่ดินทำกินของเกษตรกรมากขึ้น รวมถึงมอบงบประมาณอุดหนุนโครงการสร้างความเข้มแข็งกลุ่มการผลิตด้านการประมงประจำปีงบประมาณ พ.ศ. 2567 ให้แก่ “กลุ่มแม่บ้านกะปิเกาะเหลา” อีกทั้งได้มอบหนังสือรับรองเพื่อประกอบการยื่นขอจดทะเบียนเรือไทยสำหรับประมงพื้นบ้าน จำนวน 2 ราย และมอบกล้าไม้เศรษฐกิจให้แก่ตัวแทนเกษตรกร จำนวน 14 ราย ตามนโยบายกระทรวงเกษตรและสหกรณ์ ในด้านการสร้างรายได้ สร้างโอกาส และสร้างคุณภาพชีวิตอีกด้วย
สำหรับการทำเกษตรกรรมภายในพื้นที่เกาะพยาม พบว่าส่วนใหญ่มีการปลูกมะม่วงหิมพานต์ประมาณ 4,990 ไร่ เกษตรกรในพื้นที่กว่า 200 ครัวเรือน โดยมีการบูรณาการร่วมกันระหว่างสมาชิกเกษตรแปลงใหญ่มะม่วงหิมพานต์เกาะพยาม และวิสาหกิจชุมชนท่องเที่ยวเชิงเกษตรชุมชนเกาะพยาม เพื่อแปรรูปสินค้าจากเมล็ดมะม่วงหิมพานต์ และจำหน่ายให้กับนักท่องเที่ยว ซึ่งเป็นการเพิ่มมูลค่าให้กับสินค้าการเกษตร อีกทั้งเป็นการส่งเสริมการท่องเที่ยวในพื้นที่ที่สามารถเป็นแนวทางในการเพิ่มรายได้ และพัฒนาคุณภาพชีวิตของเกษตรกรต่อไป

ที่มา : https://www.thaigov.go.th/news/contents/details/77832