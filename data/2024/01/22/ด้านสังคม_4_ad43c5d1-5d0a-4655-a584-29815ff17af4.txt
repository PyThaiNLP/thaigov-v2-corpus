รัฐบาลไทย-ข่าวทำเนียบรัฐบาล-"วราวุธ" รมว.พม. ย้ำ พม. ส่งสหวิชาชีพ ตามช่วยเหยื่อพลุระเบิด แม้ต้องปิดศูนย์ฯ วัดโรงช้าง ยืนยัน พมจ.- สส. ในพื้นที่ พร้อมดูแล


วันจันทร์ที่ 22 มกราคม 2567
"วราวุธ" รมว.พม. ย้ำ พม. ส่งสหวิชาชีพ ตามช่วยเหยื่อพลุระเบิด แม้ต้องปิดศูนย์ฯ วัดโรงช้าง ยืนยัน พมจ.- สส. ในพื้นที่ พร้อมดูแล
"วราวุธ" รมว.พม. ย้ำ พม. ส่งสหวิชาชีพ ตามช่วยเหยื่อพลุระเบิด แม้ต้องปิดศูนย์ฯ วัดโรงช้าง ยืนยัน พมจ.- สส. ในพื้นที่ พร้อมดูแล  ลั่น บางเคสถึงจะไม่ใช่คนสุพรรณฯ รมว.พม. ช่วยทุกคน  ขออย่ากังวล
วันที่ 21 มกราคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  กล่าวว่า ถึงแม้ว่าจะมีการปิดศูนย์ช่วยเหลือผู้ประสบภัยสถานประกอบการพลุระเบิด วัดโรงช้าง จ.สุพรรณบุรี ตนขอเรียนว่า พี่น้องประชาชนผู้ได้รับผลกระทบไม่ต้องกังวล เพราะกระทรวง พม. เราให้นักสังคมสงเคราะห์ ที่ตั้งแต่วันแรกได้เข้าไปประกบทุกครอบครัวของผู้เสียชีวิต และทำการประเมินข้อมูลของครอบครัวทั้งหมด ว่าพบกลุ่มเปราะบางที่เป็นเด็กเล็ก ผู้สูงอายุ และคนพิการ ที่ได้รับผลกระทบทางด้านจิตใจ เพื่อที่จะเข้าไปพูดคุยให้กำลังใจ พร้อมประเมินทางด้านจิตใจ ซึ่งเรียกว่าเป็น การจัดการรายกรณี (Case Management : CM) โดยเป็นเรื่องการให้คำปรึกษาตามหลักสังคมสงเคราะห์ โดยทุกครอบครัวมีช่องทางติดต่อกัน จึงมีการติดต่อพูดคุยกันอยู่ตลอดเวลา
นายวราวุธ กล่าวต่อไปว่า และขอย้ำว่าช่วง 7 - 10 วันแรก เรามีนักสังคมสงเคราะห์ นักจิตวิทยา พูดคุยด้วยอย่างใกล้ชิด และมีทีมสหวิชาชีพ ซึ่งประกอบด้วย นักสังคมสงเคราะห์ นักจิตวิทยา แพทย์ พยาบาล เจ้าหน้าที่ตำรวจ พนักงานสอบสวน พนักงานอัยการ นักกฎหมาย ทนาย เป็นต้น ทำงานประสานร่วมกัน ดังนั้น ถึงแม้ว่าศูนย์ช่วยเหลือของทางจังหวัดจะปิดแล้วแต่ทางกระทรวง พม. เราไม่หยุด และในแต่ละเคสนั้น เรายังมี พัฒนาสังคมและความมั่นคงของมนุษย์จังหวัดสุพรรณบุรี หรือ พมจ. สุพรรณบุรี รับเรื่องและติดตามปัญหาของทุกครอบครัวให้ ดังนั้น ไม่ต้องกังวล โดยเฉพาะอย่างยิ่งกรณีผู้เสียชีวิต 23 ราย เราได้ดำเนินการครบแล้ว ไม่ว่าจะเป็นเรื่องความต้องการความช่วยเหลือ ความเดือดร้อน เรื่องร้องเรียน ปัญหาต่างๆ ได้เก็บข้อมูลทั้งหมดแล้ว ตอนนี้เหลือเพียงการจัดทำเอกสาร อาทิ ทุนการศึกษา การซ่อมแซมบ้านเรือน เหล่านี้ ไม่มีปัญหา
นายวราวุธ กล่าวเพิ่มเติมว่า ส่วนกรณีที่พี่น้องประชาชนเป็นกังวลว่า ไม่ได้เป็นคนสุพรรณฯ แล้วจะได้รับการช่วยเหลือหรือไม่ อย่างไรนั้น ตนขอเรียนว่า เวลาเกิดปัญหาเช่นนี้ เราไม่มีการแบ่งว่าเป็นคนจังหวัดไหน อย่างไร เรามีแต่คนที่ได้รับความเดือดร้อนเท่านั้น ดังนั้น เมื่อมีคนได้รับความเดือดร้อน เราก็ต้องช่วยดำเนินการเต็มที่ และการเป็นรัฐมนตรีว่าการกระทรวง พม. นั้น ไม่ใช่เป็นรัฐมนตรีของคนสุพรรณฯ แต่เป็นรัฐมนตรีของคนไทยทุกคน มีหน้าที่ดูแลความเดือดร้อนของพี่น้องประชาชนคนไทยทุกคน ส่วนของคนสุพรรณฯ นั้น เรามีสมาชิกสภาผู้แทนราษฎร (สส.) ในพื้นที่ให้การช่วยเหลือ แต่ถึงกระนั้นเอง สส. ในพื้นที่ ก็ไม่ได้แปลว่าจะดูแลเฉพาะคนสุพรรณฯ ใครก็แล้วแต่ที่ได้รับความเดือดร้อนจากเหตุการณ์ดังกล่าวที่อยู่ในพื้นที่ ทั้งฝ่ายราชการ ฝ่ายการเมือง ภาคเอกชน เราพร้อมช่วยสนับสนุนและดูแลเต็มที่ไม่ต้องกังวล
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดสุพรรณบุรี #สุพรรณบุรี

ที่มา : https://www.thaigov.go.th/news/contents/details/77801