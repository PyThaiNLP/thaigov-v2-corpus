รัฐบาลไทย-ข่าวทำเนียบรัฐบาล-"วราวุธ" รมว.พม. ระบุ พม. ได้รายละเอียด 23 ผู้เสียชีวิตครบแล้ว แบ่งช่วยเหลือ 4 มิติ กาย-จิตใจ-การศึกษา-รายได้และความเป็นอยู่ รับ ห่วงทุกเคส


วันจันทร์ที่ 22 มกราคม 2567
"วราวุธ" รมว.พม. ระบุ พม. ได้รายละเอียด 23 ผู้เสียชีวิตครบแล้ว แบ่งช่วยเหลือ 4 มิติ กาย-จิตใจ-การศึกษา-รายได้และความเป็นอยู่ รับ ห่วงทุกเคส
"วราวุธ" รมว.พม. ระบุ พม. ได้รายละเอียด 23 ผู้เสียชีวิตครบแล้ว แบ่งช่วยเหลือ 4 มิติ กาย-จิตใจ-การศึกษา-รายได้และความเป็นอยู่ รับ ห่วงทุกเคสเครียด เศร้า ซึม จิตใจย่ำแย่ ให้ทีมสหวิชาชีพเข้าประกบทุกครอบครัว
วันที่ 19 มกราคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม) กล่าวถึงรายงานความคืบหน้าการให้ความช่วยเหลือผู้ประสบภัยจากเหตุโรงงานพลุระเบิด ที่ ต.ศาลาขาว อ.เมือง จ.สุพรรณบุรี ว่า ถือเป็นพระมหากรุณาที่คุณที่พระบาทสมเด็จพระเจ้าอยู่หัว ทรงพระกรุณาโปรดเกล้าฯ ให้ พล.อ.ไพบูลย์ คุ้มฉายา องคมนตรี ร่วมกับมูลนิธิราชประชานุเคราะห์ ในพระบรมราชูปถัมภ์ เชิญสิ่งของพระราชทานมอบแก่ประชาชนผู้ประสบอัคคีภัย และองคมนตรีได้เยี่ยมเยียน สอบถามความเดือดร้อนของพี่น้องประชาชนที่ประสบภัย ซึ่งถือเป็นขวัญและกำลังใจ นอกจากผู้ได้รับผลกระทบแล้ว ยังเป็นขวัญและกำลังใจให้กับเจ้าหน้าที่ที่ปฏิบัติหน้าที่อยู่ด้วย
นายวราวุธ กล่าวต่อไปว่า ขณะนี้ ผู้เสียชีวิต 23 ราย เราได้รายละเอียดครบทุกคนแล้ว โดยทราบว่ามีใครเป็นผู้ที่เกี่ยวข้องบ้าง เกี่ยวข้องอย่างไร เพราะบางคน ผู้ได้รับผลกระทบที่สุดคือหลาน โดยมีลูก มีอาชีพรับจ้างรายได้ไม่แน่นอน ฉะนั้นคนที่เสียชีวิตจะเป็นเสาหลัก แต่บางบ้าน ผู้เสียชีวิตไม่ใช่เสาหลัก ดังนั้น จึงจะพิจารณาเป็นรายๆ ไป
นายวราวุธ กล่าวต่อไปอีกว่า ข้อมูลรายละเอียดทั้งหมด เราแบ่งเป็น 4 มิติ ได้แก่ สุขภาพกาย สุขภาพจิต การศึกษา รายได้และความเป็นอยู่ โดยในแต่ละมิติจะมีหลายหน่วยงานเข้ามาช่วยเหลือกัน อาทิ เรื่องสุขภาพกายและสุขภาพจิต จะเป็นเรื่องของกระทรวง พม. กับ กระทรวงสาธารณสุข เรื่องการศึกษา จะมีทั้งเงินช่วยเหลือจากหน่วยงานต่างๆ เข้ามา ด้านรายได้จะมีเงินประกันสังคม จากกระทรวงแรงงาน ส่วนเรื่องความเป็นอยู่ จะมีกระทรวงมหาดไทย และภาคเอกชนเข้ามาช่วยด้วย อย่างไรก็ตาม ตนย้ำกับ ทีม พม. หนึ่งเดียว แล้วว่า ขณะที่ กระทรวง พม. มีศูนย์วอร์รูมแล้ว ขอให้มีการประสานงานที่ดีกับหน่วยงานอื่น เพราะจำเป็นอย่างยิ่งที่จะต้องได้ข้อมูลที่ถูกต้อง ไม่สับสน
นายวราวุธ กล่าวเพิ่มเติมว่า ตอนนี้ เคสที่หนัก คือ 3 ครอบครัว เด็กเยาวชนที่สูญเสียทั้งพ่อและแม่ พร้อมกัน เนื่องจากเป็นเด็กเล็ก ยังเรียนหนังสือ ซึ่งขณะนี้ มีหลายฝ่ายเข้าช่วยเหลือเรื่องทุนการศึกษา ทุกคนจะต้องได้เรียนต่ออย่างแน่นอน และต้องขอขอบคุณ ทุกหน่วยงาน ภาคเอกชนทุกราย และอีกหลายฝ่ายที่ยื่นมือเข้ามาช่วยสนับสนุนร่วมกัน
“ทีมสหวิชาชีพและนักจิตวิทยาได้รายงานกรณีเข้าประกบดูแลเคสระบุว่า ตอนนี้ทุกคนอยู่ในภาวะเครียด เศร้า และซึม  จิตใจย่ำแย่ ซึ่งในช่วง 7 - 10 วันแรกนี้ ทีมสหวิชาชีพและนักจิตวิทยาจะประกบอยู่ทุกวันตลอดเวลา มีการประเมินสภาพจิตใจกันทุกวัน สถานการณ์หลังพูดคุยแล้วจิตใจเป็นอย่างไร และมีทีมแพทย์ ทีมนักจิตวิทยาจากโรงพยาบาลเจ้าพระยายมราชจ.สุพรรณบุรี กระทรวงสาธารณสุข เข้ามาร่วมงานกันด้วย เราต้องตามติดกันทุกวัน เพราะในเบื้องต้น สิ่งที่สำคัญที่สุดคือการดูแลสภาพจิตใจกันก่อน” นายวราวุธ กล่าวในตอนท้าย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดสุพรรณบุรี #สุพรรณบุรี

ที่มา : https://www.thaigov.go.th/news/contents/details/77798