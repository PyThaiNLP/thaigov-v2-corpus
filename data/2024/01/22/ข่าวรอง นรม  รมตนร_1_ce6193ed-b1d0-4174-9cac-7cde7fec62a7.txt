รัฐบาลไทย-ข่าวทำเนียบรัฐบาล-​“รองนายกฯสมศักดิ์” ลุย รับฟังปัญหาชาวสตูล พบอยากให้รัฐบาล ช่วยจับมือมาเลเซีย ส่งเสริมการท่องเที่ยว-ขายสินค้า ชี้ สตูล มีความพร้อมทุกด้าน เหมาะสร้างเศรษฐกิจ 


วันจันทร์ที่ 22 มกราคม 2567
22/01/2567
พิมพ์
​“รองนายกฯสมศักดิ์” ลุย รับฟังปัญหาชาวสตูล พบอยากให้รัฐบาล ช่วยจับมือมาเลเซีย ส่งเสริมการท่องเที่ยว-ขายสินค้า ชี้ สตูล มีความพร้อมทุกด้าน เหมาะสร้างเศรษฐกิจ
​“รองนายกฯสมศักดิ์” ลุย รับฟังปัญหาชาวสตูล พบอยากให้รัฐบาล ช่วยจับมือมาเลเซีย ส่งเสริมการท่องเที่ยว-ขายสินค้า ชี้ สตูล มีความพร้อมทุกด้าน เหมาะสร้างเศรษฐกิจ ด้าน”กลุ่มผู้เลี้ยงนกกรงหัวจุก” เข้าขอบคุณที่ช่วยหนุนถูกกฎหมาย ยัน เห็นด้วยแต่ต้น
วันที่ 22 มกราคม 2567 นายสมศักดิ์ เทพสุทิน รองนายกรัฐมนตรี ในฐานะประธานคณะกรรมการยุทธศาสตร์ด้านการพัฒนาจังหวัดชายแดนภาคใต้( กพต.) พร้อมด้วย พ.ต.ท.วรรณพงษ์ คชรักษ์ เลขาธิการศูนย์อำนวยการบริหารจังหวัดชายแดนภาคใต้ ( ศอ.บต. ) ลงพื้นที่จังหวัดสตูล เพื่อประชุมส่วนราชการ ที่อุทยานแห่งชาติทะเลบัน ในประเด็นการพัฒนาด่านการค้าชายแดน และนโยบายทวินซิตี้ โดยมีนายชาตรี ณ ถลาง รองผู้ว่าราชการจังหวัดสตูล นายพิบูลย์ รัชกิจประการ สส.สตูล พรรคภูมิใจไทย นายวรศิษฎ์ เลียงประสิทธิ์ สส.สตูล พรรคภูมิใจไทย และข้าราชการทุกภาคส่วน เข้าร่วมประชุมในวันนี้ด้วย
โดยนายสมศักดิ์ กล่าวว่า ขอขอบคุณทุกหน่วยงานที่เดินทางมาในวันนี้ ตนรู้สึกดีใจ ที่ได้มารับฟังปัญหา เพื่อหาทางแก้ไขความเดือดร้อนของพี่น้องประชาชน โดยจังหวัดสตูล ถือเป็นหนึ่งจังหวัดที่มีความพร้อมในทุกด้าน ทั้งในเรื่องของป่าไม้ ธรรมชาติ ทะเล ซึ่งถือเป็นเมืองที่สมบูรณ์ พร้อมทั้งยังติดกับชายแดน ประเทศมาเลเซีย จึงเหมาะแก่การพัฒนา เพื่อสร้างเศรษฐกิจเป็นอย่างมาก โดยตนอยากเน้นย้ำว่า นายเศรษฐา ทวีสิน นายกรัฐมนตรี ให้ความสนใจในการพัฒนาประเทศเป็นอย่างมาก ซึ่งเราจะทำงานร่วมกันให้ออกมาดีที่สุด
นายสมศักดิ์ กล่าวอีกว่า จากการประชุมข้าราชการ รวมถึงประชาชน มีข้อเสนอ คือ ขอให้รัฐบาลผลักดันการเจรจากับฝ่ายมาเลเซีย เพื่อพิจารณายกระดับด่านวังเกลียน รัฐเปอร์ลีส เป็นด่านพรมแดนถาวร ที่มีศุลกากร เพื่ออำนวยความสะดวกในการขนส่งสินค้าเข้าออกผ่านชายแดน พร้อมรองรับการบริการสามารถขยายระยะเวลาในการเปิดปิดด่านให้นานยิ่งขึ้น หรือเปิดให้บริการแบบ No man 's land หรือ  Visa run รวมถึงขอให้ผลักดันการก่อสร้างสะพานมิตรภาพไทย- มาเลเซีย สะพานสตูล -เปอร์ลีส เพื่อรองรับการพัฒนาโครงข่ายเชื่อมโยงระหว่างประเทศกับสภาวะการด้านเศรษฐกิจสังคมการค้าและการท่องเที่ยว เพราะเวลานี้ ผลการศึกษา ประเมินว่าไม่คุ้มค่าในการลงทุนหรือส่งผลกระทบต่อสิ่งแวดล้อม โดยในระยะเร่งด่วนเห็นควรเสนอให้มีการพัฒนาด่านตามกำลังจังหวัดสตูลไปก่อน เพื่อรองรับนักท่องเที่ยว
“ที่ประชุมยังต้องการเสนอ การพัฒนาโครงสร้างพื้นฐานรองรับการท่องเที่ยวเชื่อมโยงชายแดนไทย - มาเลเซีย ทั้ง น้ำ ไฟฟ้า ถนน และเส้นทางน้ำ รวมถึงเปิดชายหาดที่ใหม่ เพราะเวลานี้กลุ่มนักธุรกิจ ก็พร้อมที่จะลงทุน ในส่วนของโรงแรมเพื่อรองรับ นักท่องเที่ยวเพิ่มเติม ขณะเดียวกัน ยังต้องการให้รัฐบาลยกระดับการพัฒนาทรัพยากรมนุษย์ ทั้งในเรื่องของการศึกษา การพัฒนาโครงการกิจกรรมร่วม หรือหลักสูตรต่างๆ และการศึกษาวิจัย เป็นต้น รวมถึง ยังต้องการให้รัฐผลักดันให้สตูลเป็นเมืองท่องเที่ยว ทั้งนี้ ยังมีการร้องขอการสร้างถนน พร้อมอุโมงค์ ถนนควนกาหลง จังหวัดสตูล ผ่าเข้าคลองแงะ จังหวัดสงขลา เพื่อลดเส้นทางการเดินทาง และส่งเสริมการท่องเที่ยวของทั้ง 2 จังหวัด” รองนายกรัฐมนตรี กล่าว
นอกจากนี้ กลุ่มผู้เลี้ยงนกกรงหัวจุก จังหวัดสตูล ยังได้เดินทางมาขอบคุณ นายสมศักดิ์ เนื่องจากผลักดันอย่างต่อเนื่อง โดยนายสมศักดิ์ ได้เปิดเผยในประเด็นนี้ว่า ต้องขอบคุณ พล.ต.อ.พัชรวาท วงษ์สุวรรณ รองนายกรัฐมนตรี และ รมว.ทรัพยากรธรรมชาติและสิ่งแวดล้อม ที่เห็นด้วยกับการที่เราจะเดินหน้าทำให้นกกรงหัวจุกนั้น ถูกกฎหมาย ซึ่งมีระเบียบกฎเกณฑ์ที่พัฒนาขึ้น ส่วนตนนั้นเห็นด้วยแต่ต้น เพราะเชื่อว่า การเลี้ยงนกกรงหัวจุก สามารถที่จะสร้างรายได้ให้กับชาวบ้านได้
ผู้สื่อข่าวรายงานว่า นายสมศักดิ์ ได้เดินทางออกจากกรุงเทพฯ ในช่วงเวลา 07:20 น เดินทางถึงสนามบินหาดใหญ่ จากนั้น ได้ขึ้นเฮลิคอปเตอร์ ไปยัง จังหวัดสตูล กระบี่ และระนอง ด้วยการพบปะส่วนราชการ รวมถึงการประชุม โดยนายสมศักดิ์ จะนำเสนอ ต่อที่ประชุมคณะรัฐมนตรีสัญจร ในวันพรุ่งนี้ต่อไป

ที่มา : https://www.thaigov.go.th/news/contents/details/77797