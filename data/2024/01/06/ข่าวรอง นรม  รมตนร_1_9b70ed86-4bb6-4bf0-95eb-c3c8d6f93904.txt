รัฐบาลไทย-ข่าวทำเนียบรัฐบาล-รองนายกฯสมศักดิ์ พบปะชาวม้ง จังหวัดตาก ประทับใจ หลังได้ร่วมกิจกรรม     พบปัญหา ทั้งแหล่งน้ำและที่ดินทำกิน  พร้อมประสานช่วยทันที


วันเสาร์ที่ 6 มกราคม 2567
06/01/2567
พิมพ์
รองนายกฯสมศักดิ์ พบปะชาวม้ง จังหวัดตาก ประทับใจ หลังได้ร่วมกิจกรรม     พบปัญหา ทั้งแหล่งน้ำและที่ดินทำกิน  พร้อมประสานช่วยทันที
รองนายกฯสมศักดิ์ พบปะชาวม้ง จังหวัดตาก ประทับใจ หลังได้ร่วมกิจกรรม     พบปัญหา ทั้งแหล่งน้ำและที่ดินทำกิน พร้อมประสานช่วยทันที  ยัน กลุ่มชาติพันธุ์แม้จะเป็นชนเผ่า ก็ต้องได้รับสิทธิเสมอภาค
วันที่ 6 มกราคม 2567 นายสมศักดิ์ เทพสุทิน รองนายกรัฐมนตรี เปิดเผยว่า ในช่วงปีใหม่ที่ผ่านมา ตนได้มีโอกาสไปยังหมู่บ้าน เจดีย์โคะ อำเภอแม่สอด จังหวัดตาก โดยได้ไปร่วมกิจกรรมจำนวนมากของชาวเผ่าม้ง ตนรู้สึกชื่นชอบในอัตลักษณ์ วิถีการใช้ชีวิต และประเพณีต่างๆ ที่ได้ร่วมอย่างมาก ทั้งการร้องรำทำเพลง แต่งตัวสวยงาม โดยมี 1 กิจกรรมที่อยากยกตัวอย่าง คือ การละเล่นลูกช่วง หรือ “จุเป๊าะ” โดยการเล่นนั้น จะแบ่งเป็นฝ่ายหญิงกับฝ่ายชาย โยนลูกช่วงที่มีขนาดประมาณลูกเทนนิส ให้กันไปมาและสามารถทำการสนทนา เกี้ยวพาราสี สร้างความคุ้นเคยกันในชุมชน แต่กิจกรรมนี้หญิงสาว ที่แต่งงานแล้วจะไม่สามารถร่วมได้ ซึ่งงานประเพณีนี้ จะจัดปีละ 2 ครั้ง คือ 1.ประเพณีกินข้าวปีใหม่ จัดระหว่างวันที่ 25-29 ตุลาคมของทุกปี และครั้งที่ 2 ประเพณีปีใหม่ม้ง จะจัดระหว่าง 29 ธันวาคม - 2 มกราคม ของทุกปี จึงอยากเชิญชวนพี่น้องทุกท่านไปสัมผัสวิถีชีวิตชาวม้ง ตนยืนยันว่า จะได้รับความประทับใจอย่างแน่นอน
นายสมศักดิ์ เปิดเผยอีกว่า การไปร่วมงานในครั้งนี้ยังมีโอกาสได้พบปะพูดคุยกับผู้นำชุมชน ซึ่งได้รับทราบปัญหา เรื่องที่ดินทับซ้อนที่ป่า รวมถึงความต้องการโฉนดที่ดิน สปก. การขาดแหล่งน้ำ เพราะในพื้นที่มีสภาพแห้งแล้ง ขาดแคลนแม้กระทั่งสิ่งอุปโภค-บริโภค เป็นต้น ที่เวลานี้ไม่ได้รับการสนับสนุนจากส่วนราชการในพื้นที่ ขณะเดียวกันในพื้นที่เจดีย์โคะ ควรมีการสนับสนุนให้ทำธนาคารน้ำใต้ดินเพราะภูมิศาสตร์เป็นพื้นที่ลาดชันและมีน้ำตก ซึ่งมองว่าจะเกิดประโยชน์ในเรื่องการกักเก็บน้ำได้
“เรื่องนี้ผมรับไปประสานงานทันที เพราะในเรื่องที่ดินทำกิน เรื่องแหล่งน้ำนั้น ถือว่าสำคัญต่อชีวิตของชาวม้ง และกลุ่มชาติพันธุ์ที่อาศัยอยู่ในผืนแผ่นดินไทย ทุกคน แม้กลุ่มม้งจะเป็นเพียงชนเผ่า แต่ในฐานะประชาชนคนไทยต้องได้รับสิทธิ อย่างเท่าเทียม โดยผมจะลงพื้นที่พบชาวม้งที่อำเภอภูทับเบิก จังหวัดเพชรบูรณ์ในวันที่ 14 มกราคมนี้ต่อไป โดยสิ่งที่ผมทำในวันนี้ยืนยันชัดว่า รัฐบาลของนายกรัฐมนตรี นายเศรษฐา ทวีสิน ให้ความสำคัญกับประชาชนทุกคนในประเทศอย่างเท่าเทียม” รองนายกรัฐมนตรี กล่าว

ที่มา : https://www.thaigov.go.th/news/contents/details/77099