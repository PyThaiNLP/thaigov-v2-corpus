รัฐบาลไทย-ข่าวทำเนียบรัฐบาล-​“คารม” เตือนอย่าหลงเชื่อข้อความเชิญชวนสมัครงานในสื่อออนไลน์ เรื่องเกาหลีเปิดรับแรงงานเก็บกะหล่ำปลี    ย้ำข้อความเชิญชวนดังกล่าว เป็นข้อความเท็จ


วันเสาร์ที่ 6 มกราคม 2567
06/01/2567
พิมพ์
​“คารม” เตือนอย่าหลงเชื่อข้อความเชิญชวนสมัครงานในสื่อออนไลน์ เรื่องเกาหลีเปิดรับแรงงานเก็บกะหล่ำปลี    ย้ำข้อความเชิญชวนดังกล่าว เป็นข้อความเท็จ
​“คารม” เตือนอย่าหลงเชื่อข้อความเชิญชวนสมัครงานในสื่อออนไลน์ เรื่องเกาหลีเปิดรับแรงงานเก็บกะหล่ำปลี    ย้ำข้อความเชิญชวนดังกล่าว เป็นข้อความเท็จ แนะประชาชนสมัครงานกับกรมการจัดหางานทั่วประเทศ
วันนี้ (6 มกราคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากที่มีการโพสต์ข้อมูลระบุว่า เกาหลีเปิดรับแรงงานเก็บกะหล่ำปลีโดยรัฐจัดส่งกรมจัดหางาน ทางกรมการจัดหางาน กระทรวงแรงงาน ได้ตรวจสอบข้อมูลและชี้แจงว่า การโฆษณาจัดหางานเชิญชวนคนหางานไปทำงานทางสื่อโซเชียลมีเดียดังกล่าว ไม่มีรายละเอียดชื่อบริษัทจัดหางาน ตำแหน่งงาน และคุณสมบัติ ซึ่งไม่สามารถทำได้ เนื่องจากฝ่าฝืนพระราชบัญญัติจัดหางานและคุ้มครองคนหางาน พ.ศ. 2528 มีความผิดตามมาตรา 66 โดยการโฆษณาจัดหางานเพื่อพาคนไปทำงานต่างประเทศสามารถทำได้เฉพาะผู้ได้รับอนุญาตเท่านั้น
นายคารม ขอให้ผู้สนใจทำงานต่างประเทศ ตรวจสอบข้อมูลของบริษัทจัดหางานให้รอบคอบก่อน สังเกตตรวจสอบข้อมูลให้ถี่ถ้วน เช่นบริษัท ลักษณะงาน หรือตำแหน่งที่เปิดรับ เพื่อป้องกันไม่ให้คนหางานหรือนายจ้าง/สถานประกอบการถูกหลอกลวงจากกลุ่มมิจฉาชีพ
“ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ หรือสอบถามข้อมูลได้ที่กองทะเบียนจัดหางานกลางและคุ้มครองคนหางาน โทร. 02-248-4792 หรือสายด่วนกรมการจัดหางาน โทร. 1694 หรือที่สายด่วนกระทรวงแรงงาน โทร.1506 กด 2 กรมการจัดหางานและติดตามข่าวสารจากกรมการจัดหางานกระทรวงแรงงานได้ที่เว็บไซต์ https://www.doe.go.th/”นายคารม ย้ำ

ที่มา : https://www.thaigov.go.th/news/contents/details/77088