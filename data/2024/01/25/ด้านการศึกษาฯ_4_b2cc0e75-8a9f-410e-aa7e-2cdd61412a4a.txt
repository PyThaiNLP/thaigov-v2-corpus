รัฐบาลไทย-ข่าวทำเนียบรัฐบาล-“ศุภมาส” เยี่ยมชมโครงการยกระดับการผลิตสินค้าอัตลักษณ์และเหมาะสมกับศักยภาพจังหวัดระนอง “กลุ่มเซรามิกบ้านหาดส้มแป้น”


วันพฤหัสบดีที่ 25 มกราคม 2567
“ศุภมาส” เยี่ยมชมโครงการยกระดับการผลิตสินค้าอัตลักษณ์และเหมาะสมกับศักยภาพจังหวัดระนอง “กลุ่มเซรามิกบ้านหาดส้มแป้น”
“ศุภมาส” เยี่ยมชมโครงการยกระดับการผลิตสินค้าอัตลักษณ์และเหมาะสมกับศักยภาพจังหวัดระนอง “กลุ่มเซรามิกบ้านหาดส้มแป้น”
เมื่อวันที่ 22 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย พญ.เพชรดาว โต๊ะมีนา ที่ปรึกษา รมว.อว. น.ส.สุชาดา แทนทรัพย์ เลขานุการ รมว.อว. และคณะผู้บริหาร อว. ลงพื้นที่หาดส้มแป้น อ.เมือง จ.ระนอง เพื่อเยี่ยมชมโครงการยกระดับการผลิตสินค้าอัตลักษณ์และเหมาะสมกับศักยภาพจังหวัดระนอง กลุ่มเซรามิกบ้านหาดส้มแป้น
ทั้งนี้ โครงการดังกล่าวได้รับการสนับสนุนงบประมาณจากหน่วยงานในท้องถิ่น องค์การบริหารส่วนจังหวัดเกษตรจังหวัดและพัฒนาชุมชน จังหวัดระนอง และประสานงานขอรับการสนับสนุนเทคโนโลยีผ่านทางสำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม ร่วมกับกรมวิทยาศาสตร์บริการได้เข้าไปฝึกอบรมถ่ายทอดเทคโนโลยีกระบวนการผลิตเซรามิกให้กับสมาชิกของกลุ่ม เพื่อให้มีพื้นฐานด้านการผลิตเซรามิกและพัฒนากระบวนการผลิตอย่างต่อเนื่อง ให้สามารถผลิตผลิตภัณฑ์ที่มีคุณภาพ ลดการสูญเสียในกระบวนการผลิตให้เหลือน้อยที่สุด
ปัจจุบันกลุ่มเซรามิก บ้านหาดส้มแป้นสามารถผลิตสินค้าได้หลากหลายชนิดที่มีรูปแบบและลวดลายเป็นเอกลักษณ์ของจังหวัด เช่น ชุดถ้วยชา ถ้วยกาแฟของประดับตกแต่งและของที่ระลึกจำหน่าย ณ ที่ทำการกลุ่มและสถานที่ที่เป็นแหล่งท่องเที่ยวของจังหวัด รวมทั้งมีการนำผลิตภัณฑ์ไปเปิดร้านจำหน่ายนอกสถานที่ มีการสาธิต ให้กับผู้สนใจในงานเทศกาลประจำจังหวัด และงานแสดงสินค้า OTOP City นอกจากนี้ หาดส้มแป้นยังมีอุตสาหกรรมในระดับชุมชนที่แทบจะไม่มีให้พบเห็นในประเทศไทย คือ การร่อนแร่ของชาวบ้าน และนำแร่ไปขายยังจุดรับซื้อชุมชนหาดส้มแป้น ซึ่งสามารถถ่ายทอดวิถีชีวิตผ่านการแสดงพื้นบ้านระบำร่อนแร่

ที่มา : https://www.thaigov.go.th/news/contents/details/77965