รัฐบาลไทย-ข่าวทำเนียบรัฐบาล-กสร. ย้ำนายจ้างต้องคุมเข้มการใช้สารเคมีอันตรายในโรงงาน หากพบไม่ปฏิบัติตามกฎหมายความปลอดภัยฯ อาจมีโทษหนัก


วันพฤหัสบดีที่ 25 มกราคม 2567
25/01/2567
พิมพ์
กสร. ย้ำนายจ้างต้องคุมเข้มการใช้สารเคมีอันตรายในโรงงาน หากพบไม่ปฏิบัติตามกฎหมายความปลอดภัยฯ อาจมีโทษหนัก
กสร. ย้ำนายจ้างต้องคุมเข้มการใช้สารเคมีอันตรายในโรงงาน หากพบไม่ปฏิบัติตามกฎหมายความปลอดภัยฯ อาจมีโทษหนัก
กรมสวัสดิการและคุ้มครองแรงงาน ย้ำเตือนนายจ้างใช้สารเคมีอันตรายในสถานประกอบกิจการต้องปฏิบัติตามกฎหมายความปลอดภัยฯ หากตรวจพบไม่ปฏิบัติตามกฎหมายมีโทษหนักจำคุกไม่เกินหนึ่งปีหรือปรับไม่เกิน 400,000 บาท หรือทั้งจำทั้งปรับ
นายสมพจน์ กวางแก้ว รองอธิบดีกรมสวัสดิการและคุ้มครองแรงงาน (กสร.) ในฐานะกำกับดูแลงานด้านความปลอดภัยในการทำงาน กล่าวถึงกรณีที่มีข่าวปรากฏตามสื่อบ่อยครั้งถึงความเสียหาย การสูญเสียชีวิตและทรัพย์สินของนายจ้างและลูกจ้างที่มีสาเหตุมาจากการใช้สารเคมีอันตรายของสถานประกอบกิจการที่ไม่ถูกต้อง ขาดการควบคุม โดยล่าสุดมีเหตุการณ์โรงงานผลิตพลุระเบิดในพื้นที่จังหวัดสุพรรณบุรี ทำให้มีผู้เสียชีวิตมากถึง 23 คน กรมสวัสดิการและคุ้มครองแรงงาน รู้สึกเสียใจกับเหตุการณ์ดังกล่าว จึงได้กำชับไปยังหน่วยปฏิบัติทั่วประเทศให้เร่งสร้างความรู้ ความเข้าใจแก่สถานประกอบกิจการถึงโทษภัยที่อาจจะเกิดขึ้น รวมถึงการตรวจกำกับให้สถานประกอบกิจการปฏิบัติตามมาตรา 8 แห่งพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และขอความร่วมมือนายจ้างให้ควบคุม ดูแล กำกับการปฏิบัติงานของลูกจ้างและผู้รับเหมาให้ปฏิบัติตามกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัยและสภาพแวดล้อมในการทำงานเกี่ยวกับสารเคมีอันตราย พ.ศ. 2556 ร่วมกับเจ้าหน้าที่ความปลอดภัยในการทำงาน (จป.) ทุกระดับอย่างเคร่งครัด เพื่อป้องกันความสูญเสียที่อาจจะเกิดอุบัติเหตุหรืออุบัติภัยจากการทำงานด้วยสารเคมีอันตราย ทั้งนี้ ขอย้ำเตือนนายจ้างหากละเลยไม่ปฏิบัติตามกฎหมายดังกล่าว ต้องระวางโทษจำคุกไม่เกินหนึ่งปี หรือปรับไม่เกิน 400,000 บาท หรือทั้งจำทั้งปรับ

ที่มา : https://www.thaigov.go.th/news/contents/details/77923