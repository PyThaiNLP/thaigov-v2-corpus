รัฐบาลไทย-ข่าวทำเนียบรัฐบาล-ตัวแทนนักเรียนจังหวัดระนองขอบคุณกระทรวง อว. ที่ประกาศยกเว้นค่าสมัคร TCAS รอบ 3 ช่วยลดค่าใช้จ่าย เพิ่มโอกาสนักเรียนไทยทุกคนเข้าถึงการศึกษาอย่างเท่าเทียม


วันพฤหัสบดีที่ 25 มกราคม 2567
ตัวแทนนักเรียนจังหวัดระนองขอบคุณกระทรวง อว. ที่ประกาศยกเว้นค่าสมัคร TCAS รอบ 3 ช่วยลดค่าใช้จ่าย เพิ่มโอกาสนักเรียนไทยทุกคนเข้าถึงการศึกษาอย่างเท่าเทียม
ตัวแทนนักเรียนจังหวัดระนองขอบคุณกระทรวง อว. ที่ประกาศยกเว้นค่าสมัคร TCAS รอบ 3 ช่วยลดค่าใช้จ่าย เพิ่มโอกาสนักเรียนไทยทุกคนเข้าถึงการศึกษาอย่างเท่าเทียม
เมื่อวันที่ 22 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย พญ.เพชรดาว โต๊ะมีนา ที่ปรึกษา รมว.อว. น.ส.สุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัดกระทรวง และคณะผู้บริหาร อว. ได้พบปะกลุ่มนักเรียน จ.ระนอง กว่า 100 คน จาก รร.สตรีระนอง รร.พิชัยรัตนาคาร รร.กะเปอร์วิทยา รร.ราชประชานุเคราะห์ 38 รร.ดำรงศาสน์วิทยา และ รร.กระบุรีวิทยา เพื่อแจ้งนโยบายและรับฟังความคิดเห็นเรื่อง “TCAS ลดค่าใช้จ่าย เพิ่มโอกาส เรียนต่อระดับอุดมศึกษา” ณ ห้องประชุมอาคารใหม่ มหาวิทยาลัยราชภัฏสวนสุนันทา ศูนย์การศึกษาจังหวัดระนอง
ในโอกาสนี้ตัวแทนนักเรียนจาก รร.พิชัยรัตนาคาร กล่าวขอบคุณนโยบายการลดความเหลื่อมล้ำ ขยายโอกาสทางการศึกษาในระดับอุดมศึกษาของกระทรวง อว. ที่ได้ยกเว้นค่าสมัคร TCAS รอบแอดมิชชั่น เริ่มตั้งแต่ “TCAS 67” ในเดือน พ.ค.2567 ซึ่งนักเรียนแต่ละคนจะสามารถสมัครเลือกคณะ 1-10 อันดับได้ฟรี ซึ่งสามารถช่วยแบ่งเบาภาระค่าใช้จ่ายให้กับนักเรียนและผู้ปกครองได้สูงสุดถึง 900 บาท
น.ส.ศุภมาส กล่าวว่า โครงการ TCAS ลดค่าใช้จ่าย เพิ่มโอกาส เรียนต่อระดับอุดมศึกษา” เป็นหนึ่งในโครงการสำคัญเร่งด่วน ที่สืบเนื่องจากนโยบาย “เรียนดี มีความสุข มีรายได้” ที่ตนได้ประกาศไป โดยมีหัวใจหลักคือ “ลดภาระนักศึกษาและผู้ปกครอง” และ “ลดภาระอาจารย์ผู้สอน” หลังจากนี้ตนอยากขอความร่วมมือจากทุกภาคส่วนที่เกี่ยวข้อง ดำเนินการเพิ่มเติมเพื่อบรรลุเป้าหมายนโยบายดังกล่าว โดยในส่วนการ “ลดภาระนักศึกษาและผู้ปกครอง” จะต้องจัดให้มีระบบแนะแนวการเรียนและเป้าหมายชีวิต จัดให้มีแพลตฟอร์มเรียนได้ทุกที่ทุกเวลาเพื่อลดความเหลื่อมล้ำทางการศึกษา ให้ความสำคัญกับทักษะ จัดทำระบบวัดผลรับรองทักษะตามมาตรฐานวิชาชีพ เพิ่มความยืดหยุ่นในการลงทะเบียนเรียนตามความต้องการสามารถลงทะเบียนโดยไม่จำกัดจำนวนหน่วยกิต และมีรายได้ระหว่างเรียนทำงานไปด้วยเรียนไปด้วย ด้านการลดภาระอาจารย์ผู้สอน มี 2 ประการคือ การปรับการเข้าสู่ตำแหน่งทางวิชาการของอาจารย์โดยเพิ่มน้ำหนักการประเมินเรื่องความสำเร็จของผู้เรียนและการกำหนดระยะเวลาที่ชัดเจนในการประเมินการเข้าสู่ตำแหน่งทางวิชาการในแต่ละขั้นตอน

ที่มา : https://www.thaigov.go.th/news/contents/details/77964