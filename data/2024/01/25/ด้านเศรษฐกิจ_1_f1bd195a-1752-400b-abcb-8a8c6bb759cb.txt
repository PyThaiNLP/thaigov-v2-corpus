รัฐบาลไทย-ข่าวทำเนียบรัฐบาล-“สุริยะ” ให้ผู้บริหาร บริษัท ITOCHU Corporation เข้าพบ นำเสนอผลงานในการพัฒนาเทคโนโลยีด้านสิ่งแวดล้อม


วันพฤหัสบดีที่ 25 มกราคม 2567
“สุริยะ” ให้ผู้บริหาร บริษัท ITOCHU Corporation เข้าพบ นำเสนอผลงานในการพัฒนาเทคโนโลยีด้านสิ่งแวดล้อม
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้ Mr. Keita Ishii (นายเคอิตะ อิชิอิ) President and Chief Operating Officer บริษัท ITOCHU Corporation และคณะเข้าพบ เพื่อนำเสนอผลงานในการพัฒนาเทคโนโลยีด้านการรักษาสิ่งแวดล้อม กระบวนการจัดการขยะ และการผลิตพลังงานหมุนเวียนจากขยะ โดยมี นายชยธรรม์ พรหมศร ปลัดกระทรวงคมนาคม และหน่วยงานที่เกี่ยวข้อง ร่วมหารือ เมื่อวันที่ 24 มกราคม 2567 ณ ห้องรับรอง รัฐมนตรีว่าการกระทรวงคมนาคม
นายสุริยะ จึงรุ่งเรืองกิจ เปิดเผยว่า บริษัท ITOCHU Corporation และคณะ ซึ่งเป็นบริษัทชั้นนำของประเทศญี่ปุ่นได้เข้าพบในวันนี้ เพื่อนำเสนอภารกิจและผลงานในการพัฒนาเทคโนโลยีด้านการรักษาสิ่งแวดล้อม กระบวนการจัดการขยะ และการผลิตพลังงานหมุนเวียนจากขยะต่อกระทรวงคมนาคม เพื่อเป็นข้อมูลประกอบการพิจารณาถึงแนวทางในการเสริมสร้างความร่วมมือในการพัฒนาระบบพลังงานสะอาดร่วมกัน ซึ่งจะเป็นประโยชน์สำหรับระบบการคมนาคมขนส่งของประเทศไทย นอกจากนี้ บริษัทฯ ได้ให้ความสนใจถึงโครงการก่อสร้างขนาดใหญ่ของกระทรวงคมนาคม รวมถึงโครงการแลนด์บริดจ์ ซึ่งปัจจุบันอยู่ระหว่างการโรดโชว์เพื่อเชิญชวนนักลงทุน พร้อมกันนี้ กระทรวงคมนาคมได้เชิญชวนบริษัท ITOCHU มาร่วมลงทุนในโครงการแลนด์บริดจ์ด้วย
ทั้งนี้ บริษัทฯ ได้ขอบคุณรัฐมนตรีว่าการกระทรวงคมนาคมที่ให้ความไว้วางใจบริษัทฯ และให้เข้าพบ โดยหวังว่าจะได้มีโอกาสร่วมมือกันด้านเทคโนโลยีพลังงานสะอาดในอนาคตต่อไป

ที่มา : https://www.thaigov.go.th/news/contents/details/77928