รัฐบาลไทย-ข่าวทำเนียบรัฐบาล-“คารม” เผย รฟท. เปิดจองตั๋วรถไฟญี่ปุ่น 4 เส้นทาง 200 ที่นั่ง ต้อนรับเดือนแห่งความรัก เริ่มจองได้แล้ว


วันพฤหัสบดีที่ 25 มกราคม 2567
25/01/2567
พิมพ์
“คารม” เผย รฟท. เปิดจองตั๋วรถไฟญี่ปุ่น 4 เส้นทาง 200 ที่นั่ง ต้อนรับเดือนแห่งความรัก เริ่มจองได้แล้ว
“คารม” เผย รฟท. เปิดจองตั๋วรถไฟญี่ปุ่น 4 เส้นทาง 200 ที่นั่ง ต้อนรับเดือนแห่งความรัก เริ่มจองได้แล้ว
วันนี้ (25 ม.ค.67) นายคารม พรพลกลาง รองโฆษกประจำสำนักนายกรัฐมนตรี เปิดเผยว่า ในช่วงเดือนกุมภาพันธ์ เดือนแห่งความรัก รัฐบาล โดยการรถไฟแห่งประเทศไทย กระทรวงคมนาคม เปิดโปรแกรมท่องเที่ยวรถไฟ KIHA 183 ประจำเดือนแห่งความรัก กุมภาพันธ์ 2567 ภายใต้คอนเซ็ปต์ Season of love โดยนำนักท่องเที่ยวเดินทางไปด้วยขบวนรถแห่งความรัก ท่ามกลางบรรยากาศสองข้างทางที่อบอวลไปด้วยกลิ่นไอความอบอุ่น ในวันหยุดสุดสัปดาห์ 4 เส้นทาง 4 สไตล์ เอาใจสายเที่ยว สายแชะ สายฟิน ให้เลือกอย่างลงตัว ไม่ว่าจะเป็นแบบไปเช้าเย็นกลับ หรือแบบพักค้างคืน
นายคารมกล่าวว่า เริ่มสำรองที่นั่งได้แล้ว ตั้งแต่วันนี้ที่สถานีรถไฟทั่วประเทศ หรือช่องทางการจำหน่ายตั๋วระบบออนไลน์ D-Ticket จำกัด 200 ที่นั่งต่อทริปเท่านั้น โดยราคาดังกล่าวรวมค่ารถบัสปรับอากาศ พร้อมอาหารแบบจัดเต็มแล้ว ซึ่งมีรายละเอียดเส้นทางต่าง ๆ ให้เลือกดังต่อไปนี้
- วันที่ 3 และ 4 กุมภาพันธ์ 2567 (One day Trip) โปรแกรมนั่ง KIHA 183 “เรอทัก รักเธอที่แปดริ้ว พลิ้วตามสายน้ำ” ราคาท่านละ 1,499 บาท
- วันที่ 10-11 กุมภาพันธ์ 2567 (เที่ยว 2 วัน 1 คืน) โปรแกรมนั่ง KIHA 183 ชมดนตรีในสวนแห่งความรัก ที่กาญจนบุรี ราคาท่านละ 3,999 บาท
- วันที่ 17 และ 18 กุมภาพันธ์ 2567 (One day Trip) โปรแกรมนั่ง KIHA 183 “ชวนแต่งไทยไปเที่ยวเมืองรอง เที่ยวล่องเมืองลิง เที่ยววัง งานแผ่นดินสมเด็จพระนารายณ์มหาราช” ราคาท่านละ 1,499 บาท
- วันที่ 24 และ 25 กุมภาพันธ์ 2567 (One day Trip) โปรแกรมนั่งรถ KIHA 183 “รื่นรมย์ชมพระราชนิเวศน์มฤคทายวัน ที่เพชรบุรี” ราคาท่านละ 1,499 บาท
สอบถามข้อมูลเพิ่มเติมได้ที่การรถไฟแห่งประเทศไทย กระทรวงคมนาคม สามารถติดตามได้ที่เว็บไซต์ www.railway.co.th หรือ Call Center 1690

ที่มา : https://www.thaigov.go.th/news/contents/details/77925