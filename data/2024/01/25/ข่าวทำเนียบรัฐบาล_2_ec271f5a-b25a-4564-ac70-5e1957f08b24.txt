รัฐบาลไทย-ข่าวทำเนียบรัฐบาล-“นฤมล” ผู้แทนการค้าไทย เป็นประธานลงนาม MOU ซื้อข้าวไทยระหว่างเอกชนไทยกับเอกชนจีน มูลค่ากว่า 2,000 ล้านบาท พร้อมเดินหน้าขยายตลาดสินค้าเกษตร


วันพฤหัสบดีที่ 25 มกราคม 2567
25/01/2567
พิมพ์
“นฤมล” ผู้แทนการค้าไทย เป็นประธานลงนาม MOU ซื้อข้าวไทยระหว่างเอกชนไทยกับเอกชนจีน มูลค่ากว่า 2,000 ล้านบาท พร้อมเดินหน้าขยายตลาดสินค้าเกษตร
“นฤมล” ผู้แทนการค้าไทย เป็นประธานลงนาม MOU ซื้อข้าวไทยระหว่างเอกชนไทยกับเอกชนจีน มูลค่ากว่า 2,000 ล้านบาท พร้อมเดินหน้าขยายตลาดสินค้าเกษตร
วันนี้ (25 มกราคม 2567) เวลา 09.00 น. ณ โรงแรม Niccolo มณฑลเสฉวน เมืองเฉิงตู สาธารณรัฐประชาชนจีน ศาสตราจารย์ นฤมล ภิญโญสินวัฒน์ ผู้แทนการค้าไทยเป็นประธานลงนามสัญญาการซื้อขายข้าวหอมมะลิไทยล่วงหน้าระหว่างบริษัท SHENZHEN ZHONGCHENG FOOD IMPORT AND EXPORT ประเทศจีน กับบริษัท TANASAN RICE และ องค์การตลาดเพื่อเกษตรกร (อ.ต.ก.) จากประเทศไทย จำนวน 100,000 ตัน เป็นเงิน 52.1 ล้านเหรียญสหรัฐ หรือ เป็นเงินไทยประมาณกว่า 2,000 ล้านบาท
สำหรับการซื้อขายครั้งนี้ ผู้แทนการค้า กล่าวว่า เป็นการซื้อผ่านบริษัทธนสรร จำนวน 90,000 ตัน และผ่านองค์การตลาดเพื่อเกษตรกร (อ.ต.ก.) จำนวน 10,000 ตัน  โดยการซื้อขายครั้งนี้ มีบริษัท GML ซึ่งเป็นบริษัทในเครือ ปตท. เป็นผู้สนับสนุนในการขนส่งสินค้าผ่านระบบรางจากไทยสู่ประเทศจีน กลุ่มลูกค้าส่วนใหญ่ของจีนที่บริโภคข้าวหอมมะลิไทยอยู่ในมณฑลเสฉวน เมืองเฉิงตู
“ขอแสดงความยินดีกับกลุ่มเกษตรกรชาวนาของไทย โดยหวังให้การลง MOU ในวันนี้ เป็นจุดเริ่มต้นที่ดีในการร่วมมือระหว่างหน่วยงานภาครัฐ  เกษตรกร ผู้ประกอบการ และภาคเอกชน หวังให้ทุกภาคส่วนร่วมกันผลักดันข้าวไทยส่งออกไปยังต่างประเทศในจำนวนที่เพิ่มขึ้น รวมถึงขยายการส่งออกตลาดสินค้าเกษตร โดยเฉพาะขยายตลาดผลไม้ในจีนมากขึ้นต่อไป“ ผู้แทนการค้ากล่าว

ที่มา : https://www.thaigov.go.th/news/contents/details/77927