รัฐบาลไทย-ข่าวทำเนียบรัฐบาล-“ศุภมาส” ถกประเด็น “เรียนดี มีความสุข ขยายโอกาสเพื่อคนไทย”  ในเวที “ไทยแลนด์ 2024 เดอะ เกรท ชาเลนจ์ เพิ่มรายได้ ลดรายจ่าย ขยายโอกาส”


วันพฤหัสบดีที่ 25 มกราคม 2567
“ศุภมาส” ถกประเด็น “เรียนดี มีความสุข ขยายโอกาสเพื่อคนไทย”  ในเวที “ไทยแลนด์ 2024 เดอะ เกรท ชาเลนจ์ เพิ่มรายได้ ลดรายจ่าย ขยายโอกาส”
.....
“ศุภมาส” ถกประเด็น “เรียนดี มีความสุข ขยายโอกาสเพื่อคนไทย” ในเวที “ไทยแลนด์ 2024 เดอะ เกรท ชาเลนจ์ เพิ่มรายได้ ลดรายจ่าย ขยายโอกาส”
เมื่อวันที่ 24 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) ได้ร่วมเสวนาในงานสัมมนา “ไทยแลนด์ 2024 เดอะ เกรท ชาเลนจ์ เพิ่มรายได้ ลดรายจ่าย ขยายโอกาส” ในหัวข้อ เรียนดี มีความสุข ขยายโอกาสเพื่อคนไทย ร่วมกับ พล.ต.อ.เพิ่มพูน ชิดชอบ รมว.ศึกษาธิการ ซึ่งการสัมมนาในครั้งนี้จัดขึ้นเนื่องในโอกาสหนังสือพิมพ์มติชนก้าวเข้าสู่ปีที่ 47 โดยมีจุดประสงค์เพื่อให้สังคมได้รับทราบแนวทางการดำเนินงานของรัฐบาลในการแก้ไขปัญหาเศรษฐกิจและสังคมในปี พ.ศ. 2567 และเพื่อให้เกิดความร่วมมือกันในการขับเคลื่อนประเทศท่ามกลางความท้าทายต่าง ๆ ที่อาจจะเกิดขึ้น โดยได้รับเกียรติจาก นายเศรษฐา ทวีสิน นายกรัฐมนตรีและ รมว.คลัง กล่าวปาฐกถาพิเศษ พร้อมด้วย น.ส.พิมพ์ภัทรา วิชัยกุล รมว.อุตสาหกรรม ร.อ.ธรรมนัส พรหมเผ่า รมว.เกษตรและสหกรณ์ นายภูมิธรรม เวชยชัย รองนายกรัฐมนตรีและ รมว.พาณิชย์ นายประเสริฐ จันทรรวงทอง รมว.ดิจิทัลเพื่อเศรษฐกิจและสังคม นายจักรพงษ์ แสงมณี รมช.ต่างประเทศ นายชาดา ไทยเศรษฐ์ รมช.มหาดไทย และนายไชยา พรหมา รมช.เกษตรและสหกรณ์ ร่วมเสวนา ณ โรงแรมพูลแมน คิงเพาเวอร์ กทม.
น.ส.ศุภมาส กล่าวว่า นโยบายทิศทางการศึกษาในระดับอุดมศึกษา อว. ต้องการผลักดันให้สถาบันอุดมศึกษาเป็นพื้นที่แห่งโอกาสสำหรับคนทุกช่วงวัย เพื่อให้สามารถพัฒนาตนเองให้ก้าวทันเทคโนโลยี องค์ความรู้และทักษะใหม่ ๆ รวมทั้งสามารถนำไปประยุกต์ใช้จริงได้ อย่างการเป็นพื้นที่สำหรับคนรุ่นใหม่ในการสร้างธุรกิจทางเทคโนโลยี สร้างวิสาหกิจเพื่อสังคม และสร้างอาชีพใหม่ ๆ นอกจากนี้ ยังต้องการให้เป็นพื้นที่ของคนวัยทำงาน ที่จะมาเรียนรู้เทคโนโลยีใหม่ ๆ เพื่อนำไปพัฒนาต่อยอดในอาชีพและธุรกิจให้สามารถแข่งขันได้ รวมทั้งเป็นพื้นที่ของคนสูงวัยที่ต้องการกลับมาเรียนรู้ เพื่อที่จะสามารถปรับตัวให้เข้ากับสังคมและเทคโนโลยีที่เปลี่ยนแปลงไปได้
รมว.อว.กล่าวต่อว่า ด้านแนวทางในการการลดความเหลื่อมล้ำและกระจายโอกาสการเข้าถึงการศึกษาในระดับอุดมศึกษา อว. จะ “นำการอุดมศึกษาไทย สร้างโอกาสทางการศึกษา” โดยการแบ่งเบาภาระค่าใช้จ่ายให้กับนักเรียนและผู้ปกครอง เพื่อเพิ่มโอกาสให้กับเยาวชนไทยให้มีทางเลือกในการศึกษาในระดับอุดมศึกษามากขึ้น โดยให้นักเรียนสามารถสมัครเลือกคณะ 1 - 10 อันดับได้ฟรี ซึ่งเป็นการช่วยแบ่งเบาภาระได้สูงสุด คนละ 900 บาท ในการสมัครคัดเลือกเข้ามหาวิทยาลัยผ่านระบบการรับสมัครสอบกลาง ประจำปี 2567 หรือ “TCAS 67”
“นอกจากนี้ ยังได้พัฒนาแพลตฟอร์มการศึกษาออนไลน์ให้คนไทยทุกคนเรียนรู้ได้ฟรี ผ่านระบบ Thai MOOC (Thailand Massive Open Online Course) โดย อว. ได้ร่วมมือกับสถาบันการศึกษาและหน่วยงานทั้งภาครัฐ และเอกชนกว่า 120 สถาบัน อีกทั้งยังขยายความร่วมมือกับนานาประเทศ โดยเริ่มลงนามความร่วมมือระหว่าง JMOOC ของญี่ปุ่น และ K-MOOC ของเกาหลี ในการแลกเปลี่ยนรายวิชาระหว่างกัน ผ่านแพลตฟอร์มด้านการศึกษาออนไลน์ เพื่อรองรับพื้นที่การศึกษาระบบเปิดสำหรับการเรียนรู้ตลอดชีวิต และเพื่อพัฒนาศักยภาพคนไทยทั้งด้าน Upskill และ Reskill ให้พร้อมสู่การทำงานยุคใหม่ รวมถึงมีการพัฒนาระบบคลังหน่วยกิตของสถาบันอุดมศึกษามีระบบในการเทียบ โดยเปิดโอกาสให้ผู้เรียน ทั้งนักเรียน วัยทำงาน และผู้สูงอายุ เข้ามาเรียนรู้และเก็บสะสมหน่วยการเรียนรู้ไว้ได้ตลอดชีวิตตามความต้องการ และความสนใจในช่วงระยะเวลาที่เหมาะสมกับเงื่อนไขของแต่ละบุคคล ได้ทุกที่ ทุกเวลาอีกด้วย“ น.ส.ศุภมาส กล่าว
#อว #กระทรวงอว #MHESI #กระทรวงการอุดมศึกษาวิทยาศาสตร์วิจัยและนวัตกรรม #Thailand2024thegreat

ที่มา : https://www.thaigov.go.th/news/contents/details/77952