รัฐบาลไทย-ข่าวทำเนียบรัฐบาล-พ่อเมืองชัยภูมิ ลงพื้นตรวจเยี่ยมกิจกรรมรวมพลโคกหนองนา พัฒนาชุมชน พร้อมร่วม “เอามื้อสามัคคี” กับภาคีเครือข่าย เน้นย้ำ การสร้างความยั่งยืนด้วยความมั่นคงทางอาหาร ความรักและความสามัคคี


วันพฤหัสบดีที่ 25 มกราคม 2567
25/01/2567
พิมพ์
พ่อเมืองชัยภูมิ ลงพื้นตรวจเยี่ยมกิจกรรมรวมพลโคกหนองนา พัฒนาชุมชน พร้อมร่วม “เอามื้อสามัคคี” กับภาคีเครือข่าย เน้นย้ำ การสร้างความยั่งยืนด้วยความมั่นคงทางอาหาร ความรักและความสามัคคี
พ่อเมืองชัยภูมิ ลงพื้นตรวจเยี่ยมกิจกรรมรวมพลโคกหนองนา พัฒนาชุมชน พร้อมร่วม “เอามื้อสามัคคี” กับภาคีเครือข่าย เน้นย้ำ การสร้างความยั่งยืนด้วยความมั่นคงทางอาหาร ความรัก และความสามัคคีของพี่น้องประชาชน
เมื่อวันที่ 24 ม.ค. 67 นายอนันต์ นาคนิยม ผู้ว่าราชการจังหวัดชัยภูมิ เปิดเผยว่า ตนพร้อมด้วยนายธงชัย โอฬารพัฒนะชัย รองผู้ว่าราชการจังหวัดชัยภูมิ นายโดมทอง ดิเรกศิลป์ พัฒนาการจังหวัดชัยภูมิ นายวิษณุ จันทร์โพธิ์ ผู้อำนวยการกลุ่มงานส่งเสริมการพัฒนาชุมชน และเจ้าหน้าที่พัฒนาชุมชน สำนักงานพัฒนาชุมชนจังหวัดชัยภูมิ ลงพื้นที่ตรวจเยี่ยมกิจกรรมรวมพลโคกหนองนา พัฒนาชุมชน จังหวัดชัยภูมิ “กิจกรรมเอามื้อสามัคคี” ณ พื้นที่ศูนย์เรียนรู้ฯ โคก หนอง นา แปลง นายเจษฎางค์ นิลนาทโยธิน หมู่ที่ 12 ตำบลหนองไผ่ อำเภอแก้งคร้อ โดยมี นางสาวสุกัญญา กุลสุวรรณ นายอำเภอแก้งคร้อ พร้อมด้วยนางอรอุมา รุจาคม พัฒนาการอำเภอแก้งคร้อ และเครือข่ายโคก หนอง นา พัฒนาชุมชน ร่วมให้การต้อนรับ และพาเยี่ยมชมแปลง โคก หนองนา
นายอนันต์ นาคนิยม ผู้ว่าราชการจังหวัดชัยภูมิ กล่าวว่า จังหวัดชัยภูมิขับเคลื่อนงานตามนโยบายของกระทรวงมหาดไทยในการน้อมนำพระราชปณิธานอันแน่วแน่ของพระบาทสมเด็จพระเจ้าอยู่หัว ในการสืบสาน รักษา และต่อยอด แนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อประโยชน์สุขแห่งอาณาประชาราษฎร คือ “คนไทยทุกคน” รวมถึงมวลมนุษยชาติ ซึ่งเรื่องหนึ่งที่เป็นเรื่องสำคัญที่สุด คือ หลักปรัชญาของเศรษฐกิจพอเพียง และทฤษฎีใหม่มากกว่า 40 ทฤษฎี นำมาสู่การขับเคลื่อนให้พี่น้องคนไทยได้ตระหนักถึงความสำคัญในการนำหลักปรัชญาของเศรษฐกิจพอเพียง เพื่อนำมาเป็นแนวทางในการดำรงชีวิต โดยกระทรวงมหาดไทยได้น้อมนำพระราชปณิธานดังกล่าวมาขยายผลในทั่วทุกพื้นที่ของประเทศ
“จึงเป็นที่มาของกิจกรรมรวมพลโคกหนองนา พัฒนาชุมชน จังหวัดชัยภูมิ “กิจกรรมเอามื้อสามัคคี” ที่ตนพร้อมด้วยผู้บริหารจังหวัดชัยภูมิ และภาคีเครือข่าย ได้ร่วมกันเพาะเมล็ดพันธุ์ต้นไม้ตามโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 กระทรวงมหาดไทย ในกิจกรรมขยายผลการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา” เฉลิมพระเกียรติพระบาทสมเด็จพระเจ้าอยู่หัว ด้วยการเพาะพันธุ์กล้าไม้และพันธุ์ผักสวนครัว เพื่อสร้างพื้นที่ป่า 3 อย่าง ประโยชน์ 4 อย่าง และสร้างความมั่นคงทางอาหารตามแนวพระราชดำริ “บ้านนี้มีรัก ปลูกผักกินอีก” “ทางนี้มีผล ผู้คนรักกัน” และสอดคล้องตามโครงการอนุรักษ์พันธุกรรมพืชอันเนื่องมาจากพระราชดำริ สมเด็จพระเทพรัตนราชสุดาฯ สยามบรมราชกุมารี (อพ.สธ.) ซึ่งตนได้ให้กำลังใจเครือข่าย โคก หนอง นา ในการช่วยเหลือกัน เอามื้อสามัคคี เพื่อเป็นการพบปะ นำความรู้ ประสบการณ์ รวมทั้งเมล็ดพันธุ์ต้นไม้มาแลกเปลี่ยนกัน เกิดเครือข่ายที่เข้มแข็งและยั่งยืนปรากฏชัดเป็นรูปธรรมต่อไป” นายอนันต์ฯ กล่าว
“ขอให้ท่านนายอำเภอ ผู้นำท้องถิ่นท้องที่ ในจังหวัดชัยภูมิ และพื้นที่ใกล้เคียง ได้ช่วยกันเป็นขุนพลในการช่วยกันสร้างประเทศของเราให้เป็นประเทศที่มั่นคง มั่งคั่ง ยั่งยืน เป็นอารยเกษตรที่คนในสังคมมีอารยธรรมความเป็นไทย มีจิตใจเอื้อเฟื้อเผื่อแผ่ มีความเมตตา รักสามัคคี ไม่ลืมศิลปวัฒนธรรมที่บรรพบุรุษมอบให้มา เพื่อเป็นการปฏิบัติบูชาน้อมถวายพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ผู้ทรงพระคุณอันประเสริฐ และเพื่อตอบแทนบุญคุณของแผ่นดินไทย แผ่นดินเกิด ที่พวกเราทุกคนหวงแหน ด้วยการขับเคลื่อนขยายผลหลักปรัชญาของเศรษฐกิจพอเพียง และเกษตรทฤษฎีใหม่ประยุกต์สู่ “โคก หนอง นา” อันจะส่งผลให้เกิดการธำรงรักษาผืนแผ่นดินไทยให้เป็นแผ่นดินธรรม แผ่นดินทอง เป็นสุวรรณภูมิของโลกที่อุดมไปด้วยทรัพยากรธรรมชาติ ในน้ำมีปลา ในนามีข้าว พร้อมส่งต่อถ่ายทอดองค์ความรู้สู่รุ่นลูก หลาน เหลน เพื่อให้เกิดความยั่งยืนต่อไป” นายอนันต์ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77935