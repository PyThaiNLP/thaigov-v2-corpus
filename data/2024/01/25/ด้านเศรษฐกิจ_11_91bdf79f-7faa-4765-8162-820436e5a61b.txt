รัฐบาลไทย-ข่าวทำเนียบรัฐบาล-“มนพร” ขอบคุณแทนประชาชน ที่ 2 พนักงาน ขสมก. “พนักงานขับรถ - เก็บค่าโดยสาร” รถเมล์ยูโรทู สาย 168 เข้าช่วยผู้ป่วยเกิดอาการชักบนรถและนำส่ง รพ.ราชวิถีได้อย่างปลอดภัย 


วันพฤหัสบดีที่ 25 มกราคม 2567
“มนพร” ขอบคุณแทนประชาชน ที่ 2 พนักงาน ขสมก. “พนักงานขับรถ - เก็บค่าโดยสาร” รถเมล์ยูโรทู สาย 168 เข้าช่วยผู้ป่วยเกิดอาการชักบนรถและนำส่ง รพ.ราชวิถีได้อย่างปลอดภัย
....
นางมนพร เจริญศรี รัฐมนตรีช่วยว่าการกระทรวงคมนาคม เปิดเผยว่า จากเหตุการณ์พนักงานขับรถ และพนักงานเก็บค่าโดยสารรถประจำทางปรับอากาศยูโรทู สาย 168 ขององค์การขนส่งมวลชนกรุงเทพ (ขสมก.) เข้าช่วยเหลือผู้โดยสารเกิดอาการป่วยบนรถ และพานำส่งโรงพยาบาลราชวิถีอย่างปลอดภัย เมื่อวันที่ 24 มกราคม 2567 ที่ผ่านมานั้น ทั้งนี้ ตนจึงได้มอบเกียรติบัตรเชิดชูเกียรติให้กับนายอณิรุจน์ วันหวัง พนักงานขับรถ และนางสาวนพรัตน์ ธนเพชรพิบูลย์ พนักงานเก็บค่าโดยสารรถประจำทางปรับอากาศยูโรทู สาย 168 เพื่อเชิดชูความดีและเป็นแบบอย่างที่ดีให้กับพนักงาน ขสมก. ต่อไป
สำหรับเหตุการณ์การช่วยเหลือผู้โดยสารดังกล่าว เกิดขึ้นเมื่อวานนี้ (24 มกราคม 2567) ช่วงเวลาประมาณ 09.30 น. โดยมีคุณแม่พาลูกชายป่วยเป็นโรคภูมิแพ้ตัวเอง เดินทางโดยรถประจำทางปรับอากาศยูโรทู สาย 168 ไปยังโรงพยาบาลราชวิถี ซึ่งในระหว่างทางบริเวณซอยศูนย์วิจัย ถนนพระราม 9 ผู้ป่วยได้มีอาการชักบนรถประจำทาง จึงทำให้นายอณิรุจน์ พนักงานขับรถ และนางสาวนพรัตน์ พนักงานเก็บค่าโดยสาร สาย 168 รวมถึงผู้โดยสารบนรถท่านอื่น ๆ ได้เข้าช่วยเหลือ พร้อมกับขับรถประจำทางพาไปยังจุดที่ใกล้กับอนุสาวรีย์ชัยสมรภูมิมากที่สุด เนื่องจากใกล้กับโรงพยาบาลราชวิถี
ทั้งนี้ เมื่อรถประจำทางเดินทางมาถึงอนุสาวรีย์ชัยสมรภูมิ ซึ่งในช่วงเวลานั้นมีการจราจรติดขัด จึงทำให้พนักงานเก็บค่าโดยสารวิ่งลงจากรถ เพื่อขอความช่วยเหลือกับทหาร 3 นาย ที่ยืนอยู่บริเวณเกาะราชวิถี ทราบชื่อภายหลัง คือ ร.ต. ปรีชา สมบัติวงศ์ ส.ท. ภาณุพงษ์ นึกกระโทก และพลอาสาสมัคร วิทยา ชัยสมบูรณ์ ข้าราชการสังกัดกรมดุริยางค์ทหารบก จากนั้นได้ทำการเข้าช่วยเหลือปฐมพยาบาลเบื้องต้น และอุ้มผู้ป่วยวิ่งไปส่งที่ห้องฉุกเฉิน โรงพยาบาลราชวิถีเป็นที่เรียบร้อย
นางมนพร กล่าวต่อว่า ตนขอขอบคุณพนักงานขับรถและพนักงานเก็บค่าโดยสาร ขสมก. ที่พร้อมดูแลและอำนวยความสะดวกในการเดินทางของผู้โดยสารและประชาชนทุกคนอย่างเต็มความสามารถ อย่างไรก็ตาม มั่นใจว่า ทุกการเดินทางโดยระบบขนส่งสาธารณะของ ขสมก. จะต้องสะดวก ปลอดภัยในทุกเส้นทาง ตามนโยบาย “ราชรถยิ้ม” ที่จะสร้างรอยยิ้มให้กับภาคการคมนาคมขนส่งในทุกมิติ
“ขอเป็นตัวแทนขอบคุณแทนประชาชนที่พนักงาน ขสมก. ทุกท่าน พร้อมดูแล ช่วยเหลือทุกชีวิตที่อยู่บนรถโดยสาร เราห่วงใยประชาชนทุกคน และเราอยากให้พี่น้องประชาชนมีความสุขทุกการเดินทางของ ขสมก. พร้อมเดินหน้านโยบาย “ราชรถยิ้ม” เพื่อสร้างรอยยิ้มให้กับภาคการคมนาคมขนส่งทุกมิติ” นางมนพร กล่าว

ที่มา : https://www.thaigov.go.th/news/contents/details/77961