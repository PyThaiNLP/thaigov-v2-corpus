รัฐบาลไทย-ข่าวทำเนียบรัฐบาล-ตั้งเป้า! ลดสัดส่วน “ขยะอาหาร” ในขยะมูลฝอยจากชุมชน เหลือไม่เกินร้อยละ 28 ภายในปี 2570


วันพฤหัสบดีที่ 25 มกราคม 2567
ตั้งเป้า! ลดสัดส่วน “ขยะอาหาร” ในขยะมูลฝอยจากชุมชน เหลือไม่เกินร้อยละ 28 ภายในปี 2570
.....
กระทรวงทรัพยากรธรรมชาติและสิ่งแวดล้อม โดยกรมควบคุมมลพิษ (คพ.) เร่งประสานหน่วยงานต่าง ๆ ดำเนินการตามแผนปฏิบัติด้านการจัดการขยะอาหาร ระยะที่ 1 (ปี 2566 – 2570)
.
สำหรับแผนปฏิบัติการดังกล่าว มีเป้าหมายเพื่อลดสัดส่วนของขยะอาหารในขยะมูลฝอยชุมชนจากร้อยละ 39 ลงเหลือไม่เกินร้อยละ 28 ภายในปี 2570
.
ทั้งนี้ ผลจากการสำรวจองค์ประกอบขยะมูลฝอย ณ สถานที่กำจัดขยะมูลฝอย พบว่าสัดส่วนของขยะอาหารมากถึงร้อยละ 39 คิดเป็นปริมาณ 9.68 ล้านตัน/ปี หรือเทียบกับประชากร 1 คน ผลิตขยะอาหาร 146 กิโลกรัม/คน/ปี
.
แหล่งกำเนิดที่มีการทิ้งขยะอาหารสูงสุดคือ ตลาดสด รองลงมา เช่น ห้างสรรพสินค้าและร้านสะดวกซื้อ สำนักงาน โรงแรมและรีสอร์ท วัด ครัวเรือน สถานศึกษา เป็นต้น
.
ทั้งนี้ แผนปฏิบัติการดังกล่าว จะเป็นกลไกสำคัญต่อการปรับเปลี่ยนพฤติกรรมของผู้ซื้อและผู้บริโภค รวมทั้งส่งเสริมและสนับสนุนให้ทุกภาคส่วนเข้ามามีส่วนร่วมในการจัดการขยะอาหารมากยิ่งขึ้น ซึ่งจะช่วยลดมลพิษจากขยะ ลดการปล่อยก๊าซมีเทนและคาร์บอนไดออกไซด์ที่มีผลต่อการเปลี่ยนแปลงสภาพภูมิอากาศ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/77950