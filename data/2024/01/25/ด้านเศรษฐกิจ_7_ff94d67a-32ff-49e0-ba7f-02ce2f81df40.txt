รัฐบาลไทย-ข่าวทำเนียบรัฐบาล-กรุงไทยเสนอขายหุ้นอเมริกาผ่าน DRx ลงทุน 5 หุ้นไลฟ์สไตล์ระดับโลก พลิกการลงทุนให้ง่ายและงอกเงย เทรดพร้อมกัน 2 ทุ่ม 7 ก.พ.นี้


วันพฤหัสบดีที่ 25 มกราคม 2567
25/01/2567
พิมพ์
กรุงไทยเสนอขายหุ้นอเมริกาผ่าน DRx ลงทุน 5 หุ้นไลฟ์สไตล์ระดับโลก พลิกการลงทุนให้ง่ายและงอกเงย เทรดพร้อมกัน 2 ทุ่ม 7 ก.พ.นี้
ธ.กรุงไทยเตรียมเสนอขายตราสารแสดงสิทธิในหลักทรัพย์ต่างประเทศ (DRx) เพิ่มอีก 5 หลักทรัพย์ อ้างอิงหุ้นชั้นนำของสหรัฐอเมริกา เปิดทางผู้ลงทุนเข้าถึงหุ้นเทคโนโลยีขนาดใหญ่ครบทั้ง 7 บริษัท ผ่าน DRx เปิดซื้อขายวันแรกพร้อมกันเวลา 20.00 น.ของวันที่ 7 ก.พ.2567
ธนาคารกรุงไทย ในฐานะผู้นำด้านนวัตกรรมทางการลงทุน “Leading in Innovative Investment” เตรียมเสนอขายตราสารแสดงสิทธิในหลักทรัพย์ต่างประเทศ (DRx) เพิ่มอีก 5 หลักทรัพย์ อ้างอิงหุ้นชั้นนำของสหรัฐอเมริกา ได้แก่ Meta Amazon Starbucks Netflix และ Booking Holdings  เปิดทางผู้ลงทุนเข้าถึงหุ้นเทคโนโลยีขนาดใหญ่ครบทั้ง 7 บริษัท ผ่าน DRx เปิดซื้อขายวันแรกพร้อมกันตั้งแต่เวลา 20.00 น.ของวันที่ 7 กุมภาพันธ์ 2567 เป็นต้นไปได้ทันที โดยไม่ต้องจองซื้อ
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า จากความสำเร็จของการเสนอขายตราสารแสดงสิทธิในหลักทรัพย์ต่างประเทศ (DR / DRx) ในปีที่ผ่านมา สะท้อนให้เห็นถึงศักยภาพของนักลงทุนไทยที่มีความสนใจในหลักทรัพย์ต่างประเทศ ทั้งฝั่งจีนและสหรัฐอเมริกา ซึ่งปัจจุบันมีจำนวนผู้ลงทุนถือครอง DR และ DRx ที่ออกโดยธนาคารกรุงไทย มูลค่าหลักทรัพย์ตามราคาตลาด (มาร์เก็ตแคป) ประมาณ 4,500 ล้านบาท (ข้อมูลจาก www.set.or.th ณ วันที่ 12 มกราคม 2567)
ธนาคารกรุงไทย ได้เดินหน้าพัฒนาผลิตภัณฑ์และบริการจัดการทางการเงินอย่างไม่หยุดยั้ง เพื่อตอบโจทย์ความต้องการของลูกค้า ล่าสุด เตรียมเสนอขาย DRx ใหม่ อ้างอิงหุ้นไลฟ์สไตล์จากสหรัฐอเมริกา จำนวน 5 หลักทรัพย์ โดยคัดเลือกบริษัทที่มีศักยภาพในการเติบโตสูง มีผลการดำเนินงานที่แข็งแกร่ง และให้ความสำคัญในการขับเคลื่อนธุรกิจให้เติบโตอย่างยั่งยืน ได้แก่ AMZN80X (Amazon DRx) บริษัทเทคโนโลยีและ e-Commerce ยักษ์ใหญ่ในสหรัฐฯ ผู้ประกอบธุรกิจสตรีมมิ่งและ AI ระดับโลก, META80X (Meta Platforms DRx) เจ้าแห่งโซเชียลมีเดีย แพลตฟอร์มชื่อดังอย่าง Facebook Instagram และ WhatsApp, SBUX80X (Starbucks DRx) ผู้พลิกวัฒนธรรมการดื่มกาแฟ ที่จำหน่ายกาแฟ อาหาร และเครื่องดื่มอื่น ๆ  ในสาขามากกว่า 30,000 แห่งในกว่า 80 ประเทศทั่วโลก, NFLX80X (Netflix DRx) ผู้ให้บริการความบันเทิงสตรีมมิ่งวิดีโอและผู้ผลิตคอนเทนต์ยอดนิยม เช่น One Piece และ The Crown, BKNG80X (Booking Holdings DRx) ผู้นำแพลตฟอร์มออนไลน์ในการจองที่พัก เที่ยวบิน รถเช่า ร้านอาหารระดับโลกอย่าง Booking.com Agoda และ Priceline (ข้อมูลอ้างอิงจาก 1) https://www.aboutamazon.com  2) https://www.bookingholdings.com 3 ) https://about.meta.com/ 4) https://about.netflix.com/ 5) https://www.starbucks.co.th/about-us/our-company/ ณ วันที่ 12 มกราคม 2567 )
“การเสนอขาย DRx ในครั้งนี้ ถือเป็นการเปิดโอกาสให้ผู้ลงทุนสามารถเข้าถึงหุ้นสหรัฐอเมริกาที่มีศักยภาพในการเติบโตสูง มีผลการดำเนินงานที่แข็งแกร่ง รวมทั้งเป็นการเปิดประตูบานใหม่ให้กับผู้ลงทุนในการซื้อขาย 7 หุ้นเทคโนโลยีขนาดใหญ่ที่เป็นเมกะเทรนด์ของโลก หรือ Magnificent Seven ครบทั้ง 7 บริษัท  ได้แก่ แอปเปิล (AAPL80X) เทสลา (TSLA80X) ไมโครซอฟท์ (MSFT80X) อัลฟาเบท (GOOG80X) เอ็นวิเดีย (NVDA80X) อเมซอน (AMZN80X) และเมต้า (META80X) ได้อย่างสะดวก ผ่านตลาดหลักทรัพย์แห่งประเทศไทย ไม่ต้องเปิดบัญชีพอร์ตหุ้นต่างประเทศ แต่ยังคงได้รับผลตอบแทนเสมือนกับทำการลงทุนซื้อขายหุ้นต่างประเทศโดยตรง”
ทั้งนี้ DRx ทั้ง 5 หลักทรัพย์ใหม่นี้ จะเปิดให้ทำการซื้อขายพร้อมกันในวันที่ 7 กุมภาพันธ์ 2567 เวลา 20.00 - 04.00 น. บนกระดานซื้อขาย DRx ของตลาดหลักทรัพย์แห่งประเทศไทย โดยไม่ต้องจองซื้อ ผู้ที่สนใจสามารถใช้บัญชีซื้อขาย DRx ที่มีอยู่แล้วเพื่อซื้อขายตามวันและเวลาดังกล่าว แต่หากไม่มีบัญชี DRx แต่มีบัญชีหุ้นไทยอยู่แล้ว ให้แจ้งความประสงค์เพื่อซื้อขาย DRx เพิ่มเติมกับผู้แนะนำการลงทุน หรือแจ้งด้วยตัวเองผ่าน แอปพลิเคชัน “Streaming by Settrade” เลือก “My Menu” และเลือก “DRx”
ผู้สนใจสามารถสอบถามรายละเอียดเพิ่มเติมได้ที่ธนาคารกรุงไทยทุกสาขาหรือ Krungthai Contact Center โทร. 02-111-1111 หรือ https://krungthai.com/th/content/depositary-receipt

ที่มา : https://www.thaigov.go.th/news/contents/details/77944