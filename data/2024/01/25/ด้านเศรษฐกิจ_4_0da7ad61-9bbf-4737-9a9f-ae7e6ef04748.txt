รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ชพ.4021 อ.ปะทิว จ.ชุมพร เดินหน้ากว่า 95 % คาดแล้วเสร็จสมบูรณ์ในเดือนกุมภาพันธ์ 2567


วันพฤหัสบดีที่ 25 มกราคม 2567
กรมทางหลวงชนบท ขยายถนนสาย ชพ.4021 อ.ปะทิว จ.ชุมพร เดินหน้ากว่า 95 % คาดแล้วเสร็จสมบูรณ์ในเดือนกุมภาพันธ์ 2567
...
กรมทางหลวงชนบท (ทช.) รายงานความคืบหน้าการดำเนินโครงการก่อสร้างถนนทางหลวงชนบทสาย ชพ.4021 แยก ทล.3253 – บ้านมาบอำมฤต อำเภอปะทิว จังหวัดชุมพร ซึ่งปัจจุบันได้ดำเนินการไปแล้วกว่าร้อยละ 95 ขณะนี้อยู่ระหว่างการทาสีตีเส้น และเก็บรายละเอียดของงาน คาดว่าจะก่อสร้างเสร็จสมบูรณ์ในเดือนกุมภาพันธ์ 2567 นี้
โครงการก่อสร้างถนนสายดังกล่าว มีจุดเริ่มต้น กม.ที่ 0+000 บริเวณสามแยก ทล.3253 ถึง กม.ที่ 12+689 บริเวณสี่แยกตลาดสวนปาล์ม ระยะทางรวม 12.689 กิโลเมตร โดยได้ขยายถนนแอสฟัลท์ติกคอนกรีตจากเดิม 9 เมตร เป็น 11 เมตร มีไหล่ทางกว้างข้างละ 2 เมตร และขยายความกว้างสะพานจาก 10 เมตร เป็น 14 เมตร จำนวน 1 แห่ง พร้อมปรับปรุงบริเวณทางแยกเพื่อความสะดวกปลอดภัยในการเดินทางของประชาชน ซึ่งใช้งบประมาณในการก่อสร้าง 83.900 ล้านบาท ทั้งนี้ เมื่อโครงการก่อสร้างแล้วเสร็จจะเป็นการเพิ่มศักยภาพในการเดินทางเชื่อมต่อจากถนนไปสู่ระบบรางได้อย่างสมบูรณ์มากยิ่งขึ้น ช่วยยกระดับคุณภาพชีวิตของประชาชน ซึ่งส่วนใหญ่มีอาชีพทางเกษตรกรรมในการทำสวนยางพารา และสวนปาล์มน้ำมัน ช่วยส่งเสริมการคมนาคมขนส่งสินค้าทางการเกษตรและภาคอุตสาหกรรมในพื้นที่ระหว่างตำบล อำเภอ จังหวัดได้อย่างมีประสิทธิภาพ รวมทั้งเป็นการสนับสนุนรถไฟทางคู่ช่วงสถานีรถไฟมาบอำมฤต สถานีรถไฟคลองวังช้าง สถานีรถไฟปะทิวในอนาคตได้อีกด้วย

ที่มา : https://www.thaigov.go.th/news/contents/details/77932