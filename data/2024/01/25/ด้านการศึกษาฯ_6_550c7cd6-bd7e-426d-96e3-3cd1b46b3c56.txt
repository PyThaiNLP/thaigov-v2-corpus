รัฐบาลไทย-ข่าวทำเนียบรัฐบาล-อว. - สภาอุตฯ หารือแนวทางความร่วมมือ “ศุภมาส” ลั่น พร้อมผลักดันการพัฒนากำลังคนสมรรถนะสูง เพิ่มขีดความสามารถในการแข่งขัน ตอบโจทย์ภาคอุตสาหกรรม


วันพฤหัสบดีที่ 25 มกราคม 2567
อว. - สภาอุตฯ หารือแนวทางความร่วมมือ “ศุภมาส” ลั่น พร้อมผลักดันการพัฒนากำลังคนสมรรถนะสูง เพิ่มขีดความสามารถในการแข่งขัน ตอบโจทย์ภาคอุตสาหกรรม
อว. - สภาอุตฯ หารือแนวทางความร่วมมือ “ศุภมาส” ลั่น พร้อมผลักดันการพัฒนากำลังคนสมรรถนะสูง เพิ่มขีดความสามารถในการแข่งขัน ตอบโจทย์ภาคอุตสาหกรรม
เมื่อวันที่ 24 ม.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นางสาวสุชาดา แทนทรัพย์ เลขานุการ รมว.อว. และนายพันธุ์เพิ่มศักดิ์ อารุณี ผอ.กองขับเคลื่อนและพัฒนาการอุดมศึกษาฯ เข้าร่วมประชุมหารือแนวทางการดำเนินงานแบบบูรณาการระหว่างกระทรวง อว. และสภาอุตสาหกรรมแห่งประเทศไทย โดยมี นายเกรียงไกร เธียรนุกุล ประธานสภาอุตสาหกรรมแห่งประเทศไทย และคณะ ให้การต้อนรับ ณ Ah Yat Abalone Restaurant ชั้น 42 อาคาร Column Tower กรุงเทพฯ
นางสาวศุภมาส กล่าวว่า อว. เป็นแหล่งรวมความรู้และวิทยาการของประเทศ โดยมีสถาบันอุดมศึกษากระจายอยู่ตามภูมิภาคต่าง ๆ ทั่วประเทศ มีทั้งหน่วยงานรัฐ องค์การมหาชน และหน่วยงานในกำกับที่เป็นหน่วยงานด้านนโยบาย ด้านการให้ทุนวิจัย สถาบันวิจัย ห้องปฏิบัติการและหน่วยบริหารจัดการองค์ความรู้อยู่เป็นจำนวนมาก ซึ่งความหลากหลายนี้ทำให้โอกาสในการทำงานของ อว. กับสภาอุตสาหกรรมฯ มีความเป็นไปได้ที่จะเกิดผลชัดเจนเป็นรูปธรรมในหลายมิติ ผ่านการพัฒนากำลังคนสมรรถนะสูง ตอบโจทย์ภาคอุตสาหกรรมเพื่อรองรับการลงทุนจากต่างประเทศ การพัฒนาและส่งเสริมสตาร์ทอัพและผู้ประกอบการนวัตกรรม การพัฒนาอุตสาหกรรมเป้าหมายเพื่อเพิ่มขีดความสามารถในการแข่งขันของอุตสาหกรรม เช่น ยานยนต์ไฟฟ้า เซมิคอนดักเตอร์ ด้านอาหาร รวมถึงการส่งเสริมเศรษฐกิจหมุนเวียน (Circular Economy) เพื่อรองรับแรงกดดันทางการค้าจากมาตรการด้านสิ่งแวดล้อมของประเทศคู่ค้า
“อว. ยินดีช่วยสนับสนุนภาคอุตสาหกรรมอย่างเต็มกำลัง เพื่อเพิ่มขีดความสามารถในการแข่งขันของประเทศและช่วยสร้างรากฐานในการพัฒนาประเทศได้อย่างมีประสิทธิภาพและยั่งยืนต่อไป” รมว.อว.กล่าว

ที่มา : https://www.thaigov.go.th/news/contents/details/77967