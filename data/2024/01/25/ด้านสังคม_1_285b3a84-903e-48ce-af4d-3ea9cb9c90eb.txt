รัฐบาลไทย-ข่าวทำเนียบรัฐบาล-พม. รับมอบสิ่งของบริจาคและสิ่งก่อสร้างจาก 13 หน่วยงาน ร่วมสนับสนุนการพัฒนาศักยภาพเด็กในการดูแลของสถานคุ้มครองสวัสดิภาพเด็กระยอง มุ่งสร้างสรรค์สังคมที่ดี


วันพฤหัสบดีที่ 25 มกราคม 2567
พม. รับมอบสิ่งของบริจาคและสิ่งก่อสร้างจาก 13 หน่วยงาน ร่วมสนับสนุนการพัฒนาศักยภาพเด็กในการดูแลของสถานคุ้มครองสวัสดิภาพเด็กระยอง มุ่งสร้างสรรค์สังคมที่ดี
พม. รับมอบสิ่งของบริจาคและสิ่งก่อสร้างจาก 13 หน่วยงาน ร่วมสนับสนุนการพัฒนาศักยภาพเด็กในการดูแลของสถานคุ้มครองสวัสดิภาพเด็กระยอง มุ่งสร้างสรรค์สังคมที่ดี
เมื่อวันที่ 24 ม.ค. 67 เวลา 10.00 น. นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.)  เป็นประธานในพิธีรับมอบสิ่งของบริจาค และสิ่งก่อสร้าง จากหน่วยงานที่ให้การสนับสนุนการดำเนินงานพัฒนาศักยภาพเด็กและเยาวชนในความอุปการะของสถานคุ้มครองสวัสดิภาพเด็กระยอง จังหวัดระยอง พร้อมทั้งมอบประกาศเกียรติคุณให้แก่ผู้ให้การสนับสนุนฯ โดยมีนางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน จากนั้น ได้ร่วมการประชุมภาคีเครือข่ายหุ้นส่วนทางสังคมเพื่อพัฒนาเด็กและเยาวชน ภายใต้หัวข้อ “ความร่วมมือในการพัฒนาเด็กและเยาวชนภาคตะวันออก ร่วมกับหน่วยงาน พม. ภาคตะวันออก และภาคีเครือข่ายภาครัฐ ภาคเอกชน และภาคประชาชน ที่สนับสนุนการพัฒนาเด็กและเยาวชน” โดยมีผู้แทนหน่วยงานที่เกี่ยวข้อง เข้าร่วม ณ สถานคุ้มครองสวัสดิภาพเด็กระยอง จังหวัดระยอง
นายอนุกูล กล่าวว่า สถานคุ้มครองสวัสดิภาพเด็กระยอง จังหวัดระยอง สังกัดกรมกิจการเด็กและเยาวชน (ดย.) กระทรวงการพัฒนาสังคมและความมั่นคงของมนุษย์ (พม.) มีภารกิจในการสงเคราะห์ ช่วยเหลือ คุ้มครอง ฟื้นฟู พัฒนา และจัดการศึกษา โดยมีโรงเรียนภายในสถานสงเคราะห์ชื่อโรงเรียนประชาสงเคราะห์บ้านห้วยโป่ง ให้การอุปการะเด็กและเยาวชนชาย - หญิง ที่มีอายุระหว่าง 6 - 18 ปี จากทั่วประเทศ ที่มีปัญหาเป็นผู้ด้อยโอกาสทางสังคมด้านต่าง ๆ เพื่อให้เด็กได้รับการพัฒนาทั้งด้านร่างกาย จิตใจ สติปัญญาอารมณ์ และสังคม ควบคู่กันไป และเติบโตเป็นพลเมืองที่มีคุณภาพ ทั้งนี้ ปัจจุบันมีเด็กในความอุปการะจำนวนทั้งสิ้น 88 คน เป็นชาย 55 คน และหญิง 33 คน ซึ่งสถานคุ้มครองฯ แห่งนี้ ได้รับการอนุเคราะห์และสนับสนุนจากภาคีเครือข่ายภาครัฐ ภาคเอกชน และภาคประชาชนมาอย่างต่อเนื่อง ทั้งในด้านการบริจาคอาหาร สิ่งของที่จำเป็น  สิ่งก่อสร้าง การสนับสนุนบุคลากรที่มีความรู้ความเชี่ยวชาญ และกิจกรรมต่างๆ เพื่อส่งเสริมให้เด็กในความอุปการะได้รับโอกาสอย่างเท่าเทียมกับเด็กในสังคม รวมทั้งให้เด็กและเยาวชนในสถานที่แห่งนี้ได้รับการพัฒนาคุณภาพชีวิตที่ดี
นายอนุกูล กล่าวเพิ่มเติมว่า วันนี้ (24 ม.ค. 67) จึงได้จัดพิธีรับมอบสิ่งของ และสิ่งก่อสร้าง พร้อมมอบประกาศเกียรติคุณแก่ผู้ให้การสนับสนุนการดำเนินงานพัฒนาศักยภาพเด็กและเยาวชนในความอุปการะของสถานคุ้มครองสวัสดิภาพเด็กระยอง จังหวัดระยอง จำนวนทั้งสิ้น 13 แห่ง ได้แก่ 1.กองทุนพัฒนาไฟฟ้าเขตนิคมอุตสาหกรรมมาบตาพุด จังหวัดระยอง 2.กลุ่ม ปตท. จังหวัดระยอง 3.บริษัท พีทีที โกลบอลเคมิคอล จำกัด มหาชน (PTT GC) 4.มูลนิธิสถานคุ้มครองสวัสดิภาพเด็กระยอง จังหวัดระยอง 5.แขวงการทางระยอง 6.สถาบันเพื่อการยุติธรรมแห่งประเทศไทย (TIJ) 7. สโมสรกีฬาบีบีจี (BBG CLUB) 8.บริษัท ลิกซิล (ประเทศไทย) จำกัด (มหาชน) 9.โรงแยกก๊าซธรรมชาติ บริษัท ปตท. จำกัด (มหาชน) 10.Hope Academy Rayong 11.บริษัท เมเจอซีนีเพล็กซ์ กรุ้ป จำกัด (มหาชน) สาขา เซ็นทรัล ระยอง 12.บริษัท เซกิซุย สเปเชียลตี้ เคมิคอลส์ (ประเทศไทย) จำกัด และ 13.คุณปนัดดา พิพัฒโนทัย ซึ่งเป็นความร่วมมือของทุกภาคส่วนของสังคม ที่เห็นถึงความสำคัญต่อการพัฒนาเด็กและเยาวชน โดยเข้ามาเป็นหุ้นส่วนทางสังคมมีส่วนร่วมในการพัฒนาเด็กและเยาวชนในสถานคุ้มครองสวัสดิภาพเด็กระยองร่วมกันอย่างต่อเนื่อง
"ในนามกระทรวง พม. ขอขอบคุณหน่วยงานทุกภาคส่วนในจังหวัดระยอง ที่เล็งเห็นถึงความสำคัญของการพัฒนาทรัพยากรมนุษย์ เพราะเด็กและเยาวชนเหล่านี้ต้องการความรักและการเอาใจใส่ที่แตกต่างจากเด็กทั่วไป เพื่อให้ได้รับการพัฒนาคุณภาพชีวิตให้เป็นประชากรที่มีคุณภาพ มีความเป็นอยู่ที่เหมาะสม และที่สำคัญคือเป็นคนดีของสังคม" นายอนุกูล กล่าวในตอนท้าย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #ประกาศเกียรติคุณ #สถานคุ้มครองสวัสดิภาพเด็กระยอง

ที่มา : https://www.thaigov.go.th/news/contents/details/77934