รัฐบาลไทย-ข่าวทำเนียบรัฐบาล-มิลค์บอร์ดเห็นชอบปรับราคารับซื้อน้ำนมดิบเพิ่มขึ้น หวังช่วยเหลือเกษตรกรผู้เลี้ยงโคนมระยะเร่งด่วน


วันจันทร์ที่ 8 มกราคม 2567
มิลค์บอร์ดเห็นชอบปรับราคารับซื้อน้ำนมดิบเพิ่มขึ้น หวังช่วยเหลือเกษตรกรผู้เลี้ยงโคนมระยะเร่งด่วน
มิลค์บอร์ดเห็นชอบปรับราคารับซื้อน้ำนมดิบเพิ่มขึ้น หวังช่วยเหลือเกษตรกรผู้เลี้ยงโคนมระยะเร่งด่วน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังรับทราบผลการประชุมคณะกรรมการโคนมและผลิตภัณฑ์นม (Milk Board) ครั้งที่ 1/2567 โดยมีนายประยูร อินสกุล ปลัดกระทรวงเกษตรและสหกรณ์ เป็นประธานและหน่วยงานที่เกี่ยวข้องเข้าร่วมประชุม ณ ห้องประชุม 123 กระทรวงเกษตรและสหกรณ์ ว่า คณะกรรมการโคนมและผลิตภัณฑ์นม (Milk Board) มีมติเห็นชอบเรื่อง ทบทวนการขออนุมัติปรับเพิ่มราคาน้ำนมดิบเพื่อช่วยเหลือเกษตรกรโคนม ตามมติคณะกรรมการโคนมและผลิตภัณฑ์นม ครั้งที่ 5 /2566 เมื่อวันที่ 6 ธันวาคม 2566 ดังนี้
1. ให้ออกประกาศคณะกรรมการโคนมและผลิตภัณฑ์นม เรื่อง ราคากลางรับซื้อน้ำนมโค ณ หน้าโรงงานแปรรูปและผลิตภัณฑ์นม พ.ศ. 2567 โดยปรับราคากลางรับซื้อน้ำนมโค ณ หน้าโรงงานแปรรูปผลิตภัณฑ์นม จากเดิมกิโลกรัมละ 20.50 บาท เป็นกิโลกรัมละ 22.75 บาทและ 2. ให้ออกประกาศคณะกรรมการโคนมและผลิตภัณฑ์นม เรื่อง ราคากลางรับซื้อน้ำนมโค ณ ศูนย์รวบรวมน้ำนมดิบ พ.ศ. 2567 โดยปรับราคากลางรับซื้อน้ำนมโค ณ ศูนย์รวบรวมน้ำนมดิบ จากเดิมกิโลกรัมละ 19 บาท เป็นกิโลกรัมละ 21.25 บาท
ขณะเดียวกัน ได้รับทราบความก้าวหน้าผลการดำเนินงานโครงการช่วยเหลือเกษตรกรของคณะอนุกรรมการขับเคลื่อนยุทธศาสตร์พัฒนาโคนมและผลิตภัณฑ์นม พิจารณาช่วยเหลือเพื่อลดต้นทุนผลิตภัณฑ์ของเกษตรกรผู้เลี้ยงโคนม ตามมติคณะรัฐมนตรี เมื่อวันที่ 7 พฤศจิกายน 2566 และตามมติคณะกรรมการโคนมและผลิตภัณฑ์นม ครั้งที่ 5 /2566 เมื่อวันที่ 6 ธันวาคม 2566 ดังนี้
1. เมื่อวันที่ 25 ธันวาคม 2566 กรมปศุสัตว์ได้เชิญหน่วยงานที่เกี่ยวข้อง ได้แก่ ธนาคารเพื่อการเกษตรและสหกรณ์การเกษตร กรมตรวจบัญชีสหกรณ์ กรมส่งเสริมสหกรณ์ องค์การส่งเสริมกิจการโคนมแห่งประเทศไทย สำนักพัฒนาอาหารสัตว์ และกองส่งเสริมและพัฒนาการปศุสัตว์ เข้าร่วมประชุมหารือ (ร่าง) โครงการลดต้นทุนและปรับปรุงประสิทธิภาพการผลิตน้ำนมดิบ แนวทางรายละเอียดในประเด็นแหล่งเงินกู้และคุณสมบัติของกลุ่มเกษตรกร เพื่อให้โครงการมีความสมบูรณ์ในร่างรายละเอียดมากขึ้นและ 2. การประชุมคณะอนุกรรมการขับเคลื่อนยุทธศาสตร์พัฒนาโคนมและผลิตภัณฑ์นม ครั้งที่ 1/2567 เมื่อวันที่ 2 มกราคม 2567 ผ่านการประชุมทางไกลด้วยระบบ Zoom Meeting มติที่ประชุมได้เห็นชอบในหลักการ (ร่าง) โครงการช่วยเหลือเกษตรกรโคนม ภายใต้วิกฤตอาหารสัตว์ราคาแพง และมอบหมายกรมปศุสัตว์ในฐานะฝ่ายเลขานุการคณะอนุกรรมการฯ พิจารณาปรับแก้ไขรายละเอียด (ร่าง) โครงการฯ ให้มีความสมบูรณ์ ก่อนเสนอคณะกรรมการโคนมและผลิตภัณฑ์นมพิจารณาเห็นชอบต่อไป

ที่มา : https://www.thaigov.go.th/news/contents/details/77156