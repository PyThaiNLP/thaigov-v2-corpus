รัฐบาลไทย-ข่าวทำเนียบรัฐบาล-ก.เกษตรฯ จับมือ FAO สานสัมพันธ์ความมั่นคงทางอาหารและเทคโนโลยีด้านการเกษตรกว่า 70 ปี 


วันจันทร์ที่ 8 มกราคม 2567
ก.เกษตรฯ จับมือ FAO สานสัมพันธ์ความมั่นคงทางอาหารและเทคโนโลยีด้านการเกษตรกว่า 70 ปี
ก.เกษตรฯ จับมือ FAO สานสัมพันธ์ความมั่นคงทางอาหารและเทคโนโลยีด้านการเกษตรกว่า 70 ปี สู่ความมั่นคงทางอาหารอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังหารือร่วมกับ นายฉู ตง หยู (Mr. Qu Dongyu) ผู้อำนวยการใหญ่องค์การอาหารและการเกษตรแห่งสหประชาชาติ (Food and Agriculture Organization of the United Nations: FAO) โดยมี นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ผู้บริหารหน่วยงานในสังกัดกระทรวงเกษตรและสหกรณ์ และเจ้าหน้าที่ที่เกี่ยวข้องเข้าร่วม ณ ห้องประชุมกระทรวงเกษตร และสหกรณ์ ในโอกาสที่นายฉู ตง หยู เดินทางมาประเทศไทย ระหว่างวันที่ 8 - 10 มกราคม 2567 เพื่อติดตามการดำเนินงานของสำนักงาน FAO ประจำภูมิภาคเอเชียและแปซิฟิกและการดำเนินงานด้านการเกษตรและอาหารของประเทศไทย และหารือความร่วมมือด้านการเกษตรระหว่างไทยและ FAO
สำหรับการหารือในวันนี้ กระทรวงเกษตรและสหกรณ์ พร้อมแลกเปลี่ยนความรู้ด้านการเกษตรและอาหารที่ประเทศไทยมีศักยภาพให้แก่ประเทศอื่น ๆ โดยจำเป็นต้องร่วมมือด้านวิชาการและเทคโนโลยีกับ FAO ในหลาย ๆ เรื่อง และสนับสนุนการเข้าถึงแหล่งทุนแก่เกษตรกรรายย่อยเพื่อประกอบอาชีพ นอกจากนี้ยังได้กล่าวต่อว่า กระทรวงเกษตรและสหกรณ์เห็นความสำคัญของผลกระทบของการเปลี่ยนแปลงสภาพภูมิอากาศต่อภาคเกษตร จึงได้ร่วมมือกับหน่วยงานในระดับนานาชาติ ทั้งด้านการศึกษา การวิจัย และการพัฒนา รวมถึงการนำเทคโนโลยีมาใช้เพื่อให้เกษตรกรสามารถผลิตสินค้าเกษตรได้อย่างมีประสิทธิภาพ รวมทั้งเตรียมความพร้อมที่จะแลกเปลี่ยนองค์ความรู้และข้อมูลต่าง ๆ กับองค์กรระหว่างประเทศ และประเทศอื่น ๆ ในการฝ่าวิกฤตการเปลี่ยนแปลงสภาพภูมิอากาศอย่างยั่งยืนในอนาคต
ในส่วนของฝ่ายองค์การอาหารและการเกษตรแห่งสหประชาชาติ (FAO) ได้แสดงความชื่นชมถึงการดำเนินงานของกระทรวงเกษตรและสหกรณ์ที่สนับสนุนโครงการต่าง ๆ ของ FAO เป็นเวลากว่า 70 ปี และขอบคุณที่ให้การสนับสนุนสำนักงาน FAO ประจำภูมิภาคเอเชียและแปซิฟิก และพร้อมจะสนับสนุนประเทศไทยในการถ่ายถอดความรู้และประสบการณ์ที่ไทยมีศักยภาพ โดยเฉพาะในด้านดินและน้ำ ซึ่งสืบเนื่องจากพระอัจฉริยภาพของในหลวงรัชกาลที่ 9 โดยจะมีข้อริเริ่มจัดการประชุมนานาชาติด้านดินและน้ำในประเทศไทย ในฐานะที่ไทยเป็นที่ตั้งของสำนักงาน FAO ประจำภูมิภาคเอเชียและแปซิฟิก โดยจะประสานงานกันอย่างใกล้ชิดต่อไป

ที่มา : https://www.thaigov.go.th/news/contents/details/77161