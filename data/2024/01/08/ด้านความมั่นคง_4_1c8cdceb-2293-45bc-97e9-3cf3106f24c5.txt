รัฐบาลไทย-ข่าวทำเนียบรัฐบาล-แม่บ้านมหาดไทยเมืองปากน้ำโพ ขับเคลื่อนการสร้างความมั่นคงทางอาหารอย่างต่อเนื่อง ภายใต้แนวคิด "ผู้นำต้องทำก่อน" มุ่งมั่นเสริมสร้างทักษะให้กับเด็กและเยาวชน ปลูกผักปลอดสารพิษรับประทาน 


วันอาทิตย์ที่ 7 มกราคม 2567
07/01/2567
พิมพ์
แม่บ้านมหาดไทยเมืองปากน้ำโพ ขับเคลื่อนการสร้างความมั่นคงทางอาหารอย่างต่อเนื่อง ภายใต้แนวคิด "ผู้นำต้องทำก่อน" มุ่งมั่นเสริมสร้างทักษะให้กับเด็กและเยาวชน ปลูกผักปลอดสารพิษรับประทาน
แม่บ้านมหาดไทยเมืองปากน้ำโพ ขับเคลื่อนการสร้างความมั่นคงทางอาหารอย่างต่อเนื่อง ภายใต้แนวคิด "ผู้นำต้องทำก่อน" มุ่งมั่นเสริมสร้างทักษะให้กับเด็กและเยาวชน ปลูกผักปลอดสารพิษรับประทาน ทำให้ทุกครัวเรือนมีอาหารอุดมสมบูรณ์อย่างยั่งยืน
วันนี้ (7 ม.ค. 67) นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ เปิดเผยว่า ชมรมแม่บ้านมหาดไทยจังหวัดนครสวรรค์ ได้น้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” และ "ทางนี้มีผล ผู้คนรักกัน" มาขับเคลื่อนการสร้างความมั่นคงทางอาหารอย่างต่อเนื่อง เพื่อเป็นการลดค่าใช้จ่ายให้ประชาชน ทำให้ประชาชนในทุกครัวเรือนสามารถพึ่งพาตนเองได้ โดยมีอาหารสำหรับบริโภคอย่างเพียงพอและมีคุณภาพ ได้รับประทานผักที่ปลอดสารพิษ ซึ่งจังหวัดนครสวรรค์ ภายใต้การนำของนายทวี เสริมภักดีกุล ผู้ว่าราชการจังหวัดนครสวรรค์ มีแนวคิด "ผู้นำต้องทำก่อน" เริ่มจากให้หัวหน้าส่วนราชการปลูกพืชผักสวนครัวทำเป็นต้นแบบ อีกทั้งส่งเสริมให้สถานศึกษา ศูนย์พัฒนาเด็กเล็ก ได้เสริมสร้างทักษะความรู้การปลูกพืชผักสวนครัวปลอดสารพิษให้กับเด็กและเยาวชน รวมถึงการอนุรักษ์สิ่งแวดล้อม การคัดแยกขยะ การจัดทำถังขยะเปียกลดโลกร้อน ขับเคลื่อนตามเป้าหมายการพัฒนาที่ยั่งยืน (SDGs) ตามที่กระทรวงมหาดไทยโดยผู้ว่าราชการจังหวัดได้ประกาศเจตนารมณ์ร่วมกับองค์การสหประชาชาติ "76 จังหวัด 76 คำมั่นสัญญา เพื่อการพัฒนา เพื่อความเท่าเทียม" โลกนี้เพื่อเรา และเพื่อประเทศไทยที่ยั่งยืน
นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ กล่าวว่า จังหวัดนครสวรรค์ได้ร่วมกับชมรมแม่บ้านมหาดไทยจังหวัดนครสวรรค์ จัดกิจกรรมโครงการ "หนูน้อยปลูกผักสวนครัว เพื่อสร้างความมั่นคงทางอาหาร” ณ ศูนย์พัฒนาเด็กเล็กองค์การบริหารส่วนตำบลเขาชนกัน (ศพด.อบต.เขาชนกัน) อำเภอแม่วงก์ จังหวัดนครสวรรค์ ตามแนวทางการจัดกิจกรรมเตรียมประสบการณ์บูรณาการเรียนรู้เพื่อเสริมสร้างคุณลักษณะอยู่อย่างพอเพียง ตามหลักสูตรการศึกษาปฐมวัยของสถานศึกษาสังกัดองค์กรปกครองส่วนท้องถิ่น เพื่อให้เด็กมีความปลอดภัยด้านการรับประทานอาหารและเสริมสร้างสุขนิสัยที่ดีในการเลือกรับประทานอาหารที่ดีมีประโยชน์และรู้จักรับผิดชอบสิ่งแวดล้อมรอบตัวอย่างมีคุณภาพ โดยมุ่งเน้นให้เด็กมีความรู้เรื่องอาหารปลอดภัย การเพาะปลูกพืชผักแบบปลอดสารพิษ ผ่านกิจกรรมการเรียนรู้เชิงรุก (Active Learning) สร้างความตะหนักในเรื่องของอาหารที่ปลอดภัยต่อการบริโภค และการเพาะปลูกที่เป็นมิตรต่อสิ่งแวดล้อม โดยเลือกปลูกผักสวนครัวที่ใช้ปรุงอาหารเป็นประจำทุกวัน "ปลูกทุกอย่างที่กิน กินทุกอย่างที่ปลูก" สามารถลดรายจ่ายให้กับครัวเรือน มีคลังอาหารที่อุดมสมบูรณ์ มีสารอาหารครบถ้วนไว้รับประทาน อีกทั้งยังมีการถ่ายทอดการจัดทำถังขยะเปียกลดโลกร้อน ซึ่งนอกจากจะสามารถนำมาใช้ประโยชน์เป็นปุ๋ย ยังสามารถช่วยลดการปล่อยก๊าซเรือนกระจกสู่ชั้นบรรยากาศที่เป็นปัญหาก่อให้เกิดโลกร้อนอีกด้วย
"นอกจากนี้ ชมรมแม่บ้านมหาดไทยจังหวัดนครสวรรค์ยังได้ลงพื้นที่เยี่ยมชมแปลงปลูกพืชผักสวนครัว "บ้านพักนายอำเภอ" นางสาวสุวัชรี ศรีกำพี้ นายอำเภอลาดยาว ตามโครงการเสริมสร้างความมั่นคงทางอาหาร น้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” โดยการปลูกผักสวนครัวในพื้นที่ว่าง และขยายผลโครงการ “ทางนี้มีผล ผู้คนรักกัน” ทุกครัวเรือน พร้อมทั้ง ร่วมกันรณรงค์ส่งเสริมการจัดทำถังขยะเปียกลดโลกร้อน สำหรับทิ้งอาหารในชีวิตประจำวัน และบริหารจัดการขยะตั้งแต่ต้นทาง ส่งเสริมให้ข้าราชการ พนักงาน และเจ้าหน้าที่ รู้จักการคัดแยกขยะตามหลัก 3Rs คือใช้น้อย ใช้ซ้ำ และนำกลับมาใช้ใหม่ ตามโครงการ "ครอบครัวมหาดไทย ใส่ใจสิ่งแวดล้อม" ซึ่งได้น้อมนำหลักปรัชญาของเศรษฐกิจพอเพียงมาพัฒนาทักษะและศักยภาพของข้าราชการ พนักงานราชการ ลูกจ้าง และเจ้าหน้าที่ ให้ครอบคลุมทุกมิติการดำรงชีวิตอย่างเป็นมิตรกับสิ่งแวดล้อม ส่งต่อสิ่งแวดล้อมที่ดี ขับเคลื่อนเป้าหมายเพื่อการพัฒนาที่ยั่งยืน (SDGs)" นางวราภรณ์ฯ กล่าวเพิ่มเติม
นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ กล่าวในช่วงท้ายว่า ชมรมแม่บ้านมหาดไทยจังหวัดนครสวรรค์มีความมุ่งมั่นในการขับเคลื่อนสร้างความมั่นคงด้านอาหาร ต่อยอดและขยายผลนำนโยบายของกระทรวงมหาดไทย และสมาคมแม่บ้านมหาดไทย ในการ “บำบัดทุกข์ บำรุงสุข” พี่น้องประชาชน ควบคู่กับการอนุรักษ์สิ่งแวดล้อม รักษาความสะอาด บ้านเมืองน่าอยู่ ทำให้ลูกหลานเด็กและเยาวชนมีสิ่งแวดล้อมที่ดี ทำให้ทุกพื้นที่ทุกชุมชนในจังหวัดนครสวรรค์ พี่น้องประชาชนทุกคนมีคุณภาพชีวิตที่ดีอย่างยั่งยืน
#กระทรวงมหาดไทย  #WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife #ดินดีน้ำสมบูรณ์เกื้อกูลชีวิต
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน

ที่มา : https://www.thaigov.go.th/news/contents/details/77124