รัฐบาลไทย-ข่าวทำเนียบรัฐบาล-พม. ส่งทีมเคลื่อนที่เร็ว ศรส. ช่วยเด็ก 2 คน หลังถูกพ่อพามานอนข้างถนน ย่านสำโรง จ.สมุทรปราการ


วันจันทร์ที่ 8 มกราคม 2567
พม. ส่งทีมเคลื่อนที่เร็ว ศรส. ช่วยเด็ก 2 คน หลังถูกพ่อพามานอนข้างถนน ย่านสำโรง จ.สมุทรปราการ
พม. ส่งทีมเคลื่อนที่เร็ว ศรส. ช่วยเด็ก 2 คน หลังถูกพ่อพามานอนข้างถนน ย่านสำโรง จ.สมุทรปราการ
วันที่ 7 มกราคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า กรณีการนำเสนอข่าว ขอความช่วยเหลือ 5 ชีวิต สุดรันทด ซึ่งมีเด็ก 2 คน นอนอยู่ข้างถนน บริเวณห้างสรรพสินค้าแห่งหนึ่ง ย่านสำโรง จังหวัดสมุทรปราการ นั้น กระทรวงการพัฒนาสังคมและความมั่นคงของมนุษย์ (พม.) โดยชุดปฏิบัติการเคลื่อนที่เร็ว ศรส. นำโดย นางเตือนใจ คงสมบัติ รองอธิบดีกรมกิจการเด็กและเยาวชน พร้อมหน่วยงาน ทีม พม.หนึ่งเดียว จังหวัดสมุทรปราการ ได้แก่ สำนักงานพัฒนาสังคมและความมั่นคงของมนุษย์จังหวัดสมุทรปราการ บ้านพักเด็กและครอบครัว ศูนย์คุ้มครองคนไร้ที่พึ่ง และอาสาสมัครพัฒนาสังคมและความมั่นคงของมนุษย์ (อพม.) ลงพื้นที่ตรวจสอบข้อเท็จจริงเพื่อให้ความช่วยเหลือร่วมกัน
นางสาวซาราห์ กล่าวว่า เบื้องต้น ทราบว่าครอบครัวดังกล่าว แม่ของเด็กมีภูมิลำเนาอยู่จังหวัดลพบุรี พ่อของเด็กมีภูมิลำเนาอยู่ อำเภอพระประแดง จังหวัดสมุทรปราการ และเนื่องจากพ่อของเด็กมีพฤติกรรมส่วนตัวเกี่ยวกับยาเสพติด และค้างค่าเช่าที่จึงถูกให้ออกจากบ้าน จึงไม่สามารถกลับไปอาศัยครอบครัวได้  โดยได้พากันออกมานอนในที่สาธารณะ ต่อมามีพลเมืองดีนำครอบครัวดังกล่าวมาที่สถานีตำรวจภูธรสำโรงเหนือ แต่พ่อของเด็กมีคดีเกี่ยวกับยาเสพติดติดตัว เจ้าหน้าที่ตำรวจจึงควบคุมตัวไว้ดำเนินคดี
ทั้งนี้ เจ้าหน้าที่กระทรวง พม. ได้โทรพูดคุยกับผู้เป็นแม่ เพื่อเสนอแนวทางการช่วยเหลือต่างๆ แต่แม่ของเด็กไม่ยอมรับความช่วยเหลือ และไม่ยินยอมให้ข้อมูลเด็ก อย่างไรก็ตาม จึงได้ประสานเจ้าหน้าที่ตำรวจในพื้นที่เพื่อติดตามตัว พร้อมทั้งตรวจสอบทะเบียนราษฎรของครอบครัวทั้งหมดในต่างจังหวัด อีกทั้งประสานบ้านพักเด็กและครอบครัวจังหวัดลพบุรีติดตามที่อยู่ของแม่เด็ก เพื่อให้ได้ข้อมูลของแม่เด็กและการเลี้ยงดูของเด็กในครอบครัว เพื่อจะได้ดำเนินการวางแผนให้ความช่วยเหลือเด็กต่อไป
นางสาวซาราห์ กล่าวเพิ่มเติมว่า หากพบเห็นเด็กประสบปัญหาความเดือดร้อนทางสังคม ขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่าน ฮอตไลน์ 1300 บริการตลอด 24 ชั่วโมง ซึ่งเรามีชุดปฏิบัติการเคลื่อนที่เร็ว พร้อมลงพื้นที่อย่างรวดเร็วทันเหตุการณ์
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ช่วยเหลือเด็ก #หน่วยเคลื่อนที่เร็ว #พม #ดย #พมจ # บ้านพักเด็กและครอบครัว # ศูนย์คุ้มครองคนไร้ที่พึ่ง

ที่มา : https://www.thaigov.go.th/news/contents/details/77152