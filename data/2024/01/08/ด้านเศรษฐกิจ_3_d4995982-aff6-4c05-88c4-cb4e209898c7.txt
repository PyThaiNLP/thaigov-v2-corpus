รัฐบาลไทย-ข่าวทำเนียบรัฐบาล-‘รมช.อนุชา’ เร่งฟื้นฟูท่าเทียบเรืออ่าวสะพลี 


วันจันทร์ที่ 8 มกราคม 2567
‘รมช.อนุชา’ เร่งฟื้นฟูท่าเทียบเรืออ่าวสะพลี
‘รมช.อนุชา’ เร่งฟื้นฟูท่าเทียบเรืออ่าวสะพลี เพิ่มศักยภาพสถานที่ขนถ่ายสินค้าทางทะเล พร้อมยกระดับแหล่งท่องเที่ยวของชาวชุมพร
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมและรับฟังปัญหาความเดือดร้อนของชาวประมงตำบลสะพลี อำเภอปะทิว จังหวัดชุมพร โดยมี นายชุมพล จุลใส อดีต สส.ชุมพร นายวิชัย สุดสวาสดิ์ สส.ชุมพร เขต 1 นายสันต์ แซ่ตั้ง สส.ชุมพร เขต 2 นายสุพล จุลใส สส.ชุมพร เขต 3 ผู้บริหารกระทรวงเกษตรและสหกรณ์ ตลอดจนหน่วยงานที่เกี่ยวข้อง เข้าร่วม ณ ท่าเทียบเรืออ่าวสะพลี อำเภอปะทิว จังหวัดชุมพร
นายอนุชา กล่าวว่า ท่าเทียบเรืออ่าวสะพลี ก่อสร้างตั้งแต่ปี 2539 ซึ่งปัจจุบันมีสภาพชำรุดทรุดโทรมจากสภาพภูมิอากาศและการใช้งานเป็นระยะเวลายาวนาน และยังเป็นสถานที่สำหรับขนถ่ายสินค้าทางทะเลที่สำคัญของตำบลสะพลี และพื้นที่ใกล้เคียง สร้างความเติบโตทางเศรษฐกิจชุมชนของตำบลสะพลี ในการขนส่งอาหารทะเลไปยังพื้นที่ต่าง ๆ ของจังหวัดชุมพร โดยปัจจุบันมีเรือประมงที่ขึ้นขนถ่ายสินค้า จำนวน 200 ลำ ซึ่งชาวประมงอำเภอสะพลี ได้นำสินค้าขึ้นเทียบเรือเป็นระยะเวลายาวนาน และยังมีชายหาดเป็นสถานที่ท่องเที่ยวที่มีชื่อเสียง คือ หาดทุ่งวัวแล่น ซึ่งมีนักท่องเที่ยวนิยมเดินทางเข้ามาท่องเที่ยวจำนวนมาก
“เพื่อให้การขับเคลื่อนการดำเนินงานให้เป็นส่วนหนึ่งในการส่งเสริมและขับเคลื่อนให้เศรษฐกิจชุมชนได้พัฒนาและเติบโตอย่างต่อเนื่อง สร้างงาน สร้างรายได้ ให้พี่น้องชาวประมงได้มีชีวิตและความเป็นอยู่ที่ดีขึ้น ได้มอบหมายให้หน่วยงานที่เกี่ยวข้องเร่งรัดนำเรื่องดังกล่าว นำเข้าแผนพัฒนาจังหวัดเพื่อของบประมาณในการปรับปรุง แก้ปัญหาความเดือดร้อนของพี่น้องชาวประมงโดยเร็วที่สุด และจะประสานงานกับหน่วยงานที่เกี่ยวข้อง เพื่อแก้ไขปัญหาของพี่น้องชาวประมงให้ประสบผลสำเร็จต่อไป” นายอนุชา ย้ำ

ที่มา : https://www.thaigov.go.th/news/contents/details/77132