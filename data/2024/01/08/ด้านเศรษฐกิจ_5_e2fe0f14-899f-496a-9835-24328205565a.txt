รัฐบาลไทย-ข่าวทำเนียบรัฐบาล-ออมสินจัดใหญ่งานวันเด็กแห่งชาติปี 67


วันจันทร์ที่ 8 มกราคม 2567
08/01/2567
พิมพ์
ออมสินจัดใหญ่งานวันเด็กแห่งชาติปี 67
ออมสินจัดใหญ่งานวันเด็กแห่งชาติปี 67 มุ่งกระตุ้นและส่งเสริมเยาวชนรักการออม เปิดตัวกระปุกออมสินโลกกว้าง ออกแบบ/ผลิตโดย Art of Life วิสาหกิจเพื่อสังคม เพื่อผู้ป่วยโรคมะเร็ง จองสิทธิ์ฝากเงินรับกระปุก 8-11 ม.ค.นี้ ที่ www.gsb.or.th และ Line : GSB Society
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารออมสินในฐานะสถาบันเพื่อการออม มีบทบาทในการสนับสนุนให้ประชาชนคนไทยทุกกลุ่ม รวมถึงเด็กและเยาวชน มีจิตสำนึกและเห็นความสำคัญของการออม โดยมุ่งเน้นปลูกฝังนิสัยรักการออมให้กับเด็กเริ่มตั้งแต่เยาว์วัย สำหรับในปีนี้ธนาคารได้ร่วมกับ อาร์ต ฟอร์ แคนเซอร์ บาย ไอรีล ภายใต้ บริษัท อาร์ต ออฟ ไลฟ์ วิสาหกิจเพื่อสังคม กิจการเพื่อสังคมที่มุ่งเน้นพัฒนาคุณภาพชีวิตให้กับผู้ป่วยโรคมะเร็ง สร้างสรรค์และผลิตกระปุกออมสินในวาระวันเด็กแห่งชาติประจำปี 2567 ชื่อว่า “กระปุกออมสินโลกกว้าง” ซึ่งเป็นกระปุกทรงกลมลูกโลกมีลวดลายสัญลักษณ์ชวนรักษ์โลก เพื่อร่วมมือร่วมใจส่งต่อกำลังใจให้กับผู้ป่วยโรคมะเร็งและสังคมโลก สอดคล้องกับจุดยืนของธนาคารภายใต้บทบาทธนาคารเพื่อสังคม รวมถึงคำขวัญวันเด็กของนายกรัฐมนตรีและรัฐมนตรีว่าการกระทรวงการคลัง นายเศรษฐา ทวีสิน “มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย”
สำหรับเด็กและเยาวชนที่ต้องการฝากเงินและรับกระปุกออมสินเนื่องในวันเด็กแห่งชาติปี 2567 เป็นที่ระลึก สามารถลงทะเบียนออนไลน์เพื่อจองสิทธิ์ฝากเงินผ่าน 2 ช่องทาง คือ เว็บไซต์ www.gsb.or.th และ Line Official : GSB Society ได้ตั้งแต่วันที่ 8 -11 มกราคม 2567 โดยใช้เลขบัตรประจำตัวประชาชนของผู้เยาว์ในการลงทะเบียนเพื่อไปฝากเงินในวันเสาร์ที่ 13 มกราคม 2567 ได้ที่สาขาธนาคารออมสินทั่วประเทศ หรือแอป MyMo หรือที่เครื่องรับฝากเงินอัตโนมัติ(ADM) จากนั้นให้นำหลักฐานการลงทะเบียนฝากเงิน ติดต่อขอรับ “กระปุกออมสินโลกกว้าง” ณ สาขาที่ลงทะเบียนจองสิทธิ์ฝากเงินไว้ จำนวน 1 ชิ้น ต่อ 1 สิทธิ์ (ของมีจำนวนจำกัด) ได้ตั้งแต่วันที่ 13-31 มกราคม 2567 ทั้งธนาคารขอสงวนสิทธิ์สำหรับบัญชีเงินฝาก หรือ สลากออมสินที่มีชื่อผู้เยาว์ หรือเพื่อประโยชน์ผู้เยาว์เท่านั้น
นอกจากแคมเปญฝากเงินเพื่อรับกระปุกออมสินวันเด็กแล้ว ที่ธนาคารออมสินสำนักงานใหญ่ ยังได้จัดกิจกรรมสันทนาการ เพื่อเป็นของขวัญให้กับเด็กๆ โดยจัดขึ้นภายใต้แนวคิด “GSB Kids Ventures” ตะลุยแดนแห่งการออม มีกิจกรรมน่าสนใจและเกมท้าทายไหวพริบมากมาย เน้นการใช้ความคิดสร้างสรรค์ เพิ่มพูนความรู้และเปิดโลกทัศน์ใหม่ พร้อมกับได้รับความสนุกสนาน และอาหารเครื่องดื่มฟรีตลอดงาน โดยมีพันธมิตรของธนาคารฯ ร่วมสร้างสีสัน รอยยิ้ม และเสียงหัวเราะให้เด็ก ได้แก่ บมจ.ทิพยประกันภัย บมจ.ทิพยประกันชีวิต บลจ.เอ็มเอฟซี บริษัท มีที่ มีเงิน กองทุนการออมแห่งชาติ และ Art for Cancer เป็นต้น.

ที่มา : https://www.thaigov.go.th/news/contents/details/77140