รัฐบาลไทย-ข่าวทำเนียบรัฐบาล-นายอำเภอเบญจลักษ์ จ.ศรีสะเกษ ลงพื้นที่ตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง พร้อมทั้งขยายผล


วันจันทร์ที่ 8 มกราคม 2567
08/01/2567
พิมพ์
นายอำเภอเบญจลักษ์ จ.ศรีสะเกษ ลงพื้นที่ตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง พร้อมทั้งขยายผล
นายอำเภอเบญจลักษ์ จังหวัดศรีสะเกษ ลงพื้นที่ตรวจเยี่ยมการขับเคลื่อน "หมู่บ้านยั่งยืน" เน้นย้ำ ต้องรวมกลุ่ม "คุ้มบ้าน" ที่มั่นคง ควบคู่น้อมนำหลักปรัชญาของเศรษฐกิจพอเพียง ขยายผลทำให้ทั้ง 67 หมู่บ้านในอำเภอเบญจลักษ์เป็น "หมู่บ้านยั่งยืน"
วันนี้ (8 ม.ค. 67) นายธนเดช พระอารักษ์ นายอำเภอเบญจลักษ์ จังหวัดศรีสะเกษ เปิดเผยว่า ตนพร้อมด้วยสมาชิกกองร้อยอาสารักษาดินแดนเบญจลักษ์ที่ 18 ได้ลงพื้นที่ตรวจเยี่ยมและติดตามการขยายผลการพัฒนาหมู่บ้านยั่งยืน (Sustainable Village) เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ด้วยสำนึกในพระมหากรุณาธิคุณที่ทรงเป็นผู้นำการบำบัดทุกข์ บำรุงสุข เพื่อเสริมสร้างให้ประชาชนมีคุณภาพชีวิตที่ดีอย่างยั่งยืน และเฉลิมพระเกียรติสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เนื่องในโอกาสวันคล้ายวันประสูติ 8 มกราคม 2567 ด้วยสำนึกในพระกรุณาธิคุณที่ทรงเป็นผู้พระราชทานแนวพระดำริ “หมู่บ้านยั่งยืน” (Sustainable Village) ทำให้ประชาชนคนไทยได้มีคุณภาพชีวิตที่ดีอย่างยั่งยืน
นายธนเดช พระอารักษ์ นายอำเภอเบญจลักษ์ กล่าวว่า กระทรวงมหาดไทยได้น้อมนำแนวพระดำริ “หมู่บ้านยั่งยืน” (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาดำเนินการขับเคลื่อนเพื่อพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม พร้อมทั้งขับเคลื่อนเป้าหมายการพัฒนาที่ยั่งยืน (Sustainable Development Goals: SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนให้ครอบคลุมในทุกมิติ ทั้งด้านสังคม เศรษฐกิจ และสิ่งแวดล้อม โดยการส่งเสริมการรวมกลุ่ม เสริมสร้างแนวทางการพึ่งพาตนเองของประชาชนในหมู่บ้าน เพื่อสร้างความมั่นคงในชีวิต ความมั่นคงด้านอาหาร ความมั่นคงด้านเครื่องนุ่งห่ม การถ่ายทอดภูมิปัญญาสู่เด็กและเยาวชน ตลอดจนการรักษาสิ่งแวดล้อมและขนบธรรมเนียมประเพณีไทย เพื่อให้ประชาชนในหมู่บ้าน/ชุมชนได้พัฒนาไปสู่การมีคุณภาพชีวิตที่ดีอย่างยั่งยืน
นายธนเดช พระอารักษ์ นายอำเภอเบญจลักษ์ กล่าวต่อว่า อำเภอเบญจลักษ์มีความตั้งใจอย่างยิ่งในการขับเคลื่อนโครงการ "หมู่บ้านยั่งยืน" ด้วยความมุ่งมั่นตั้งใจของผู้นำท้องที่ และความสมัครสมานสามัคคีของพี่น้องประชาชนในหมู่บ้าน ร่วมแรงร่วมใจกันพัฒนาพื้นที่หมู่บ้านให้เป็นพื้นที่แห่งความยั่งยืน ด้วยการปลูกพืชผักสวนครัว สร้างความมั่นคงทางอาหาร น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" พร้อมทั้งส่งเสริมการละเล่นร้องรำทำเพลงพื้นบ้าน การถ่ายทอดภูมิปัญญาและวิถีชีวิตให้กับเด็กและเยาวชนคนรุ่นใหม่ ให้เป็นผู้รู้จักการใช้ชีวิตแบบพึ่งพาตนเอง โดยมีข้าราชการในพื้นที่ ทั้งปลัดอำเภอ พัฒนากร ฯลฯ ตลอดจนผู้นำท้องที่ คือ กำนัน ผู้ใหญ่บ้าน คณะกรรมการหมู่บ้าน ทำให้เกิดผลเป็นรูปธรรม คือ ความรู้รักสามัคคี เป็นพื้นที่แห่งความสุข เป็นหมู่บ้านยั่งยืนครบทั้ง 67 หมู่บ้าน ด้วยปณิธานที่มุ่งมั่นในการบำบัดทุกข์ บำรุงสุข
นายธนเดช พระอารักษ์ นายอำเภอเบญจลักษ์ กล่าวเพิ่มเติมว่า จากการลงพื้นที่ในครั้งนี้ ตนได้ตรวจเยี่ยมและให้กำลังใจพี่น้องประชาชนในพื้นที่ จำนวน 4 หมู่บ้าน ได้แก่ 1) บ้านหนองหว้า หมู่ที่ 1 และหมู่ที่ 15 ตำบลหนองหว้า 2) บ้านโนนคูณน้อย หมู่ที่ 11 ตำบลหนองหว้า 3) บ้านเสรีพัฒนา หมู่ที่ 13 ตำบลหนองหว้า และ 4) บ้านหนองเลิง หมู่ที่ 6 ตำบลเสียว พร้อมได้เน้นย้ำผู้นำท้องที่ ท้องถิ่น และพี่น้องประชาชนในทุกหมู่บ้านที่ตรวจเยี่ยมในการรวมกลุ่มแบบ "คุ้มบ้าน" การสร้างความมั่นคงทางอาหาร และที่สำคัญ คือ การน้อมนำหลักปรัชญาของเศรษฐกิจพอเพียงมาเป็นแนวทางในการดำรงชีวิต และได้มอบขนมและอาหารพื้นบ้าน (กุ้งจ่อม) เพื่อเป็นกำลังใจ และชื่นชมการสร้างรั้วแบบภูมิปัญญาชาวบ้านดั้งเดิม (รั้วไม้ไผ่แบบลิ่ม) อีกด้วย
"เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 และเนื่องในโอกาสวันคล้ายวันประสูติ สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา 8 มกราคม 2567 อำเภอเบญจลักษ์ จะดำเนินการขยายผล "หมู่บ้านยั่งยืน" ให้ครอบคลุมครบทั้ง 5 ตำบล 67 หมู่บ้าน ด้วยการขับเคลื่อนจัดทำโครงสร้างพื้นฐาน จัดระเบียบแต่ละหมู่บ้านแต่ละคุ้มให้มั่นคงเป็นระเบียบ สะอาด สวยงาม การสร้างความมั่นคงทางอาหารรวมถึงแหล่งน้ำสะอาด และส่งเสริมอาชีพให้แก่ประชาชนในพื้นที่ โดยน้อมนำหลักปรัชญาของเศรษฐกิจพอเพียงมาปรับใช้เป็นแนวทางในการปฏิบัติ เพื่อให้เกิด "หมู่บ้านยั่งยืน" (Sustainable Village) นำไปสู่การพัฒนาพื้นที่ ทำให้ประชาชนทุกพื้นที่ของอำเภอเบญจลักษ์มีความสุขในทุกมิติอย่างยั่งยืน" นายธนเดชฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77142