รัฐบาลไทย-ข่าวทำเนียบรัฐบาล-ชุดปฏิบัติการพิเศษนราธิวาสจับกุมผู้ลักลอบขายน้ำต้มใบกระท่อมผสมยาแก้ไอและกัญชา สนองนโยบาย มท.1 มุ่งจัดระเบียบสังคมเพื่อความผาสุกของสังคม


วันอาทิตย์ที่ 7 มกราคม 2567
07/01/2567
พิมพ์
ชุดปฏิบัติการพิเศษนราธิวาสจับกุมผู้ลักลอบขายน้ำต้มใบกระท่อมผสมยาแก้ไอและกัญชา สนองนโยบาย มท.1 มุ่งจัดระเบียบสังคมเพื่อความผาสุกของสังคม
ชุดปฏิบัติการพิเศษนราธิวาสจับกุมผู้ลักลอบขายน้ำต้มใบกระท่อมผสมยาแก้ไอและกัญชา สนองนโยบาย มท.1 มุ่งจัดระเบียบสังคมเพื่อความผาสุกของสังคม
วันนี้ (7 ม.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า ชุดปฏิบัติการพิเศษจังหวัดนราธิวาส นำโดยนายสุวิทย์ นาคเป้า ป้องกันจังหวัดนราธิวาส นายสุชาติ กิจการ ปลัดอำเภองานป้องกันอำเภอสุไหงโกลก และนายอัจฉริยะ เพียรทอง หัวหน้าศูนย์อำนวยการป้องกันและปราบปรามยาเสพติดจังหวัดนราธิวาส (ศอ.ปส.จ.นธ.) นำกำลังสมาชิกกองอาสารักษาดินแดน สังกัด ศอ.ปส.จ.นธ. ตรวจสอบการกระทำผิดของสถานประกอบการที่ฝ่าฝืนกฎหมาย จำหน่ายน้ำกระท่อมและใบกระท่อม บริเวณถนนทรายทอง 3 (ดงงูเห่า) ต.สุไหงโกลก อ.สุไหงโกลก จ.นราธิวาส ซึ่งพบจำนวน 2 ร้าน ได้แก่ ร้านบังเดี่ยว และร้านเวลาดึก ชุดปฏิบัติการฯ จึงดำเนินการจับกุมพร้อมแจ้งข้อกล่าวหา และดำเนินคดีตามกฎหมายต่อไป
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า ชุดปฏิบัติการพิเศษของจังหวัดนราธิวาสได้ดำเนินการจัดระเบียบสังคม โดยตรวจสอบร้านขายใบกระท่อมบริเวณถนนทรายทอง 3 (ดงงูเห่า) ต.สุไหงโกลก อ.สุไหงโกลก จำนวน 2 ร้าน ได้แก่ 1. ร้านบังเดี่ยว โดยมี นส.โสรายา (สงวนนามสกุล) อายุ 23 ปี แสดงตัวเป็นเจ้าของร้าน พร้อมของกลางจำนวน 4 รายการ ได้แก่ 1) น้ำต้มพืชกระท่อม จำนวน 3 ขวด 2) ยาแก้ไอชนิดน้ำเชื่อม ยี่ห้อ DATISSIN จำนวน 3 ขวด 3) กัญชาอัดแท่ง จำนวน 7 ห่อ และ 4) กัญชาแปรรูปพร้อมสูบ จำนวน 19 มวน โดยของกลางลำดับที่ 1) ถูกพบใส่ไว้ในลังน้ำแข็งหน้าร้าน ของกลางลำดับที่ 2) ถูกพบวางอยู่บนเคาน์เตอร์ และของกลางลำดับที่ 3) - 4) ถูกพบซุกซ่อนอยู่ในลิ้นชักใต้เคาน์เตอร์ภายในร้าน เจ้าหน้าที่ชุดจับกุมจึงได้ประสานนางสุภวรรณ นุ่นจันทร์ เภสัชกรชำนาญการ สนง.สสจ.นธ เข้าตรวจสอบของกลาง และใบอนุญาตขายยาของผู้ถูกจับกุม เมื่อทำการตรวจสอบแล้วพบว่าของกลางดังกล่าวเป็นยาแผนปัจจุบันจริง และผู้ถูกจับกุมไม่มีใบอนุญาตให้ขายยาแผนปัจจุบัน อีกทั้งไม่มีใบอนุญาตขายกัญชาอีกด้วย จึงได้แจ้งข้อกล่าวหาว่า 1) มียาแผนปัจจุบัน ซึ่งเป็นยาอันตรายไว้ในครอบครองเพื่อขายโดยไม่ได้รับอนุญาต 2) ผลิตและจำหน่ายผลิตภัณฑ์สมุนไพร (น้ำต้มใบกระท่อม) โดยไม่ได้รับอนุญาต 3) จำหน่าย หรือแปรรูปสมุนไพรควบคุม (กัญชา) เพื่อการค้าโดยไม่ได้รับอนุญาต และ 2. ร้านเวลาดึก มีนายศุภกิจ (สงวนนามสกุล) อายุ 25 ปี และนายธนพันธ์ (สงวนนามสกุล) อายุ 23 ปี แสดงตัวเป็นเจ้าของร้าน พร้อมของกลาง 11 รายการ ได้แก่ 1) ยาแก้ไอชนิดน้ำเชื่อมยี่ห้อ IWADIL จำนวน 2 ขวด 2) ยาแก้ไอชนิดน้ำเชื่อมยี่ห้อ Finadrill จำนวน 1 ขวด 3) ยาแก้ไอชนิดน้ำเชื่อมยี่ห้อ Benz Expertorant จำนวน 5 ขวด 4)ยาแก้ไอชนิดน้ำเชื่อมยี่ห้อ DATISSIN จำนวน 5 ขวด 5) ยาแก้ไอชนิดน้ำเชื่อมยี่ห้อ DATISSIN แยกใส่ถุงพลาสติก จำนวน 2 ถุง 6) ยาแก้ไอชนิดน้ำเชื่อมยี่ห้อ Allergin จำนวน 9 ขวด 7) น้ำต้มพืชกระท่อม จำนวน 288 ขวด 8) กัญชาอัดแท่ง น้ำหนัก 3 กิโลกรัม 1 ขีด 9) กัญชาอัดแท่งห่อเล็ก จำนวน 50 ห่อ 10) กัญชาต่างประเทศ น้ำหนัก 1 ขีด 11) กัญชาดอกช่อ จำนวน 5 ห่อ โดยของกลางลำดับที่ 1) - 3) พบอยู่ในถังขยะใต้เคาน์เตอร์ภายในร้าน ของลำดับที่ 4) - 5) พบอยู่บนเคาน์เตอร์ภายในร้าน ของกลางลำดับที่ 6) อยู่บนชั้นวางของเหนือเคาน์เตอร์ ของกลางลำดับที่ 7) ถูกพบอยู่ใน 3 แห่ง คือ ในห้องน้ำ/ในลังน้ำแข็งหลังบ้าน/ลังใต้เคาน์เตอร์ ของกลางลำดับที่ 8) พบใส่ในถุงดำซุกซ่อนในตะกร้าหน้าห้องนอน ของกลางลำดับที่ 9) พบบนชั้นวางของเหนือเคาน์เตอร์ และของกลางลำดับที่ 10) - 11) พบในลิ้นชักใต้เคาน์เตอร์ เมื่อทำการตรวจสอบแล้วพบว่า ของกลางดังกล่าวเป็นยาแผนปัจจุบันจริง และผู้ถูกจับกุมไม่มีใบอนุญาตให้ขายยาแผนปัจจุบัน อีกทั้งผู้จับกุมไม่มีใบอนุญาตขายกัญชาอีกด้วย จึงได้แจ้งข้อกล่าวหาว่า 1) ร่วมกันมียาแผนปัจจุบัน ซึ่งเป็นยาอันตรายไว้ในครอบครองเพื่อขายโดยไม่ได้รับอนุญาต 2) ร่วมกันผลิตและจำหน่ายผลิตภัณฑ์สมุนไพร (น้ำต้มใบกระท่อม) โดยไม่ได้รับอนุญาต 3) ร่วมกันจำหน่าย หรือแปรรูปสมุนไพรควบคุม (กัญชา) เพื่อการค้า โดยไม่ได้รับอนุญาต เจ้าหน้าที่ชุดจับกุมจึงได้เชิญผู้ถูกจับทั้ง 3 ราย ไปยังหอประชุม อ.สุไหงโกลก เพื่อทำบันทึกจับกุม โดยผู้ถูกจับกุมทั้ง 3 ราย ให้การรับสารภาพทุกข้อกล่าวหา จึงได้ทำตัวส่ง พนักงานสอบสวน สภ.สุไหงโกลก เพื่อดำเนินคดีตามกฎหมายต่อไป
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่าเพิ่มเติมว่า ที่มาของปฏิบัติการในครั้งนี้ เกิดจากการที่จังหวัดนราธิวาสได้ตั้งคณะทำงานจัดระเบียบสังคมแบบบูรณาการจังหวัดนราธิวาส โดยในคณะทำงานชุดนี้ได้มีการบูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพล ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย โดยทางจังหวัดร่วมกันกำหนดกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้องในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิด
“จังหวัดนราธิวาสมุ่งมั่นในการกวาดล้างสิ่งผิดกฎหมายทุกรูปแบบที่ก่อให้เกิดความไม่สงบในบ้านเมือง โดยขอให้พี่น้องประชาชนเชื่อมั่นในการปฏิบัติงานของเจ้าหน้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน และร่วมเป็นกำลังสำคัญในการสร้างสรรค์ให้บ้านเมืองของเรามีแต่สิ่งที่ดี ด้วยการช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคม” ว่าที่ร้อยตรี ตระกูลฯ กล่าวในช่วงท้าย
#WorldSoilDay #วันดินโลก  #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77122