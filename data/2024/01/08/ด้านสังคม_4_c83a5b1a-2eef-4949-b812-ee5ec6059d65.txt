รัฐบาลไทย-ข่าวทำเนียบรัฐบาล-พม. ส่งชุดปฏิบัติการเคลื่อนที่เร็ว ศรส. ร่วมกับ สน.ลุมพินี ลงพื้นที่จัดระเบียบขอทานบริเวณถนนสุขุมวิท พบขอทานต่างด้าวแม่ลูก 3 คู่ กระทำผิดตาม กม. เตรียมส่งตรวจ DNA พิสูจน์


วันจันทร์ที่ 8 มกราคม 2567
พม. ส่งชุดปฏิบัติการเคลื่อนที่เร็ว ศรส. ร่วมกับ สน.ลุมพินี ลงพื้นที่จัดระเบียบขอทานบริเวณถนนสุขุมวิท พบขอทานต่างด้าวแม่ลูก 3 คู่ กระทำผิดตาม กม. เตรียมส่งตรวจ DNA พิสูจน์
พม. ส่งชุดปฏิบัติการเคลื่อนที่เร็ว ศรส. ร่วมกับ สน.ลุมพินี ลงพื้นที่จัดระเบียบขอทานบริเวณถนนสุขุมวิท พบขอทานต่างด้าวแม่ลูก 3 คู่ กระทำผิดตาม กม. เตรียมส่งตรวจ DNA พิสูจน์ความสัมพันธ์ทางสายโลหิต
วันที่ 6 มกราคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ (รองปลัด พม.) ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยว่า กรณี มีการโพสต์ผ่านโซเชียลมีเดีย พบเห็นขอทานเด็กกัมพูชานั่งขอทานหน้าร้านสะดวกซื้อ 7-11 ซอยสุขุมวิท 11 เขตคลองเตย กรุงเทพฯ นั้น คืนวานนี้ (5 ม.ค. 67) เวลา 20.00 น. ทีมเจ้าหน้าที่ศูนย์คุ้มครองคนไร้ที่พึ่งกรุงเทพมหานคร กรมพัฒนาสังคมและสวัสดิการ (พส.) ซึ่งเป็นชุดปฏิบัติการเคลื่อนที่เร็ว ศูนย์เร่งรัดจัดการสวัสดิภาพประชาชน (ศรส.) กระทรวง พม. ได้ลงพื้นที่ร่วมกับ ทีมเจ้าหน้าที่ตำรวจ สน.ลุมพินี เพื่อจัดระเบียบผู้ทำการขอทานบริเวณถนนสุขุมวิทตามแนวรถไฟฟ้า BTS แยกอโศก กรุงเทพฯ
นางสาวซาราห์ กล่าวว่า จากการลงพื้นที่ปฏิบัติการครั้งนี้ ซึ่งเป็นแหล่งท่องเที่ยวของชาวต่างประเทศ พบผู้ทำการขอทาน 4 ราย มีหญิงชาวกัมพูชา 1 ราย ซึ่งเป็นรายเดียวกับที่เพจดังกล่าวโพสต์ไว้ และคู่แม่ลูกชาวกัมพูชา 3 คู่ ทั้งนี้ พนักงานเจ้าหน้าที่ได้เชิญตัวมาคัดกรองและทำบันทึกจับกุม เนื่องจากการขอทานเป็นการกระทำผิดกฎหมายตามพระราชบัญญัติควบคุมการขอทาน พ.ศ. 2559 ต้องระวางโทษจำคุกไม่เกิน 1 เดือน หรือปรับไม่เกิน 10,000 บาทหรือทั้งจำทั้งปรับ โดยขอทานหญิงชาวกัมพูชา 1 ราย ได้มีการเปรียบเทียบปรับ และประสานส่งต่อไปยังสำนักงานตรวจคนเข้าเมือง เพื่อดำเนินการผลักดันส่งตัวกลับประเทศต้นทางต่อไป ในขณะที่คู่แม่ลูกชาวกัมพูชา 3 คู่ ในเบื้องต้น กระทรวง พม. ได้รับเข้าไว้ในการคุ้มครองชั่วคราวที่สถานคุ้มครองคนไร้ที่พึ่ง เพื่อดำเนินการตรวจพิสูจน์ความสัมพันธ์ทางสายโลหิต (DNA) ต่อไป
นางสาวซาราห์ กล่าวเพิ่มเติมว่า หากพบเห็นขอทาน เราไม่ควรให้เงินด้วยความสงสาร เพราะการขอทานเป็นการกระทำผิดกฎหมาย โดยขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านฮอตไลน์ พม. 1300 บริการตลอด 24 ชั่วโมง ซึ่งเรามีชุดปฏิบัติการเคลื่อนที่เร็ว พร้อมลงพื้นที่อย่างรวดเร็วทันเหตุการณ์
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ขอทาน #หน่วยเคลื่อนที่เร็ว

ที่มา : https://www.thaigov.go.th/news/contents/details/77151