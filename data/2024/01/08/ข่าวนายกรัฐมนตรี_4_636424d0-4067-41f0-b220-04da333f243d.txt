รัฐบาลไทย-ข่าวทำเนียบรัฐบาล-​นายกฯ พร้อมชี้แจง หาก สว.ขอ เปิดอภิปราย ครม. ชี้เป็นหน้าที่ฝ่ายบริหาร เผย สส.บัญชีรายชื่อพรรคเพื่อไทยลาออก ไม่กระทบการทำงานรัฐบาล เชื่อจะทำให้การทำงานบริหารได้เต็มที่มากขึ้น


วันจันทร์ที่ 8 มกราคม 2567
08/01/2567
พิมพ์
​นายกฯ พร้อมชี้แจง หาก สว.ขอ เปิดอภิปราย ครม. ชี้เป็นหน้าที่ฝ่ายบริหาร เผย สส.บัญชีรายชื่อพรรคเพื่อไทยลาออก ไม่กระทบการทำงานรัฐบาล เชื่อจะทำให้การทำงานบริหารได้เต็มที่มากขึ้น
​นายกฯ พร้อมชี้แจง หาก สว.ขอ เปิดอภิปราย ครม. ชี้เป็นหน้าที่ฝ่ายบริหาร เผย สส.บัญชีรายชื่อพรรคเพื่อไทยลาออก ไม่กระทบการทำงานรัฐบาล เชื่อจะทำให้การทำงานบริหารได้เต็มที่มากขึ้น
วันนี้ (8 มกราคม 2567) เวลา 10.00 น. ณ สำนักงานตำรวจแห่งชาติ เขตปทุมวัน กรุงเทพฯ  นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง กล่าวถึงกรณี 3 รัฐมนตรี ประกอบด้วย นายสมศักดิ์ เทพสุทิน รองนายกรัฐมนตรี  นายสุริยะ จึงรุ่งเรืองกิจ รัฐมนตรีว่าการกระทรวงคมนาคม และนายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม ลาออกจาก สส. บัญชีรายชื่อ พรรคเพื่อไทย จะไม่กระทบกับการทำงานของรัฐบาลใช่หรือไม่ นายกฯ กล่าวยืนยันว่า ไม่มี พร้อมกับเชื่อว่าการทำหน้าที่รัฐมนตรีจะดีขึ้น เพราะท่านได้ทำหน้าที่ฝ่ายบริหารอย่างเต็มที่ ตามที่นายสมศักดิ์ ได้พูดไปว่า งานตามกระทรวงต่าง ๆ ก็เยอะอยู่แล้ว พร้อมกับย้ำว่าไม่มีนัยยะอะไร เพราะเป็นเรื่องของการทำงานเพียงอย่างเดียว
ผู้สื่อข่าวถามต่อว่า สมาชิกวุฒิสภา (สว.) บางส่วน อยากเปิดอภิปรายทั่วไปตามมาตรา 152 แบบไม่ลงมติ ในส่วนของคณะรัฐมนตรี มีความพร้อมหรือไม่ นายกฯ กล่าวว่า เป็นหน้าที่ของฝ่ายบริหารอยู่แล้ว ถ้าเกิดฝ่ายนิติบัญญัติ หรือฝ่ายตรวจสอบต้องการความกระจ่าง หรืออะไรก็ต้องชี้แจง ซึ่งเป็นไปตามกลไกของรัฐธรรมนูญ
“แม้จะทำงานเพียงแค่ 4 เดือน ก็ถือว่าเป็นหน้าที่ ไม่เกี่ยวกับจำนวนเดือน หรือจำนวนวัน ซึ่งมีความพร้อม และยินดี” นายกฯ ย้ำ

ที่มา : https://www.thaigov.go.th/news/contents/details/77139