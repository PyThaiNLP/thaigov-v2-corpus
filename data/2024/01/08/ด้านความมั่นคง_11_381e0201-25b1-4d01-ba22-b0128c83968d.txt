รัฐบาลไทย-ข่าวทำเนียบรัฐบาล-ผู้ว่าฯ สงขลา เผยทีมความมั่นคงจังหวัดสงขลา รวบคนขับรถบรรทุก 6 ล้อ ลักลอบขนไอซ์ 1 ตัน บริเวณด่านถาวรบ้านควนมีด พร้อมเร่งขยายผลสืบสวนหาผู้มีส่วนเกี่ยวข้องมาดำเนินคดีตามกฎหมาย


วันจันทร์ที่ 8 มกราคม 2567
08/01/2567
พิมพ์
ผู้ว่าฯ สงขลา เผยทีมความมั่นคงจังหวัดสงขลา รวบคนขับรถบรรทุก 6 ล้อ ลักลอบขนไอซ์ 1 ตัน บริเวณด่านถาวรบ้านควนมีด พร้อมเร่งขยายผลสืบสวนหาผู้มีส่วนเกี่ยวข้องมาดำเนินคดีตามกฎหมาย
ผู้ว่าฯ สงขลา เผยทีมความมั่นคงจังหวัดสงขลา รวบคนขับรถบรรทุก 6 ล้อ ลักลอบขนไอซ์ 1 ตัน บริเวณด่านถาวรบ้านควนมีด พร้อมเร่งขยายผลสืบสวนหาผู้มีส่วนเกี่ยวข้องมาดำเนินคดีตามกฎหมายไม่มีละเว้น
วันนี้ (8 ม.ค. 67) นายสมนึก พรหมเขียว ผู้ว่าราชการจังหวัดสงขลา เปิดเผยว่า จังหวัดสงขลาได้กำหนดนโยบายในการมุ่งเน้นการแก้ไขปัญหายาเสพติดในทุกมิติตามนโยบายรัฐบาลและกระทรวงมหาดไทย ประกอบกับจังหวัดสงขลาเป็นหนึ่งในพื้นที่ที่เป็นเส้นทางผ่านของกลุ่มผู้ลักลอบขนย้ายยาเสพติดในพื้นที่ภาคใต้ โดยได้กำหนดเป็นนโยบายสำคัญของจังหวัดและกำชับให้หน่วยงานด้านความมั่นคงบูรณาการทีมงานเฝ้าระวังและจับกุมผู้ฝ่าฝืนกฎหมายอย่างเข้มข้นต่อเนื่อง
“เมื่อวันที่ 7 ม.ค. 67 เวลา 19.12 น. บริเวณด่านถาวรบ้านควนมีด ฝ่ายปกครองนำโดยนายกฤชณัทท พลรัตน์ นายอำเภอจะนะ พร้อมด้วยสิบตำรวจโท ไพโรจน์ ตาแก้ว ปลัดอำเภอจะนะ หัวหน้าด่านตรวจถาวรบ้านควนมีด และสมาชิกกองอาสารักษาดินแดนอำเภอจะนะที่ 9 บูรณาการร่วมเจ้าหน้าที่ตำรวจจากสถานีตำรวจภูธรจะนะ และสถานีตำรวจภูธรควนมีด กำลังทหาร และเจ้าหน้าที่ตำรวจปราบปรามยาเสพติด (บช.บส.) ร่วมกันตรวจค้นรถบรรทุก 6 ล้อต้องสงสัย หมายเลขทะเบียน 7X-23XX โดยเมื่อรถคันดังกล่าวเคลื่อนที่ผ่านเครื่องเอกซเรย์ของด่านตรวจถาวรบ้านควนมีด พบวัตถุต้องสงสัย ทางเจ้าหน้าที่จึงทำการขอเข้าตรวจค้นรถบรรทุกดังกล่าว โดยมีนายมุสตอปา (สงวนนามสกุล) อายุ 56 ปี ภูมิลำเนาตำบลบางเขา อำเภอหนองจิก จังหวัดปัตตานี เป็นผู้ขับขี่ และจากการตรวจค้นเจ้าหน้าที่ได้พบเมทแอมเฟตามีน (ไอซ์) จำนวน 1,000 กิโลกรัม (1 ตัน) จึงทำการส่งเรื่องให้ตำรวจปราบปรามยาเสพติด (บช.ปส.) ดำเนินคดีตามกฎหมาย โดยในขณะนี้เจ้าหน้าที่ทุกฝ่ายกำลังบูรณาการการกำลังในการขยายผลการจับกุมผู้มีส่วนเกี่ยวข้องในขบวนการนี้ทุกราย พร้อมดำเนินคดีอย่างเด็ดขาด เพื่อมิให้เป็นเยี่ยงอย่างกับผู้กระทำความผิดเกี่ยวกับยาเสพติด” นายสมนึกฯ กล่าวเน้นย้ำ
นายสมนึก พรหมเขียว ผู้ว่าราชการจังหวัดสงขลา กล่าวเพิ่มเติมว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนนตรีและรัฐมนตรีว่าการกระทรวงมหาดไทย ได้มีนโยบายยกระดับความเข้มข้นในการจัดระเบียบสังคม ปราบปรามผู้มีอิทธิพล ผู้ลักลอบครอบครองอาวุธปืน ผู้มีส่วนเกี่ยวข้องกับยาเสพติด รวมถึงสิ่งผิดกฎหมายทุกประเภท เพื่อรักษาความสงบเรียบร้อยของสังคม ประชาชนมีความมั่นคงปลอดภัย รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้กำชับให้ทุกจังหวัดจัดระเบียบสังคมเพื่อเสริมสร้างความผาสุกในสังคมไทย พี่น้องประชาชนสามารถดำเนินชีวิตได้อย่างเป็นปกติสุข
“จังหวัดสงขลา มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท จึงขอให้พี่น้องประชาชนเชื่อมั่นในการปฏิบัติงานของเจ้าที่ ทั้งฝ่ายปกครอง เจ้าหน้าที่ตำรวจ และหน่วยงานที่เกี่ยวข้องทุกภาคส่วน พร้อมเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการแจ้งเบาะแสดังกล่าว” นายสมนึกฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77158