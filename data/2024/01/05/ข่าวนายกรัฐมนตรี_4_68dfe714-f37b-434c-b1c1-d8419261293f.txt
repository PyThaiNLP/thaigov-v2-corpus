รัฐบาลไทย-ข่าวทำเนียบรัฐบาล-นายกรัฐมนตรีชี้แจงให้ความสำคัญกับ e - bidding ยืนยันรัฐบาลจะนำความโปร่งใส ธรรมาภิบาลมาสู่การจัดซื้อจัดจ้างและการประมูลงาน


วันศุกร์ที่ 5 มกราคม 2567
05/01/2567
พิมพ์
นายกรัฐมนตรีชี้แจงให้ความสำคัญกับ e - bidding ยืนยันรัฐบาลจะนำความโปร่งใส ธรรมาภิบาลมาสู่การจัดซื้อจัดจ้างและการประมูลงาน
นายกรัฐมนตรีชี้แจงให้ความสำคัญกับ e - bidding ยืนยันรัฐบาลจะนำความโปร่งใส ธรรมาภิบาลมาสู่การจัดซื้อจัดจ้างและการประมูลงาน
วันนี้ (5 มกราคม 2567) เวลา 12.40 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เข้าร่วมการประชุมสภาผู้แทนราษฎร ชุดที่ 26 ปีที่ 1 ครั้งที่ 5 (สมัยสามัญประจำปีครั้งที่ 2) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2567 โดยนายกรัฐมนตรีได้ชี้แจงต่อที่ประชุม ดังนี้
นายกรัฐมนตรีกล่าวถึงเรื่อง e – bidding เป็นเรื่องที่รัฐบาลให้ความสำคัญและรัฐบาลมั่นใจว่าจะนำความโปร่งใส มีธรรมาภิบาลมาสู่การจัดซื้อจัดจ้าง การประมูลงานซึ่งถือเป็นเรื่องใหญ่ โดยในอดีตสังคมต่างตั้งข้อสงสัยในเรื่องนี้ ซึ่งเราจะต้องร่วมกันพัฒนาอย่างต่อเนื่อง นอกจากนั้นงบประมาณ ปี 67 มีความล่าช้า การจัดสรรงบประมาณ การที่จะมีงบประมาณลงไปจริง ๆ แล้วทำงานได้จริง ๆ ต้องใช้เวลาอีกหลายเดือน การที่ท่านเสนอว่า หากร่างงบประมาณนี้ผ่านอาจจะทำงานคู่ขนานไปกันถือเป็นข้อเสนอแนะที่ดี ทั้งนี้ รัฐบาลจะไปดูว่าตรงไหนที่สามารถทำได้ไม่ขัดกับข้อกฎหมาย
นายกรัฐมนตรีกล่าวถึงเรื่องการเลื่อนชั้นประมูล ตนเชื่อว่ามีนัยยะสำคัญในหลาย ๆ เรื่อง พร้อมทั้ง เห็นด้วยว่า การเลื่อนชั้นจากชั้นหนึ่งไปเป็นชั้นพิเศษอาจมีเหตุผลที่ต้องมีการปรับเปลี่ยนบ้าง อาจจะไม่ใช่แค่จำนวนเงินที่เกี่ยวกับเนื้องานอย่างเดียว เรื่องของทุนจดทะเบียนก็มีส่วนด้วยและเรื่องของผลงานในอดีตซึ่งต้องมีเรื่องของการฟ้องร้อง เรื่องเหล่านี้ก็เป็นเรื่องที่สำคัญที่ต้องมาดูให้ดีในเรื่องของการประมูล เพราะว่าสังคมตั้งข้อสงสัยในเรื่องนี้มากพอสมควร โดยเป็นหน้าที่ของกรมบัญชีกลาง ซึ่งในช่วงบ่ายนี้จะมีการพูดคุยเกี่ยวกับเรื่องนี้ ทั้งนี้ ขอให้ทุกคนสบายใจว่ารัฐบาลไม่ได้นิ่งนอนใจและพร้อมที่จะน้อมรับข้อเสนอแนะ หากตรงไหนสามารถทำได้ เห็นว่าเหมาะสมและไม่ขัดต่อข้อกฎหมาย รัฐบาลจะดำเนินการให้

ที่มา : https://www.thaigov.go.th/news/contents/details/77053