รัฐบาลไทย-ข่าวทำเนียบรัฐบาล-​โฆษกรัฐบาล เผยนายกฯ ขอบคุณกระแสตอบรับมาตรการวีซ่าฟรีถาวรแก่นักท่องเที่ยวจีน ยอดค้นหาประเทศไทยบนแพลตฟอร์มท่องเที่ยวจีน เพิ่มขึ้นกว่า 90% รัฐบาลพร้อมดึงดูดนักท่องเที่ยวต่างชาต


วันศุกร์ที่ 5 มกราคม 2567
05/01/2567
พิมพ์
​โฆษกรัฐบาล เผยนายกฯ ขอบคุณกระแสตอบรับมาตรการวีซ่าฟรีถาวรแก่นักท่องเที่ยวจีน ยอดค้นหาประเทศไทยบนแพลตฟอร์มท่องเที่ยวจีน เพิ่มขึ้นกว่า 90% รัฐบาลพร้อมดึงดูดนักท่องเที่ยวต่างชาต
​โฆษกรัฐบาล เผยนายกฯ ขอบคุณกระแสตอบรับมาตรการวีซ่าฟรีถาวรแก่นักท่องเที่ยวจีน ยอดค้นหาประเทศไทยบนแพลตฟอร์มท่องเที่ยวจีน เพิ่มขึ้นกว่า 90% รัฐบาลพร้อมดึงดูดนักท่องเที่ยวต่างชาติด้วยมาตรการวีซ่าฟรีอีกมากกว่า 60 ประเทศ/ดินแดน กระตุ้นการท่องเที่ยวตลอดปี 2
นายชัย วัชรงค์ โฆษกประจำสำนักนายกรัฐมนตรี เปิดเผยว่า ตามที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประกาศว่ารัฐบาลไทยและจีนอยู่ระหว่างร่วมกันดำเนินมาตรการยกเว้นการตรวจลงตราเข้าไทย (Visa Exemption) แบบถาวร แก่นักท่องเที่ยวชาวจีน โดยเชื่อว่าจะมีการลงนามภายในเดือนกุมภาพันธ์ 2567 ซึ่งเชื่อว่าจะเริ่มมาตรการได้ตั้งแต่วันที่ 1 มีนาคม 2567 นั้น
โฆษกประจำสำนักนายกรัฐมนตรีระบุว่า กระแสตอบรับจากชาวจีนต่อมาตรการดังกล่าวดีมาก ทำให้ยอดการค้นหาประเทศไทยบนแพลตฟอร์มท่องเที่ยวจีน เพิ่มขึ้นมากกว่า 90% ทั้งนี้ รัฐบาลเดินหน้ากระตุ้นอุตสาหกรรมการท่องเที่ยวไทย ด้วยมาตรการวีซ่าฟรีแก่นักท่องเที่ยวต่างชาติมากกว่า 60 ประเทศ/ดินแดน เชื่อมั่นส่งผลดีต่อการท่องเที่ยวไทยปี 2567
โฆษกประจำสำนักนายกรัฐมนตรี กล่าวว่า ภายหลังมีการรายงานข่าวเกี่ยวกับมาตรการวีซ่าฟรีแบบถาวรแก่นักท่องเที่ยวชาวจีน เพียง 1 ชั่วโมง ยอดการค้นหาคำว่า “ประเทศไทย” บนแพลตฟอร์มของ ซีทริป กรุ๊ป ผู้ให้บริการด้านการเดินทางท่องเที่ยว เพิ่มขึ้นมากกว่า 90% และยอดการค้นหาเที่ยวบินเส้นทางเซี่ยงไฮ้ - กรุงเทพฯ และปักกิ่ง - กรุงเทพฯ เพิ่มขึ้นมากกว่า 40% นอกจากนี้ ยอดจองการเดินทางสู่ไทยระหว่างวันที่ 2 มกราคม 2567 จนถึงเทศกาลตรุษจีน เพิ่มขึ้นมากกว่า 10 เท่า ทั้งนี้ การท่องเที่ยวแห่งประเทศไทย (ททท.) คาดการณ์ว่ามาตรการดังกล่าวจะนำไปสู่การเพิ่มเที่ยวบินระหว่างสองประเทศมากขึ้น และทำให้ราคาค่าโดยสารเที่ยวบินลดลง ซึ่งจะดึงดูดนักท่องเที่ยวจีนให้เดินทางมาท่องเที่ยวยังประเทศไทยได้ตามเป้าหมาย 8 ล้านคน ในปี 2567
โดยในปี 2566 รัฐบาลออกมาตรการวีซ่าฟรีให้กับนักท่องเที่ยวชาวต่างชาติจากกว่า 60 ประเทศ/ดินแดน โดยสามารถตรวจสอบรายชื่อประเทศ/ดินแดน และเงื่อนไข ได้ตามประกาศของกรมการกงสุล กระทรวงการต่างประเทศ (การยกเว้นวีซ่าให้ต่างชาติที่เข้าไทย (mfa.go.th)) และในปี 2567 คาดว่าจำนวนประเทศ/ดินแดนที่ได้รับวีซ่าฟรีจะเพิ่มมากขึ้น ซึ่งจะเป็นส่วนสำคัญในการอำนวยความสะดวกการเดินทางมาท่องเที่ยวยังประเทศไทย และดึงดูดใจนักท่องเที่ยวชาวต่างชาติให้เลือกประเทศไทยเป็นจุดหมายปลายทางการท่องเที่ยว
“นายกรัฐมนตรีกำหนดมาตรการวีซ่าฟรีแก่นักท่องเที่ยวต่างชาติจากประเทศ/ดินแดนที่มีศักยภาพ ดำเนินการตามยุทธศาสตร์ โดยเชื่อมั่นว่ามาตรการดังกล่าวจะเป็นปัจจัยบวกดึงดูดนักท่องเที่ยงชาวต่างชาติให้เดินทางมาท่องเที่ยวยังประเทศไทยเพิ่มมากขึ้นในปี 2567 และเป็นกลไกสำคัญขับเคลื่อน กระตุ้นให้เศรษฐกิจของประเทศขยายตัว” นายชัย กล่าว

ที่มา : https://www.thaigov.go.th/news/contents/details/77058