รัฐบาลไทย-ข่าวทำเนียบรัฐบาล-​“รัฐบาล”ชวน หญิงไทยใช้สิทธิตรวจคัดกรอง HPV DNA TEST มะเร็งปากมดลูกด้วยตัวเองฟรี รู้ผลเร็ว แม่นยำ เพื่อเพิ่มโอกาสในการรักษาหายขาดได้


วันศุกร์ที่ 5 มกราคม 2567
05/01/2567
พิมพ์
​“รัฐบาล”ชวน หญิงไทยใช้สิทธิตรวจคัดกรอง HPV DNA TEST มะเร็งปากมดลูกด้วยตัวเองฟรี รู้ผลเร็ว แม่นยำ เพื่อเพิ่มโอกาสในการรักษาหายขาดได้
​“รัฐบาล”ชวน หญิงไทยใช้สิทธิตรวจคัดกรอง HPV DNA TEST มะเร็งปากมดลูกด้วยตัวเองฟรี รู้ผลเร็ว แม่นยำ เพื่อเพิ่มโอกาสในการรักษาหายขาดได้
วันนี้ 5 มกราคม 2567 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า ปัจจุบันมะเร็งปากมดลูกเป็นมะเร็งที่พบมากเป็นอันดับ 2 ของมะเร็งในสตรีไทย รัฐบาลภายใต้การกำกับดูแลของกระทรวงสาธารณสุข ได้ร่วมกับ สำนักงานหลักประกันสุขภาพแห่งชาติ (สปสช.) บรรจุสิทธิประโยชน์ให้มีการตรวจคัดกรองฟรีในสตรีอายุ 30-60 ปีและมีการรณรงค์มาอย่างต่อเนื่อง และล่าสุดการตรวจคัดกรองมะเร็งปากมดลูกจากการเก็บตัวอย่างด้วยตนเองด้วยวิธีการตรวจแบบ HPV DNA เป็นการตรวจหาเชื้อไวรัสเอชพีวีที่เป็นสาเหตุของการเกิดมะเร็งปากมดลูกโดยตรง โดยมีความไวในการตรวจพบถึง 90-95% ซึ่งวิธีการตรวจเชื้อเอชพีวีนี้สามารถตรวจได้ด้วยตัวเองคล้ายกับ ATK
โดยกระทรวงสาธารณสุขเห็นถึงความสำคัญของโรคมะเร็งปากมดลูก จึงมีนโยบายมะเร็งครบวงจร ซึ่งการตรวจคัดกรองด้วยวิธีที่มีประสิทธิผล ดำเนินการในหญิงกลุ่มเป้าหมายให้ครอบคลุม มีความถี่ของการตรวจคัดกรองที่เหมาะสม และมีระบบส่งต่อผู้ที่มีผลการตรวจคัดกรองผิดปกติ ไปรับการตรวจวินิจฉัยและรักษาที่มีประสิทธิภาพ ตั้งแต่ระยะเริ่มแรก เพิ่มโอกาสในการรักษาหายขาดได้ เพื่อให้สตรีไทยมีสุขภาพดี ปลอดจากมะเร็งปากมดลูก เพิ่มความเข้มแข็งด้านการดูแลสุขภาพประชาชน และส่งเสริมการขับเคลื่อนเศรษฐกิจของประเทศไทย ทั้งนี้ สตรีไทยสามารถเข้ารับการตรวจคัดกรอง โดยไม่เสียค่าใช้จ่ายได้ ตามสิทธิทั่วประเทศ
“มะเร็งปากมดลูกป้องกันและรักษาให้หายได้ หากตรวจเจอตั้งแต่เนิ่นๆ ดังนั้นการตรวจคัดกรองมะเร็งปากมดลูกจึงมีความสำคัญ รัฐบาลจึงอยากให้ทุกคนที่อยู่ในเกณฑ์เข้าร่วมการตรวจอย่างสม่ำเสมอ เพราะประชาชนสามารถใช้สิทธิฟรี และการตรวจแบบ HPV DNA มีประสิทธิภาพความแม่นยำ และด้วยเทคนิคใหม่มีความสะดวกสบาย ลดความเขินอาย ความเจ็บได้ ไม่มีอะไรต้องกังวล โดยผู้สนใจสามารถสอบถามรายละเอียดเพิ่มเติมได้ที่ สายด่วน สปสช. 1330 หรือศึกษาข้อมูลได้ที่เว็บไซต์ สปสช. และ สถาบันมะเร็งแห่งชาติ”
/////

ที่มา : https://www.thaigov.go.th/news/contents/details/77043