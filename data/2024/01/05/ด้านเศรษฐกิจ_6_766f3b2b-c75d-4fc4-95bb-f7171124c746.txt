รัฐบาลไทย-ข่าวทำเนียบรัฐบาล-กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2567 ระหว่างวันที่ 5 - 14 มกราคมนี้ ภายใต้แนวคิด “นวัตกรรมอุตสาหกรรมโคนมไทย สู่การพัฒ


วันศุกร์ที่ 5 มกราคม 2567
กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2567 ระหว่างวันที่ 5 - 14 มกราคมนี้ ภายใต้แนวคิด “นวัตกรรมอุตสาหกรรมโคนมไทย สู่การพัฒ
กรมสมเด็จพระเทพรัตนราชสุดาฯ เสด็จพระราชดำเนินไปเป็นองค์ประธานเปิดงานเทศกาลโคนมแห่งชาติ ประจำปี 2567 ระหว่างวันที่ 5 - 14 มกราคมนี้ ภายใต้แนวคิด “นวัตกรรมอุตสาหกรรมโคนมไทย สู่การพัฒนาที่ยั่งยืน”
สมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี เสด็จพระราชดำเนินทรงเป็นประธานเปิดงานเทศกาลโคนมแห่งชาติ ประจำปี 2567 ณ ฟาร์มโคนมไทย-เดนมาร์ค องค์การส่งเสริมกิจการโคนมแห่งประเทศไทย (อ.ส.ค.) อำเภอมวกเหล็ก จังหวัดสระบุรี โดยมี นายไชยา พรหมา รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ ผู้บริหารและเจ้าหน้าที่ในสังกัดกระทรวงเกษตรและสหกรณ์ เกษตรกร ผู้เลี้ยงโคนม และประชาชนร่วมรับเสด็จ โดยงานเทศกาลโคนมแห่งชาติ ประจำปี 2567 จัดขึ้นภายใต้แนวคิด “นวัตกรรมอุตสาหกรรมโคนมไทย สู่การพัฒนาที่ยั่งยืน” ระหว่างวันที่ 5 - 14 มกราคม 2567 มีวัตถุประสงค์เพื่อน้อมรำลึกถึง พระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (รัชกาลที่ 9)ที่พระราชทานอาชีพเลี้ยงโคนมแก่พสกนิกรชาวไทย โดยร่วมกับพระเจ้าเฟรดเดอริคที่ 9 แห่งประเทศเดนมาร์ก ทรงประกอบพิธีเปิดฟาร์มโคนมไทย-เดนมาร์ค เมื่อวันที่ 16 มกราคม 2505 ซึ่งถือเป็นฟาร์มโคนมแห่งแรกของประเทศไทยที่เป็นต้นแบบในการเรียนรู้เกี่ยวกับการเลี้ยงโคนมอย่างเป็นระบบ เกษตรกรสามารถนำไปประกอบอาชีพได้อย่างมั่นคง รวมทั้งเป็นการส่งเสริมการบริโภคนมเพื่อให้ประชาชนมีสุขภาพสมบูรณ์แข็งแรง
สำหรับงานเทศกาลโคนมแห่งชาติ ประจำปี 2567 มีการจัดพื้นที่ให้ผู้เกี่ยวข้องในวงการโคนมและอุตสาหกรรมนมได้ร่วมแลกเปลี่ยนเทคโนโลยี ความรู้ วิชาการด้านการเลี้ยงและการผลิต ระหว่างบุคคลในวงการร่วมกัน ซึ่งกิจกรรมมที่น่าสนใจภายในงาน ได้แก่ การจัดแสดงเวทีความก้าวหน้าของวิทยาการด้านการเลี้ยงโคนมและอุตสาหกรรมโคนมผ่านนิทรรศการตัวอ่อนโคพันธุ์เรดเดน ประเทศเดนมาร์ก/คลินิกเครื่องรีดนม/โครงการ อ.ส.ค. รักนม รักฟาร์ม ยกระดับฟาร์มโคนม เป็น Smart Farmer รวมถึงมีการแสดงความสามารถในการปรับปรุงพันธุ์โคนม การแสดงศักยภาพในการให้ผลผลิตน้ำนมดิบของโคนมไทยจากเกษตรกรไทย ซึ่งสามารถเพิ่มมูลค่าให้พันธุกรรมโคนมสูงมากขึ้น ภายใต้การประกวดโคนมครั้งที่ 39 จำนวน 7 ประเภทชิงถ้วยพระราชทาน ในส่วนงานสัมมนาวิชาการมีประเด็นที่น่าสนใจ อาทิสถานการณ์อุตสาหกรรมโคนมภายใต้วิกฤติโลกและ แนวทางการปรับตัวของภาคเกษตรกรไทย ฟาร์มโคนม BCG นวัตกรรมสู่ชุมชนคาร์บอนต่ำและเศรษฐกิจที่ยั่งยืน นวัตกรรมลดต้นทุนค่าอาหารรองรับผลกระทบ FTA โคนมไทยหลังปี 2568 การเพิ่มประสิทธิภาพการผลิตโคนมด้วยงานวิจัย เป็นต้นจึงขอเชิญชวนประชาชนและเกษตรกรที่สนใจเข้าร่วมงาน “เทศกาลโคนมแห่งชาติ ประจำปี 2567” ระหว่างวันที่ 5 - 14 มกราคม 2567 ณ บริเวณเชิงเขาตาแป้น (ฟาร์มโคนมไทย-เคนมาร์ค) อำเภอมวกเหล็ก จังหวัดสระบุรี

ที่มา : https://www.thaigov.go.th/news/contents/details/77062