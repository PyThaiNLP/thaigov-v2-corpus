รัฐบาลไทย-ข่าวทำเนียบรัฐบาล-โฆษก มท. เผย ส.ส.อาสพลธ์ พรรคภูมิใจไทย จ.ศรีสะเกษ นำประชาชนเข้าร้องเรียนกระบวนการจัดสอบพนักงานส่วนท้องถิ่น ปี 67 ย้ำนโยบาย มท.1 การสอบทุกสนามต้องโปร่งใส ไร้ทุจริต เตือนประชาชน


วันศุกร์ที่ 5 มกราคม 2567
05/01/2567
พิมพ์
โฆษก มท. เผย ส.ส.อาสพลธ์ พรรคภูมิใจไทย จ.ศรีสะเกษ นำประชาชนเข้าร้องเรียนกระบวนการจัดสอบพนักงานส่วนท้องถิ่น ปี 67 ย้ำนโยบาย มท.1 การสอบทุกสนามต้องโปร่งใส ไร้ทุจริต เตือนประชาชน
โฆษก มท. เผย ส.ส.อาสพลธ์ พรรคภูมิใจไทย จ.ศรีสะเกษ นำประชาชนเข้าร้องเรียนกระบวนการจัดสอบพนักงานส่วนท้องถิ่น ปี 67 ย้ำนโยบาย มท.1 การสอบทุกสนามต้องโปร่งใส ไร้ทุจริต เตือนประชาชนอย่าหลงกลหลงเชื่อการเรียกรับผลประโยชน์หรือแอบอ้างว่าช่วยเหลือได้
โฆษก มท. เผย ส.ส.อาสพลธ์ พรรคภูมิใจไทย จ.ศรีสะเกษ นำประชาชนเข้าร้องเรียนกระบวนการจัดสอบพนักงานส่วนท้องถิ่น ปี 67 ย้ำนโยบาย มท.1 การสอบทุกสนามต้องโปร่งใส ไร้ทุจริต เตือนประชาชนอย่าหลงกลหลงเชื่อการเรียกรับผลประโยชน์หรือแอบอ้างว่าช่วยเหลือได้ คาดโทษทั้งแพ่ง อาญาผู้เกี่ยวข้องการกระทำผิด หากเป็นข้าราชการแถมโทษวินัยร้ายแรง ไม่มีละเว้น
วันนี้ (5 ม.ค. 67) น.ส.ไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย (มท.) เปิดเผยว่า นายอาสพลธ์ สรรณ์ไตรภพ สมาชิกสภาผู้แทนราษฎร (ส.ส.) จังหวัดศรีสะเกษ พรรคภูมิใจไทย ได้รับการร้องเรียนจากประชาชนในพื้นที่จังหวัดศรีสะเกษที่มีข้อกังวลเกี่ยวกับกระบวนการจัดสอบพนักงานส่วนท้องถิ่นที่อาจมีการทุจริต เรียกรับผลประโยชน์ ทำให้องค์กรปกครองส่วนท้องถิ่น (อปท.) เสียประโยชน์ไม่ได้คนที่มีคุณภาพเข้าทำงาน ส่วนประชาชนที่ต้องการให้ลูกหลานเข้าทำงานก็ต้องยอมเสียเงิน บางรายมีการกู้หนี้ยืมสิน หรือไร่นามาจ่ายให้กับผู้เรียกรับผลประโยชน์จากกระบวนการสอบ
ในวันนี้ (5 ม.ค. 67) นายอาสพลธ์ จึงได้นำประชาชนจากจังหวัดศรีสะเกษมายื่นเรื่องร้องเรียนต่อกระทรวงมหาดไทย โดยผู้ร้องเรียนระบุว่าในช่วงที่ผ่านมาได้ พบกระบวนการทุจริต หลอกลวง แอบอ้างรับผลประโยชน์จากผู้สมัครสอบเป็นพนักงานส่วนท้องถิ่นเป็นจำนวนมาก และมีความกังวลเกี่ยวกับกระบวนการจัดสอบในปี 2567 ที่เดิมจะมีการเปลี่ยนมหาวิทยาลัยที่ดำเนินการจัดสอบ แต่ล่าสุดทราบว่ามีการเปลี่ยนแปลงกลับไปเป็นมหาวิทยาลัยเดิมที่เป็นผู้จัดสอบทุกปีและมีกรณีสงสัยว่ามีความไม่โปร่งใส จึงเกิดความวิตกว่ากระบวนการคัดเลือกจะยังคงมีปัญหาเช่นเดียวกับทุกปีที่ผ่านมา ซึ่งในการรับเรื่องร้องเรียนได้เชิญผู้แทนจากกรมส่งเสริมการปกครองท้องถิ่น และหน่วยงานที่เกี่ยวข้องเข้ารับฟังและรับเรื่องจากพี่น้องประชาชนด้วย
น.ส.ไตรศุลี กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้เน้นย้ำนโยบายว่าจะกระบวนการสอบไม่ว่าจะเป็นข้าราชการของหน่วยงานใดภายใต้กระทรวงมหาดไทยจะต้องโปร่งใส ไร้ทุจริต พร้อมกับกำชับหน่วยงานที่เกี่ยวข้อง ไม่ว่าจะเป็นกระทรวงมหาดไทย กรมส่งเสริมการปกครองท้องถิ่น คณะกรรมการกลางสอบแข่งขันพนักงานส่วนท้องถิ่น เพิ่มความเข้มงวดเพื่อป้องกันไม่ให้เกิดปัญหาดังกล่าว ด้วยการกำหนดมาตรการเฝ้าระวังอย่างเข้มข้น รัดกุม พร้อมขอให้ผู้ที่สมัครสอบระมัดระวัง อย่าหลงเชื่อ และตกเป็นเหยื่อของการกระทำผิดกฎหมาย และย้ำเตือนพี่น้องประชาชนว่าอย่างยิ่งการหลงเชื่อบุคคลหรือกลุ่มบุคคลที่มีลักษณะแอบอ้าง หลอกลวง รับผลประโยชน์จากการสอบข้าราชการหรือพนักงานส่วนท้องถิ่นที่กรมส่งเสริมการปกครองท้องถิ่น ที่มีแผนจะเปิดรับสมัครสอบแข่งขันในปี 2567
“หากพบบุคคลหรือกลุ่มบุคคลมีพฤติการณ์แอบอ้างว่าจะสามารถทำให้สอบเป็นพนักงานส่วนท้องถิ่น หรือเรียกรับผลประโยชน์อื่นใด ขอให้แจ้งเบาะแสมาที่กระทรวงมหาดไทย ผ่านสายด่วนศูนย์ดำรงธรรม 1567 และยิ่งถ้ามีหลักฐาน เช่น บันทึกภาพและคลิปวิดีโอด้วยโทรศัพท์มือถือ สามารถส่งมายังกระทรวงมหาดไทยเพื่อเป็นหลักฐานในการเอาผิดซึ่งผู้ที่เกี่ยวข้องไม่ว่าจะเป็นผู้แอบอ้างเรียกรับผลประโยชน์ ผู้เข้าสอบ ผู้ดำเนินการจัดสอบหากพบว่าทำผิดจริง มีทั้งโทษทางแพ่งและอาญา และหากผู้เข้าไปเกี่ยวข้องเป็นข้าราชการต้องมีโทษวินัยร้ายแรง ให้ออกจากราชการแบบไม่มีละเว้น และท่าน มท.1 ยังได้กำชับให้กรมส่งเสริมการปกครองท้องถิ่นว่า หากได้รับเรื่องร้องเรียน ขอให้เร่งตรวจสอบอย่างเข้มงวด เร่งหาหลักฐานเพื่อดำเนินคดี ถ้ามีความผิดจริงให้ดำเนินการตามกฎหมายอย่างเด็ดขาด หรือหากเป็นการปล่อยปละละเลย ไม่ดำเนินการ จะถือว่าละเว้นการปฏิบัติหน้าที่โดยมิชอบ มีความผิดตามกฎหมายด้วยเช่นกัน” นายสาวไตรศุลี กล่าว
ด้านนายอาสพลธ์ สรรณ์ไตรภพ ส.ส. จังหวัดศรีสะเกษ พรรคภูมิใจไทย กล่าวภายหลัง การร่วมกับประชาชนเข้าร้องเรียนกับกระทรวงมหาดไทยว่า ข้อกังวลกรณีหน่วยงานที่ได้รับคัดเลือกให้เป็นผู้จัดการสอบ ตนได้ประสานมายังกระทรวงมหาดไทยเพื่อให้กรมส่งเสริมการปกครองท้องถิ่นชี้แจงต่อสังคมให้ชัดเจนถึงหลักการในการดำเนินการสอบ ตั้งแต่หลักเกณฑ์ วิธีการ กระบวนการคัดเลือก
ทั้งนี้ ตนเห็นว่าในการดำเนินการจัดสอบครั้งต่อไป ขอให้ยึดกระบวนการสอบของข้าราชการพลเรือนสามัญที่ให้สำนักงานคณะกรรมการข้าราชการพลเรือน (ก.พ.) เป็นผู้ดำเนินการจัดสอบภาค ก. แทน หรือหากเป็นไปได้ก็อาจจะพิจารณาเปลี่ยนแปลงแก้ไขหลักเกณฑ์ เพื่อให้มีสามารถดำเนินการจัดสอบได้ทันในครั้งนี้
อย่างไรก็ตาม ในเบื้องต้นได้รับทราบจากกระทรวงมหาดไทยว่าขณะนี้กรมส่งเสริมการปกครองท้องถิ่นกำลังจะมีการดำเนินการลงนาม MOU ร่วมกับทางคณะกรรมการป้องกันและปราบปรามการทุจริตแห่งชาติ (ป.ป.ช.) สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) กรมสอบสวนคดีพิเศษ (DSI) และสำนักงานตำรวจแห่งชาติ เพื่อมีการวางแผนและแนวทางการดำเนินการกับผู้ที่เรียกรับผลประโยชน์จากการสอบข้าราชการหรือพนักงานส่วนท้องถิ่นที่จะมีการจัดสอบในระยะเวลาอันใกล้นี้ ซึ่งตนและประชาชนในพื้นที่จะมีการติดตามการดำเนินการกรณีนี้อย่างใกล้ชิดต่อไป

ที่มา : https://www.thaigov.go.th/news/contents/details/77075