รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ร่วมเวทีสาธารณะด้านหลักนิติธรรม (Rule of Law Forum)


วันศุกร์ที่ 5 มกราคม 2567
05/01/2567
พิมพ์
รัฐมนตรีว่าการกระทรวงยุติธรรม ร่วมเวทีสาธารณะด้านหลักนิติธรรม (Rule of Law Forum)
รัฐมนตรีว่าการกระทรวงยุติธรรม ร่วมเวทีสาธารณะด้านหลักนิติธรรม (Rule of Law Forum)
ในวันศุกร์ที่ ๕ มกราคม ๒๕๖๗ เวลา ๑๓.๐๐ น. พันตำรวจเอก ทวี  สอดส่อง รัฐมนตรีว่าการกระทรวงยุติธรรม ร่วมเวทีสาธารณะด้านหลักนิติธรรม (Rule of Law Forum) โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม ดร.พิเศษ สอาดเย็น ผู้อำนวยการสถาบันเพื่อการยุติธรรมแห่งประเทศไทย (TIJ) นายมานะ ศิริพิทยาวัฒน์ รองเลขาธิการ ป.ป.ส. และแขกผู้มีเกียรติ เข้าร่วมฯ ณ ห้องประชุม Conference Hall ชั้น 2 สถาบันเพื่อการยุติธรรมแห่งประเทศไทย และถ่ายทอดผ่านช่องทางออนไลน์
ด้วยรัฐบาลปัจจุบัน โดยการนำของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ประกาศให้การฟื้นฟูหลักนิติธรรมเป็นหนึ่งในนโยบายเร่งด่วน โดยเล็งเห็นว่าการมีหลักนิติธรรมที่น่าเชื่อถือ เป็นการลงทุนในโครงสร้างพื้นฐานทางความคิดและสังคมที่สำคัญของประเทศที่ใช้งบประมาณของรัฐน้อยที่สุด แต่ได้ประสิทธิภาพมากที่สุด ดังนั้น เพื่อให้ตอบสนองต่อนโยบายดังกล่าว สถาบันเพื่อการยุติธรรมแห่งประเทศไทย (TIJ) จึงร่วมกับ The World Justice Project (WJP) และ สำนักข่าว THE STANDARD จัดเวทีสาธารณะด้านหลักนิติธรรม (Rule of Law Forum) เพื่อแสดงให้เห็นถึงความสำคัญของหลักนิติธรรมในฐานะรากฐานของโครงสร้างพื้นฐานทางความคิดและสังคม รวมไปถึงความเชื่อมโยงของการมีหลักนิติธรรมที่เข้มแข็งต่อความมั่นใจของนักลงทุนและการเพิ่มขีดความสามารถในการแข่งขันทางเศรษฐกิจของประเทศ ซึ่งจะนำไปสู่การเริ่มต้นของกระบวนการขับเคลื่อนที่เปิดพื้นที่ให้คนทุกกลุ่มสามารถระดมสมองและเข้ามามีส่วนร่วมในการฟื้นฟู ออกแบบและแก้ไขหลักนิติธรรม ควบคู่ไปกับการสะท้อนความต้องการ อนาคต และความฝันของทุกภาคส่วนที่จะสามารถส่งต่อและบรรจุไปยังการร่างรัฐธรรมนูญที่ถือเป็นกติกาสูงสุดในการอยู่ร่วมกันของสังคมให้มีความเป็นประชาธิปไตยและสอดคล้องกับหลักนิติธรรมที่มากขึ้นได้ต่อไป
โอกาสนี้ รัฐมนตรีว่าการกระทรวงยุติธรรม ได้ร่วมปาฐกถาในหัวข้อ "บทบาทของกระทรวงยุติธรรมกับการส่งเสริมหลักนิติธรรมในประเทศไทย"  โดยมีใจความสำคัญตอนหนึ่งว่า กระทรวงยุติธรรมเป็นหน่วยงานของรัฐต้องปฏิบัติหน้าที่ให้เป็นไปตามรัฐธรรมนูญ กฎหมายและหลักนิติธรรม เพื่อประโยชน์ส่วนรวมของประเทศชาติ และความผาสุกของประชาชนโดยรวม ถ้าเราทำบ้านเมืองให้มีหลักนิติธรรมตามที่รัฐบาลได้แถลงนโยบาย เชื่อมั่นว่าสังคมไทยจะดีขึ้น และเราที่ได้วางรากฐานที่สำคัญที่สุดให้กับคนรุ่นต่อไป

ที่มา : https://www.thaigov.go.th/news/contents/details/77067