รัฐบาลไทย-ข่าวทำเนียบรัฐบาล-กรมบัญชีกลางอัปเดตสวัสดิการแห่งรัฐ เดือนมกราคม 2567 จ่ายอะไรบ้าง


วันศุกร์ที่ 5 มกราคม 2567
05/01/2567
พิมพ์
กรมบัญชีกลางอัปเดตสวัสดิการแห่งรัฐ เดือนมกราคม 2567 จ่ายอะไรบ้าง
โครงการลงทะเบียนเพื่อสวัสดิการแห่งรัฐ ปี 2565 ผู้มีสิทธิจะสามารถใช้สิทธิผ่านบัตรประจำตัวประชาชนแบบสมาร์ทการ์ด ซึ่งในเดือนมกราคม 2567
นางสาวทิวาพร ผาสุข รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า โครงการลงทะเบียนเพื่อสวัสดิการแห่งรัฐ ปี 2565 ผู้มีสิทธิจะสามารถใช้สิทธิผ่านบัตรประจำตัวประชาชนแบบสมาร์ทการ์ด ซึ่งในเดือนมกราคม 2567 จะได้รับสิทธิ ดังนี้
วันที่ 1 มกราคม 2567 (เป็นวงเงินสิทธิไม่สามารถถอนเป็นเงินสดได้ และไม่สะสมในเดือนถัดไป)
- วงเงินซื้อสินค้า 300 บาทต่อคนต่อเดือน
**สำหรับผู้มีสิทธิที่ยืนยันตัวตนวันที่ 27 พฤศจิกายน - 26 ธันวาคม 2566 และเริ่มใช้สิทธิได้วันที่ 1 มกราคม 2567 จะไม่ได้รับสิทธิย้อนหลัง ยกเว้น ผู้ผ่านสิทธิกลุ่มตกหล่นรอบอุทธรณ์ และผู้ผ่านสิทธิรอบอุทธรณ์ (เพิ่มเติม) ครั้งที่ 2 จะได้รับการทบสิทธิวงเงินค่าซื้อสินค้า 9 เดือน (ของเดือนเมษายน – ธันวาคม 2566) รวมจำนวน 2,700 บาท
- วงเงินส่วนลดค่าซื้อก๊าซหุงต้ม 80 บาทต่อคนต่อ 3 เดือน (มกราคม – มีนาคม 2567)
- วงเงินค่าเดินทางผ่านระบบขนส่งสาธารณะ 750 บาทต่อคนต่อเดือน
ประกอบด้วย บขส. รถไฟ ขสมก. รถไฟฟ้า MRT (สายสีน้ำเงิน/สีม่วง) BTS (สายสีเขียว/สีทอง/สีเหลือง/สีชมพู) ARL (Airport Rail Link/สายสีแดง) และรถโดยสารเอกชนที่เข้าร่วมโครงการวันที่ 20 มกราคม 2567 (โอนเงินเข้าบัญชีเงินฝากธนาคารที่ผูกพร้อมเพย์ด้วยเลขประจำตัวประชาชน 13 หลักของผู้มีสิทธิหรือบัญชีเงินฝากธนาคารของผู้มีสิทธิหรือผู้รับมอบอำนาจที่ใช้รับเงินเบี้ยความพิการ 800 บาท)
- เงินเพิ่มเบี้ยความพิการ 200 บาทต่อเดือน
**สำหรับผู้มีสิทธิที่เป็นคนพิการ ซึ่งมีบัตรประจำตัวคนพิการและได้รับเงินเบี้ยความพิการ 800 บาทต่อเดือน ที่ยืนยันตัวตนวันที่ 27 พฤศจิกายน - 26 ธันวาคม 2566 จะไม่ได้รับสิทธิย้อนหลัง ยกเว้น ผู้ผ่านสิทธิกลุ่มตกหล่นรอบอุทธรณ์ และผู้ผ่านสิทธิรอบอุทธรณ์ (เพิ่มเติม) ครั้งที่ 2 จะได้รับการทบสิทธิเงินเพิ่มเบี้ยความพิการ (ของเดือนเมษายน – ธันวาคม 2566) ตามเดือนที่ได้รับเงินเบี้ยความพิการ 800 บาท
กรมบัญชีกลางขอรายงานผลการจ่ายเงินสวัสดิการแห่งรัฐ ข้อมูลตั้งแต่วันที่ 1- 31 ธันวาคม 2566 ดังนี้
1. สวัสดิการที่ให้เป็นวงเงิน (บัตรประจำตัวประชาชน)     จำนวนเงิน (ล้านบาท)
1.1 วงเงินค่าซื้อสินค้าอุปโภคบริโภค                        4,020.43
1.2 วงเงินส่วนลดค่าซื้อก๊าซหุงต้ม                            24.48
1.3 วงเงินค่าเดินทางผ่านระบบขนส่งสาธารณะ        108.44
รวมจำนวนเงิน (1)                                                           4,153.36
2. สวัสดิการที่ให้ผ่านระบบพร้อมเพย์ (บัตรประจำตัวประชาชน)                                                          จำนวนเงิน (ล้านบาท)
2.1 มาตรการเงินเพิ่มเบี้ยความพิการ ตามมติคณะรัฐมนตรีเมื่อวันที่ 28 มกราคม 2563                       248.97
รวมจำนวนเงิน (2)                                                                                                                                  248.97
3. สวัสดิการที่จ่ายตรงผู้ให้บริการ                     จำนวนเงิน (ล้านบาท)
3.1 มาตรการบรรเทาภาระค่าไฟฟ้า                     187.62
3.2 มาตรการบรรเทาภาระค่าน้ำประปา                       22.38
รวมจำนวนเงิน (3)                                                        209.99
รวมจำนวนเงินทั้งสิ้น (1) + (2) + (3)                 4,612.32
“ทั้งนี้ สามารถสอบถามเพิ่มเติมได้ที่ Call Center ศูนย์ลูกค้าสัมพันธ์บัตรสวัสดิการแห่งรัฐ 0 2109 2345 หรือ Call Center กรมบัญชีกลาง 0 2270 6400 ในวัน เวลาราชการ” โฆษกกรมบัญชีกลาง กล่าว

ที่มา : https://www.thaigov.go.th/news/contents/details/77069