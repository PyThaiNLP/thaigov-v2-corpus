รัฐบาลไทย-ข่าวทำเนียบรัฐบาล-กระทรวงมหาดไทย MOU ร่วมโรงเรียนสตรีวัดระฆัง และภาคีเครือข่าย ขับเคลื่อน “โครงการสถานศึกษาสีขาว ปลอดยาเสพติดและอบายมุข” พร้อมเตรียมขยายผลสู่ทุกจังหวัด เพื่อมุ่งมั่นดูแลลูกหลานเยาวชน


วันศุกร์ที่ 5 มกราคม 2567
05/01/2567
พิมพ์
กระทรวงมหาดไทย MOU ร่วมโรงเรียนสตรีวัดระฆัง และภาคีเครือข่าย ขับเคลื่อน “โครงการสถานศึกษาสีขาว ปลอดยาเสพติดและอบายมุข” พร้อมเตรียมขยายผลสู่ทุกจังหวัด เพื่อมุ่งมั่นดูแลลูกหลานเยาวชน
กระทรวงมหาดไทย MOU ร่วมโรงเรียนสตรีวัดระฆัง และภาคีเครือข่าย ขับเคลื่อน “โครงการสถานศึกษาสีขาว ปลอดยาเสพติดและอบายมุข” พร้อมเตรียมขยายผลสู่ทุกจังหวัด เพื่อมุ่งมั่นดูแลลูกหลานเยาวชนให้มีความรู้คู่คุณธรรม ปลอดภัยห่างไกลยาเสพติด เติบโตไปเป็นอนาคตของชาติ
กระทรวงมหาดไทย MOU ร่วมโรงเรียนสตรีวัดระฆัง และภาคีเครือข่าย ขับเคลื่อน “โครงการสถานศึกษาสีขาว ปลอดยาเสพติดและอบายมุข” พร้อมเตรียมขยายผลสู่ทุกจังหวัด เพื่อมุ่งมั่นดูแลลูกหลานเยาวชนให้มีความรู้คู่คุณธรรม ปลอดภัยห่างไกลยาเสพติด เติบโตไปเป็นอนาคตของชาติอย่างยั่งยืน
วันนี้ (5 ม.ค. 67) เวลา 09.00 น. ที่โรงเรียนสตรีวัดระฆัง ถนนอรุณอมรินทร์ แขวงศิริราช เขตบางกอกน้อย กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย พร้อมด้วย ว่าที่ร้อยตรี เฉลิมรัฐ ติ่งอ่วม ผู้อำนวยการโรงเรียนสตรีวัดระฆัง นายอนุเทพ เลิศสกุลทอง ผู้อำนวยการสายพัฒนาธุรกิจ โรงพยาบาลธนบุรี ร่วมลงนามบันทึกข้อตกลงความร่วมมือ (MOU) โครงการสถานศึกษาสีขาว ปลอดยาเสพติดและอบายมุข โดยได้รับเมตตาจากพระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร รักษาการเจ้าอาวาสวัดบางหลวงหัวป่า จังหวัดปทุมธานี สาขาวัดระฆังโฆสิตาราม เป็นสักขีพยาน โดยมี นายอรรษิษฐ์ สัมพันธรัตน์ อธิบดีกรมการปกครอง ดร.วรชล ถาวรพงษ์ ผู้อำนวยการเขตบางกอกน้อย พลเรือตรี ภาณุพันธุ์ ทรัพย์ประเสริฐ ผู้บัญชาการฐานทัพเรือกรุงเทพ พันตำรวจโท ฐิติวุธ ร่อนแก้ว รองผู้กำกับการสถานีตำรวจนครบาลบางกอกน้อย รองศาสตราจารย์ พญ.ธันยารัตน์ วงศ์วนานุรักษ์ ผู้ช่วยคณบดีฝ่ายกิจการพิเศษและองค์กรสัมพันธ์ คณะแพทยศาสตร์ศิริราชพยาบาล นางอารีรัตน์ ประเมิน ประธานเครือข่ายผู้ปกครองนักเรียนโรงเรียนสตรีวัดระฆัง และเจ้าหน้าที่ที่เกี่ยวข้อง ร่วมเป็นสักขีพยาน โดยคณะผู้บริหาร ครู และคณะกรรมการสภานักเรียนโรงเรียนสตรีวัดระฆัง และโรงเรียนในพื้นที่ใกล้เคียง ร่วมให้การต้อนรับและร่วมในพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า รู้สึกยินดีและเป็นเกียรติอย่างยิ่งที่ในวันนี้ได้มีโอกาสมาเป็นส่วนหนึ่งของการเสริมสร้างพลังความร่วมมือภาคีเครือข่ายขับเคลื่อนกิจกรรมเพื่อพัฒนาศักยภาพของนักเรียนให้เติบโตเป็นพลเมืองที่ดี ผู้รู้เท่าทันต่อภัยรอบตัวที่มีอยู่มากมายในสังคม โดยเฉพาะอย่างยิ่ง “ยาเสพติด” ภัยร้ายใกล้ชิดที่ใครคิดจะไปข้องเกี่ยวก็จะต้องพบเจอแต่สิ่งที่ไม่ดีในชีวิต จนกว่าจะสามารถหลุดออกมาจากวงเวียนของความชั่วร้ายเหล่านั้น ซึ่งเป็นสิ่งที่กระทรวงมหาดไทยให้ความสำคัญและมุ่งมั่นดำเนินการมาตรการป้องกัน ปราบปราม และบำบัดฟื้นฟู อย่างเข้มข้นต่อเนื่องอย่างไม่หยุดยั้ง
“การลงนามบันทึกข้อตกลงในวันนี้เป็นหลักประกันให้ประเทศชาติว่าบุตรหลานของเราจะเติบโตไปเป็นกำลังสำคัญในการดูแลประเทศชาติ สังคม และครอบครัวให้มีความมั่นคงและยั่งยืน อันถือเป็นเจตนารมณ์ที่แน่วแน่ของพวกเราทุกคนผู้เป็นพ่อ แม่ ครูบาอาจารย์ และผู้ใหญ่ ในการดูแลกุลบุตร กุลธิดาให้เติบโตไปโดยไม่ยุ่งเกี่ยวกับยาเสพติด ซึ่งจะเป็นจุดเริ่มต้นที่ดีที่จะทำให้พวกเราได้ประสบพบแต่ความสุขจากสิ่งที่ดีที่เราตั้งใจทำ ในการส่งเสริมให้เด็กเยาวชนได้มีการศึกษา ได้รับการพัฒนาตนเอง ทั้งด้านร่างกาย จิตใจ สติปัญญา พร้อมทั้งเสริมสร้างการมีคุณธรรมจริยธรรม อันจะนำไปสู่การอยู่ร่วมกันในสังคมอย่างมีความสุข โดยมีภาคีเครือข่ายผู้นำภาคศาสนา คือ “พระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร” ผู้เป็นหลักชัยในการหนุนเสริมหนุนนำโอกาสที่ดีให้แก่นักเรียนโรงเรียนสตรีวัดระฆัง ตลอดจนเด็ก เยาวชน โดยทั่วไป โดยเฉพาะอย่างยิ่งในการจัดกิจกรรมมหาดไทยภิรมย์ ชมดนตรีในสวน ซึ่งพระครูต้นและคณะผู้บริหารโรงเรียนสตรีวัดระฆัง ได้นำนักเรียนไปแสดงความสามารถด้านการเล่นดนตรีไทย ที่บริเวณสวนมหาดไทย เป็นการเสริมสร้างความรู้ความสามารถให้เด็กนักเรียนได้เก่งยิ่ง ๆ ขึ้นไป" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า การประกาศเจตนารมณ์ในครั้งนี้ กระทรวงมหาดไทยมุ่งมั่นตั้งใจในการสนับสนุนการดำเนินโครงการสถานศึกษาสีขาว ปลอดยาเสพติดและอบายมุข เพื่อเป็นภาคีเครือข่ายและกิจกรรมแลกเปลี่ยนระหว่างนักเรียนกับนักเรียนอย่างเป็นรูปธรรม นำไปสู่การบรรลุความสำเร็จในการปลอดจากยาเสพติด ไม่ว่าจะเป็นการวางระบบให้ลูกหลานได้มีข้อมูลหน่วยงานรับแจ้งเบาะแสยาเสพติด เพื่อให้ชุดปฏิบัติการพิเศษกรมการปกครองได้เข้ามาปราบปรามยาเสพติดและอบายมุขต่าง ๆ รวมถึงสถานบริการที่ขัดต่อกฎหมาย ซึ่งน้อง ๆ นักเรียนเป็นกำลังสำคัญในการที่จะเป็นพลเมืองดีผู้แจ้งเบาะแสการกระทำผิดทั้งปวงเพื่อระงับยับยั้งและหยุดสิ่งที่ไม่ดีไม่งามให้หมดสิ้นไปจากประเทศไทย นอกจากนี้ ขอฝากผู้อำนวยการโรงเรียนสตรีวัดระฆัง และคณะผู้บริหาร ได้ขยายผลทำให้โรงเรียนสตรีวัดระฆังเป็นโรงเรียนต้นแบบในการนำวิชาประวัติศาสตร์ หน้าที่พลเมือง วัฒนธรรมและจริยธรรม โดยให้ความสำคัญนำ 3 วิชานี้เป็นกิจกรรมนอกเวลา ซึ่งจะช่วยหนุนเสริมเป้าหมายโรงเรียน ทำให้เด็กรู้หน้าที่ มีศีลธรรมและจริยธรรม เรียนรู้หลักคำสอนของพระพุทธเจ้า ซึ่งล้วนเกี่ยวกับการดำรงชีวิตของมนุษย์ ทำให้อยู่ร่วมกันในสังคมอย่างมีความสุข ซึ่งจะเป็นเกราะป้องกันไม่ให้เด็กไปยุ่งเกี่ยวกับยาเสพติดและอบายมุขได้ ทั้งนี้ ขอขอบพระคุณพระครูสุภัทรธรรมโฆษิต ผู้ช่วยเจ้าอาวาสวัดระฆังโฆสิตาราม วรมหาวิหาร และขอขอบคุณ ว่าที่ร้อยตรีเฉลิมรัฐ ติ่งอ่วม ผู้อำนวยการโรงเรียนสตรีวัดระฆัง โรงพยาบาลธนบุรี สถานีตำรวจนครบาลบางกอกน้อย และภาคีเครือข่ายทุกภาคส่วนที่ได้เป็นภาคีเครือข่ายร่วมกับกระทรวงมหาดไทยในการทำสิ่งที่ดีและยั่งยืนให้กับสังคมไทย
“การลงนามบันทึกข้อตกลงฯ ในวันนี้ จะเป็นต้นแบบการขับเคลื่อนในพื้นที่ต่าง ๆ ภายใต้การนำของผู้ว่าราชการจังหวัดในฐานะประธานกรรมการศึกษาธิการจังหวัด เพื่อทำให้สิ่งที่ดีเช่นนี้เกิดประโยชน์กับเด็ก เยาวชน นักเรียน นิสิต นักศึกษา ประชาชน และท้ายที่สุดเกิดสิ่งที่ดีงามต่อประเทศชาติของเราทุกคนตลอดไป" นายสุทธิพงษ์ฯ กล่าวในช่วงท้าย
ว่าที่ร้อยตรี เฉลิมรัฐ ติ่งอ่วม ผู้อำนวยการโรงเรียนสตรีวัดระฆัง กล่าวว่า พิธีลงนามบันทึกข้อตกลงความร่วมมือเป็นภาคีเครือข่ายและกิจกรรมแลกเปลี่ยนระหว่างนักเรียนกับนักเรียน ในการดำเนินงานโครงการสถานศึกษาสีขาว ปลอดยาเสพติดและอบายมุข มีวัตถุประสงค์ 1) เพื่อสร้างองค์กรภาคีเครือข่ายในการร่วมพัฒนาให้นักเรียนเป็นบุคคลที่มีคุณภาพทั้งทางร่างกาย จิตใจ สติปัญญา มีคุณธรรม จริยธรรมและมีวิถีชีวิตที่เป็นสุข เป็นพลเมืองที่ดีของประเทศ 2) เพื่อร่วมกันประกาศเจตนารมณ์ในการแก้ไขสถานการณ์การแพร่ระบาดของยาเสพติด การสูบบุหรี่/บุหรี่ไฟฟ้า และการบริโภคเครื่องดื่มแอลกอฮอล์ สื่อลามกอนาจาร การพนัน การทะเลาะวิวาท ที่เป็นภัยคุกคามต่อความมั่นคง และความสงบสุขของนักเรียนในสถานศึกษา 3) เพื่อสร้างความเชื่อมั่นและความอุ่นใจให้กับผู้ปกครองในการดูแลนักเรียนให้ปลอดภัยจากอบายมุข 4) เพื่อร่วมกันคิดค้น หาวิธีการ แนวปฏิบัติในการสนับสนุนกิจกรรมตามมาตรการป้องกัน ค้นหา เฝ้าระวัง และบำบัดรักษาปัญหายาเสพติดและอบายมุข ให้เกิดผลสัมฤทธิ์ตามจุดประสงค์การดำเนินงานโครงการสถานศึกษาสีขาวปลอดยาเสพติด และอบายมุข 5) เพื่อส่งเสริมและสนับสนุนให้เครือข่าย ตามโครงการสถานศึกษาสีขาวปลอดยาเสพติด และอบายมุข ได้มีโอกาสแลกเปลี่ยนเรียนรู้ประสบการณ์ในการทำงานอันจะนำไปสู่การพัฒนาที่เป็นรูปธรรม และยั่งยืนต่อไป
"โดยพิธีลงนามบันทึกข้อตกลงความร่วมมือเป็นภาคีเครือข่ายในวันนี้ มีโรงเรียน หน่วยงาน และองค์กรให้การตอบรับเข้าร่วมกิจกรรมประกอบด้วย กระทรวงมหาดไทย กรมการปกครอง วัดระฆังโฆสิตาราม วรมหาวิหาร สำนักงานเขตบางกอกน้อย สถานีตำรวจนครบาลบางกอกน้อย คณะแพทยศาสตร์ศิริราชพยาบาล คณะพยาบาลศาสตร์ มหาวิทยาลัยมหิดล โรงพยาบาลธนบุรี โรงเรียนชิโนรสวิทยาลัย โรงเรียนมัธยมวัดหนองแขม โรงเรียนมัธยมวัดสิงห์ โรงเรียนวัดราชโอรส โรงเรียนเตรียมอุดมศึกษาน้อมเกล้ากุนนที เครือข่ายผู้ปกครองนักเรียน โรงเรียนสตรีวัดระฆัง ชุมชนวังหลัง ชุมชนวัดระฆัง" ว่าที่ร้อยตรีเฉลิมรัฐฯ กล่าว
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77074