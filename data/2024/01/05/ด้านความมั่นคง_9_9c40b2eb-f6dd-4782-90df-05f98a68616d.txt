รัฐบาลไทย-ข่าวทำเนียบรัฐบาล-ปลัด มท. แจ้งผู้ว่าฯ - นายอำเภอ และ อปท. จัดกิจกรรมสัปดาห์รณรงค์ “สำรวจ ซ่อม และสร้างภาชนะเก็บน้ำประจำปี 2567” เน้นย้ำ ทุกภาคส่วนบูรณาการสร้างความตระหนักรู้ พร้อมเตรียมแหล่งกักเก็บ


วันศุกร์ที่ 5 มกราคม 2567
05/01/2567
พิมพ์
ปลัด มท. แจ้งผู้ว่าฯ - นายอำเภอ และ อปท. จัดกิจกรรมสัปดาห์รณรงค์ “สำรวจ ซ่อม และสร้างภาชนะเก็บน้ำประจำปี 2567” เน้นย้ำ ทุกภาคส่วนบูรณาการสร้างความตระหนักรู้ พร้อมเตรียมแหล่งกักเก็บ
ปลัดมหาดไทย แจ้งผู้ว่าฯ - นายอำเภอ และ อปท. จัดกิจกรรมสัปดาห์รณรงค์ “สำรวจ ซ่อม และสร้างภาชนะเก็บน้ำประจำปี 2567” เน้นย้ำ ทุกภาคส่วนบูรณาการสร้างความตระหนักรู้ พร้อมเตรียมแหล่งกักเก็บน้ำให้กับประชาชน เพื่อบรรเทาความเดือดร้อนจากภัยแล้งอย่างทันท่วงที
วันนี้ (5 ม.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยให้ความสำคัญในการดำเนินการเพื่อเสริมสร้างคุณภาพชีวิตที่ดีให้กับพี่น้องประชาชนคนไทย โดยเฉพาะอย่างยิ่งด้านการบริหารจัดการน้ำเพื่อการอุปโภคบริโภคของประชาชนในระดับพื้นที่ ซึ่งสอดคล้องกับนโยบายของรัฐบาลในการแก้ไขปัญหาภัยแล้ง โดยส่งเสริมให้ทุกภาคส่วนได้ร่วมมือกันแก้ไขปัญหาความเดือดร้อนของประชาชน โดยเฉพาะเดือนมีนาคมถึงเดือนพฤษภาคมซึ่งเป็นช่วงฤดูร้อน ทำให้มีปริมาณน้ำฝนน้อยและฝนไม่ตกต้องตามฤดูกาลเป็นระยะเวลานาน ส่งผลให้เกิดการประสบปัญหาภัยแล้งเป็นประจำทุกปี ทั้งนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีความห่วงใยพี่น้องประชาชนในด้านน้ำเพื่อการอุปโภคและบริโภค จึงได้กำชับให้กระทรวงมหาดไทยได้บูรณาการทุกภาคส่วนติดตามและกำหนดมาตรการรองรับฤดูแล้ง เพื่อเป็นการป้องกันและลดผลกระทบที่จะเกิดขึ้นกับประชาชนอย่างทันต่อสถานการณ์
นายสุทธิพงษ์ จุลเจริญ ปลัดกระทรวงมหาดไทย กล่าวว่า คณะรัฐมนตรีมีมติเมื่อวันที่ 1 กุมภาพันธ์ 2537 เห็นชอบให้วันที่ 7 - 14 มกราคมของทุกปี เป็นสัปดาห์รณรงค์ สำรวจ ซ่อม และสร้างภาชนะเก็บน้ำประจำปี และเพื่อเป็นการเตรียมการป้องกันและแก้ไขปัญหาภัยแล้ง รวมทั้งให้ความช่วยเหลือประชาชน กระทรวงมหาดไทยได้มอบหมายให้กรมป้องกันและบรรเทาสาธารณภัย (ปภ.) เป็นหน่วยงานหลักในการจัดกิจกรรมสัปดาห์รณรงค์ สำรวจ ซ่อม และสร้างภาชนะเก็บน้ำประจำปี พร้อมทั้งสั่งการไปยังทุกจังหวัด อำเภอ และประสานองค์กรปกครองส่วนท้องถิ่น ดำเนินการตามแนวทางการดำเนินกิจกรรม ได้แก่ 1) รณรงค์ เผยแพร่ และประชาสัมพันธ์การจัดกิจกรรมสัปดาห์รณรงค์สำรวจ ซ่อม และสร้างภาชนะเก็บน้ำประจำปี อาทิ การเดินรณรงค์ให้ความรู้ แจกแผ่นพับรณรงค์การใช้น้ำอย่างประหยัด และการประชาสัมพันธ์การจัดกิจกรรมสัปดาห์รณรงค์ สำรวจ ซ่อม และสร้างภาชนะเก็บน้ำประจำปี ผ่านสื่อต่าง ๆ เช่น วิทยุ หนังสือพิมพ์ รถเคลื่อนที่ ฯลฯ อื่นๆ ตามที่เห็นสมควร พร้อมทั้งรณรงค์เผยแพร่และประชาสัมพันธ์ให้ความรู้เจ้าหน้าที่ในสังกัด ให้มีจิตสำนึก และมีความตระหนักในการใช้น้ำอย่างประหยัด 2) บูรณาการทุกภาคส่วนทำการ “สำรวจ ซ่อม และสร้างภาชนะเก็บน้ำ” โดยการซ่อมแซมภาชนะเก็บน้ำ การทำความสะอาดภาชนะ และกักเก็บน้ำไว้ใช้ในภาวะขาดแคลนน้ำ รวมถึงขอรับบริจาคภาชนะเก็บน้ำจากผู้มีจิตศรัทธา การจัดเจ้าหน้าที่เข้าไปสนับสนุนการซ่อมแซม/ปรับปรุงภาชนะเก็บน้ำ และกิจกรรมอื่น ๆ เพื่อสร้างความตระหนักรู้และการมีส่วนร่วมของประชาชนในพื้นที่ตามที่เห็นสมควร
“นอกจากนี้ ยังได้สั่งการให้จังหวัดที่มีพื้นที่เสี่ยงภัยแล้งตามที่สำนักงานทรัพยากรน้ำแห่งชาติกำหนดพื้นที่เป้าหมาย (Area-based) จำนวน 2,426 ตำบล 1 เทศบาล 3 เกาะ 547 อำเภอ 71 จังหวัด หรือจังหวัดที่มีพื้นที่เสี่ยงที่จะขาดแคลนน้ำอุปโภคบริโภคในฤดูแล้งปี 2567 จัดกิจกรรมสัปดาห์รณรงค์ สำรวจ ซ่อม และสร้างภาชนะเก็บน้ำประจำปี 2567 ในช่วงระหว่างวันที่ 7 - 14 มกราคม 2567 ตามแนวทางปฏิบัติที่กำหนด โดยบูรณาการร่วมกับกรมโยธาธิการและผังเมืองและกรมส่งเสริมการปกครองท้องถิ่น ตามแนวทางการบริหารจัดการน้ำและการแก้ปัญหาการขาดแคลนน้ำในพื้นที่เสี่ยงภัยแล้งอย่างยั่งยืน พร้อมทั้งรายงานผลการดำเนินงานให้กรมป้องกันและบรรเทาสาธารณภัยทราบ” นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า ขอเชิญชวนพี่น้องประชาชน หน่วยงานภาครัฐ ภาคเอกชน และภาคีเครือข่ายทั่วประเทศ ร่วมกันจัดกิจกรรมสัปดาห์ รณรงค์ สำรวจ ซ่อม และสร้างภาชนะเก็บน้ำประจำปี 2567 ระหว่างวันที่ 7 - 14 มกราคม 2567 ด้วยการร่วมกันซ่อมแซมภาชนะเก็บน้ำ ทั้งส่วนบุคคลและสาธารณะ รวมทั้งทำความสะอาดภาชนะ และร่วมกันกักเก็บน้ำเพื่อกักตุนไว้ใช้ในภาวะที่ขาดแคลนน้ำ ร่วมกันจัดกิจกรรมรณรงค์ และสร้างจิตสำนึกให้เกิดความร่วมมือและตระหนักถึงคุณค่าของน้ำตลอดจนใช้น้ำอย่างประหยัด เพื่อ “บำบัดทุกข์ บำรุงสุข” ตามพันธกิจของกระทรวงมหาดไทย ทำให้ประชาชนได้มีน้ำกินน้ำใช้ ใช้ชีวิต และประกอบอาชีพตามปกติสุข อันจะนำไปสู่การมีชีวิตความเป็นอยู่ที่ดีอย่างยั่งยืน ทั้งนี้ หากประชาชนต้องการความช่วยเหลือภัยแล้งหรือประสบความเดือดร้อนจากภัยอื่น ๆ สามารถแจ้งเหตุได้ทางสายด่วนกรมป้องกันและบรรเทาสาธารณภัย โทร. 1784 ตลอด 24 ชั่วโมง หรือไลน์ “ปภ.รับแจ้งเหตุ1784” Line ID @1784DDPM เพื่อเจ้าหน้าที่จะได้ให้การช่วยเหลือโดยทันที
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77083