รัฐบาลไทย-ข่าวทำเนียบรัฐบาล-ทำเนียบรัฐบาลผนึกกำลังภาครัฐ-เอกชน จัดกิจกรรมงานฉลองวันเด็กแห่งชาติปี 2567 อย่างยิ่งใหญ่ เชิญชวนเด็กๆ-ผู้ปกครองร่วมกิจกรรม พร้อมขอความร่วมมือปฏิบัติตามมาตรการด้านสาธารณสุข 


วันศุกร์ที่ 12 มกราคม 2567
12/01/2567
พิมพ์
ทำเนียบรัฐบาลผนึกกำลังภาครัฐ-เอกชน จัดกิจกรรมงานฉลองวันเด็กแห่งชาติปี 2567 อย่างยิ่งใหญ่ เชิญชวนเด็กๆ-ผู้ปกครองร่วมกิจกรรม พร้อมขอความร่วมมือปฏิบัติตามมาตรการด้านสาธารณสุข
ทำเนียบรัฐบาลผนึกกำลังภาครัฐ-เอกชน จัดกิจกรรมงานฉลองวันเด็กแห่งชาติปี 2567 อย่างยิ่งใหญ่ เชิญชวนเด็กๆ-ผู้ปกครองร่วมกิจกรรม พร้อมขอความร่วมมือปฏิบัติตามมาตรการด้านสาธารณสุข ป้องกันการแพร่ระบาดโควิด-19 และไข้หวัดใหญ่
วันที่ 12 มกราคม 2567 นายชัย วัชรงค์ โฆษกประจำสำนักนายกรัฐมนตรี เผย ในโอกาสงานฉลองวันเด็กแห่งชาติประจำปี 2567 ซึ่งจะมีขึ้นในวันพรุ่งนี้ (13 มกราคม 2567) 4 หน่วยงานในทำเนียบรัฐบาล ได้แก่ สำนักเลขาธิการนายกรัฐมนตรี สำนักงานปลัดสำนักนายกรัฐมนตรี สำนักเลขาธิการคณะรัฐมนตรี และสำนักงานสภาความมั่นคงแห่งชาติ ได้ผนึกกำลังจัดงานฉลองวันเด็กแห่งชาติ ประจำปี 2567 ให้กับเด็ก ๆ และเยาวชน ตามที่นายเศรษฐา ทวีสิน นายกรัฐมนตรี ได้มอบคำขวัญวันเด็ก ประจำปี 2567 ไว้ว่า “มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย” โดยทั้ง 4 หน่วยงาน ร่วมกับหน่วยงานภาครัฐและภาคเอกชน ได้เตรียมความพร้อมจัดกิจกรรมต่าง ๆ ให้กับเด็กและเยาวชน ซึ่งมีกิจกรรมไฮไลท์และกิจกรรมที่น่าสนใจมากมายที่รอน้อง ๆ มาร่วมกิจกรรม ดังนี้
1. สำนักเลขาธิการนายกรัฐมนตรี (สลน.) เปิด ตึกไทยคู่ฟ้า ให้เด็กและเยาวชนเยี่ยมชมและนั่งเก้าอี้นายกรัฐมนตรี ที่ห้องสีม่วง ตึกสันติไมตรีหลังนอก จะมีการแสดงของหน่วยงาน/สถานศึกษา สาระบันเทิงต่าง ๆ เล่นเกมส์ แจกของรางวัล นายกรัฐมนตรีเปิดงานวันเด็กฯ มอบของที่ระลึกและถ่ายภาพร่วมกับเด็กและเยาวชน การมอบรางวัลวัฒนธรรมวินิต ตึกสันติไมตรีโถงกลาง เป็นการจัดแสดงกิจกรรมให้ความรู้ ธีม : มองโลกกว้าง คิดสร้างสรรค์ เคารพความแตกต่างส่งเสริมพลังซอฟต์พาวเวอร์ไทย เช่น กิจกรรมส่งเสริมวัฒนธรรมและมารยาทไทย วงดุริยางค์เครื่องลมเยาวชนไทย Thai Youth Winds (TYW) การแสดงหุ่นละครเล็กโจหลุยส์ กิจกรรมของเล่นภูมิปัญญาไทยและของเล่นไม้ การออกแบบคาแรกเตอร์ประจำจังหวัด กิจกรรมด้านกีฬา “บัวขาว บัญชาเมฆ สร้างแรงบันดาลใจ ถ่ายทอดมวยไทยสู่เยาวชน” กิจกรรมพูดคุยกับแดร็กควีน และนอนไบนารี่ อ่านนิทาน บอร์ดเกม และแจกของรางวัล
ตึกสันติไมตรีหลังใน เป็นการจัดแสดงกิจกรรมให้ความรู้ ธีม : Soft power แหล่งท่องเที่ยว และอาหาร เช่น ประเพณีสงกรานต์ ว่าวไทย หนุมาน ฯลฯ กิจกรรมทำขนมไทย เช่น สาธิตและแจกน้ำตาลปั้นรูปต่าง ๆ ขนมอาลัว กิจกรรมระบายสีว่าวและปั๊มลายกระเป๋า ห้องสีฟ้า ตึกสันติไมตรี กิจกรรม “ซอฟต์พาวเวอร์ไทย นิยมไกลทั่วโลก” ตึกภักดีบดินทร์ กิจกรรมและนิทรรศการ นิทรรศการเฉลิมพระเกียรติ พระราชประวัติ พระราชกรณียกิจ รัชกาลที่ 10 กิจกรรมเทคโนโลยีเสมือนจริง (VR-Metaverse) กิจกรรมโครงการเยาวชนไทยหัวใจอาสา SEED Thailand กิจกรรมสันทนาการ Knight 410 “ร่วมเทิดทูนสถาบันพระมหากษัตริย์” กิจกรรมแสดงดนตรีจากผู้เข้าประกวดบทเพลงเพื่อชาติและราชบัลลังก์ ตึกนารีสโมสร กิจกรรมแถลงข่าวจำลอง ระบายสีหัวโขนจิ๋ว และตกแต่งว่าวจิ๋วไทย ผจญภัยไปกับบันไดงู และลุ้นสนุกกับกระดานจัมโบ้ และตึกบัญชาการ 1 (ชั้น 1) กิจกรรมการแสดงหุ่นยนต์ E-sport เทคโนโลยี AI
2. สำนักงานปลัดสำนักนายกรัฐมนตรี (สปน.) จัดบูธกิจกรรมบริเวณหน้าตึกสำนักงานปลัดสำนักนายกรัฐมนตรี (หลังตึกสันติไมตรี) ตั้งแต่เวลา 08.00 - 14.30 น. โดยมีกิจกรรมดังนี้ 1) นิทรรศการธงไตรรงค์ นิทรรศการข้อมูลข่าวสารของราชการ และนิทรรศการภัยของฝุ่นโดยสาธิตการประกอบกล่องฝุ่น 2) กิจกรรมในเต็นท์กิจกรรม เช่น เตะบอลเข้าประตู ยิงปืนกระสุนยาง เกมปาเป้าลูกโป่ง การละเล่นไทย (ปิดตาตีหม้อ) การขับขี่ปลอดภัยโดยจำลองสนามขับขี่ ระบายสีตุ๊กตาปูนปลาสเตอร์ การเล่นเกม Times Tables Rock Stars (เกมเกี่ยวกับคณิตศาสตร์) แจกต้นกล้ากล้วยไม้ ตักไข่พาโชค และการแจกอาหารและขนมต่าง ๆ เช่น นักเก็ตไก่ทอด โดนัท ขนมเบื้อง ไอศกรีม วาฟเฟิล เป็นต้น 3) กิจกรรมบนเวที เช่น การตอบปัญหาชิงรางวัล ร่วมเล่นเกมต่าง ๆ เพื่อลุ้นรางวัล กิจกรรมเต้นกระจาย...ได้รางวัล เต้นเพลงฮิต กิจกรรม ใต้ร่ม...ธงไทย ให้ความรู้เกี่ยวกับธงชาติ การให้ความรู้เกี่ยวกับภัยของฝุ่น เป็นต้น
3. สำนักเลขาธิการคณะรัฐมนตรี (สลค.) จัดกิจกรรม เปิดอาคารพิพิธภัณฑ์เครื่องราชอิสริยาภรณ์ไทย ให้น้อง ๆ เข้าชมเครื่องราชอิสริยาภรณ์ไทยและเหรียญที่ระลึกต่าง ๆ และมีเวทีให้เด็ก ๆ ร่วมกิจกรรมเพื่อการแสดงออก เล่นเกมส์ พร้อมรับของรางวัลที่เวทีกิจกรรม สลค. บริเวณแนวถนนหน้าประตู 8
4. สำนักงานสภาความมั่นคงแห่งชาติ (สมช.) ได้จัดกิจกรรมงานวันเด็กแห่งชาติ ในธีม 1. ทำความดีด้วยหัวใจ 2. เสริมสร้างองค์ความรู้เกี่ยวกับความมั่นคงทางทะเล 3. การส่งสริมการอยู่ร่วมกันภายใต้สังคมพหุวัฒนธรรม และ 4. สถาบันกับความมั่นคง ตามรอยพระบาทชาติมั่นคง โดยมีการจัดนิทรรศการและกิจกรรมเล่นเกมส์ แจกรางวัล กิจกรรมการแสดง ที่บริเวณสนามหญ้าหน้าตึก สมช.
นอกจากนี้ ในบริเวณต่าง ๆ ภายในทำเนียบรัฐบาล มีกิจกรรมของหน่วยงานภาครัฐและเอกชน อีกมากมาย ได้แก่
- สนามหญ้าหน้าตึกไทยคู่ฟ้า การแสดงว่าวไทย จัดแสดงรถไมโครคาร์และรถให้บริการเครื่องดื่ม
- ลานน้ำพุหน้าตึกสันติไมตรี กิจกรรม “รวมพลังเด็กไทย ร่วมใจลดโลกเดือด Kids Change World Change”
- บริเวณเสาธง (หน้าตึกสันติไมตรี) นิทรรศการสำเร็จรูป GODJI และเล่นเกมส์แจกของรางวัล จาก ปตท. กิจกรรมเล่นเกมส์ แจกของรางวัลจากท่าอากาศยานไทย และสำนักงานเขตดุสิต และการแสดงดนตรี กิจกรรมเล่นเกมส์แจกของรางวัล กรมดุริยางค์ทหารบก
- เต็นท์หน้าตึก สลค. (เดิม) มีนิทรรศการและกิจกรรม โดยสถาบันการแพทย์ฉุกเฉิน (1669) กองทุนการออมแห่งชาติ (กอช.) และกองทุนเพื่อความเสมอภาคทางการศึกษา (กสศ.)
- บริเวณหน้าตึกบัญชาการ 1 กิจกรรมของ บริษัท ไทยเบฟเวอเรจ จำกัด (มหาชน) กิจกรรม “คิดส์เปลี่ยนโลก” ของการไฟฟ้าฝ่ายผลิตแห่งประเทศไทย
- ลานจอดรถ หน้าตึกบัญชาการ 2 มีกิจกรรมของ คณะสัตวแพทยศาสตร์ จุฬาลงกรณ์มหาวิทยาลัย คณะทันตแพทยศาสตร์ มหาวิทยาลัยมหิดล ตำรวจสันติบาล สสส. GBDI ดอยคำ คิง เพาเวอร์ เครือสหพัฒน์ ซีพีแรม บุญรอดบริวเวอรี่ ไทยน้ำทิพย์
- โรงจอดรถหน้าตึกบัญชาการ 2 มีกิจกรรมของ เอบี ฟู้ด แอนด์ เบฟเวอร์เรจส์ เนสท์เล่ ราชยานยนต์สมาคมแห่งประเทศไทย สมาคมไทยซิกข์ แห่งประเทศไทย ยูนิ-เพรสซิเดนท์ กรีนสปอต แคปปิตัลเทรดดิ้ง ฟินไดซ์ เอ็ดดูเคชั่น เกร๊ทเตอร์ฟาร์ม่า และสมาคมช่างผมเสริมสวย
- แนวถนนด้านหน้าธนาคารและไปรษณีย์ทำเนียบรัฐบาล มีกิจกรรมของ ธนาคารออมสิน ไปรษณีย์สาขาทำเนียบรัฐบาล และธนาคารกรุงไทย
“ขณะนี้หน่วยงานต่าง ๆ ในทำเนียบรัฐบาลได้เตรียมความพร้อมส่งมอบกิจกรรมแห่งความสุขเนื่องในวันเด็กแห่งชาติ ประจำปี 2567 ซึ่งมีกิจกรรมมากมายให้กับน้อง ๆ หนู ๆ ได้มาร่วมเติมเต็มประสบการณ์ รัฐบาลจึงขอเชิญชวนเด็ก ๆ และผู้ปกครอง ได้เข้าร่วมกิจกรรมวันเด็กแห่งชาติที่ทำเนียบรัฐบาล โดยขอความร่วมมือให้ปฏิบัติตามมาตรการและแนวทางด้านสาธารณสุขอย่างเคร่งครัด เพื่อควบคุมและป้องกันการแพร่ระบาดของโรคโควิด-19 และไข้หวัดใหญ่ด้วย” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/77337