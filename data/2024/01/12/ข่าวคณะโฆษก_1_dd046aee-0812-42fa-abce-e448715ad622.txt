รัฐบาลไทย-ข่าวทำเนียบรัฐบาล-​“เกณิกา”เผย กระทรวงเกษตรและสหกรณ์ จัดเต็ม "วันเด็กแห่งชาติ" จัดกิจกรรมมอบความสุขชิงของขวัญเพียบ 


วันศุกร์ที่ 12 มกราคม 2567
12/01/2567
พิมพ์
​“เกณิกา”เผย กระทรวงเกษตรและสหกรณ์ จัดเต็ม "วันเด็กแห่งชาติ" จัดกิจกรรมมอบความสุขชิงของขวัญเพียบ
​“เกณิกา”เผย กระทรวงเกษตรและสหกรณ์ จัดเต็ม "วันเด็กแห่งชาติ" จัดกิจกรรมมอบความสุขชิงของขวัญเพียบ
12 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า กระทรวงเกษตรและสหกรณ์  โดยสำนักงานเศรษฐกิจการเกษตร และสำนักงานมาตรฐานสินค้าเกษตรและอาหารแห่งชาติ จัดงานฉลองวันเด็กแห่งชาติ ประจำปี 2567 ร่วมกับกระทรวงศึกษาธิการ ในวันเสาร์ที่ 13 มกราคม 2567 ณ บริเวณกระทรวงศึกษาธิการ โดย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เล็งเห็นความสำคัญของเด็กและเยาวชนที่นับเป็นทรัพยากรที่มีคุณค่าของประเทศ และเป็นกำลังสำคัญของสังคมในการพัฒนาชาติบ้านเมืองให้เจริญก้าวหน้า และเพื่อเป็นการกระตุ้นให้เด็กตระหนักถึงบทบาทอันสำคัญของตน
“ร.อ.ธรรมนัส อยากปลูกฝังให้เด็กไทยได้เรียนรู้การเกษตร ที่เป็นรากฐานของประเทศ โดยสอดแทรกสาระ ความรู้ควบคู่ไปกับความบันเทิง ที่จะเพิ่มพูนความรู้การเกษตรในแง่มุมต่าง ๆ จึงจัดกิจกรรมที่น่าสนใจดังนี้ อาทิ เกมตกปลามหาสนุก กิจกรรมการตอบปัญหาความรู้รอบตัว กิจกรรมนันทนาการชิงรางวัล และมอบของที่ระลึก ซึ่งสอดแทรกความรู้เกี่ยวกับบทบาทภารกิจของสำนักงานเศรษฐกิจการเกษตร และการเปิดโอกาสให้เด็กและเยาวชนได้แสดงออกโดยการเล่นเกม การร้องเพลง เพื่อลุ้นรับของรางวัล รวมถึงกิจกรรมเรียนรู้เสริมทักษะ เช่น ให้ความรู้เกี่ยวกับมาตรฐานสินค้าเกษตรและอาหาร กิจกรรมด้านการบันเทิง เช่น เล่นเกมส์ ตอบคำถาม โดยหมุนวงล้อนำโชค มาให้เด็กๆได้เข้าร่วมอย่างสนุกสนาน”น.ส.เกณิกา
ทั้งนี้ ภายในงาน กระทรวงเกษตรและสหกรณ์ได้เตรียมของรางวัลมากมาย อาทิ จักรยาน ลูกบอล อุปกรณ์กีฬาของเด็ก เครื่องเขียนต่าง ๆ ขนม นม และเครื่องดื่ม และยังสามารถลงทะเบียนเพื่อชิงโชค รับรางวัลใหญ่ เป็นจักรยาน 7 คันอีกด้วย โดยผู้ปกครองที่สนใจสามารถพาบุตรหลานเข้าร่วมกิจกรรม ณ บริเวณกระทรวงศึกษาธิการ กรุงเทพฯ ได้ตลอดทั้งวัน ไม่มีค่าใช้จ่ายใด ๆ

ที่มา : https://www.thaigov.go.th/news/contents/details/77325