รัฐบาลไทย-ข่าวทำเนียบรัฐบาล-นายกฯ สักการะหลวงพ่อทันใจ วัดพระธาตุดอยคำ จ.เชียงใหม่ ขอพรให้บ้านเมืองเจริญรุ่งเรือง ขอให้ชีวิตความเป็นอยู่ของประชาชนดีขึ้น 


วันศุกร์ที่ 12 มกราคม 2567
12/01/2567
พิมพ์
นายกฯ สักการะหลวงพ่อทันใจ วัดพระธาตุดอยคำ จ.เชียงใหม่ ขอพรให้บ้านเมืองเจริญรุ่งเรือง ขอให้ชีวิตความเป็นอยู่ของประชาชนดีขึ้น
นายกฯ สักการะหลวงพ่อทันใจ วัดพระธาตุดอยคำ จ.เชียงใหม่ ขอพรให้บ้านเมืองเจริญรุ่งเรือง ขอให้ชีวิตความเป็นอยู่ของประชาชนดีขึ้น
วันนี้ (12 มกราคม 2567) เวลา 10.45 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง สักการะหลวงพ่อทันใจ เพื่อความเป็นสิริมงคล และรับชมวิวบริเวณลานชมวิว ณ วัดพระธาตุดอยคำ อำเภอเมืองเชียงใหม่ จังหวัดเชียงใหม่ โดยนายกรัฐมนตรีเผยว่า ได้ขอให้บ้านเมืองเจริญรุ่งเรือง ขอให้มีสุขภาพร่างกายแข็งแรง และขอให้ชีวิตความเป็นอยู่ของประชาชนดีขึ้น อีกทั้งยังได้มีการพูดคุยกับทางส่วนราชการจังหวัดเชียงใหม่เกี่ยวกับเรื่องของทางขึ้นวัดพระธาตุดอยคำ โฉนดที่ดิน ห้องน้ำ การจัดระเบียบร้านค้าตกแต่งให้สวยงามขึ้น แล้วเรื่องของน้ำบาดาลที่ยังคงขาดแคลนอยู่ โดยผู้ว่าราชการจังหวัดเชียงใหม่ได้รับไปดำเนินการและบูรณาการร่วมกับผู้ที่เกี่ยวข้อง
นายกรัฐมนตรีให้สัมภาษณ์สื่อมวลชนถึงภารกิจการเดินทางมาตรวจราชการเชียงใหม่ครั้งนี้ได้มาดูเรื่องการคมนาคม วงแหวนรอบที่ 1, 2 และ 3 การอัปเกรดสนามบิน รถไฟฟ้าเชื่อมต่อจุดท่องเที่ยวต่าง ๆ ทำให้นักท่องเที่ยวมีความสะดวกสบายในการเดินทางมากยิ่งขึ้น ควบคู่ไปกับการดูแลเรื่อง PM2.5 โดยได้มีการพูดคุยกันเชิงลึก ซึ่งฤดูที่จะมี PM2.5 เยอะจะเป็นเดือนมีนาคมและเดือนเมษายน จากการที่มาครั้งนี้ ได้รับการตอบรับที่ดี และเป็นการเริ่มต้นที่ดี จุด Hot Spot ลดลงเหลือ 1 ใน 4 แต่เรื่องของประเทศเพื่อนบ้านก็มีความสำคัญ โดยช่วงนี้ก็เป็นช่วงที่ประเทศกัมพูชาได้มีการเผาเกิดขึ้น ทั้งนี้ เมื่อวานนี้ตนได้พูดคุยทางโทรศัพท์กับนายกรัฐมนตรีของกัมพูชา ได้มีการตั้งคณะทำงานร่วมกัน คาดว่าบ่ายวันนี้จะมีการแถลงการณ์อย่างเป็นทางการเกิดขึ้น
นายกรัฐมนตรียังกล่าวถึงการเตรียมเดินทางมาเชียงใหม่ในสัปดาห์หน้า จะมีการเชิญชวนนักธุรกิจ มาดูโครงการในพระราชดำริ โดยการชักชวนในครั้งนี้ไม่ได้ต้องการให้นักธุรกิจหรือเจ้าของกิจการมาซื้อผลิตภัณฑ์อย่างเดียวหรือบริจาคเพียงอย่างเดียว เราไม่ได้ต้องการเงิน แต่เราต้องการความรักและความตั้งใจที่จะมาบูรณาการในการช่วยเหลือประชาชนตั้งแต่ต้นจนจบ ไม่ว่าจะเป็นการเปิดตลาดใหม่ ๆ ทำให้โครงการในพระราชดำริ ซึ่งมีประชาชนทำมาหากินอยู่เยอะมากมีการปลูกผักทำสินค้าต่าง ๆ ให้เขามีการตลาดที่แข็งแกร่งขึ้น เพราะเราให้นักธุรกิจที่มีความรู้ ความสามารถในทางพาณิชย์มาช่วยกันดู ช่วยกันพัฒนา สร้างระบบ เพื่อสร้างความยั่งยืนให้กับประชาชน

ที่มา : https://www.thaigov.go.th/news/contents/details/77341