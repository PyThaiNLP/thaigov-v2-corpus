รัฐบาลไทย-ข่าวทำเนียบรัฐบาล-พ่อเมืองอุตรดิตถ์ จับมือแม่บ้านมหาดไทยจังหวัดอุตรดิตถ์ จัดแสดงเดินแบบผ้าไทยมหากุศล “อุตรดิตถ์เมืองผ้าซิ่นงาม สามวัฒนธรรม” ประจำปี 2567 ขับเคลื่อนโครงการ “ผ้าไทยใส่ให้สนุก” 


วันศุกร์ที่ 12 มกราคม 2567
12/01/2567
พิมพ์
พ่อเมืองอุตรดิตถ์ จับมือแม่บ้านมหาดไทยจังหวัดอุตรดิตถ์ จัดแสดงเดินแบบผ้าไทยมหากุศล “อุตรดิตถ์เมืองผ้าซิ่นงาม สามวัฒนธรรม” ประจำปี 2567 ขับเคลื่อนโครงการ “ผ้าไทยใส่ให้สนุก”
พ่อเมืองอุตรดิตถ์ จับมือแม่บ้านมหาดไทยจังหวัดอุตรดิตถ์ จัดแสดงเดินแบบผ้าไทยมหากุศล “อุตรดิตถ์เมืองผ้าซิ่นงาม สามวัฒนธรรม” ประจำปี 2567 ขับเคลื่อนโครงการ “ผ้าไทยใส่ให้สนุก” แสดงพลัง Soft Power ภูมิปัญญาไทยเพื่อเศรษฐกิจไทยอย่างยั่งยืน
วันนี้ (12 ม.ค. 67) นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยถึงการจัดกิจกรรมเดินแบบผ้าไทยมหากุศล “อุตรดิตถ์เมืองผ้าซิ่นงาม สามวัฒนธรรม” ประจำปี 2567 ณ ต.ท่าอิฐ อ.เมืองอุตรดิตถ์ จ.อุตรดิตถ์ โดยมี นางสายสมร ทองกองทุน ประธานแม่บ้านมหาดไทยจังหวัดอุตรดิตถ์และนายกเหล่ากาชาดจังหวัดอุตรดิตถ์ พร้อมด้วยหัวหน้าส่วนราชการ หัวหน้าหน่วยงานภาคเอกชน สมาชิกเหล่ากาชาด ผู้นำท้องถิ่นท้องที่ และพี่น้องประชาชน ร่วมกิจกรรม
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวว่า จังหวัดอุตรดิตถ์ได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในทุกพื้นที่หันมาสวมใส่ผ้าไทยในทุกวันและทุกโอกาส เป็นการส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้ประชาชนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
"จังหวัดอุตรดิตถ์ได้ร่วมกับสมาคมแม่บ้านมหาดไทยจังหวัดอุตรดิตถ์ นำภาคีเครือข่ายร่วมกันจัดแสดงเดินแบบผ้าไทยมหากุศล “อุตรดิตถ์เมืองผ้าซิ่นงาม สามวัฒนธรรม” ประจำปี 2567 ขึ้น เพื่อส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย อีกทั้งยังเป็นการปลุกกระแสเชิญชวนพี่น้องประชาชนให้หันมาสวมใส่ผ้าไทยในทุกวันและทุกโอกาส ด้วยการบูรณาการภาคีเครือข่ายทั้งหน่วยงานภาครัฐและเอกชน ตลอดจนสถานศึกษา และกลุ่มสตรีต่าง ๆ ในจังหวัด โดยภายในงานมีผู้เข้าร่วมเดินแบบผ้าไทยจำนวนมาก นำโดยผู้บริหารของจังหวัด หัวหน้าส่วนราชการ ผู้บริหารองค์กรปกครองส่วนท้องถิ่น มาร่วมกิจกรรมอย่างคึกคัก" นายศิริวัฒน์ฯ กล่าว
นางสายสมร ทองกองทุน นายกเหล่ากาชาดจังหวัดอุตรดิตถ์ กล่าวว่า ชมรมแม่บ้านมหาดไทยจังหวัดอุตรดิถต์ ได้นำแนวนโยบายการส่งเสริมผ้าไทยของสมาคมแม่บ้านมหาดไทยภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย มาขับเคลื่อนขยายผลร่วมกับท่านผู้ว่าราชการจังหวัด พัฒนาการจังหวัด ตลอดจนนายอำเภอ และผู้นำท้องถิ่นท้องที่ จึงเป็นที่มาของการจัดงานการแสดงเดินแบบผ้าไทยมหากุศลในครั้งนี้ สะท้อนให้เห็นถึงบริบททางสังคมและวัฒนธรรมของแต่ละพื้นที่ด้วยการใช้และการสวมใส่ผ้าพื้นเมือง ผ้าชาติพันธุ์ร่วมสมัย ที่เป็นผ้าทอมือย้อมสีธรรมชาติ ลวดลายเป็นเอกลักษณ์เฉพาะของแต่ละชาติพันธุ์ที่สืบทอดกันมาตั้งแต่บรรพบุรุษ รวมทั้งสีจากการย้อมสีแบบธรรมชาติ โดยใช้วัตถุดิบในท้องถิ่นที่เป็นพืชป่าและพืชสมุนไพร มีลวดลายผ้าทอที่เป็นเอกลักษณ์ มีความสวยงามตามแบบเฉพาะของแต่ละชาติพันธุ์ ตามภูมิปัญญาดั้งเดิมที่สืบทอดกันมาตั้งแต่บรรพบุรุษ อีกทั้งยังเป็นการสร้างกระแสนิยมในการแต่งกายด้วยผ้าไทย ต่อยอดให้ผ้าไทยเป็นที่นิยมอย่างแพร่หลาย ส่งเสริมการใช้ผ้าไทยทั้งในมิติช่องทางการตลาด และในมิติการพัฒนาเสริมสร้างทักษะและศักยภาพของผู้ผลิต ผู้ประกอบการ OTOP ประเภทผ้าไทย เพื่อที่จะทำให้พี่น้องประชาชนได้มีงาน มีอาชีพ มีรายได้ที่มั่นคง และเป็นการสนองพระปณิธานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา พระผู้ทรงทำให้พี่น้องประชาชนมีคุณภาพชีวิตที่ดีขึ้นด้วยการสืบสานงานศิลป์ผ้าถิ่นไทยอย่างมั่นคงและยั่งยืน
“ขอขอบคุณองค์กรภาคีเครือข่ายทุกภาคส่วนที่ได้ร่วมกิจกรรมดี ๆ ในครั้งนี้ แสดงถึงพลังของพวกเราชาวจังหวัดอุตรดิตถ์ ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน” นายศิริวัฒน์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77384