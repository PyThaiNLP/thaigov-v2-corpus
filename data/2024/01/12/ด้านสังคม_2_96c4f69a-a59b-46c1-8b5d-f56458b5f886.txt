รัฐบาลไทย-ข่าวทำเนียบรัฐบาล-“วราวุธ” รมว.พม. เปิดเสวนาวิชาการ ชี้ประเทศไทยกำลังเดินสู่ปัญหาโครงสร้างประชากร ระบุเป็นระเบิดลูกใหญ่ ไม่แพ้ปัญหาอื่น วอนกระตุ้นให้ตระหนักรู้ ช่วยกันแก้ไข หวั่นบั่นทอนศักยภาพประเทศ


วันศุกร์ที่ 12 มกราคม 2567
“วราวุธ” รมว.พม. เปิดเสวนาวิชาการ ชี้ประเทศไทยกำลังเดินสู่ปัญหาโครงสร้างประชากร ระบุเป็นระเบิดลูกใหญ่ ไม่แพ้ปัญหาอื่น วอนกระตุ้นให้ตระหนักรู้ ช่วยกันแก้ไข หวั่นบั่นทอนศักยภาพประเทศ
“วราวุธ” รมว.พม. เปิดเสวนาวิชาการ ชี้ประเทศไทยกำลังเดินสู่ปัญหาโครงสร้างประชากร ระบุเป็นระเบิดลูกใหญ่ ไม่แพ้ปัญหาอื่น วอนกระตุ้นให้ตระหนักรู้ ช่วยกันแก้ไข หวั่นบั่นทอนศักยภาพประเทศไทยบนเวทีโลก
วันนี้ (12 ม.ค. 67 ) เวลา 09.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดโครงการเสวนาทางวิชาการ เรื่อง ความท้าทายของการเปลี่ยนแปลงโครงสร้างประชากรต่อความมั่นคงของมนุษย์ในประเทศไทย โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) กล่าวรายงาน พร้อมด้วยคณะผู้บริหารกระทรวง พม. เข้าร่วม ทั้งนี้ มีการเสวนา เรื่อง ความท้าทายของการเปลี่ยนแปลงโครงสร้างประชากรต่อความมั่นคงของมนุษย์ในประเทศไทย จากผู้แทนหน่วยงานที่เกี่ยวข้อง อาทิ สถาบันวิจัยเพื่อการพัฒนาประเทศไทย (TDRI) สำนักงานสภาพัฒนาการเศรษฐกิจและสังคมแห่งชาติ ธนาคารโลกและวิทยาลัยประชากรศาสตร์ จุฬาลงกรณ์มหาวิทยาลัย ณ ห้องประชุมประชาบดี ชั้น 19 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กทม.
นายวราวุธ กล่าวว่า วันนี้ ประเทศไทยอาจจะยังไม่ค่อยตื่นตัว ไม่ค่อยตื่นเต้น ไม่ค่อยตระหนักรู้ ว่าปัญหาโครงสร้างประชากรต่อความมั่นคงของมนุษย์ของประเทศไทยนั้นหนักหนาเพียงใด ซึ่งต้องขอขอบคุณ ปลัด พม. เพื่อนข้าราชการกระทรวง พม. ที่ทำให้รู้สึกว่านี่คือคลื่นลูกใหญ่ที่มีความหนักหนาไม่แพ้ปัญหาอื่นๆ และอีก 10 ถึง 20 ปีข้างหน้า จะกลายเป็นปัญหาที่ยิ่งใหญ่ เพราะจะเชื่อมไปสู่การเปลี่ยนแปลงรูปแบบการใช้ชีวิตของคนไทยทั้ง 65 ล้านคนในวันนี้ ไปจนถึงเรื่องความเหลื่อมล้ำทางเศรษฐกิจและสังคม จุดยืนของประเทศไทย ศักยภาพทางการค้าของประเทศไทย จะอยู่ที่ตรงไหน เหล่านี้คือปัญหาที่อีกไม่นานเกินรอ พวกเราคนไทยจะได้รับรู้ และเป็นหน้าที่ของกระทรวง พม. และผู้เชี่ยวชาญ ต้องมากระตุกต่อมให้คนไทยได้รับรู้ก่อนว่ามันคือระเบิดเวลาลูกใหญ่ที่ไม่แพ้อีกหลายๆ ปัญหา
นายวราวุธ กล่าวต่อไปว่า สถาบันอนาคตไทยศึกษาระบุว่า การเปลี่ยนแปลงโครงสร้างประชากรนั้น มีความท้าทายต่อการพัฒนาและออกแบบนโยบายด้านสังคมเป็นอย่างมาก เมื่อประชากรน้อยลง ในขณะที่ผู้สูงอายุมีมากขึ้น แล้วใครจะมาเป็นคนจ่ายเงินเข้ากระเป๋าสำนักงบประมาณ กระทรวงการคลัง ตนเคยให้สัมภาษณ์ว่าเงินเข้าไม่มี เพราะจากจำนวนคนเสียภาษีในประเทศไทย 65 ล้านคน มีคนเสียภาษีอยู่ 4.5 ล้านคน แล้วจะเอาเงินจากไหน ดราม่าจึงเกิด แต่นี่คือเรื่องจริง และเป็นสิ่งที่คนไทยหลีกเลี่ยงไม่ได้ว่า การเปลี่ยนแปลงประชากรจะเป็นตัวกระทบและกำหนดนโยบายทางด้านสังคม สวัสดิการ และเศรษฐกิจในอนาคตอันใกล้
นายวราวุธ กล่าวต่อไปอีกว่า วันนี้เรามีอัตราเด็กแรกเกิดที่น้อยลง อีกไม่นานปัญหาเรื่องแรงงานจะเข้ามา ในขณะที่ผู้สูงอายุหรือผู้มากประสบการณ์ จะมีมากขึ้น คนใช้สวัสดิการมากขึ้น แต่คนเอาเงินเข้ากองทุนน้อย แล้วเราจะเอาคนกลุ่มไหนมาจ่ายเงินให้กับสำนักงบประมาณ กระทรวงการคลัง เพราะแหล่งรายได้เดียวของประเทศ คือภาษี ในเมื่อคนทำงานน้อยลง แล้วเราจะให้ใครมาจ่าย วันนี้จึงเป็นหน้าที่ของกระทรวง พม. ดังนั้น งบประมาณปี 2568 ต้องเป็นกรอบงานของกระทรวง พม. เราจะต้องเปลี่ยนบริบทการทำงานของกระทรวง ไม่ใช่กระทรวงสังคมสงเคราะห์ แต่มีหน้าที่สร้างศักยภาพให้กับคนกลุ่มเปราะบาง ผู้สูงอายุ หรือผู้มากประสบการณ์ คนพิการ
นายวราวุธ กล่าวต่อไปอีกว่า ผู้สูงอายุหรือผู้มากประสบการณ์นั้นมีการแบ่งช่วงได้ 3 ช่วง คือ ต้น กลาง ปลาย แต่ศักยภาพของคนกลุ่มนี้ อายุ 60-75 ปี ยังมีทั้งกำลังกายและกำลังสมอง เหลือเพียงอย่างเดียวคือกำลังใจที่จะเข้ามาทำงาน ดังนั้นเป็นหน้าที่ของพวกเราในการสร้างความตระหนักให้ทุกหน่วยงานของภาครัฐ เพราะกระทรวง พม. เพียงกระทรวงเดียวทำงานไม่ได้ ต้องร่วมมือกับกระทรวงแรงงาน มหาดไทย หน่วยงานราชการต่างๆ
นายวราวุธ กล่าวต่อไปอีกว่า ตนขอบคุณ ปลัด พม. ที่ได้ลงนาม MOU ร่วมกับกระทรวงการอุดมศึกษา วิทยาศาสตร์ วิจัยและนวัตกรรม (อว.) ประกอบด้วย 5 มหาวิทยาลัยทั่วประเทศ ตนจึงอยากให้โครงการนี้สำเร็จให้ได้ภายในปีงบประมาณ 2567 และในปีงบประมาณ 2568 ตนฝันไว้ว่า กระทรวง พม. กับ อว. จะลงนาม MOU กับ มหาวิทยาลัยทั่วประเทศ แล้วทำให้คนพิการปีละกว่าแสนคนได้มีงานทำขึ้นมา นี่คือการทำให้คนกลุ่มเปราะบางเป็นคนไม่เปราะบางอีกต่อไป
นายวราวุธ กล่าวเพิ่มเติมว่า ประชาชนกลุ่มเปราะบาง คนพิการ ผู้สูงอายุ หรือผู้มากประสบการณ์ ไม่ใช่คนด้อยโอกาสแต่เราต้องหาโอกาสให้ และต้องนำคนกลุ่มนี้เข้ามาเป็นแรงขับเคลื่อนเศรษฐกิจของประเทศไทย จะบอกว่าอายุมากแล้ว เกษียณแล้ว ยังต้องจับมาทำงานอีกหรือ ถ้าพูดแบบกำปั้นทุบดินคงใช่ เพราะไม่มีใครทำงานแล้ว แต่ถ้าเทียบกับบางประเทศในยุโรปหลายคนคงทราบว่า เขาเจอปัญหานี้แล้ว รัฐสวัสดิการในบางประเทศที่ดูแลดีมาก คน Gen Y ที่เป็นคนจ่ายเงินภาษีอย่างมหาศาล ร้อยละ 30-40 บอกว่าฉันไม่ทำแล้ว ขอเกษียณอายุดีกว่า เพื่อไปใช้รัฐสวัสดิการ หากทุกคนเกษียณอายุไปหมดแล้ว ใครจะทำงาน นำเงินมาเข้ากระเป๋าภาครัฐ  ดังนั้น จึงเป็นหน้าที่ของกระทรวง พม. ที่จะต้องทำอย่างไรเพื่อกระตุ้นต่อม ความตระหนักรับรู้ ให้สังคมได้เข้าใจว่า ปัญหาที่เรากำลังจะพบเจอในอีกไม่กี่ปีข้างหน้า ไม่ใช่เพียงปัญหาเด็กเกิดใหม่น้อย ไม่ใช่เพียงแต่จะทำให้เด็กเกิดใหม่เป็นวาระสำคัญของรัฐบาล แค่นั้นไม่พอ การที่จะทำให้คนรุ่นใหม่มีความอยากที่จะมีครอบครัว มีลูกมีผู้สืบสกุลต่อไป แต่ต้องพูดถึงสังคมที่มีความอบอุ่น สังคมที่มีการศึกษาที่ดี เมื่อเติบโตขึ้นมาแล้วจะเป็นบุคลากร เป็นทรัพยากรมนุษย์ของประเทศไทย ที่สำคัญเมื่อองค์ประกอบต่าง ๆ ครบ คนรุ่นใหม่ไม่ว่า Gen ไหน อยากมีลูกด้วยกันทั้งนั้น อยากมีผู้สืบสกุลต่อไป คงไม่มีใครอยากให้ครอบครัว จบที่รุ่นเรา อย่าให้เรื่องประชากรจบที่รุ่นเรา อย่างศิลปอาชาของผมตอนนี้มี 3 คนแล้ว ดังนั้น ปลอดภัย ศิลปอาชายังมีต่อ สำหรับครอบครัวอื่นเราต้องมาสร้างความเข้าใจและให้กำลังใจกัน ปัญหาประชากรจะแก้เมื่อเกิดขึ้นแล้วคงไม่ทัน ต้องแก้ปัญหาก่อนที่จะเกิด ดังนั้น สิ่งที่เราทำคือเรากำลังจะมาป้องกันไม่ให้ปัญหาโครงสร้างประชากรกลายเป็นปัญหาที่บั่นทอนศักยภาพของประเทศไทยบนเวทีโลก
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/77377