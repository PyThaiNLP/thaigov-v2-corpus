รัฐบาลไทย-ข่าวทำเนียบรัฐบาล-สรรพสามิตโชว์ผลงานปราบปรามสินค้าผิดกฎหมาย จับบุหรี่หนีภาษีมูลค่าความเสียหายกว่า 22 ล้านบาท


วันศุกร์ที่ 12 มกราคม 2567
12/01/2567
พิมพ์
สรรพสามิตโชว์ผลงานปราบปรามสินค้าผิดกฎหมาย จับบุหรี่หนีภาษีมูลค่าความเสียหายกว่า 22 ล้านบาท
ตามนโยบายนายกฯ และ รมว.คลัง และนายกฤษฎา จีนะวิจารณะ รมช.คลัง ที่มุ่งเน้นการป้องกันและปราบปรามสินค้าผิดกฎหมายที่ลักลอบนำเข้าโดยไม่เสียภาษี ส่งผลกระทบต่อผู้ประกอบการที่ค้าขายและจ่ายภาษีอย่างสุจริตให้ได้รับความเป็นธรรม รวมถึงเพื่อสุขภาพที่ดีของประชาชน
ตามนโยบายของ นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง และนายกฤษฎา จีนะวิจารณะ รัฐมนตรีช่วยว่าการกระทรวงการคลัง ที่มุ่งเน้นการป้องกันและปราบปรามสินค้าผิดกฎหมายที่ลักลอบนำเข้าโดยไม่เสียภาษี ซึ่งส่งผลกระทบต่อผู้ประกอบการที่ค้าขายและจ่ายภาษีอย่างสุจริตให้ได้รับความเป็นธรรม รวมถึงเพื่อสุขภาพที่ดีของประชาชนในประเทศ
ดร. เอกนิติ นิติทัณฑ์ประภาศ อธิบดีกรมสรรพสามิต กล่าวว่า กรมฯ มุ่งเน้นยกระดับการบังคับใช้กฎหมายและเข้มงวดในการตรวจสอบสินค้าที่ยังไม่ได้เสียภาษีสรรพสามิต โดยมีการลงนามความตกลงเพื่อบูรณาการความร่วมมือกับหน่วยงานที่เกี่ยวข้องทั้งภาครัฐและภาคเอกชน ในการแลกเปลี่ยนข้อมูลและร่วมกันจับกุมผู้กระทำความผิดอย่างต่อเนื่อง เพื่อความปลอดภัยและสุขภาพที่ดีของประชาชนในประเทศ ทั้งนี้ ได้มอบหมายให้ ว่าที่ร้อยตรียงยุทธ ภูมิประเทศ รองอธิบดี และนายพยุง บุญสมสุวรรณ ผู้อำนวยการสำนักตรวจสอบ ป้องกันและปราบปราม ดำเนินการเร่งรัดการปราบปรามอย่างต่อเนื่อง โดยสำนักตรวจสอบ ป้องกันและปราบปราม ได้ดำเนินการจัดทำแผนเพื่อปราบปรามการกระทำผิดตามเส้นทางการลักลอบตามแนวชายแดนและพื้นที่ที่มีการแพร่ระบาดของสินค้าหนีภาษี
จากการบูรณาการทำงานร่วมกันกับกองบัญชาการตำรวจสอบสวนกลาง (CIB) บก.ปอศ. ทำให้เมื่อวันที่ 11 มกราคม 2567 สามารถจับกุมบุหรี่หนีภาษีได้ ณ ศูนย์กระจายสินค้าเอกชน อำเภอวังน้อย จังหวัดพระนครศรีอยุธยา จากการตรวจสอบพบสินค้าบุหรี่ผิดกฎหมายซึ่งมีเส้นทางมาจากบริเวณแนวชายแดน ส่วนหนึ่งพบว่าเป็นยาสูบยี่ห้อกรองทิพย์ 90 ซึ่งได้รับอนุญาตส่งออก แต่พบว่ามีการลักลอบนำกลับเข้ามาขายในประเทศ ตามแนวชายแดนในจังหวัดกาญจนบุรี เพื่อส่งขายให้กับในพื้นที่ภาคกลาง และอีกส่วนหนึ่งมีการลักลอบนำมาจากทางภาคใต้แล้วส่งขายในพื้นที่ภาคกลางต่อไป พบของกลางยาสูบที่ยังมิได้ชำระภาษีสรรพสามิต จำนวนกว่า 430,000 มวน มูลค่าสินค้า 2,320,000 บาท มูลค่าภาษีเป็นเงิน 1,498,040 บาท ประมาณการค่าปรับ 22,476,000 บาท  โดยเจ้าหน้าที่จะได้มีการดำเนินการตามกฎหมายต่อไป
ดร. เอกนิติ นิติทัณฑ์ประภาศ อธิบดีกรมสรรพสามิต กล่าวเพิ่มเติมว่า กรมฯให้ความสำคัญกับเรื่องนี้ เพื่อให้เกิดความเป็นธรรมต่อผู้เสียภาษีที่ถูกต้อง และดูแลสุขภาพพี่น้องประชาชนไม่ให้บริโภคของปลอม ซึ่งอาจส่งผลเสียและเป็นอันตรายต่อสุขภาพ ตามยุทธศาสตร์กรมสรรพสามิต ในการขับเคลื่อนเศรษฐกิจด้วยภาษีสรรพสามิต มุ่งเน้น สิ่งแวดล้อม สังคม และธรรมาภิบาล สร้างมาตรฐานสากล เดินหน้าประเทศไทยสู่ความยั่งยืน

ที่มา : https://www.thaigov.go.th/news/contents/details/77333