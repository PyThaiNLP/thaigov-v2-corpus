รัฐบาลไทย-ข่าวทำเนียบรัฐบาล-พ่อเมืองศรีสะเกษ เผยชุดปฏิบัติการ 238 พิทักษ์นครลำดวน บูรณาการสนธิกำลังหน่วยงานในพื้นที่ขยายผลจับกุมยาบ้า 20,200 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย 


วันศุกร์ที่ 12 มกราคม 2567
12/01/2567
พิมพ์
พ่อเมืองศรีสะเกษ เผยชุดปฏิบัติการ 238 พิทักษ์นครลำดวน บูรณาการสนธิกำลังหน่วยงานในพื้นที่ขยายผลจับกุมยาบ้า 20,200 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย
พ่อเมืองศรีสะเกษ เผยชุดปฏิบัติการ 238 พิทักษ์นครลำดวน บูรณาการสนธิกำลังหน่วยงานในพื้นที่ขยายผลจับกุมยาบ้า 20,200 เม็ด เร่งเดินหน้าเอกซเรย์พื้นที่เพื่อกวาดล้างสิ่งผิดกฎหมาย สร้างความผาสุกให้กับสังคม
วันนี้ (12 ม.ค. 67) นายอนุพงศ์ สุขสมนิตย์ ผู้ว่าราชการจังหวัดศรีสะเกษ เปิดเผยว่า จังหวัดศรีสะเกษมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการมุ่งจัดระเบียบสังคม กวาดล้างผู้มีอิทธิพลและขบวนการค้ายาเสพติด เพื่อทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายรูปแบบต่าง ๆ โดยบูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อเพื่อปฏิบัติหน้าที่ตามกฎหมาย
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวว่า ชุดปฏิบัติการเฉพาะกิจปราบปรามและทำลายเครือข่ายการค้ายาเสพติดจังหวัดศรีสะเกษ หรือ “ชุดปฏิบัติการ 238 พิทักษ์นครลำดวน” ลงพื้นที่บริเวณริมถนนสาย 2111 พยุห์-ไพรบึง บ้านหนองทุ่ม อ.พยุห์ บูรณาการสนธิกำลังระหว่างฝ่ายปกครอง ตำรวจ ทหาร ป.ป.ส. ราชทัณฑ์ สมาชิก อส. ทำการสืบสวนขยายผลการจับกุมเครือข่ายยาเสพติด ร่วมกันจับกุมผู้ต้องหาจำนวน 2 ราย นายธนวัฒน์ อายุ 28 ปี และนายประจักษ์ อายุ 19 ปี พร้อมของกลางยาบ้า 20,200 เม็ด โดยเจ้าพนักงานได้แจ้งข้อกล่าวหา มียาเสพติดให้โทษประเภท 1 แอมเฟตามีนหรือยาบ้าชนิดร้ายแรง โดยการมีไว้เพื่อจำหน่ายอันมีลักษณะเพื่อการค้า อันก่อให้เกิดการแพร่ หลายในกลุ่มประชาชน และทำให้เกิดผลกระทบต่อความมั่นคงของรัฐหรือความปลอดภัยของประชาชนทั่วไป และตรวจยึดทรัพย์สินไว้ตรวจสอบตามประมวลกฎหมายยาเสพติด พ.ศ.2564 เป็นรถจักรยานยนต์ จำนวน 1 คัน ราคาประมาณ 50,000 บาท และนำตัวผู้ต้องหาพร้อมของกลาง ส่งพนักงานสอบสวน สภ.พยุห์ จ.ศรีสะเกษ ดำเนินคดีตามกฎหมายต่อไป
นายอนุพงศ์ สุขสมนิตย์ ผู้ว่าราชการจังหวัดศรีสะเกษ กล่าวในตอนท้ายว่า จังหวัดศรีสะเกษได้นำนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พุ่งเป้าเอกซเรย์พื้นที่ในทุกอำเภออย่างต่อเนื่อง เพื่อกวาดล้างสิ่งผิดกฎหมาย โดยเฉพาะอย่างยิ่งทางการข่าวของจังหวัดศรีสะเกษพบว่า พื้นที่จังหวัดศรีสะเกษเป็นพื้นที่เป้าหมายที่มักมีผู้ลักลอบลำเลียงยาเสพติดผ่านเข้ามาเป็นจำนวนมาก ตนจึงได้กำชับให้เจ้าหน้าที่ที่เกี่ยวข้องประชุมโต๊ะข่าวอย่างต่อเนื่อง ควบคู่การลาดตระเวน และเร่งสืบสวนขยายผล เพื่อนำตัวผู้กระทำความผิดทั้งขบวนการมาลงโทษตามกฎหมายให้ได้ อันจะทำให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย และสามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77385