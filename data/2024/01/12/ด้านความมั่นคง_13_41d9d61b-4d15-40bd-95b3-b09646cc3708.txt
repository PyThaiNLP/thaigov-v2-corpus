รัฐบาลไทย-ข่าวทำเนียบรัฐบาล-“อนุทิน”เป็นสื่อกลางนำส่งของขวัญไปยังศูนย์พัฒนาเด็กเล็กในพื้นที่ห่างไกล 141 แห่ง ใน 20 จังหวัด ขอบคุณผู้ร่วมบริจาคสิ่งของร่วมส่งความสุขให้เยาวชนในวันเด็กแห่งชาติ 2567


วันศุกร์ที่ 12 มกราคม 2567
12/01/2567
พิมพ์
“อนุทิน”เป็นสื่อกลางนำส่งของขวัญไปยังศูนย์พัฒนาเด็กเล็กในพื้นที่ห่างไกล 141 แห่ง ใน 20 จังหวัด ขอบคุณผู้ร่วมบริจาคสิ่งของร่วมส่งความสุขให้เยาวชนในวันเด็กแห่งชาติ 2567
“อนุทิน”เป็นสื่อกลางนำส่งของขวัญไปยังศูนย์พัฒนาเด็กเล็กในพื้นที่ห่างไกล 141 แห่ง ใน 20 จังหวัด ขอบคุณผู้ร่วมบริจาคสิ่งของร่วมส่งความสุขให้เยาวชนในวันเด็กแห่งชาติ 2567
น.ส.ไตรศุลี ไตรสรณกุล เลขานุการ รมว.มหาดไทย และโฆษกกระทรวงมหาดไทย กล่าวว่า เพื่อเป็นการส่งต่อความสุขให้กับเด็ก ๆ ในศูนย์พัฒนาเด็กเล็ก สังกัดองค์กรปกครองส่วนท้องถิ่น (อปท.) ในพื้นที่ห่างไกล นายอนุทิน ชาญวีรกูล รองนายกรัฐมนตรีและ รมว.มหาดไทย ได้มีแนวคิดให้นำสิ่งของที่มีผู้นำมามอบให้แก่กระทรวงมหาดไทยในเทศกาลปีใหม่และโอกาสต่าง ๆ กระจายไปยังศูนย์พัฒนาเด็กเล็กทั้งหมด 141 แห่ง ในพื้นที่ 20 จังหวัด เช่น แม่ฮ่องสอน เชียงราย เชียงใหม่ น่าน ศรีสะเกษ สกลนคร ขอนแก่น กาฬสินธุ์ อุทัยธานี เป็นต้น
ทั้งนี้ แนวคิดดังกล่าวเกิดขึ้นจากที่ รมว.มหาดไทยได้มองเห็นว่าเด็ก ๆ ในพื้นที่ห่างไกลยังขาดโอกาสในการเข้าถึงของขวัญ หรือข้าวของเครื่องใช้ที่ดี ของบางอย่างผู้ที่อยู่ในเมืองหรือมีโอกาสที่มากกว่าอาจจะมองว่าเป็นสิ่งเล็กน้อย แต่สำหรับเยาวชนในพื้นที่ห่างไกลอาจเห็นว่าเป็นสิ่งมีค่า เกิดขวัญกำลังใจเมื่อได้รับ จึงได้ให้มีการรวบรวมสิ่งของ หรือของขวัญที่มีผู้ให้กระทรวงมหาดไทยไม่ว่าจะเป็นส่วนราชการ หน่วยงานรัฐ เอกชน ตลอดจนมูลนิธิต่าง ทยอยส่งไปยังศูนย์พัฒนาเด็กเล็ก ตั้งแต่ช่วงสัปดาห์แรกหลังเทศกาลปีใหม่จนถึงช่วงก่อนวันเด็กรวมทั้งสิ้น 141 แห่ง
"ท่านอนุทินได้เป็นสื่อกลางนำสิ่งของต่างๆ ที่มีผู้นำมามอบให้กระทรวงมหาดไทยส่งไปให้ผู้อยู่ในพื้นที่ห่างไกล โดยเฉพาะเด็กๆ ในศูนย์พัฒนาเด็กเล็กของ อปท. ซึ่งสิ่งของที่ส่งไปนั้นมีอย่างเช่น แก้วเก็บความเย็น กระเป๋าเป้ กระเป๋าใส่เหรียญ ผ้าขาวม้า สมุด ดินสอ พวงกุญแจ ข้าวสาร เป็นต้น ซึ่งท่าน มท.1 ได้นำความขอบคุณมายังทุกท่านที่ได้มอบสิ่งของให้กับทางกระทรวงมหาดไทย ซึ่งเป็นโอกาสสำคัญที่ทุกๆท่านจะได้ส่งต่อรอยยิ้ม สร้างความสุขให้เด็กๆ ในวันเด็กแห่งชาติที่จะมาถึงในวันพรุ่งนี้ (13 ม.ค.) ไปด้วยกัน" น.ส.ไตรศุลี กล่าว

ที่มา : https://www.thaigov.go.th/news/contents/details/77381