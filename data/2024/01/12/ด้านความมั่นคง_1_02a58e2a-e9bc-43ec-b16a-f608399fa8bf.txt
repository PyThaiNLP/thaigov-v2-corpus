รัฐบาลไทย-ข่าวทำเนียบรัฐบาล-ทส. รับ นายกฯ ตรวจติดตามความพร้อมการแก้ไขปัญหาไฟป่า หมอกควัน ภาคเหนือ กำชับเจ้าหน้าที่ปฏิบัติงานอย่างปลอดภัย พร้อมเดินหน้าแก้ไขปัญหาอย่างยั่งยืน 


วันศุกร์ที่ 12 มกราคม 2567
ทส. รับ นายกฯ ตรวจติดตามความพร้อมการแก้ไขปัญหาไฟป่า หมอกควัน ภาคเหนือ กำชับเจ้าหน้าที่ปฏิบัติงานอย่างปลอดภัย พร้อมเดินหน้าแก้ไขปัญหาอย่างยั่งยืน
ทส. รับ นายกฯ ตรวจติดตามความพร้อมการแก้ไขปัญหาไฟป่า หมอกควัน ภาคเหนือ กำชับเจ้าหน้าที่ปฏิบัติงานอย่างปลอดภัย พร้อมเดินหน้าแก้ไขปัญหาอย่างยั่งยืน
ทส. รับ นายกฯ ตรวจติดตามความพร้อมการแก้ไขปัญหาไฟป่า หมอกควัน ภาคเหนือ กำชับเจ้าหน้าที่ปฏิบัติงานอย่างปลอดภัย พร้อมเดินหน้าแก้ไขปัญหาอย่างยั่งยืน
วันที่ 11 มกราคม 2567 เวลา 11.55 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) มอบหมายให้นายเถลิงศักดิ์ เพชรสุวรรณ รองปลัดกระทรวงทรัพยากรธรรมชาติและสิ่งแวดล้อม นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช และนายสุรชัย อจลบุญ อธิบดีกรมป่าไม้ ร่วมต้อนรับ นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง และคณะ ในโอกาสลงพื้นที่เป็นประธานการประชุมติดตามความคืบหน้าการแก้ไขปัญหาจุดความร้อน (Hotspot) ในพื้นที่ภาคเหนือ พร้อมให้กำลังใจเจ้าหน้าที่ดับไฟป่า หรือ เสือไฟ พร้อมมอบข้าวสารอาหารแห้งเพื่อใช้สำหรับดำรงชีพระหว่างออกปฏิบัติหน้าที่ดูแลดับไฟป่า ตลอดจนชมการสาธิตการดับไฟป่าทางอากาศ และร่วมทำแนวกันไฟ โดยมีคณะผู้บริหารระดับสูง พร้อมด้วยหัวหน้าส่วนราชการ พนักงาน เจ้าหน้าที่ในสังกัดกระทรวงฯ และหน่วยงานที่เกี่ยวข้อง ตลอดจนประชาชนร่วมให้การต้อนรับและร่วมทำแนวกันไฟ ณ ศูนย์ฝึกอบรมและพัฒนาการควบคุมไฟป่าภาคเหนือ อำเภอเมืองเชียงใหม่ จังหวัดเชียงใหม่
นายกรัฐมนตรี กล่าวว่า การลดจุดความร้อน (Hotspot) และการทำแนวกันไฟต้องอาศัยความร่วมแรงร่วมมือกันอย่างจริงจัง ผ่านการประสานงานอย่างใกล้ชิดทั้งจากหน่วยงานภาครัฐและภาคประชาชน ซึ่งภารกิจนี้เป็นภารกิจที่หนักมากในช่วง 4 เดือนที่จะถึงนี้ จึงขอขอบคุณทุกหน่วยงานที่ได้ทุ่มเทและเอาใจใส่นำปัญหานี้มาเป็นปัญหาหลักในการทำงานแบบบูรณาการอย่างเต็มที่ ทั้งนี้ ขอให้ทุกหน่วยงานพยายามต่อไปในการแก้ไขปัญหาอย่างยั่งยืน หากมีวิธีการหรือช่องทางใดที่รัฐบาลสามารถช่วยเหลือได้ รัฐบาลยินดีเป็นส่วนหนึ่งของการแก้ไขปัญหา ส่วนปัญหาที่เกิดจากประเทศเพื่อนบ้าน รัฐบาลจะพูดคุย เจรจากับกระทรวงการต่างประเทศให้มากขึ้นเพื่อร่วมกันแก้ไขปัญหาต่อไป ทั้งนี้ ขอให้กระทรวงทรัพยากรธรรมชาติและสิ่งแวดล้อม ในฐานะที่เป็นหน่วยงานหลักจะต้องเป็นผู้นำในการแก้ไขปัญหาตรงนี้ สำหรับเรื่องยุทโธปกรณ์ที่มีไม่เพียงพอ ขอให้โยกย้ายยุทโธปกรณ์ไปตามความจำเป็นได้ เพื่อนำไปช่วยเสริมในบางหน่วยงานที่ขาดแคลน อีกทั้งขอฝากให้ทุกหน่วยงานดูแลเรื่องความปลอดภัยของเจ้าหน้าที่ให้ดี ทั้งเรื่องการพักผ่อน ชีวิตและจิตใจ เพื่อให้เจ้าหน้าที่ทุกคนปฏิบัติงานได้อย่างมีประสิทธิภาพเต็มที่

ที่มา : https://www.thaigov.go.th/news/contents/details/77324