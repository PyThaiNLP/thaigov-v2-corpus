รัฐบาลไทย-ข่าวทำเนียบรัฐบาล-วธ. เผยโพลวันเด็ก ปี 67 อยากเจอ “ลิซ่า วงทรีแมนดาวน์ ยูทูบเบอร์” มากที่สุด ชอบให้จัดงาน ณ สถานศึกษา เปิดโชว์การแสดงคอนเสิร์ตและดนตรี วอนช่วยแก้ “ปัญหายาเสพติด” อย่างเร่งด่วน


วันศุกร์ที่ 12 มกราคม 2567
วธ. เผยโพลวันเด็ก ปี 67 อยากเจอ “ลิซ่า วงทรีแมนดาวน์ ยูทูบเบอร์” มากที่สุด ชอบให้จัดงาน ณ สถานศึกษา เปิดโชว์การแสดงคอนเสิร์ตและดนตรี วอนช่วยแก้ “ปัญหายาเสพติด” อย่างเร่งด่วน
วธ. เผยโพลวันเด็ก ปี 67 อยากเจอ “ลิซ่า วงทรีแมนดาวน์ ยูทูบเบอร์” มากที่สุด ชอบให้จัดงาน ณ สถานศึกษา เปิดโชว์การแสดงคอนเสิร์ตและดนตรี อยากให้พ่อแม่พาไปเที่ยว-ทำกิจกรรมร่วมกันและเป็นกำลังใจอยู่เคียงข้างเสมอ วอนช่วยแก้ “ปัญหายาเสพติด” อย่างเร่งด่วน
วธ. เผยโพลวันเด็ก ปี 67 อยากเจอ “ลิซ่า วงทรีแมนดาวน์ ยูทูบเบอร์” มากที่สุด ชอบให้จัดงาน ณ สถานศึกษา เปิดโชว์การแสดงคอนเสิร์ตและดนตรี อยากให้พ่อแม่พาไปเที่ยว-ทำกิจกรรมร่วมกันและเป็นกำลังใจอยู่เคียงข้างเสมอ วอนช่วยแก้ “ปัญหายาเสพติด” อย่างเร่งด่วน
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เปิดเผยว่า กระทรวงวัฒนธรรม(วธ.) ร่วมกับสวนดุสิตโพล มหาวิทยาลัยสวนดุสิต ได้สำรวจความคิดเห็นเด็กและเยาวชนในหัวข้อ “วันเด็กแห่งชาติ” ประจำปีงบประมาณ พ.ศ. 2567 จากกลุ่มตัวอย่างเด็กและเยาวชนทั่วประเทศ โดยสำรวจข้อมูลครอบคลุมทุกอาชีพและทุกภูมิภาค จำนวน 21,627 คน เป็นเพศหญิง ร้อยละ 58.59 เพศชาย ร้อยละ 41.41 โดยมีผลสรุปว่า เด็กและเยาวชนต้องการเข้าร่วมกิจกรรมในงานวันเด็กแห่งชาติ 5 อันดับแรก คือ อันดับ 1 ชมการแสดงคอนเสิร์ต/การแสดงดนตรี ร้อยละ 49.35 อันดับ 2 การเล่นเกมชิงรางวัล ร้อยละ 43.50 อันดับ 3 ชมภาพยนตร์ ร้อยละ 42.35 อันดับ 4 การพบปะศิลปินดารา/บุคคลที่มีชื่อเสียง ร้อยละ 35.11 อันดับ 5 การโชว์ทำอาหาร ร้อยละ 27.47
รัฐมนตรีว่าการกระทรวงวัฒนธรรม กล่าวอีกว่า เมื่อสอบถามถึงความต้องการให้จัดงานวันเด็กที่ไหน 5 อันดับแรก ปรากฏว่าเด็กและเยาวชนให้ อันดับ 1 คือ สถานศึกษา ร้อยละ 51.66 อันดับ 2 ห้างสรรพสินค้า ร้อยละ 36.82 อันดับ 3 สวนสนุก/สวนสัตว์ ร้อยละ 33.94 อันดับ 4 ลานกิจกรรมในชุมชน ร้อยละ 28.96 อันดับ 5 สนามกีฬา ร้อยละ 28.81 ส่วนบุคคลที่เด็กและเยาวชนต้องการพบเจอมากที่สุดในงานวันเด็กแห่งชาติ 5 อันดับแรก คือ อันดับ 1 ศิลปิน/นักร้อง/นักดนตรี อาทิ ลิซ่า วงทรีแมนดาวน์ วงแบล็กพิงก์ เจนนี่ ได้หมดถ้าสดชื่น วงบีทีเอส เป็นต้น ร้อยละ 73.57 อันดับ 2 ยูทูบเบอร์ /อินฟลูเอนเซอร์ อาทิ SPD เก๋ไก๋ สไลเดอร์ Zbing z. My Mate Nate คิวเท โอปป้า เป็นต้น ร้อยละ 59.11 อันดับ 3 ดารา/นักแสดง อาทิ ณเดชน์ อั้ม พัชราภา ญาญ่า จี๋ สุทธิรักษ์ มาริโอ้ เป็นต้น ร้อยละ 34.49 อันดับ 4 นักการเมือง อาทิ นายพิธา ลิ้มเจริญรัตน์ นายเศรษฐา ทวีสิน พลเอกประยุทธ์ จันทร์โอชา นายชัชชาติ สิทธิพันธุ์ นายทักษิณ ชินวัตร เป็นต้น ร้อยละ 30.24 อันดับ 5 นักกีฬา อาทิ เจ ชนาธิป คริสเตียโน โรนัลโด เทนนิส พาณิภัค บัวขาว บัญชาเมฆ ลิโอเนล เมสซี เป็นต้น ร้อยละ 29.23
นายเสริมศักดิ์ กล่าวต่อไปว่า ผลสำรวจเด็กและเยาวชนถึงความต้องการของขวัญในวันเด็ก มากที่สุด 5 อันดับแรก คือ อันดับ 1 เงิน ร้อยละ 29.38 อันดับ 2 โทรศัพท์มือถือ/I-pad/โน้ตบุ๊ก ร้อยละ 24.82 อันดับ 3 ไปเที่ยวกับครอบครัว ร้อยละ 13.96 อันดับ 4 อุปกรณ์เครื่องเขียน ร้อยละ 6.80 อันดับ 5 อุปกรณ์กีฬา ร้อยละ 6.00 นอกจากนี้เด็กและเยาวชนต้องการบอกอะไรพ่อกับแม่มากที่สุดในวันเด็กแห่งชาติ 5 อันดับแรก คืออันดับ 1 อยากให้พ่อแม่พาไปเที่ยวหรือทำกิจกรรมร่วมกัน ร้อยละ 54.66 อันดับ 2 อยากให้พ่อแม่เป็นกำลังใจอยู่เคียงข้างเสมอ ไม่ว่าจะเกิดอะไรขึ้น ร้อยละ 50.43 อันดับ 3 อยากได้รับคำชมจากพ่อแม่ ร้อยละ 34.36 อันดับ 4 ไม่อยากให้พ่อแม่พูดเปรียบเทียบกับลูกคนอื่น ร้อยละ 34.04 อันดับ 5 ไม่อยากให้พ่อแม่ทะเลาะกัน ร้อยละ 32.22
รัฐมนตรีว่าการกระทรวงวัฒนธรรม กล่าวด้วยว่า ผลสำรวจได้สอบถามถึงความเห็นต่อปัญหาของเด็กและเยาวชนที่จำเป็นต้องแก้ไขอย่างเร่งด่วน 5 อันดับแรก คือ อันดับ 1 ปัญหายาเสพติด ร้อยละ 30.10 อันดับ 2 ปัญหาเกี่ยวกับการเรียน/การศึกษา ร้อยละ 18.91 อันดับ 3 ปัญหาการใช้ความรุนแรง อาทิ การทำร้ายร่างกาย/จิตใจ การล่วงละเมิดทางเพศ ร้อยละ 15.70 อันดับ 4 ปัญหาเด็กติดเกม ร้อยละ 11.27 อันดับ 5 ปัญหาการเลียนแบบพฤติกรรมจากสื่อสังคมออนไลน์ ร้อยละ 9.48 ซึ่งด้านวธ. จะนำความคิดเห็นและข้อเสนอแนะของเด็กและเยาวชนนำเสนอต่อสังคมและหน่วยงานที่เกี่ยวข้องต่อไป ซึ่งในปีนี้ วธ. ได้จัดกิจกรรมวันเด็กในหลากหลายพื้นที่ ให้สาระ ความรู้ ความบันเทิง ด้วยมิติวัฒนธรรมแก่เด็กและเยาวชนมากมาย ร่วมกับภาครัฐ และเอกชน อาทิ ทำเนียบรัฐบาล กระทรวงศึกษาธิการ หออัครศิลปิน หอศิลปวัฒนธรรมร่วมสมัย หอสมุดแห่งชาติ หอภาพยนตร์ และศูนย์มานุษยวิทยาสิรินธร เป็นต้น

ที่มา : https://www.thaigov.go.th/news/contents/details/77364