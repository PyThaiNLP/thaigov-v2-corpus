รัฐบาลไทย-ข่าวทำเนียบรัฐบาล-ผู้ว่าฯ ลำปาง เผย พลเมืองดีพบยาบ้า 1.2 ล้านเม็ด ซุกซ่อนในกระสอบริมข้างทาง พร้อมสั่งเร่งขยายผลเพื่อนำตัวผู้กระทำผิดมาดำเนินคดีตามกฎหมายโดยเร็ว


วันศุกร์ที่ 12 มกราคม 2567
12/01/2567
พิมพ์
ผู้ว่าฯ ลำปาง เผย พลเมืองดีพบยาบ้า 1.2 ล้านเม็ด ซุกซ่อนในกระสอบริมข้างทาง พร้อมสั่งเร่งขยายผลเพื่อนำตัวผู้กระทำผิดมาดำเนินคดีตามกฎหมายโดยเร็ว
ผู้ว่าฯ ลำปาง เผย พลเมืองดีพบยาบ้า 1.2 ล้านเม็ด ซุกซ่อนในกระสอบริมข้างทาง พร้อมสั่งเร่งขยายผลเพื่อนำตัวผู้กระทำผิดมาดำเนินคดีตามกฎหมายโดยเร็ว
วันนี้ (12 ม.ค. 67) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยถึงกรณีพบกระสอบปริศนาหลายใบตกอยู่ในร่องน้ำและกลางทุ่งนา ริมถนนเชื่อมต่อระหว่างหมู่บ้านหนองมุงพัฒนา-บ้านนาฟาน หมู่ 5 ตำบลดอนไฟ อำเภอแม่ทะ จังหวัดลำปาง โดยนายปรีชา สมชัย นายอำเภอแม่ทะ มอบหมายให้ นายบัณฑิต เจริญ ปลัดอำเเภอ นำกำลังสมาชิกกองอาสารักษาดินแดนบูรณาการร่วมกับเจ้าหน้าที่ตำรวจเข้าตรวจสอบกระสอบบริเวณถนนดังกล่าว พบยาบ้าซุกซ่อนอยู่ในกระสอบ 1.2 ล้านเม็ด คาดเป็นของขบวนการลักลอบขนยาเสพติด แต่เจอด่านตรวจจึงนำมาทิ้งแล้วขับรถหลบหนีไป ซึ่งในขณะนี้เจ้าหน้าที่กำลังเร่งตรวจสอบขยายผลเพื่อนำตัวผู้กระทำความผิดมาดำเนินคดีตามกฎหมาย
"จากการสอบถามชาวบ้านทราบว่าเห็นกระสอบทั้งหมดตั้งแต่ช่วงเช้าวันที่ 10 ม.ค. 67 ที่ผ่านมา แต่มิได้สังสัยอะไร เพราะชาวบ้านคิดว่าเป็นกระสอบขี้วัวหรือปุ๋ยที่ชาวบ้านนำมาทิ้งไว้ จนกระทั่งเห็นความผิดปกติจึงแจ้งผู้ใหญ่บ้านให้แจ้งเจ้าหน้าที่เข้ามาตรวจสอบ พบว่ามียาบ้าบรรจุอยู่ในกระสอบทั้ง 6 ใบ แบ่งเป็นมัด ๆ จำนวนหลายมัด รวมประมาณ 1.2 ล้านเม็ด ซึ่งเบื้องต้นทางเจ้าหน้าที่คาดว่ายาบ้าทั้งหมดน่าจะเป็นของเครือข่ายลำเลียงยาเสพติด ที่พยายามลักลอบขนเข้ามา แต่ขับมาเจอด่านตรวจของตำรวจ ซึ่งตั้งอยู่บนถนนสายลำปาง-แพร่ จึงขับรถหลบหนีเข้ามาเส้นทางในหมู่บ้าน ก่อนจะนำยาบ้าทั้งหมดทิ้งไว้ที่บริเวณดังกล่าว จนมีชาวบ้านมาพบและแจ้งเจ้าหน้าที่มาตรวจสอบ" นายชัชวาลย์ฯ กล่าว
นายชัชวาลย์ ฉายะบุตร ผู้ว่าราชการจังหวัดลำปาง กล่าวอีกว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีนโยบายสำคัญในการป้องกันและแก้ไขปัญหายาเสพติด โดยสั่งการให้ทุกจังหวัดดำเนินการขั้นเด็ดขาด และต้องนำตัวเครือข่ายยาเสพติดและผู้ที่เกี่ยวข้องมาดำเนินคดีตามกฎหมายให้ได้ พร้อมด้วยนายสุทธิพงษ์ จุลเจริญ ปลัดกระทรวงมหาดไทย เเละนายอรรษิษฐ์ สัมพันธรัตน์ อธิบดีกรมการปกครอง ได้สั่งการว่า เมื่อมีการตรวจเจอยาเสพติดในพื้นที่ต้องมีการเร่งขยายผล พร้อมทั้งอำนวยความสะดวกในการประสานข้อมูลจากจังหวัดเเละอำเภอที่ได้มีการลักลอบขนส่งเเละเดินทางเข้ามาในพื้นที่ เพื่อให้สามารถจับกุมตัวผู้กระทำความผิดมาดำเนินคดีได้โดยเร็ว
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า ขอขอบคุณและชื่นชมพลเมืองดีที่ช่วยเป็นหูเป็นตา สอดส่องดูเเลพื้นที่ ช่วยเป็นส่วนหนึ่งในการสร้างสังคมที่น่าอยู่ และตนเชื่อเป็นอย่างยิ่งว่ายังมีพลเมืองดีอยู่ในสังคมอีกเป็นจำนวนมากที่พร้อมจะให้ความช่วยเหลือเจ้าหน้าที่รัฐในการรักษาความสงบเรียบร้อยในพื้นที่ หลังจากพลเมืองดีรายดังกล่าวได้เเจ้งเบาะเเสสำคัญให้กับผู้นำท้องที่ก็ได้มีการเร่งตรวจสอบเเละขยายผลทันที ทั้งนี้ หากพบเบาะเเสเพิ่มเติมสามารถเเจ้งข้อมูลได้ที่เจ้าหน้าที่ฝ่ายปกครองในพื้นที่ นายอำเภอ กำนัน ผู้ใหญ่บ้าน ปลัดอำเภอ หรือที่สายด่วนศูนย์ดำรงธรรม 1567 โทรฟรีตลอด 24 ชั่วโมง และข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ โดยจะมีการป้องกันไม่ให้ได้รับภัยจากการเเจ้งเบาะเเสดังกล่าว
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77344