รัฐบาลไทย-ข่าวทำเนียบรัฐบาล-​'นลินี ทวีสิน' หารือทูต UAE ชักชวนลงทุนในโครงการขนาดใหญ่ ส่งเสริมบทบาทภาคเอกชนสองประเทศ


วันศุกร์ที่ 12 มกราคม 2567
12/01/2567
พิมพ์
​'นลินี ทวีสิน' หารือทูต UAE ชักชวนลงทุนในโครงการขนาดใหญ่ ส่งเสริมบทบาทภาคเอกชนสองประเทศ
​'นลินี ทวีสิน' หารือทูต UAE ชักชวนลงทุนในโครงการขนาดใหญ่ ส่งเสริมบทบาทภาคเอกชนสองประเทศ
วันนี้ (12 มกราคม 2567) นางนลินี ทวีสิน ผู้แทนการค้าไทย เปิดเผยภายหลังจากการพบหารือกับนายอุบัยด์ ซะอีด อุบัยด์   บินฏอริช อัลฎอฮิร เอกอัครราชทูตสหรัฐอาหรับเอมิเรตส์ประจำประเทศไทย ว่าไทยและ UAE มีความสัมพันธ์ที่ใกล้ชิดในหลายมิติ ไม่ว่าจะเป็นความใกล้ชิดในระดับประชาชน โดยในแต่ละปีจะมีนักท่องเที่ยวและนักท่องเที่ยวเพื่อสุขภาพ (Health tourist) ราว 1.5 แสนคนมาเยือนไทย หรือในแง่มุมเศรษฐกิจ ซึ่ง UAE เป็นคู่ค้าอันดับ 1 ของไทยในตะวันออกกลาง และกลุ่มประเทศความร่วมมืออ่าวอาหรับ (GCC) อย่างไรก็ตาม ตนและท่านทูตเห็นพ้องว่าไทยและ UAE ต้องทำงานร่วมกันให้มากขึ้น เพื่อบรรลุเป้าหมายการเป็น “หุ้นส่วนทางยุทธศาสตร์” ที่ใกล้ชิดยิ่งขึ้น ตนจึงได้ใช้โอกาสนี้ ในการชักชวนการลงทุนเพิ่มเติม โดยเฉพาะการลงทุนในโครงการขนาดใหญ่ของไทย เช่นในอุตสาหกรรมพลังงานและโลจิสติกส์ พลังงานทดแทน เกษตร รวมถึงการลงทุนในโครงการ Land bridge ซึ่งทางท่านทูต UAE ได้แสดงความสนใจและขอรับรายละเอียดของโครงการเพื่อส่งให้บริษัทผู้สนใจใน UAE ต่อไป
ผู้แทนการค้าไทย เสริมว่า ภาคเอกชนของทั้งสองประเทศจะเป็นกลไกสำคัญในการขับเคลื่อนความสัมพันธ์ทางการค้าของสองประเทศไปสู่อีกระดับ ตนจึงได้สนับสนุนให้เกิดการใช้ประโยชน์จากการทำงานร่วมกันของภาคเอกชนของสองฝ่ายภายใต้สภาธุรกิจร่วม หรือ (Joint Business Council) ไทย – UAE นอกจากนี้ ตนได้ยังได้เชิญผู้ประกอบการ UAE เข้าร่วมงานแสดงสินค้าที่จัดขึ้นในประเทศไทย เข่น Bangkok Gems & Jewelry และ THAIFEX ในขณะที่ไทยเองก็สนับสนุนให้ผู้ประกอบการไทยเข้าร่วมงานแสดงสินค้าของ UAE อย่างต่อเนื่อง ไม่ว่าจะเป็น งานแสดงสินค้าอาหารที่ใหญ่ที่สุดในตะวันออกกลาง Gulffood และงานแสดงสินค้าชิ้นส่วนยานยนต์ Automechanika Dubai โดยตนเชื่อว่าการเข้าร่วมงานแสดงสินค้าของแต่ละฝ่ายจะเป็นส่วนสำคัญในการสร้างเครือข่ายทางธุรกิจ ซึ่งจะช่วยผลักดันให้เกิดการขยายตัวทางการค้าและการลงทุนต่อไป
จากการที่ UAE เดินหน้าเพิ่มสาขาสินค้านำเข้า เปิดรับการค้าระหว่างประเทศอย่างต่อเนื่อง เพื่อลดการพึ่งการผลิตและการค้าน้ำมันของประเทศ ประกอบกับ UAE มีความพร้อมด้านโครงสร้างพื้นฐาน เป็นผู้นำ ด้านระบบโลจิสติกส์ และมีข้อได้เปรียบในเชิงที่ตั้ง จึงนับเป็นโอกาสดีของผู้ประกอบการไทย ในการส่งออกสินค้าไปยัง UAE รวมถึงใช้ UAE เป็นประตูเพื่อส่งออกต่อไปยังภูมิภาคต่าง ๆ โดยเฉพาะตะวันออกกลาง แอฟริกาและยุโรป ซึ่งตนในฐานะผู้แทนการค้าไทย ก็พร้อมที่จะสนับสนุนการดำเนินงานและขับเคลื่อนความสัมพันธ์ระหว่างไทยและ UAE ในทุกมิติอย่างเต็มที่ นางนลินีฯ กล่าวทิ้งท้าย

ที่มา : https://www.thaigov.go.th/news/contents/details/77363