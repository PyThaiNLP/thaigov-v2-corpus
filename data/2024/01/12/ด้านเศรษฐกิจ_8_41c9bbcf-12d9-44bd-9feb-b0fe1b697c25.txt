รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เป็นประธานพิธีประกาศเจตนารมณ์นโยบายไม่รับของรางวัลและของกำนัลทุกชนิดจากการปฏิบัติหน้าที่ (No Gift Policy) ประจำปีงบประมาณ 2567


วันศุกร์ที่ 12 มกราคม 2567
นายชยธรรม์ พรหมศร ปลัดกระทรวงคมนาคม เป็นประธานพิธีประกาศเจตนารมณ์นโยบายไม่รับของรางวัลและของกำนัลทุกชนิดจากการปฏิบัติหน้าที่ (No Gift Policy) ประจำปีงบประมาณ 2567
....
นายชยธรรม์ พรหมศร ปลัดกระทรวงคมนาคม เป็นประธานพิธีประกาศเจตนารมณ์นโยบายไม่รับของรางวัลและของกำนัลทุกชนิดจากการปฏิบัติหน้าที่ (No Gift Policy) ประจำปีงบประมาณ 2567 พร้อมรณรงค์ปลุกจิตสำนึกและค่านิยมที่ดีในการปฏิบัติงานอย่างโปร่งใสและเป็นไปตามหลักธรรมาภิบาล เมื่อวันที่ 12 มกราคม 2567 ณ หอประชุมราชรถสโมสร กระทรวงคมนาคม โดยมีผู้บริหารและเจ้าหน้าที่สำนักงานปลัดกระทรวงคมนาคม สำนักงานรัฐมนตรี ร่วมพิธี
นายชยธรรม์ พรหมศร กล่าวว่า กระทรวงคมนาคมในฐานะหน่วยงานที่พัฒนาโครงสร้างพื้นฐานและบริการ ด้านคมนาคมขนส่งเพื่อขับเคลื่อนเศรษฐกิจและเพิ่มขีดความสามารถในการแข่งขันของประเทศ เชื่อมโยงโครงข่ายการเดินทาง ลดต้นทุนการขนส่งสินค้าและโลจิสติกส์ มุ่งมั่นพัฒนาระบบคมนาคมขนส่งเพื่อให้ประชาชนเข้าถึงได้อย่างเสมอภาคและเท่าเทียม รองรับผู้ใช้งานได้ทุกกลุ่ม มีความสะดวกสบาย ได้รับบริการที่มีคุณภาพมาตรฐาน ปลอดภัย และเป็นมิตรต่อสิ่งแวดล้อม โดยสำนักงานปลัดกระทรวงคมนาคมได้ให้ความสำคัญต่อการแก้ไขปัญหาการทุจริต การปฏิบัติหน้าที่ราชการอย่างถูกต้อง โปร่งใส เป็นธรรมและไม่เลือกปฏิบัติ เป็นองค์กรคุณธรรม พร้อมทั้งพัฒนาการดำเนินงานด้วยความซื่อสัตย์สุจริต สอดคล้องตามพระราชบัญญัติมาตรฐานทางจริยธรรม พ.ศ. 2562 มาตรา 5 มาตรฐานทางจริยธรรม 7 ประการ และตระหนักถึงภัยจากปัญหาการทุจริต ที่ส่งผลต่อดัชนีการรับรู้การทุจริต หรือ Corruption Perceptions Index : (CPI) ที่ประเมินโดยองค์กรโปร่งใสนานาชาติ (TI) เพื่อสร้างความน่าเชื่อถือต่อนักลงทุนต่างประเทศ
เพื่อให้สำนักงานปลัดกระทรวงคมนาคม เป็นหน่วยงานที่ปฏิบัติงานอย่างโปร่งใส ยึดถือประโยชน์ส่วนรวมมากกว่าประโยชน์ส่วนตัว ไม่มีผลประโยชน์ทับซ้อน จึงขอประกาศเจตนารมณ์ของผู้บริหาร เจ้าหน้าที่และบุคลากรของสำนักงานปลัดกระทรวงคมนาคมทุกคน จะไม่รับของขวัญและของกำนัลทุกชนิดจากการปฏิบัติหน้าที่ ทั้งในขณะ ก่อน และหลังการปฏิบัติหน้าที่และการรับนั้นจะส่งผลให้เกิดการทุจริตและประพฤติมิชอบทั้งในปัจจุบันและอนาคต (No Gift Policy) ร่วมกันปลุกจิตสำนึก สร้างวัฒนธรรมองค์กรและค่านิยมสุจริตในการปฏิบัติงานไม่ยอมรับระบบอุปถัมภ์ หลีกเลี่ยงการกระทำอันอาจมีผลต่อดุลยพินิจหรือการตัดสินใจในการปฏิบัติหน้าที่ ซึ่งนำไปสู่การเลือกปฏิบัติ ป้องกันการปฏิบัติหน้าที่อย่างไม่เป็นธรรมและไม่ให้เกิดผลประโยชน์ทับซ้อน รวมถึงปฏิบัติตนตามมาตรฐานจริยธรรมสำหรับเจ้าหน้าที่ของรัฐ พร้อมทั้งสร้างความเชื่อมั่นต่อประชาชนในการปฏิบัติหน้าที่อย่างมีธรรมาภิบาล

ที่มา : https://www.thaigov.go.th/news/contents/details/77351