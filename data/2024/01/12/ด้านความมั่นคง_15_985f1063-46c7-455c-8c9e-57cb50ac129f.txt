รัฐบาลไทย-ข่าวทำเนียบรัฐบาล-“อนุทิน”นำคณะผู้บริหารมหาดไทยบินลงนราธิวาส เร่งติดตามการช่วยเหลือเยียวยาประชาชนเดือดร้อนหลังอุทกภัยใหญ่ พร้อมเกาะติดการแก้ไขปัญหายาเสพติดในพื้นที่ระบาดหนัก


วันศุกร์ที่ 12 มกราคม 2567
12/01/2567
พิมพ์
“อนุทิน”นำคณะผู้บริหารมหาดไทยบินลงนราธิวาส เร่งติดตามการช่วยเหลือเยียวยาประชาชนเดือดร้อนหลังอุทกภัยใหญ่ พร้อมเกาะติดการแก้ไขปัญหายาเสพติดในพื้นที่ระบาดหนัก
“อนุทิน”นำคณะผู้บริหารมหาดไทยบินลงนราธิวาส เร่งติดตามการช่วยเหลือเยียวยาประชาชนเดือดร้อนหลังอุทกภัยใหญ่ พร้อมเกาะติดการแก้ไขปัญหายาเสพติดในพื้นที่ระบาดหนัก
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า วันนี้(12 ม.ค.67) นายอนุทิน ชาญวีรกูล รองนายกรัฐมนตรีและ รมว.มหาดไทย ได้นำคณะผู้บริหารกระทรวงมหาดไทยลงพื้นที่ จ.นราธิวาส เพื่อตรวจพื้นที่ซึ่งได้รับความเสียหายจากอุทกภัย ณ อุทยานแห่งชาติน้ำตกซีโป อ.ระแงะ จ.นราธิวาส พร้อมกับพบปะให้กำลังใจพี่น้องประชาชนซึ่งได้รับผลกระทบจากอุทกภัย และเร่งติดตามการเยียวยาให้ความช่วยเหลือพี่น้องประชาชนที่ได้รับความเดือดร้อนจากอุทกภัยครั้งใหญ่ในรอบ 50 ปี ซึ่งมีทั้งผู้ที่บ้านเรือนเสียหายทั้งหมด เสียหายบางส่วน พืชไร่ พื้นที่การเกษตรเสียหาย ตลอดจนผู้ที่สมาชิกในครอบครัวเสียชีวิต ซึ่งหลังน้ำลดแล้วทั้งหมดต้องเร่งให้ความช่วยเหลือให้ประชาชนกลับมาสามารถใช้ชีวิตเป็นปกติให้เร็วที่สุด
ทั้งนี้ ข้อมูลจากจังหวัดพบว่าความเสียหายที่เกิดขึ้นนั้น จ.นราธิวาสได้เริ่มเกิดอุทกภัย ตั้งแต่วันที่ 22 ธ.ค. 66 เป็นต้นมา มีพื้นที่รับผลกระทบ 13 อำเภอ 77 ตำบล 588 หมู่บ้าน 62 ชุมชน ส่งผลกระทบต่อ 91,058 ครัวเรือน ประชาชน 352,773 คน โดยในจำนวนนี้มีประชาชนที่บ้านเรือนเสียหายทั้งหลัง 174 หลัง เสียหายบางส่วน 2,285 หลัง มีผู้เสียชีวิต 14 ราย ผู้สูญหาย 1 ราย ประชาชนต้องอพยพ 232 ครัวเรือน 1,563 คน สิ่งสาธารณประโยชน์เกิดความเสียหาย ประกอบด้วย ถนน 63 สาย สะพาน 8 แห่ง โรงเรียน 390 แห่ง มัสยิด 26 แห่ง วัด/ที่พักสงฆ์ 20 แห่ง นอกจากนี้ยังเกิดความเสียหายต่อด้านปศุสัตว์ การประมง และพืชไร่ ในวงกว้าง
“จังหวัดนราธิวาสเป็นหนึ่งในพื้นที่ซึ่งเกิดอุทกภัยในวงกว้าง มีบ้านเรือนเสียหาย ประชาชนได้รับความเดือดร้อนจำนวนมาก ซึ่งจังหวัดนราธิวาสได้ร่วมกับส่วนราชการและเอกชนเข้าไปช่วยบรรเทาความเดือดร้อนในเบื้องต้น ขณะนี้อยู่ระหว่างเร่งดำเนินการสำรวจความเสียหายเพื่อให้ความช่วยเหลือตามระเบียบราชการ รมว.มหาดไทย มีความห่วงใยพี่น้องในพื้นที่ จึงได้เดินทางไปติดตามการดำเนินการต่างๆ ให้เป็นไปด้วยความเรียบร้อย และเป็นโอกาสได้พบปะมอบขวัญกำลังใจแก่พี่น้องประชาชนด้วย” น.ส.ไตรศุลี กล่าว
น.ส.ไตรศุลี กล่าวว่า ในโอกาสนี้นายอนุทิน ได้เดินทางไปติดตามการขับเคลื่อนนโยบายการแก้ไขปัญหายาเสพติดในพื้นที่ด้วย โดยได้ฟังบรรยายการดำเนินโครงการชุมชนบำบัดยั่งยืนในตำบลแพร่ระบาดยาเสพติดสูงสุด 100 ตำบล ตามนโยบายเร่งด่วนของรัฐบาล ที่วิทยาลัยการอาชีพสุไหงโก-ลก จากนั้นจะตรวจติดตามการบำบัดผู้ติดยาเสพติดโดยใช้หลักศาสนาอิสลาม ที่มัสยิดอัลเราะห์มาน บ้านมือบา ต.ปาเสมัส อ.สุไหงโก-ลก
สำหรับโครงการชุมชนบำบัดยั่งยืนฯ ดำเนินการในพื้นที่ 7 จังหวัด ซึ่งมีการระบาดของยาเสพติดสูง มีเป้าหมายเป็นกลุ่มผู้ติดยาเสพติดในพื้นที่ โดยมีการค้นหาผู้ติดยาและนำเข้าสู่กระบวนการบำบัดโดยการมีส่วนร่วมของชุมชน สร้างชุมชนสีขาวปลอดยาเสพติด ระยะเวลาดำเนินการ 4 เดือน ระหว่าง 18 ธ.ค.66- 7 เม.ย. 67

ที่มา : https://www.thaigov.go.th/news/contents/details/77383