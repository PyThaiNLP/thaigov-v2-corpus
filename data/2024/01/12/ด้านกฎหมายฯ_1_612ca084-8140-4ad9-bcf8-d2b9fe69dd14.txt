รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงาน “DRIP Model สานพลัง สร้างสังคมปลอดภัย” บูรณาการภาคีเครือข่ายลดปัญหายาเสพติด


วันพฤหัสบดีที่ 11 มกราคม 2567
11/01/2567
พิมพ์
รัฐมนตรีว่าการกระทรวงยุติธรรม เปิดงาน “DRIP Model สานพลัง สร้างสังคมปลอดภัย” บูรณาการภาคีเครือข่ายลดปัญหายาเสพติด
รัฐมนตรีว่าการกระทรวงยุติธรรม เปิดงาน “DRIP Model สานพลัง สร้างสังคมปลอดภัย” บูรณาการภาคีเครือข่ายลดปัญหายาเสพติด
ในวันพฤหัสบดีที่ ๑๑ มกราคม ๒๕๖๗ เวลา ๑๐.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานเปิดงาน “DRIP Model สานพลัง สร้างสังคมปลอดภัย” เพื่อเป็นการสร้างการรับรู้ การบูรณาการ คัดกรองผู้เสพ/ผู้ติดยาเสพติด ภายใต้สโลแกน “คุมประพฤติ แก้ไขฟื้นฟู ชูความเชื่อมั่น สังคมปลอดภัย” โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นายนิยม เติมศรีสุข ผู้ช่วยรัฐมนตรีว่าการกระทรวงยุติธรรม หัวหน้าส่วนราชการในสังกัดกระทรวงยุติธรรม คณะผู้บริหาร และเจ้าหน้าที่ที่เกี่ยวข้อง เข้าร่วมฯ  ณ ห้องรับรอง ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ
โอกาสนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า "การแก้ไขปัญหายาเสพติดเป็นวาระแห่งชาติที่รัฐบาลจะต้องเร่งดำเนินการ โดยนายกรัฐมนตรีได้ประกาศเป็นนโยบายที่จะลดความรุนแรงของปัญหาดังกล่าวให้ได้อย่างเป็นรูปธรรมภายในระยะเวลา ๑ ปี เพื่อบรรเทาความเดือดร้อนของพี่น้องประชาชน โดยเฉพาะการแก้ปัญหาความรุนแรงของผู้ป่วยจิตเวชที่เกิดจากการใช้ยาเสพติด ซึ่งความสำเร็จของการแก้ปัญหายาเสพติดที่สำคัญอยู่ที่การมีส่วนร่วมของชุมชน และการใช้ประมวลกฎหมายยาเสพติดให้มากขึ้น เพราะเป็นกฎหมายที่ปรับความคิดของการแก้ปัญหายาเสพติดใหม่ ยึดผู้เสพเป็นผู้ป่วย ผู้ค้าต้องถูกลงโทษและยึดทรัพย์ ผู้ป่วยต้องให้ความช่วยเหลือพัฒนาด้านอาชีพ ให้เห็นเป็นตัวอย่าง ส่วนผู้ค้าต้องมุ่งทำลายเครือข่าย ยึดทรัพย์อย่างเต็มที่ตามหลักนิติธรรม โดยให้ความสำคัญกับการบูรณาการความร่วมมือกับทุกภาคส่วน"
นอกจากนี้ รัฐมนตรีว่าการกระทรวงยุติธรรม ได้กล่าวว่า "กรมคุมประพฤติเป็นหน่วยงานที่สำคัญของกระทรวงยุติธรรมในการขับเคลื่อนการแก้ไขปัญหายาเสพติด โดยมีผู้กระทำผิดคดียาเสพติดอยู่ในความดูแลที่ต้องได้รับการพัฒนาพฤตินิสัย แก้ไขฟื้นฟู จำนวน ๑๔๗,๕๖๖ ราย และให้การติดตามสงเคราะห์ภายหลังการพ้นการคุมความประพฤติอีก จำนวน ๑๐๕,๓๑๑ ราย กรมคุมประพฤติ จึงได้พัฒนาโปรแกรมแก้ไขฟื้นฟู ภายใต้ชื่อ "DRIP Model" ซึ่งจะสามารถเพิ่มประสิทธิภาพในการแก้ไขปัญหาผู้ติดยาเสพติดในระบบคุมประพฤติได้ดียิ่งขึ้น"

ที่มา : https://www.thaigov.go.th/news/contents/details/77322