รัฐบาลไทย-ข่าวทำเนียบรัฐบาล-​พรุ่งนี้วันเด็ก! ไปไหนดี ทีมโฆษกเชิญเที่ยวทำเนียบ รับความสนุกคู่กับประสบการณ์ที่ไม่รู้ลืม


วันศุกร์ที่ 12 มกราคม 2567
12/01/2567
พิมพ์
​พรุ่งนี้วันเด็ก! ไปไหนดี ทีมโฆษกเชิญเที่ยวทำเนียบ รับความสนุกคู่กับประสบการณ์ที่ไม่รู้ลืม
​พรุ่งนี้วันเด็ก! ไปไหนดี ทีมโฆษกเชิญเที่ยวทำเนียบ รับความสนุกคู่กับประสบการณ์ที่ไม่รู้ลืม
วันที่ 12 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ทีมโฆษกประจำสำนักนายกรัฐมนตรี เชิญชวนร่วมกิจกรรมงานวันเด็กแห่งชาติที่ทำเนียบรัฐบาล โดยมีหน่วยงานมากกว่า 50 ร่วมใจกันมาจัดกิจกรรม เล่นเกมส์ แจกของขวัญ และลุ้นรับของรางวัลมากมาย
รองโฆษกประจำสำนักนายกรัฐมนตรีกล่าวว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้ความสำคัญกับเด็กและเยาวชนไทย ที่ถือเป็นทรัพยากรมนุษย์ที่มีคุณค่า รัฐบาลมีหน้าที่สนับสนุนให้เด็กไทยเติบโตอย่างมีคุณภาพ ควบคู่ไปกับการได้ใช้ชีวิตในวัยเด็กอย่างเต็มที่ และมีโลกทัศน์ที่กว้าง เป็นพลเมืองของโลกที่สามารถเคารพความแตกต่างหลากหลายได้ สอดรับกับคำขวัญวันเด็กในปีนี้ที่นายกฯ ได้ให้ไว้ ‘มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย” โดยเป็นประจำที่ในวันเด็กแห่งชาติ นายกฯ จะได้เปิดทำเนียบรัฐบาล จัดงานฉลองวันเด็กแห่งชาติ ประจำปี 2567 เพื่อส่งมอบความสุขให้กับเด็กและเยาวชนไทย
ซึ่งนางรัดเกล้า กล่าวว่า ปี 2567 นี้ งานวันเด็กแห่งชาติภายในทำเนียบรัฐบาลมีการจัดกิจกรรมที่มากมายหลากหลาย มีจุดไฮไลท์ อาทิ กิจกรรมนั่งเก้าอี้นายกฯ และเยี่ยมชมตึกไทยคู่ฟ้า กิจกรรม Learning by doing ที่ให้เยาวชนได้สัมผัสและสนุกสนานไปกับวัฒนธรรมไทย ด้วยกิจกรรมระบายสีหัวโขนจิ๋ว การตกแต่งว่าวจิ๋วไทย ณ ตึกนารีสโมสร รวมถึงกิจกรรมการแสดงหุ่นยนต์ E-Sport เทคโนโลยี AI ณ ชั้น 1 ตึกบัญชาการ 1 และกิจกรรมส่งเสริมซอฟต์พาวเวอร์ด้านกีฬา “บัวขาว บัญชาเมฆ สร้างแรงบันดาลใจถ่ายทอดมวยไทยสู่เยาวชน” ณ โถงกลาง ตึกสันติไมตรี เป็นต้น
“โค้งสุดท้าย ห้ามพลาด ก่อนงานฉลองวันเด็กแห่งชาติ ณ ทำเนียบรัฐบาล ประจำปี 2567 วันเสาร์ที่ 13 มกราคม 2567 จะเริ่มต้นขึ้น ทีมโฆษกรัฐบาลขอเชิญชวนเด็ก เยาวชน และผู้ปกครองร่วมงานตั้งแต่ 8.00-14.30 น. ร่วมกิจกรรม เล่นเกมส์ และลุ้นรับของรางวัลมากมาย พร้อมขอความร่วมมือให้ยังคงปฏิบัติตามมาตรการและแนวทางสาธารณสุขอย่างเคร่งครัด เพื่อควบคุมและป้องกันการแพร่ระบาดของโรคโควิด-19 และไข้หวัดใหญ่” นางรัดเกล้าฯ กล่าว

ที่มา : https://www.thaigov.go.th/news/contents/details/77342