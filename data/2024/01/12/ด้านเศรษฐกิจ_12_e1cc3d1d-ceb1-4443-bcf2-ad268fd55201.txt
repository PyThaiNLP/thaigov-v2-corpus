รัฐบาลไทย-ข่าวทำเนียบรัฐบาล-รมว.ธรรมนัส เล็งต่อยอดนโยบาย “โฉนดเพื่อการเกษตร” ด้วยการเพิ่มมูลค่าที่ดิน ส.ป.ก. และสินทรัพย์ในพื้นที่ ส.ป.ก. 


วันศุกร์ที่ 12 มกราคม 2567
รมว.ธรรมนัส เล็งต่อยอดนโยบาย “โฉนดเพื่อการเกษตร” ด้วยการเพิ่มมูลค่าที่ดิน ส.ป.ก. และสินทรัพย์ในพื้นที่ ส.ป.ก.
รมว.ธรรมนัส เล็งต่อยอดนโยบาย “โฉนดเพื่อการเกษตร” ด้วยการเพิ่มมูลค่าที่ดิน ส.ป.ก. และสินทรัพย์ในพื้นที่ ส.ป.ก.
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยถึงภายหลังการหารือ
แนวทางการเพิ่มมูลค่าที่ดิน ส.ป.ก. และสินทรัพย์ในพื้นที่ ส.ป.ก. ณ ห้องประชุมกระทรวงเกษตรและสหกรณ์ ว่า
จากนโยบายกระทรวงเกษตรและสหกรณ์ระยะเร่งด่วนที่ต้องการสร้างรายได้และขยายโอกาสให้ภาคเกษตร
มีความสามารถในการแข่งขันเพิ่มขึ้น เพื่อขับเคลื่อนเป้าหมายเพิ่มรายได้ให้เกษตรกรเป็น 3 เท่า ภายใน 4 ปีของรัฐบาล โดยได้มีการแต่งตั้งคณะกรรมการขับเคลื่อนการเพิ่มมูลค่าที่ดินและสินทรัพย์ในเขตปฏิรูปที่ดิน และคณะกรรมการพิจารณาทบทวนระเบียบและกฎหมายที่เป็นอุปสรรคในการสร้างความสามารถในการแข่งขันของภาคเกษตร และได้รับเกียรติอย่างสูงจากนายปีติพงศ์ พึ่งบุญ ณ อยุธยา อดีตรัฐมนตรีว่าการกระทรวงเกษตรและสหกรณ์ และอดีตปลัดกระทรวงเกษตรและสหกรณ์ เป็นที่ปรึกษาในคณะกรรมการทั้ง 2 คณะ เพื่อให้คำแนะนำที่สำคัญเป็นกรอบทิศทางในการผลักดันให้โฉนดเพื่อการเกษตรสามารถรักษาผลประโยชน์ของเกษตรกรตัวจริงในการโอนสู่ผู้อื่น
นอกจากทายาทโดยธรรม รองรับการเพิ่มมูลค่าที่ดินและสินทรัพย์ในพื้นที่ ส.ป.ก. รวมทั้งแก้ไขข้อจำกัดเพื่อเพิ่มประโยชน์และเพิ่มมูลค่าโฉนดเพื่อการเกษตร ในส่วนการทบทวนระเบียบและกฎหมาย เน้นแก้ไขอุปสรรคสำคัญที่ต่อการผลิต การรับรองมาตรฐาน การขออนุมัติ/อนุญาต การส่งออกสินค้าเกษตร เพื่อสร้างความสามารถในการแข่งขันของภาคเกษตร
“กระทรวงเกษตรฯ ได้เปลี่ยน ส.ป.ก.4-01 เป็นโฉนดที่ดินเพื่อการเกษตร ซึ่งมีกฎหมายรองรับให้เกษตรกรเป็นเจ้าของอย่างแท้จริง และไม่ตกไปอยู่ในมือของเอกชน ทั้งนี้ จะมีการแต่งตั้งคณะทำงานกำกับดูแลโฉนดเกษตรเพิ่มเติม อาทิ โฉนดทะเล โฉนดต้นไม้ โฉนดกระชัง และอื่น ๆ ในภายหลัง เพื่อแปลงสินทรัพย์ของพี่น้องเกษตรกรให้เป็นทุน พร้อมทั้งยกระดับคุณภาพชีวิตของเกษตรกรอย่างจริงจัง” รมว. ธรรมนัส กล่าวเพิ่มเติม
สำหรับการหารือในวันนี้ ได้เรียนเชิญนายปีติพงศ์ พึ่งบุญ ณ อยุธยา ที่ปรึกษาคณะกรรมการฯ ทั้ง 2 คณะ
นายชวลิต ชูขจร อดีตปลัดกระทรวงเกษตรและสหกรณ์ นายวีรชัย นาควิบูลย์วงศ์ และนายสรรเสริญ อัจจุตมานัส
อดีตเลขาธิการสำนักงานการปฏิรูปที่ดินเพื่อเกษตรกรรม (ส.ป.ก.) เข้าร่วมหารือในประเด็นการเพิ่มมูลค่าที่ดินและสินทรัพย์ในเขตปฏิรูปที่ดิน โฉนดเพื่อการเกษตร โฉนดน้ำ และโฉนดไม้มีค่า เพื่อการใช้ประโยชน์ที่ดินในการเข้าถึงแหล่งเงินทุนและการตลาด สร้างมูลค่าเพิ่มให้ที่ดินและการพิจารณาทบทวนและกฎหมายที่เป็นอุปสรรคในการสร้างความสามารถในการแข่งขันของภาคเกษตรให้เกิดประโยชน์สูงสุดต่อเกษตรกรไทยต่อไป

ที่มา : https://www.thaigov.go.th/news/contents/details/77373