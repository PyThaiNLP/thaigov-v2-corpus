รัฐบาลไทย-ข่าวทำเนียบรัฐบาล-กรมการขนส่งทางบก แนะนำการซื้อรถควรตรวจสอบป้ายแดง ต้องมีลายน้ำตราเครื่องหมายกรมการขนส่งทางบก เตือนผู้ใช้ป้ายแดงปลอมมีโทษจำคุกสูงสุด 5 ปี ปรับสูงสุด 100,000 บาท


วันศุกร์ที่ 12 มกราคม 2567
กรมการขนส่งทางบก แนะนำการซื้อรถควรตรวจสอบป้ายแดง ต้องมีลายน้ำตราเครื่องหมายกรมการขนส่งทางบก เตือนผู้ใช้ป้ายแดงปลอมมีโทษจำคุกสูงสุด 5 ปี ปรับสูงสุด 100,000 บาท
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กล่าวว่า ตามข่าวที่ปรากฏในสื่อสังคมออนไลน์ กรณีเจ้าหน้าที่ตำรวจจับกุมผู้ขับรถใช้ป้ายแดงปลอม โดยรถคันดังกล่าวเป็นของญาติผู้ขับรถซึ่งได้ซื้อรถกับโชว์รูมแห่งหนึ่ง โดยเจ้าของรถไม่ทราบว่าได้รับป้ายแดงปลอม เป็นที่วิพากษ์วิจารณ์ไปในวงกว้าง กรมการขนส่งทางบก (ขบ.) จึงขอแนะนำผู้ที่ซื้อรถยนต์กับตัวแทนจำหน่ายรถและต้องการตรวจสอบป้ายทะเบียนด้วยตัวเองว่าเป็นป้ายที่ถูกต้องหรือไม่ สำหรับป้ายแดงที่ออกให้โดย ขบ. อย่างถูกต้องตามกฎหมายนั้น สามารถสังเกตได้จากตัวย่อนูน ขส ที่มุมด้านล่างขวา ต้องมีลายน้ำตราเครื่องหมายราชการ ขบ. (รูปมาตุลีเทพบุตรขับรถเทียมม้า) ปรากฏในแผ่นป้ายทะเบียนรถ ซึ่งเป็นลักษณะเฉพาะที่กำหนดไว้ ซึ่ง ขบ. ออกให้แก่บริษัทตัวแทนจำหน่ายรถสำหรับใช้ติดรถเพื่อนำรถไปส่งให้ลูกค้า หรือนำรถไปซ่อมแซมเท่านั้น โดยแต่ละบริษัทตัวแทนจำหน่ายรถจะมีหมวดและหมายเลขป้ายแดงหมุนเวียนต้องใช้คู่กับสมุดคู่มือประจำรถและใบอนุญาตให้ใช้รถด้วย โดยผู้ใช้รถป้ายแดงต้องจดบันทึกข้อมูลการใช้รถลงในสมุดคู่มือประจำรถ ข้อมูลดังกล่าวได้แก่ ชื่อ - นามสกุลผู้ขับรถ ชื่อชนิดรถ เลขหมายตัวถัง เลขหมายเครื่องยนต์ ความประสงค์ในการขับรถยนต์ วันเดือนปี และระยะเวลาที่นำรถออกไปใช้ ทั้งนี้ ป้ายแดงถือเป็นเอกสารของทางราชการ ผู้ที่ปลอมป้ายทะเบียน หรือนำป้ายแดงปลอมไปติดรถ มีความผิดตามประมวลกฎหมายอาญา ฐานปลอมเอกสารราชการหรือใช้เอกสารราชการปลอม มีโทษถึงขั้นจำคุกตั้งแต่ 6 เดือน - 5 ปี ปรับตั้งแต่ 10,000 – 100,000 บาท หรือทั้งจำทั้งปรับ
นอกจากนี้ ขบ. แนะนำให้ผู้ซื้อรถตรวจสอบจำนวนวันการใช้รถขณะติดป้ายแดงต้องไม่เกิน 30 วัน นับจากวันรับรถ หากเจ้าของรถนำป้ายแดงไปใช้เกินกว่าระยะเวลาที่กำหนดโดยไม่นำรถไปจดทะเบียนให้แล้วเสร็จ ถือว่ามีความผิดตามกฎหมายว่าด้วยรถยนต์ ฐานใช้รถโดยไม่จดทะเบียนมีโทษปรับสูงสุดไม่เกิน 10,000 บาท ทั้งนี้ ขอให้เจ้าของรถป้ายแดงที่ยังไม่จดทะเบียนรีบจดทะเบียนรถให้ถูกต้องตามกฎหมาย เพื่อป้องกันปัญหากรณีถูกโจรกรรมซึ่งยากต่อการติดตามตรวจสอบ

ที่มา : https://www.thaigov.go.th/news/contents/details/77371