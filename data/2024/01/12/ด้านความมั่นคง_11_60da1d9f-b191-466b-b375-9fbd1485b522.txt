รัฐบาลไทย-ข่าวทำเนียบรัฐบาล-“พัชรวาท” นำทีมผู้บริหาร ทส. รับมอบนโยบายการจัดทำงบประมาณ ปี 2568 มุ่งยกระดับความเป็นอยู่ของประชาชนให้มีคุณภาพชีวิตที่ดี 


วันศุกร์ที่ 12 มกราคม 2567
“พัชรวาท” นำทีมผู้บริหาร ทส. รับมอบนโยบายการจัดทำงบประมาณ ปี 2568 มุ่งยกระดับความเป็นอยู่ของประชาชนให้มีคุณภาพชีวิตที่ดี
“พัชรวาท” นำทีมผู้บริหาร ทส. รับมอบนโยบายการจัดทำงบประมาณ ปี 2568 มุ่งยกระดับความเป็นอยู่ของประชาชนให้มีคุณภาพชีวิตที่ดี
“พัชรวาท” นำทีมผู้บริหาร ทส. รับมอบนโยบายการจัดทำงบประมาณ ปี 2568 มุ่งยกระดับความเป็นอยู่ของประชาชนให้มีคุณภาพชีวิตที่ดี
วันที่ 12 มกราคม 2567 เวลา 14.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วย นายจตุพร บุรุษพัฒน์ ปลัดกระทรวงฯ และผู้บริหารระดับสูงหน่วยงานในสังกัดกระทรวงฯ เข้าร่วมประชุมและรับมอบนโยบายแนวทางการจัดทำงบประมาณรายจ่ายประจำปีงบประมาณ พ.ศ. 2568” จากนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ในงานพิธีเปิดโครงการประชุมสัมมนาการมอบนโยบายและแนวทางการจัดทำงบประมาณรายจ่ายประจำปีงบประมาณ พ.ศ. 2568 ณ ห้องรอยัล จูบิลี่ บอลรูม อาคารชาเลนเจอร์ ชั้น 1 ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี ซึ่งนายกรัฐมนตรีได้มอบนโยบายด้านสังคม ประกอบด้วย 7 กลุ่มนโยบาย ได้แก่ 1) การแก้หนี้ทั้งระบบ 2) การพัฒนาการศึกษา 3) สิทธิในที่ดินทำกิน 4) ยาเสพติดและผู้มีอิทธิพล 5) สาธารณสุข 6) ความเสมอภาคเท่าเทียม และ 7) สิ่งแวดล้อม ความเป็นอยู่ของประชาชน โดยในปี 2568 นโยบายด้านสังคมจะยังคงเป็นนโยบายหลักที่รัฐบาลจะเดินหน้าทำต่อไป
โดยนายกรัฐมนตรี ได้มอบนโยบายในกลุ่มสิ่งแวดล้อม ความเป็นอยู่ของประชาชน ว่า ความเป็นอยู่ของพี่น้องประชาชน จะต้องได้รับการพัฒนาขึ้นเรื่อย ๆ ในตลอดสมัยของรัฐบาลนี้ ทั้งรถไฟฟ้า น้ำประปา และสิ่งแวดล้อม อากาศสะอาด รวมถึงพัฒนาระบบน้ำประปาให้ประชาชนมีน้ำสะอาดเพื่ออุปโภคและบริโภคอย่างทั่วถึง มีการบริหารจัดการน้ำอย่างครบวงจร พัฒนาจัดการน้ำเชิงลุ่มน้ำทั้งระบบ ฟื้นฟูระบบชลประทานและการกระจายน้ำในพื้นที่เขตชลประทาน ขยายพื้นที่ชลประทานให้ครบ 40 ล้านไร่ พร้อมทั้งจัดการแหล่งน้ำนอกเขตชลประทานและแหล่งน้ำชุมชนอย่างเหมาะสม
การแก้ปัญหาด้านสิ่งแวดล้อมที่เป็นวาระแห่งชาติ โดยเฉพาะเรื่องฝุ่นควัน PM 2.5 ทั้งในระดับชาติและระดับพื้นที่ มีการกำหนดพื้นที่แบบมุ่งเป้า โดยระบุพื้นที่ป่าอนุรักษ์ ป่าสงวนแห่งชาติ และพื้นที่เกษตรที่ไฟไหม้ซ้ำซาก สร้างกลไกการทำงานให้ภาคเอกชนมีส่วนร่วม ยกระดับการแก้ไขปัญหาหมอกควันข้ามแดน ต้องทำให้กลไกที่วางไว้ขับเคลื่อนได้จริง สนับสนุนให้ไทยเป็นผู้นำของอาเซียนในด้านการลดการปล่อยก๊าซคาร์บอนไดออกไซด์สู่ชั้นบรรยากาศ (Carbon Neutrality) ยกระดับประสิทธิภาพการผลิตและการให้บริการด้วยต้นทุนต่ำ พร้อมทั้งส่งเสริมให้มีการเข้าถึงเทคโนโลยีที่จำเป็นต่อการเปลี่ยนผ่านสู่เศรษฐกิจสีเขียว รวมถึงผู้ให้บริการในการใช้พลังงานสะอาด การกำจัดขยะและของเสีย การลดการปล่อยคาร์บอนที่สอดคล้องกับขนาดและประเภทธุรกิจ

ที่มา : https://www.thaigov.go.th/news/contents/details/77378