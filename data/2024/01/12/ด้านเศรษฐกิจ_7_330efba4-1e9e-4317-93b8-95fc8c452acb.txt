รัฐบาลไทย-ข่าวทำเนียบรัฐบาล-ปลัดเกษตรฯ มอบแนวทางการปฏิบัติงานฯ ประจำปีงบประมาณ 2567 มุ่งขับเคลื่อนการดำเนินงานตามนโยบาย ทั้งในส่วนกลางและภูมิภาคอย่างมีประสิทธิภาพ


วันศุกร์ที่ 12 มกราคม 2567
ปลัดเกษตรฯ มอบแนวทางการปฏิบัติงานฯ ประจำปีงบประมาณ 2567 มุ่งขับเคลื่อนการดำเนินงานตามนโยบาย ทั้งในส่วนกลางและภูมิภาคอย่างมีประสิทธิภาพ
ปลัดเกษตรฯ มอบแนวทางการปฏิบัติงานฯ ประจำปีงบประมาณ 2567 มุ่งขับเคลื่อนการดำเนินงานตามนโยบายทั้งในส่วนกลางและภูมิภาคอย่างมีประสิทธิภาพ
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังเป็นประธานการประชุมมอบ
แนวทางการปฏิบัติงานของสำนักงานปลัดกระทรวงเกษตรและสหกรณ์ (สป.กษ.) ประจำปีงบประมาณ 2567
โดยมีเจ้าหน้าที่ทุกหน่วยงานในสังกัด สป.กษ. ทั้งส่วนกลางและส่วนภูมิภาคทั่วประเทศ รวมทั้งที่ปรึกษาการเกษตรต่างประเทศ 11 แห่งเข้าร่วมประชุม ณ ห้องประชุม 134-135 กระทรวงเกษตรและสหกรณ์ และผ่านระบบการประชุมออนไลน์ ว่า การประชุมดังกล่าวมีวัตถุประสงค์ เพื่อให้เจ้าหน้าที่ทุกหน่วยงานในสังกัด สป.กษ. สามารถขับเคลื่อนการดำเนินงานและขับเคลื่อนนโยบายของรัฐมนตรีว่าการกระทรวงเกษตรและสหกรณ์ทั้งในส่วนกลางและระดับภูมิภาคได้อย่างมีประสิทธิภาพโดยในปีงบประมาณ พ.ศ. 2567 เป็นปีที่ สป.กษ. ต้องเร่งขับเคลื่อนการดำเนินงานตามนโยบายของรัฐมนตรีว่าการกระทรวงเกษตรและสหกรณ์ (ร้อยเอก ธรรมนัส พรหมเผ่า) และรัฐมนตรีช่วยว่าการกระทรวงเกษตรและสหกรณ์ทั้ง 2 ท่าน ในประเด็นที่เกี่ยวข้องให้บรรลุเป้าหมาย ดังนั้นทุกหน่วยงานจึงต้องสนับสนุนการดำเนินงานของผู้บริหาร ผลักดันภารกิจตามกฎหมาย และเร่งพัฒนาการบริหารจัดการภายในโดยเฉพาะการพัฒนาคนให้มีศักยภาพและปฏิบัติงานได้อย่างมีประสิทธิภาพ โดยแนวทางการปฏิบัติงานของ สป.กษ. ในปีงบประมาณ พ.ศ. 2567 ที่ต้องมุ่งเน้น มีดังนี้
ผลักดันการขับเคลื่อนการดำเนินงานโครงการอันเนื่องมาจากพระราชดำริ
เร่งขับเคลื่อนนโยบายของรัฐมนตรีว่าการกระทรวงเกษตรและสหกรณ์ 9 นโยบาย 8 ข้อสั่งการ อาทิ การผลักดัน 5 นโยบายด้านต่างประเทศเพื่อผลักดันสินค้าเกษตรที่มีคุณภาพมุ่งสู่ตลาดต่างประเทศ การเร่งขยายผลการขับเคลื่อนศูนย์บริการเกษตรพิรุณราช เป็นต้น
การสนับสนุนการตรวจราชการนอกสถานที่และการประชุม ครม. สัญจรของ รมว.กษ. และ รมช.กษ. ทั้ง 2 ท่าน
การประชาสัมพันธ์สร้างการรับรู้การทำงานของกระทรวงทั้งส่วนกลางและจังหวัด เพื่อให้เกิดความเป็นเอกภาพและเป็นไปในทิศทางเดียวกัน
การเตรียมการรองรับและการแก้ปัญหาภัยพิบัติด้านการเกษตร และการป้องกันและแก้ไขปัญหาฝุ่นพิษ (PM 2.5) โดยเฉพาะการให้ความช่วยเหลือเกษตรกรจากสถานการณ์ภัยพิบัติด้านการเกษตร และการป้องกันและแก้ไขปัญหาฝุ่นพิษ (PM 2.5) ในระดับพื้นที่
นอกจากนี้ ปลัดเกษตรฯ ยังได้มอบแนวทางในการปรับปรุงการบริหารจัดการภายในสำนักงานปลัดกระทรวงเกษตรและสหกรณ์ ประกอบด้วย
การปรับปรุงโครงสร้างและอัตรากำลังของ สป.กษ.
คิดวิธีการทำงานใหม่ๆ ที่ตอบโจทย์นโยบายของรัฐบาลและของท่านรัฐมนตรี
การเร่งรัดการปฏิบัติงานและการเบิกจ่ายงบประมาณ
การสร้างความเข้มแข็งให้ผู้ปฏิบัติงาน
การเน้นย้ำให้บุคลากรเร่งพัฒนาตนเองให้มีทักษะและความรู้ที่ทันสมัยอยู่เสมอ

ที่มา : https://www.thaigov.go.th/news/contents/details/77350