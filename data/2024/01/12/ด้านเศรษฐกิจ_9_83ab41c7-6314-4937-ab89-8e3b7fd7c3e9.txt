รัฐบาลไทย-ข่าวทำเนียบรัฐบาล-“สุริยะ” เปิดสำนักงาน กพท. แห่งใหม่ มุ่งสู่การบริการที่ดี พร้อมเดินหน้าขับเคลื่อนนโยบายด้านการบินพลเรือนภายใต้มาตรฐานการบินระดับสากล


วันศุกร์ที่ 12 มกราคม 2567
“สุริยะ” เปิดสำนักงาน กพท. แห่งใหม่ มุ่งสู่การบริการที่ดี พร้อมเดินหน้าขับเคลื่อนนโยบายด้านการบินพลเรือนภายใต้มาตรฐานการบินระดับสากล
....
วันนี้ (12 มกราคม 2567) นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เป็นประธานเปิดงาน OPEN HOUSE CAAT 2024 และร่วมแสดงความยินดีในโอกาสที่สำนักงานการบินพลเรือนแห่งประเทศไทย (กพท.) ย้ายอาคารสำนักงานใหม่ โดยภายในงานมีการจัดแสดงนิทรรศการเนื่องในโอกาสครบรอบการดำเนินงานปีที่ 8 และการเสวนาหัวข้อ “จากอดีตสู่อนาคตการบินพลเรือนไทย” เพื่อเป็นประโยชน์ต่อการพัฒนาอุตสาหกรรมการบินของประเทศไทยในอนาคต
นายสุริยะ จึงรุ่งเรืองกิจ กล่าวว่า นายเศรษฐา ทวีสิน นายกรัฐมนตรี มีนโยบายกระตุ้นเศรษฐกิจระยะสั้นที่มุ่งเน้นการปรับปรุงระบบคมนาคมให้เป็นประตูสู่ประเทศไทย เพื่อส่งเสริมการท่องเที่ยวที่สร้างรายได้ให้กับประเทศ โดยเพิ่มขีดความสามารถของท่าอากาศยานทั่วประเทศให้สามารถรองรับผู้โดยสารและเที่ยวบินได้อย่างมีประสิทธิภาพ กระทรวงคมนาคมจึงมีนโยบายสำคัญด้านการขนส่งทางอากาศเพื่อเพิ่มศักยภาพของท่าอากาศยานและการขนส่งทางอากาศ ซึ่งบรรจุในนโยบายการดำเนินงานของกระทรวงฯ ด้านที่ 1 “คมนาคมเปิดประตูการค้า การท่องเที่ยว สร้างการเป็น HUB เพื่อการเชื่อมโยงการเดินทางทุกมิติ” ซึ่ง กพท. ในฐานะหน่วยงานที่ทำหน้าที่กำกับ ดูแล ควบคุม ส่งเสริม และพัฒนา รวมทั้งการให้บริการข้อมูลข่าวสารด้านการบินแก่หน่วยงานที่เกี่ยวข้องและประชาชน เพื่อความปลอดภัยของผู้โดยสารและเจ้าหน้าที่ซึ่งปฏิบัติหน้าที่ด้านการบินทุกคน จึงมีบทบาทสำคัญในอุตสาหกรรมการบินอย่างยิ่ง
นายสุริยะ กล่าวต่อว่า ระยะเวลาการดำเนินงานเพียง 8 ปี ของ กพท. ทำให้เห็นการพัฒนาและการเติบโตของอุตสาหกรรมการบินของไทย รวมถึงการปรับปรุงมาตรฐานการบินและการผ่านพ้นสถานการณ์ COVID-19 มาด้วยความร่วมมือร่วมใจจากทุกภาคส่วนในอุตสาหกรรมการบิน โดยเฉพาะ กพท. ที่มีบทบาทสำคัญเป็นอย่างมากในฐานะหน่วยงานกำกับ ดูแล และส่งเสริมการบินของไทย ทำให้ประเทศไทยก้าวผ่านช่วงเวลาที่ลำบากและฟื้นตัวได้อย่างรวดเร็วและมั่นคง
สำหรับการเสวนา หัวข้อ “จากอดีตสู่อนาคตการบินพลเรือนไทย” ได้รับเกียรติจากผู้ที่อยู่ในแวดวงการบินทั้งอดีตและปัจจุบันมาร่วมพูดคุยถึงเรื่องราวของอุตสาหกรรมการบินไทยที่เติบโตอย่างต่อเนื่อง ได้แก่ นายชัยศักดิ์ อังค์สุวรรณ อดีตรองปลัดกระทรวงคมนาคมและอดีตอธิบดีกรมการขนส่งทางอากาศ นายสมชาย พิพุธวัฒน์ อดีตอธิบดีกรมการบินพลเรือน นายพุทธิพงศ์ ปราสาททองโอสถ นายกสมาคมสายการบินแห่งประเทศไทย ตัวแทนผู้ประกอบการธุรกิจสายการบิน และนายสุทธิพงษ์ คงพูล ผู้อำนวยการ กพท.
อาคารสำนักงานแห่งใหม่ของ กพท. ตั้งอยู่เลขที่ 222 ซอยวิภาวดีรังสิต 28 ถนนวิภาวดีรังสิต แขวงจตุจักร เขตจตุจักร กรุงเทพมหานคร ดำเนินการอยู่ในชั้นที่ 7 - 15 โดยชั้นที่ 7 เป็นพื้นที่สำหรับให้บริการประชาชนในการขอใบรับรองและยื่นเอกสารการขออนุญาตต่าง ๆ รวมทั้งเป็นชั้นที่มีห้องสอบสำหรับบุคลากรด้านการบิน ชั้นที่ 8 เป็นพื้นที่สำหรับห้องประชุมที่หลากหลายขนาด เพื่อตอบโจทย์สำหรับการประชุมทุกรูปแบบ และชั้นที่ 9 - 15 เป็นพื้นที่อาคารสำนักงานที่มีการแบ่งสัดส่วนชัดเจน เหมาะสมแก่การทำงาน
การย้ายอาคารสำนักงานแห่งใหม่ของ กพท. ถือเป็นการเริ่มต้นใหม่ เพื่อมุ่งสู่การบริการที่ดีและยังคงมุ่งมั่นเดินหน้าขับเคลื่อนนโยบายด้านการบินพลเรือนภายใต้มาตรฐานการบินระดับสากล เพื่อร่วมขับเคลื่อนเศรษฐกิจของประเทศ และนำพาอุตสาหกรรมการบินของไทยกลับเข้าสู่น่านฟ้า พร้อมทะยานสู่อนาคตด้วยมาตรฐานสู่ความยั่งยืน

ที่มา : https://www.thaigov.go.th/news/contents/details/77352