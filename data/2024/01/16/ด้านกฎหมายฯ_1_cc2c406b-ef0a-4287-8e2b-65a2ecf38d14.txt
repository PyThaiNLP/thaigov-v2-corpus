รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบนโยบายการขับเคลื่อนทิศทางการบริหารกระทรวงยุติธรรม ประจำปีงบประมาณ พ.ศ.๒๕๖๗


วันอังคารที่ 16 มกราคม 2567
16/01/2567
พิมพ์
รัฐมนตรีว่าการกระทรวงยุติธรรม มอบนโยบายการขับเคลื่อนทิศทางการบริหารกระทรวงยุติธรรม ประจำปีงบประมาณ พ.ศ.๒๕๖๗
รัฐมนตรีว่าการกระทรวงยุติธรรม มอบนโยบายการขับเคลื่อนทิศทางการบริหารกระทรวงยุติธรรม ประจำปีงบประมาณ พ.ศ.๒๕๖๗
ในวันอังคารที่ ๑๖ มกราคม ๒๕๖๗ เวลา ๑๑.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวมอบนโยบายการขับเคลื่อนทิศทางการบริหารกระทรวงยุติธรรม ประจำปีงบประมาณ พ.ศ. ๒๕๖๗ ในโครงการประชุมเชิงปฏิบัติการ "การมอบนโยบายและแนวทางการปฏิบัติราชการกรมพินิจและคุ้มครองเด็กและเยาวชน ประจำปีงบประมาณ พ.ศ. ๒๕๖๗"  โดยมี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน พร้อมด้วยคณะผู้บริหาร​ระดับสูงของกระทรวงยุติธรรม ข้าราชการกรมพินิจและคุ้มครองเด็กและเยาวชนทั่วประเทศ และผู้ที่เกี่ยวข้อง เข้าร่วมฯ ณ โรงแรมมิราเคิล แกรนด์ คอนเวนชั่น เขตหลักสี่ กรุงเทพมหานคร
รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า "กรมพินิจและคุ้มครองเด็กและเยาวชน เป็นหน่วยงานที่มีความสำคัญอย่างยิ่ง เพราะถือเป็นกรมที่สร้างอนาคตให้กับประเทศไทย ท่านทำหน้าที่เป็นผู้ปกครองของเด็กและเยาวชนที่ก้าวพลาด ซึ่งแน่นอนว่าการสร้างย่อมดีกว่าการซ่อม ถ้าท่านสามารถซ่อมแซมเด็กและเยาวชนคนหนึ่งได้ เท่ากับท่านได้สร้างคนที่มีคุณภาพกลับคืนสู่ประเทศชาติเพื่อกลับมาพัฒนาบ้านเมืองของเรา ขอฝากสถานพินิจฯ ว่าในพลวัตที่บ้านเมืองของเรามีความเปลี่ยนแปลงไป เราจะทำอย่างไรให้สถานพินิจฯ ที่เราอยู่นี้ให้เป็นสถานที่ที่มีคุณค่า เปลี่ยนมนุษย์จากที่ไม่รู้ให้รู้ เปรียบเหมือนกับการช่วยเหลือคนจน คนเจ็บป่วยหรือคนที่ตกทุกข์ได้ยากก่อน"
รัฐมนตรีว่าการกระทรวงยุติธรรม กล่าวอีกว่า "อีกสิ่งหนึ่งที่สำคัญ คือ ท่านต้องยึดโยงกับชุมชนให้ได้ เพราะวันนี้ อบต.ทุกแห่งมีการเชื่อมโยงกับระบบการศึกษา ฉะนั้นเราเป็นเหมือนพ่อแม่ที่ไม่ใช่แค่สอนเรื่องการศึกษา แต่เราต้องสอนให้เขาได้เรียนรู้ชีวิตด้วย ขอให้ท่านรักและศรัทธาในงานของท่าน เพราะสิ่งที่ยาก คือ การบูรณะกล่อมเกลาเขาให้ไม่กลับมากระทำผิดซ้ำ ฉะนั้นงานของท่านจึงเป็นงานที่มีคุณค่ามาก เราต้องให้คนกลุ่มนี้กลับมาพัฒนาสังคม และกระทรวงยุติธรรมยังมีอีกหน้าที่หนึ่ง คือ การสร้างคนเพื่อให้คนกลับมาสร้างชาติ และขอฝากทุกท่านในเรื่องของการสื่อสารและสร้างความเข้าใจให้กับสังคมในภารกิจงานของกรมพินิจฯ และกระทรวงยุติธรรม และช่วยกันนำความยุติธรรมไปสู่ทุกชุมชนต่อไป"

ที่มา : https://www.thaigov.go.th/news/contents/details/77525