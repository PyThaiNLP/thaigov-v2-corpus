รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ลบ.1036 จังหวัดลพบุรี คืบหน้า 93% เร็วกว่าแผน คาดแล้วเสร็จเดือนมีนาคม 2567 


วันอังคารที่ 16 มกราคม 2567
กรมทางหลวงชนบท ขยายถนนสาย ลบ.1036 จังหวัดลพบุรี คืบหน้า 93% เร็วกว่าแผน คาดแล้วเสร็จเดือนมีนาคม 2567
...
กรมทางหลวงชนบท (ทช.) กระทรวงคมนาคม รายงานโครงการก่อสร้างขยายถนนทางหลวงชนบทสาย ลบ.1036 แยก ทล.1 - บ้านป่าหวาย อำเภอเมือง จังหวัดลพบุรี ปัจจุบันมีผลงานการก่อสร้างร้อยละ 93 เร็วกว่าแผนที่กำหนด ขณะนี้อยู่ระหว่างขั้นตอนของงานปูผิวจราจรลาดยางและงานปูทางเท้า คาดว่าจะก่อสร้างแล้วเสร็จในเดือนมีนาคม 2567 เพื่อยกระดับการคมนาคม ส่งเสริมและพัฒนาโครงข่ายถนนให้ครอบคลุมปริมาณความต้องการของประชาชน เชื่อมโยงการเดินทางได้อย่างมีประสิทธิภาพมากยิ่งขึ้น แก้ปัญหาการจราจรที่หนาแน่นบริเวณสายทาง รวมทั้งสนับสนุนการใช้เส้นทางรถไฟทางคู่ สายลพบุรี - ปากน้ำโพ ในอนาคต
ถนนสาย ลบ.1036 หรือถนนพระปิยะ เป็นถนนที่อยู่ในย่านบริเวณชุมชนมีปริมาณการจราจรหนาแน่น ประกอบกับมีหน่วยงานราชการในสายทางหลายแห่ง เดิมเป็นถนน 4 ช่องจราจร ไป - กลับ แต่เนื่องจากถนนสายดังกล่าวสามารถใช้เป็นเส้นทางลัดไปยังแหล่งเศรษฐกิจและชุมชนส่งผลให้การจราจรติดขัด ทำให้ประชาชนไม่ได้รับความสะดวกในการเดินทาง โครงการฯ มีจุดเริ่มต้นบริเวณ กม. ที่ 0+000 จากวงเวียนพระนารายณ์มหาราช สิ้นสุดบริเวณ กม. ที่ 2+752 วงเวียนพลร่มป่าหวาย ระยะทาง 2.752 กิโลเมตร โดยได้ขยายความกว้างช่องจราจร ไหล่ทาง ผิวจราจรก่อสร้างเป็นแบบแอสฟัลท์ติกคอนกรีต 4 ช่องจราจร ขนาดกว้างช่องละ 3.50 เมตร มีไหล่ทางกว้าง 2.50 - 3.50 เมตร พร้อมก่อสร้างทางเท้า ระบบระบายน้ำ ไฟฟ้าแสงสว่าง สัญญาณไฟจราจร เครื่องหมายจราจร และสิ่งอำนวยความปลอดภัยทางถนน ใช้งบประมาณ 150 ล้านบาท

ที่มา : https://www.thaigov.go.th/news/contents/details/77500