รัฐบาลไทย-ข่าวทำเนียบรัฐบาล-หน่วยเฉพาะกิจพญานาคราชเปิดปฏิบัติการทั่วประเทศกว่า 10 แห่ง


วันอังคารที่ 16 มกราคม 2567
หน่วยเฉพาะกิจพญานาคราชเปิดปฏิบัติการทั่วประเทศกว่า 10 แห่ง
หน่วยเฉพาะกิจพญานาคราชเปิดปฏิบัติการทั่วประเทศกว่า 10 แห่ง
พันเอก รวิรักษ์ สัตตบุศย์ ผู้บังคับหน่วยเฉพาะกิจพญานาคราช เปิดเผยว่า เมื่อวันที่ 15 มกราคม 2567
ได้สนธิกำลังเจ้าหน้าที่กว่า 100 นาย จากกรมปศุสัตว์ กรมประมง กรมวิชาการเกษตร และสำนักงานตำรวจแห่งชาติ
เข้าตรวจสอบห้องเย็นในพื้นที่จังหวัดเชียงราย อุบลราชธานี ลพบุรี นครปฐม และสมุทรสาคร ตามที่ได้รับการรายงาน โดยพบผู้ประกอบการกระทำความผิด จำนวน 2 จุด คือ 1) มอบหมายนายวรพงษ์ รังผึ้ง นายสัตวแพทย์ชำนาญการพิเศษ หัวหน้าชุดปฏิบัติการฯ เข้าตรวจสอบห้องเย็น ชลสิทธิ์ โฟรเซ่น จังหวัดลพบุรี ซึ่งคาดว่ามีการเชื่อมโยงนำเข้าเนื้อสุกรเถื่อนเข้ามาในพื้นที่อำเภอพัฒนานิคม จังหวัดลพบุรี ผลการตรวจสอบพบชนิดสินค้าไม่ตรงกับที่ระบุในใบอนุญาตเคลื่อนย้ายสัตว์และซากสัตว์ จำนวน 2 รายการ (ซากไก่) รวม 2,300 กิโลกรัม มีความผิดตามมาตรา 22 พ.ร.บ. โรคระบาดสัตว์พ.ศ. 2558 โดยขณะนี้เจ้าหน้าที่ได้ดำเนินการอายัดซากสัตว์ของกลางดังกล่าว เป็นเวลา 15 วันทำการ เพื่อให้ผู้ประกอบการพิสูจน์ความบริสุทธิ์ของตนเอง พร้อมทั้งได้ลงบันทึกประจำวัน และสืบสวน ตรวจสอบขยายผลต่อไป
2) มอบหมายนางยุพดี ทองมี นักวิชาการประมงชำนาญการพิเศษ หัวหน้าชุดปฏิบัติการฯ เข้าตรวจสอบห้องเย็น บริษัท โชคมหาชัย มารีน จำกัด จังหวัดสมุทรสาคร โดยตรวจสอบเอกสารประกอบการเคลื่อนย้าย พบว่ามีรายการสินค้าในใบเคลื่อนย้ายไม่ตรงกับใบรับฝาก จึงทำการอายัดสินค้าเพื่อให้ผู้ประกอบการนำเอกสารมาชี้แจงภายใน 15 วัน รายละเอียดดังนี้
1. เพดานหมู จำนวน 59 กล่อง ๆ ละ 10 กิโลกรัม รวมน้ำหนัก 590 กิโลกรัม มูลค่า 112,100  บาท
2. กระเพาะหมู จำนวน 788 กล่อง ๆ ละ 10 กิโลกรัม รวมน้ำหนัก 7,880 กิโลกรัม มูลค่า 591,000 บาท
3. ไส้หมู จำนวน 962 กล่อง ๆ ละ 10 กิโลกรัม น้ำหนักรวม 9,620 กิโลกรัม มูลค่า 481,000 บาท
4. เอ็นไก่ จำนวน 2,053 ถุง ๆ ละ 12 กิโลกรัม รวมน้ำหนัก 24,636 กิโลกรัม มูลค่า 2,217,240 บาท
รวมทั้งสิ้น 42,726 กิโลกรัม มูลค่า 3,401,340 บาท

ที่มา : https://www.thaigov.go.th/news/contents/details/77520