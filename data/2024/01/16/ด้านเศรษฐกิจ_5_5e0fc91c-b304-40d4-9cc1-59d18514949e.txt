รัฐบาลไทย-ข่าวทำเนียบรัฐบาล-รมช.ไชยา รับฟังข้อเรียกร้องของชุมนุมสหกรณ์โคนมฯ เร่งหารือปรับราคานมโรงเรียน ช่วยเหลือเกษตรกรผู้เลี้ยงโคนม 


วันอังคารที่ 16 มกราคม 2567
รมช.ไชยา รับฟังข้อเรียกร้องของชุมนุมสหกรณ์โคนมฯ เร่งหารือปรับราคานมโรงเรียน ช่วยเหลือเกษตรกรผู้เลี้ยงโคนม
รมช.ไชยา รับฟังข้อเรียกร้องของชุมนุมสหกรณ์โคนมฯ เร่งหารือปรับราคานมโรงเรียน ช่วยเหลือเกษตรกรผู้เลี้ยงโคนม
นายไชยา พรหมา รัฐมนตรีช่วยว่าการกระทรวงเกษตรและสหกรณ์ อนุญาตให้ชุมนุมสหกรณ์โคนมแห่งประเทศไทย เข้าพบ ณ ห้องประชุมกระทรวงเกษตรและสหกรณ์ (115) ซึ่งชุมนุมสหกรณ์โคนมฯ นำโดย นายวสันต์ จีนหลง นายกสมาคมผู้ผลิตนมพาสเจอร์ไรส์ และนางพัชรี วัฒนวิชัยกุล ประธานที่ปรึกษา สมาคม เอส เอ็ม อี ผู้รวบรวมน้ำนมดิบและแปรรูป นำสมาชิกสหกรณ์โคนมฯ เข้าพบและหารือขอความอนุเคราะห์กระทรวงเกษตรฯ นำเรื่องปรับเพิ่มราคาผลิตภัณฑ์นมโรงเรียนเสนอต่อคณะรัฐมนตรี เนื่องจากผู้ประกอบการโรงงานแปรรูปผลิตภัณฑ์นมที่เข้าร่วมโครงการอาหารเสริม (นม) โรงเรียนได้รับผลกระทบจากต้นทุนการผลิตนมโรงเรียนที่สูงขึ้น จากการปรับราคากลางรับซื้อน้ำนมโค ณ หน้าโรงงานแปรรูปผลิตภัณฑ์นมจากเดิม กิโลกรัมละ 20.25 บาท เป็นกิโลกรัมละ 22.75 บาท หรือเพิ่มขึ้น 2.50 บาท ซึ่งมีผลตั้งแต่วันที่ 8 มกราคม 2567
รัฐมนตรีช่วยฯ ไชยา กล่าวว่า กระทรวงเกษตรฯ พิจารณาแล้วว่า หากมีการปรับขึ้นราคาน้ำนมดิบ จะต้องมีการหารือเรื่องปรับเพิ่มราคาผลิตภัณฑ์นมกับหน่วยงานอื่นที่เกี่ยวข้องเพิ่มเติม โดยได้หารือร่วมกับคณะกรรมการอาหารนมเพื่อเด็กและเยาวชน เพื่อเสนอเรื่องการปรับราคาผลิตภัณฑ์นมโรงเรียนให้เป็นไปอย่างเหมาะสมและไม่กระทบต่อพี่น้องเกษตรกรผู้เลี้ยงโคนมให้คณะรัฐมนตรีพิจารณา พร้อมทั้ง มอบหมายกรมปศุสัตว์ดูแลการผลิตอาหารสัตว์ เพื่อช่วยลดต้นทุนอาหารสัตว์และเพิ่มกำไรให้เกษตรกรมากขึ้น รวมถึงมีมุมมองเสนอให้องค์กรปกครองส่วนท้องถิ่น สังกัดกระทรวงมหาดไทยมีส่วนร่วมสนับสนุนงบประมาณที่เกี่ยวข้องกับนมโรงเรียน เพื่อสร้างคุณภาพชีวิตที่ดีของประชาชนร่วมกัน ทั้งนี้ รมช. ไชยา ได้รับหนังสือข้อเรียกร้องของชุมนุมสหกรณ์โคนมแห่งประเทศไทย เพื่อนำข้อมูลประกอบการพิจารณา เสนอคณะรัฐมนตรีต่อไป

ที่มา : https://www.thaigov.go.th/news/contents/details/77518