รัฐบาลไทย-ข่าวทำเนียบรัฐบาล-ขสมก. ยกเลิกจัดเดินรถ Shuttle Bus (ขึ้นทางด่วน) เส้นทางสถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) ตั้งแต่วันที่ 19 มกราคม 2567 เป็นต้นไป


วันอังคารที่ 16 มกราคม 2567
ขสมก. ยกเลิกจัดเดินรถ Shuttle Bus (ขึ้นทางด่วน) เส้นทางสถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) ตั้งแต่วันที่ 19 มกราคม 2567 เป็นต้นไป
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ตามที่การรถไฟแห่งประเทศไทยมีการเปลี่ยนแปลงต้นทาง/ปลายทางกลุ่มขบวนรถด่วนพิเศษ ด่วน เร็วจากสถานีรถไฟกรุงเทพ (หัวลำโพง) ไปสถานีกลางกรุงเทพอภิวัฒน์ ตั้งแต่วันที่ 19 มกราคม 2566 นั้น ขสมก. ได้จัดเดินรถโดยสารวิ่งรับ - ส่งประชาชน ระหว่างสถานีกลางกรุงเทพอภิวัฒน์ - สถานีรถไฟกรุงเทพ (หัวลำโพง) เพื่อเป็นการอำนวยความสะดวกในการเดินทางให้กับประชาชน โดยไม่คิดค่าบริการ 2 เส้นทาง ได้แก่ 1) รถเฉพาะกิจ (เส้นทางธรรมดา) ให้บริการด้วยรถโดยสารธรรมดา ตั้งแต่วันที่ 19 มกราคม - 29 เมษายน 2566 และ 2) รถ Shuttle Bus (ขึ้นทางด่วน) ให้บริการด้วยรถโดยสารปรับอากาศ   ใช้เชื้อเพลิงก๊าซธรรมชาติ (NGV) ตั้งแต่วันที่ 19 มกราคม 2566
ทั้งนี้ เนื่องจาก ขสมก. ได้ให้บริการรถ Shuttle Bus (ขึ้นทางด่วน) มาเป็นระยะเวลาพอสมควร อีกทั้ง ขสมก. มีรถโดยสารประจำทาง สาย 49 เส้นทางสถานีกลางกรุงเทพอภิวัฒน์ - สถานีกรุงเทพ (หัวลำโพง) ให้บริการ และประชาชนสามารถเดินทางด้วยรถไฟบริการเชิงสังคม ระหว่างสถานีชุมทางบางซื่อ - สถานีรถไฟกรุงเทพ (หัวลำโพง) - สถานีชุมทางบางซื่อ ได้อย่างสะดวก ปลอดภัยอยู่แล้ว ขสมก. จึงขอยกเลิกการจัดเดินรถ Shuttle Bus (ขึ้นทางด่วน) ตั้งแต่วันที่ 19 มกราคม 2567 เป็นต้นไป

ที่มา : https://www.thaigov.go.th/news/contents/details/77523