รัฐบาลไทย-ข่าวทำเนียบรัฐบาล-ขสมก. เปิดเส้นทางเดินรถโดยสารธรรมดา สาย 5 สถานีกลางกรุงเทพอภิวัฒน์ - จักรวรรดิ เริ่มให้บริการวันที่ 16 มกราคม 2567 


วันอังคารที่ 16 มกราคม 2567
ขสมก. เปิดเส้นทางเดินรถโดยสารธรรมดา สาย 5 สถานีกลางกรุงเทพอภิวัฒน์ - จักรวรรดิ เริ่มให้บริการวันที่ 16 มกราคม 2567
....
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า ตามที่บริษัท บี.ที.ดี (2001) ขนส่ง จำกัด ผู้ประกอบการรถโดยสารธรรมดา สาย 5 เส้นทางสถานีขนส่งผู้โดยสารกรุงเทพฯ (จตุจักร) - จักรวรรดิ ยุติให้บริการเดินรถ ส่งผลให้ประชาชนที่ใช้บริการรถโดยสารสายดังกล่าวได้รับความเดือดร้อน เนื่องจากไม่ได้รับความสะดวกในการเดินทาง ขสมก. มีความห่วงใยประชาชน จึงได้จัดเดินรถโดยสารธรรมดาในเส้นทาง สาย 5 เพื่อให้บริการรับ - ส่งประชาชนแทนผู้ประกอบการรายเดิม ตั้งแต่วันที่ 16 มกราคม 2567 เป็นต้นไป โดยได้ขยายเส้นทางจากสถานีขนส่งผู้โดยสารกรุงเทพฯ (จตุจักร)ไปยังสถานีกลางกรุงเทพอภิวัฒน์ เพื่ออำนวยความสะดวกให้กับประชาชนในการเดินทางเชื่อมต่อกับระบบรถไฟฟ้าสายสีแดง โดย ขสมก. ได้จัดรถโดยสารธรรมดา 6 คัน เพื่อวิ่งให้บริการประชาชนในเส้นทางเดินรถ สาย 5 ตั้งแต่เวลา 05.00 - 22.00 น. โดยจัดเก็บค่าโดยสารในอัตรา 10 บาท ตลอดสาย ซึ่งเป็นไปตามใบอนุญาตประกอบการขนส่งประจำทาง เลขที่ กท.77/2562 ลงวันที่ 19 มิถุนายน 2562 ผู้ใช้บริการสามารถชำระค่าโดยสารผ่านบัตรโดยสารอิเล็กทรอนิกส์ทุกประเภทของ ขสมก. บัตรประจำตัวประชาชน (บัตรสวัสดิการแห่งรัฐ) สแกน QR Code ผ่านโมบายแบงก์กิ้ง และบัตรเดบิต - เครดิต ที่มีสัญลักษณ์คอนแทคเลสของทุกธนาคาร โดยเส้นทางเดินรถ สาย 5 มีรายละเอียด ดังนี้
เที่ยวไป เริ่มต้นจากสถานีกลางกรุงเทพอภิวัฒน์ ไปตามถนนกำแพงเพชร 1 ข้ามสะพานยกระดับ (overpass) เลี้ยวซ้ายไปตามถนนกำแพงเพชร 2 ผ่านสถานีขนส่งผู้โดยสารกรุงเทพ (จตุจักร) เลี้ยวซ้ายไปตามถนนรัชดาภิเษก ถนนวงศ์สว่าง เลี้ยวซ้ายไปตามถนนประชาราษฎร์สาย 1 เลี้ยวซ้ายไปตามถนนประชาราษฎร์สาย 2  เลี้ยวขวาข้ามสะพานสูงบางซื่อ แล้วไปตามถนนเตชะวนิช ถนนพระราม 5 เลี้ยวซ้ายไปตามถนนพิษณุโลก เลี้ยวขวาไปตามถนนนครสวรรค์ ข้ามสะพานผ่านฟ้าลีลาศ เลี้ยวซ้ายไปตามถนนมหาไชย เลี้ยวซ้ายไปตามถนนเจริญกรุง เลี้ยวขวาไปตามถนนจักรวรรดิ ไปสุดเส้นทางที่จักรวรรดิ
เที่ยวกลับ เริ่มต้นจากจักรวรรดิ ไปตามถนนจักรวรรดิ แล้วไปตามถนนลอดใต้สะพานสมเด็จพระปกเกล้า ถนนลอดใต้สะพานสมเด็จพระพุทธยอดฟ้าจุฬาโลก เลี้ยวซ้ายไปตามถนนมหาราช เลี้ยวขวาไปตามถนนอัษฎางค์ เลี้ยวขวาไปตามถนนพระพิทักษ์ เลี้ยวขวาไปตามถนนตรีเพชร เลี้ยวซ้ายไปตามถนนมหาราช เลี้ยวซ้ายไปตามถนนจักรเพชร ถนนมหาไชย แล้วไปตามเส้นทางเดิม ไปสุดเส้นทางที่สถานีกลางกรุงเทพอภิวัฒน์

ที่มา : https://www.thaigov.go.th/news/contents/details/77521