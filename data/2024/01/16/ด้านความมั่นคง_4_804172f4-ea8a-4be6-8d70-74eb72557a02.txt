รัฐบาลไทย-ข่าวทำเนียบรัฐบาล-"ข้าพเจ้าเพิ่งสำเร็จการศึกษา มีความกระตือรือร้นที่จะทำอะไรที่สร้างสรรค์ ทำตัวให้เป็นประโยชน์แก่ประเทศชาติและสังคมให้มากที่สุดเท่าที่จะทำได้


วันอังคารที่ 16 มกราคม 2567
"ข้าพเจ้าเพิ่งสำเร็จการศึกษา มีความกระตือรือร้นที่จะทำอะไรที่สร้างสรรค์ ทำตัวให้เป็นประโยชน์แก่ประเทศชาติและสังคมให้มากที่สุดเท่าที่จะทำได้
ยิ่งไปกว่านั้น ข้าพเจ้ายังมีใจรักที่จะเป็นครู จึงตกลงใจที่รับราชการที่นี่"
#พระราชพจนารถ ใน “พลเอกหญิง ศาสตราจารย์ ดร. สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี” สำหรับพระราชทานลงนิตยสาร เสนาศึกษา เล่ม 56 (มิถุนายน-กรกฎาคม 2533) ตอนพิเศษ “10 ปี ในรั้วแดงกำแพงเหลือง”
--
“ผู้พันเบิร์ด” พ.ท.วันชนะ สวัสดี ผู้บังคับกองพันที่ 1 (ยศในขณะนั้น) กรมนักเรียนนายร้อยรักษาพระองค์ โรงเรียนนายร้อยพระจุลจอมเกล้า เป็นอดีตลูกศิษย์ของ “ทูลกระหม่อมอาจารย์รุ่นที่ 17” ยังคงจดจำพระมหากรุณาธิคุณที่ทรงมีต่อนักเรียนนายร้อยและโรงเรียนนายร้อยได้อย่างไม่มีวันลืม โดยได้ถ่ายทอดพระราชจริยวัตรอันงดงามของทูลกระหม่อมอาจารย์ว่า
--
“...นับตั้งแต่ปีพุทธศักราช 2553 สมเด็จพระเทพฯ ทรงเป็นทูลกระหม่อมอาจารย์ของโรงเรียนนายร้อยนั้น จะเสด็จฯ มาทรงสอนนักเรียนเป็นประจำทุกปีมิได้ขาด โดยทรงสอนวิชาประประวัติศาสตร์ร่วมสมัย และวิชาประวัติศาสตร์เอเชียตะวันออก ให้แก่นักเรียนนายร้อยชั้นปีที่ 2 และวิชาประวัติศาสตร์เลือกเสรีให้แก่นักเรียนนายร้อยชั้นปี 3
.
หนึ่งเทอมจะทรงสอนเป็นเวลา 3 เดือน และในหนึ่งสัปดาห์จะเสด็จฯ มาสอนนักเรียนนายร้อยเป็นเวลา 2 วัน โดยปีนี้สมเด็จพระเทพฯ ได้เสด็จมาทรงสอนนักเรียนในวันพฤหัสฯ และวันศุกร์ ของทุกสัปดาห์จนปิดภาคเรียน
.
เมื่อวันศุกร์ที่ 25 กันยายน 2558 ที่ผ่านมา ถือเป็นการสอนครั้งสุดท้ายในอายุราชการของทูลกระหม่อมอาจารย์ โดยเสด็จฯ ไปสอนวิชาประวัติศาสตร์ หัวข้อภูมิศาสตร์กับโอลิมปิกวิชาการ ยังความปลื้มปีติแก่นักเรียนนายร้อย และ ชาว จปร. ทุกนาย
.
พระองค์ท่านตรัสกับอาจารย์ท่านอื่นในโรงเรียนนายร้อยเสมอว่า นักเรียนนายร้อยก็คือเยาวชน ฉะนั้น งานที่สร้างเยาวชนให้เป็นคนดีคนเก่งของประเทศชาติ คืองานของพระองค์ และการได้มาสอนนักเรียนนายร้อย ก็ถือว่าเป็นการสร้างเยาวชนของชาติได้เหมือนกัน”
====================
ที่มา: เกร็ดประวัติศาสตร์ v 2 / ยอพระเกียรติสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ

ที่มา : https://www.thaigov.go.th/news/contents/details/77505