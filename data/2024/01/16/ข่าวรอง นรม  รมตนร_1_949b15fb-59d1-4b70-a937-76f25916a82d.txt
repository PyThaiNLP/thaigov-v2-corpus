รัฐบาลไทย-ข่าวทำเนียบรัฐบาล-รองนายกฯ “อนุทิน”  เป็นประธานงานวันครู ครั้งที่ 68  ยกคำขวัญวันครู “ครูวางฐานคิด ส่งเสริมศิษย์สร้างสรรค์”  ขอให้ครูทันโลกสมัย ทำให้นักเรียนเห็นคุณค่าของภาษาไทย  


วันอังคารที่ 16 มกราคม 2567
16/01/2567
พิมพ์
รองนายกฯ “อนุทิน”  เป็นประธานงานวันครู ครั้งที่ 68  ยกคำขวัญวันครู “ครูวางฐานคิด ส่งเสริมศิษย์สร้างสรรค์”  ขอให้ครูทันโลกสมัย ทำให้นักเรียนเห็นคุณค่าของภาษาไทย
รองนายกฯ “อนุทิน”  เป็นประธานงานวันครู ครั้งที่ 68  ยกคำขวัญวันครู “ครูวางฐานคิด ส่งเสริมศิษย์สร้างสรรค์”  ขอให้ครูทันโลกสมัย ทำให้นักเรียนเห็นคุณค่าของภาษาไทย
วันนี้ (16 มกราคม 2567) เวลา 09.00 น.   ณ หอประชุมคุรุสภา สำนักงานเลขาธิการคุรุสภา กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  มอบหมายนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เป็นประธานในพิธีงานวันครู ครั้งที่ 68  เพื่อประกอบพิธีระลึกถึงพระคุณบูรพาจารย์ ส่งเสริมยกย่องเชิดชูเกียรติผู้ประกอบวิชาชีพทางการศึกษาที่ประกอบคุณงามความดี  โดยมีพลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ พร้อมด้วย นายสุเทพ แก่งสันเทียะ ปลัดกระทรวงศึกษาธิการ ในฐานะประธานอนุกรรมการจัดงานวันครู พ.ศ. 2567 และ ผศ.ดร.อมลวรรณ วีระธรรมโม เลขาธิการคุรุสภา   รวมถึงผู้บริหารหน่วยงานหลักของกระทรวงศึกษาธิการ  และผู้บริหารของสำนักงานคณะกรรมการการศึกษาขั้นพื้นฐาน คณะครู และบุคลากรทางการศึกษาเข้าร่วมงานในวันนี้
โอกาสนี้ รองนายกรัฐมนตรีมอบรางวัลต่อหน้าพระฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ดังนี้ 1) เข็มพระราชทานจารึกพระนามาภิไธยย่อ สธ แก่ผู้ได้รับรางวัลครูภาษาไทยดีเด่น จำนวน 3 ราย  2)  โล่พระราชทานรางวัลคุรุสภา ระดับดีเด่นแก่ผู้ได้รับรางวัล จำนวน 9 ราย  3) มอบเข็มคุรุสภาสดุดีและเกียรติบัตร รางวัลคุรุสภา ระดับดีแก่ผู้ได้รับรางวัล  จำนวน 18 ราย และ 4) มอบโล่รางวัลผู้มีคุณูปการต่อการศึกษาของชาติ จำนวน 7 ราย
รองนายกรัฐมนตรีกล่าวคำปราศรัยตอนหนึ่งว่า ขอแสดงความยินดีกับคุณครูทุกคนที่ได้รับรางวัลฯ นี้  ซึ่งเป็นสัญลักษณ์ของความทุ่มเทและอุตสาหะจนเกิดผลงานเป็นที่ประจักษ์  และขอบคุณกระทรวงศึกษาธิการที่ได้จัดงานวันครูที่ทำให้ทุกคนได้มีโอกาสรำลึกถึงพระคุณครู ความสำคัญของอาชีพครู และได้ทบทวนถึงความท้าทายอันสำคัญของการเป็นครู ในยุคสมัยที่เปลี่ยนไป หลายคนมีโอกาสได้ศึกษาข้อมูลข่าวสาร เกี่ยวกับผลการสอบ PISA  ของนักเรียนทั่วโลก ซึ่งผลโดยรวมนั้นเป็นกราฟดิ่งลง ทางองค์การเพื่อความร่วมมือทางเศรษฐกิจและการพัฒนาได้มีการวิเคราะห์ปัจจัยที่ทำให้เกิดผลและพบว่าส่วนหนึ่งของปัจจัยสำคัญ ที่ทำให้นักเรียนทั่วโลก มีผลการศึกษาโดยเฉลี่ยต่ำลงนั้น ไม่ใช่ความยากจนแต่เป็นการถูกเบี่ยงเบนความสนใจโดยสมาร์ทโฟน และการมีส่วนร่วมของผู้ปกครอง ต่อการเรียนของเด็ก ที่ต่ำกว่าที่ควรจะเป็นเพียงแค่สองเรื่องนี้ ก็เป็นความท้าทายที่ยิ่งใหญ่ของครู   ซึ่งในปัจจุบันเด็กจำนวนมากคิดว่า ข้อมูลความรู้ที่น่าสนใจ จะอยู่บนโลกออนไลน์มากกว่าไม่ได้อยู่ในห้องเรียน จนทำให้ฐานความคิดของเด็กเปลี่ยนไป เกิดความเสี่ยงที่ให้ผลในระยะสั้น หรือความเสี่ยง ที่อาจถึงขั้นทำให้เสียอนาคต
รองนายกรัฐมนตรี กล่าวว่า ตนในฐานะที่ดูแลกระทรวงมหาดไทย ในช่วงนี้มีเหตุการณ์ที่ทำให้รู้สึกหดหู่ใจ เกี่ยวกับเยาวชนที่ล่าสุดฝ่ายปกครองไปตรวจผับย่านปทุมธานี พบเยาวชนอายุต่ำกว่าเกณฑ์อยู่ในนั้นหลายร้อยราย ซึ่งเราต้องอาศัยเจ้าหน้าที่บ้านเมืองต้องดูแลการบังคับใช้กฎหมาย  เราสามารถสร้างเด็กให้มีภูมิคุ้มกันมีฐานคิดที่แข็งแรงพอ ในโลกที่มีอันตรายมากกว่าเดิม  โดยการสร้างฐานคิด คือบทบาทของครูในโลกยุคปัจจุบัน  ซึ่งตรงกับคำขวัญวันครู ที่นายกรัฐมนตรีมอบไว้ เนื่องในโอกาสวันครูปีนี้ว่า ครูวางฐานคิด ส่งเสริมศิษย์สร้างสรรค์ ซึ่งหมายความว่า ครูอาจไม่ได้เป็นผู้ป้อนข้อมูลให้ทุกอย่าง เพราะความรู้ใหม่ๆ นั้นก็หาเติมได้เองตลอดชีวิต  แต่ครูจะต้องสามารถวางรากฐานทางความคิด ให้แรงบันดาลใจ และให้วิธีการที่ลูกศิษย์จะสามารถต่อยอดได้ต่อไป    ซึ่งการวางฐานคิดนี้ ต้องสร้างความศรัทธาได้ด้วย จึงจะเกิดการฟัง จึงจะเชื่อ และเกิดการยอมรับกัน   ดังนั้น ครูที่น่าศรัทธาจึงเป็นสิ่งสำคัญที่ต้องสร้างศีลธรรมจรรยาให้เป็นแบบอย่างดีต่อเยาวชนไทย
พร้อมกันนี้  รองนายกรัฐมนตรี ยกตัวอย่าง  ครูที่ประสบความท้าทายสูงมากในยุคนี้ ก็หนีไม่พ้น ครูภาษาไทยหลายคนในที่นี้เพิ่งได้รับรางวัลครูภาษาไทยดีเด่น ซึ่งจะพบว่า เด็กนักเรียนไทยใช้ภาษาไทยผิดเยอะมาก  ทั้งการอ่านของเด็กไทยยิ่งไปกว่านั้น คำพูดคำจาของผู้คนโดยเฉพาะในโซเชียลมีเดียต่างๆ ก็มีจำนวนมากที่ไม่สร้างสรรค์  นอกจากภาษาจะขาดความปราณีตแล้ว ยังเป็นการพูดในเชิงบ่อนทำลาย หรือชวนทะเลาะกัน   อย่างไรก็ตาม ทั้งนักการศึกษาและครูทั้งหลายจะต้องช่วยกันคิดว่า  เราทุกคนต้องให้ความสำคัญของการเรียนภาษา  การวางฐานคิด ให้นักเรียนเห็นความสำคัญของภาษา และการสื่อสารอย่างสร้างสรรค์  ครูกับเด็กต้องไม่แปลกแยกเหมือนอยู่คนละโลกกันเกินไป อาจต้องมีสื่อการสอนที่เป็นสื่อออนไลน์จากชีวิตจริง ทั้งข่าวออนไลน์หรือบทสนทนาทางโซเชียลมีเดียที่ใกล้ตัว มาฝึกอ่านฝึกเขียน วิเคราะห์วิจารณ์กันบ้าง  นอกจากนี้ ครูจะต้องมีความทันโลก ทันสมัย ในขณะที่ทำให้ผู้เรียนเห็นคุณค่าของภาษาไทยไปด้วย โดยต้องคิดถึงปลายทางในใจ คือ เราจะต้องสร้างคนที่สื่อสารด้วยภาษาไทยได้ดี ซึ่งคิดว่าครูหลายคนก็อาจจะทำอยู่แล้ว  หวังว่าครูจะสามารถต่อยอดความคิดกันไป จนสามารถทำให้ศักยภาพของเยาวชนเราถูกยกระดับขึ้น เกิดผลดีต่อการเรียนวิชาต่าง ๆ ของนักเรียน และเป็นทักษะชีวิตที่สำคัญสำหรับอนาคต
รองนายกรัฐมนตรีได้แสดงความคารวะและรำลึกถึงพระคุณของคุณครูทุกท่านที่ผ่านมา ที่มีส่วนสำคัญต่อทุกความก้าวหน้าในชีวิตของตนด้วย และในฐานะรองนายกรัฐมนตรี ขอส่งความปรารถนาดีถึงครูทั่วประเทศที่ตั้งมั่นในการบ่มเพาะให้ลูกหลานของพวกเราได้เป็นคนที่มีอนาคตของบ้านเมือง   ซึ่งครูต้องอาศัยเยาวชนในการทำให้ประเทศไทยเจริญรุ่งเรืองสืบต่อไป   พร้อมกันนี้ ขอให้บรรดาครูอาจารย์ทั้งหลายรวมถึงผู้ที่ไม่ได้มาร่วมงานในวันนี้ทั่วประเทศ ประสบความสำเร็จในการเป็นครูผู้วางฐานคิด และส่งเสริมศิษย์ให้สร้างสรรค์อนาคตของประเทศอย่างงดงามตามเจตนารมณ์ของนายกรัฐมนตรีต่อไป
........................................

ที่มา : https://www.thaigov.go.th/news/contents/details/77501