รัฐบาลไทย-ข่าวทำเนียบรัฐบาล-​นายกฯ หารือผู้บริหารบริษัท DKSH แสวงหาความร่วมมือด้านการจำหน่ายยาและเวชภัณฑ์ รวมทั้งความร่วมมือด้านโลจิสติกส์ ส่งเสริมไทยเป็นศูนย์กลางด้านการค้าและการขนส่งในภูมิภาค


วันอังคารที่ 16 มกราคม 2567
16/01/2567
พิมพ์
​นายกฯ หารือผู้บริหารบริษัท DKSH แสวงหาความร่วมมือด้านการจำหน่ายยาและเวชภัณฑ์ รวมทั้งความร่วมมือด้านโลจิสติกส์ ส่งเสริมไทยเป็นศูนย์กลางด้านการค้าและการขนส่งในภูมิภาค
​นายกฯ หารือผู้บริหารบริษัท DKSH แสวงหาความร่วมมือด้านการจำหน่ายยาและเวชภัณฑ์ รวมทั้งความร่วมมือด้านโลจิสติกส์ ส่งเสริมไทยเป็นศูนย์กลางด้านการค้าและการขนส่งในภูมิภาค
วันนี้ (16 มกราคม 2567) เวลา 09.30 น (ตามเวลาท้องถิ่นนครซูริก ซึ่งช้ากว่าไทย 6 ชั่วโมง) ณ โรงแรม Mandarin Oriental Savoy Zurich สมาพันธรัฐสวิส นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบหารือกับนายสเตฟาน บุทซ์ (Stefan Butz) ผู้บริหารบริษัท DKSH Holding AG ซึ่งเป็นบริษัทให้คำปรึกษาและแนะนำในการทำธุรกิจ เช่น การขยายการตลาด การวางแผนธุรกิจ การกระจายสินค้า โลจิสติกส์ และการบริการหลังการขาย รวมถึงมีการนำผลิตภัณฑ์และสินค้าอุปโภค บริโภค ยา เวชภัณฑ์ เข้ามาจำหน่ายในไทยมากมายหลายประเภท
โดย DKSH เข้ามาประกอบธุรกิจในไทยตั้งแต่ปี 2449 (ค.ศ.1906) โดยเป็นหนึ่งในองค์กรที่ใหญ่ที่สุดในประเทศในด้านยอดขาย และไทยนับเป็นประเทศที่มีการดำเนินกิจการที่ใหญ่ที่สุดในกลุ่ม DKSH สามารถสร้างรายได้ 1 ใน 3 ของรายได้รวมของบริษัททั่วโลก มีความเข้าใจในการทำธุกิจในไทย และมีการจ้างงานผู้หญิงคิดเป็นสัดส่วนจำนวนมาก  ไทยจึงเป็นตลาดสำคัญของบริษัทฯ
นายกรัฐมนตรีและผู้บริหารบริษัท DKSH ได้หารือเกี่ยวกับปัญหาเกี่ยวกับการจำหน่ายยาและเวชภัณฑ์ ซึ่งจากการที่มีโรคระบาดใหม่ใหม่ ๆ เกิดขึ้นบริษัทจำเป็นต้องใช้กระบวนการและระยะเวลาในการเข้ามาจัดจำหน่ายในไทยยาวนาน ซึ่งรัฐบาลจะรับไปแก้ปัญหา เพื่อให้เกิดประโยชน์ทั้งต่อบริษัทและต่อประชาชนชาวไทยชาวไทยที่ต้องการใช้ยาและเวชภัณฑ์ในการรักษาโรค
บริษัทฯ ยังให้ความสำคัญกับสิ่งแวดล้อม เสนอให้ไทยใช้ E-document มากขึ้น นอกจากนี้ บริษัทฯ ยังจะส่งเสริมการใช้รถยนต์ไฟฟ้าในการขนส่งสินค้า ซึ่งสอดคล้องกับนโยบายของรัฐบาลไทย โดยยืนยันที่จะส่งเสริมการใช้รถยนต์ไฟฟ้า พร้อมจะสนับสนุนเพิ่มการติดตั้งสถานีชาร์จรถไฟฟ้าให้เพิ่มมากขึ้น
นอกจากนี้ บริษัทฯ ยังมีความเชี่ยวชาญทางด้านโลจิสติกส์ ซึ่งไทยมีโครงการ Landbridge ที่บริษัทสามารถเข้ามีส่วนร่วมได้ โดยโครงการนี้จะเป็นตัวขับเคลื่อนเศรษฐกิจของไทย และบริษัทฯ จะได้รับผลประโยชน์จากโครงการนี้ด้วย โอกาสนี้ บริษัทยืนยันและมีความเชื่อมั่นในศักยภาพของไทย รวมทั้งพร้อมที่จะเชิญชวนบริษัทพันธมิตรมาร่วมลงทุนในไทยมากขึ้น

ที่มา : https://www.thaigov.go.th/news/contents/details/77517