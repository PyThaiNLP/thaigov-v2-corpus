รัฐบาลไทย-ข่าวทำเนียบรัฐบาล-วันนี้ “วันครูแห่งชาติ” รองโฆษกฯ รัดเกล้าฯ เผยความสำคัญของวันครู 16 มกราคมของทุกปี พร้อมเชิญชวนทุกคนร่วมระลึกถึงพระคุณครู 


วันอังคารที่ 16 มกราคม 2567
16/01/2567
พิมพ์
วันนี้ “วันครูแห่งชาติ” รองโฆษกฯ รัดเกล้าฯ เผยความสำคัญของวันครู 16 มกราคมของทุกปี พร้อมเชิญชวนทุกคนร่วมระลึกถึงพระคุณครู
วันนี้ “วันครูแห่งชาติ” รองโฆษกฯ รัดเกล้าฯ เผยความสำคัญของวันครู 16 มกราคมของทุกปี พร้อมเชิญชวนทุกคนร่วมระลึกถึงพระคุณครู
วันนี้ (16 ม.ค. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า “วันครูแห่งชาติ” ตรงกับวันที่ 16 มกราคมของทุกปี ซึ่งในปี 2567 นี้ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้มอบคำขวัญวันครูว่า “ครูวางฐานคิด ส่งเสริมศิษย์สร้างสรรค์” โดยระบุว่า ครู คือ ผู้นำความรู้ที่สั่งสมมาถ่ายทอด โดยใส่ใจสอนวิธีคิด และวิธีจัดการกับข้อมูลให้ศิษย์สามารถจัดระเบียบ เติบโตมาได้อย่างมีคุณภาพในยุคใหม่ที่มีการเปลี่ยนแปลงอย่างรวดเร็ว
รองโฆษกประจำสำนักนายกรัฐมนตรี ยังกล่าวว่า วันครู ได้ถูกประกาศจัดให้มีขึ้นครั้งแรกเมื่อวันที่ 16 มกราคม พ.ศ. 2500 สืบเนื่องมาจากการประกาศพระราชบัญญัติครูในราชกิจจานุเบกษาเมื่อปี พ.ศ. 2488 โดยให้มีการจัดตั้ง สภาในกระทรวงศึกษาธิการเรียกว่า “คุรุสภา” ซึ่งมีสถานะเป็นนิติบุคคลและให้ครูทุกคนเป็นสมาชิกคุรุสภา โดยมีหน้าที่ในเรื่องของสถาบันวิชาชีพครูในขณะเดียวกันก็ทำหน้าที่ให้ความเห็นในเรื่องนโยบายการศึกษา และวิชาการศึกษาทั่วไปแก่กระทรวงศึกษาธิการ จัดสวัสดิการให้แก่ครูและครอบครัว ได้รับความช่วยเหลือตามสมควร ส่งเสริมความรู้และความสามัคคีของครู โดยมี “ดอกกล้วยไม้” เป็นสัญลักษณ์ของวันครู
“ขอเชิญชวนพี่น้องชาวไทยทุกคนระลึกถึงพระคุณของครูบาอาจารย์ที่มอบความรู้และอบรมสั่งสอนในเรื่องต่าง ๆ ทั้งแนวทางในการทำงานและดำเนินชีวิต พร้อมเชิญร่วมกิจกรรมงานวันครูเนื่องในโอกาสวันครู ครั้งที่ 68 พ.ศ. 2567 ในวันอังคารที่ 16 มกราคม 2567 ของกระทรวงศึกษาธิการภายใต้แนวคิด “ครูดีสอนดี ศิษย์ดีเรียนดี มีความสุข” โดยจะจัดขึ้นทั้งในส่วนกลางและภูมิภาคพร้อมกันทั่วประเทศ ในรูปแบบผสมผสาน ทั้ง Onsite และ Online ตั้งแต่เวลา 09.00 น. เป็นต้นไป” นางรัดเกล้าฯ กล่าว

ที่มา : https://www.thaigov.go.th/news/contents/details/77494