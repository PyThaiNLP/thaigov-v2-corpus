รัฐบาลไทย-ข่าวทำเนียบรัฐบาล-นายกฯ เดินสำรวจสินค้าไทยในซูเปอร์มาร์เก็ตนครซูริก ปลื้มสินค้าเป็นที่ชื่นชอบ


วันจันทร์ที่ 15 มกราคม 2567
15/01/2567
พิมพ์
นายกฯ เดินสำรวจสินค้าไทยในซูเปอร์มาร์เก็ตนครซูริก ปลื้มสินค้าเป็นที่ชื่นชอบ
นายกฯ เดินสำรวจสินค้าไทยในซูเปอร์มาร์เก็ตนครซูริก ปลื้มสินค้าเป็นที่ชื่นชอบ
วันนี้ (15 มกราคม 2567) เวลา 17.00 น. ตามเวลาท้องถิ่น นครซูริก สมาพันธรัฐสวิส  ภายหลังหารือเตรียมการประชุม World Economic Forum ประจําปี 2567 กับเจ้าหน้าที่ที่เกี่ยวข้อง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วย นายจิตติพัฒน์ ทองประเสริฐ เอกอัครราชทูต ณ กรุงเบิร์น เดินตรวจตลาดสินค้าไทยในนครซูริก เช่น ผลิตภัณฑ์เครื่องปรุงรส ข้าว น้ำมะพร้าว ที่จำหน่ายใน Coop City Supermarket นครซูริก สมาพันธรัฐสวิส
นายกรัฐมนตรี กล่าวว่า  จากการพูดคุยกับเอกอัครราชทูตไทยฯ รู้สึกปลื้มใจที่สินค้าไทยสามารถส่งออกขายได้ทั่วโลก และพบว่า สินค้าไทยเป็นที่ชื่นชอบของคนที่นี่ โดยรัฐบาลจะพยายามขยายตลาดสินค้าไทย โดยจัดหาสินค้าไทยส่งออกมายังสมาพันธรัฐสวิสเพิ่มขึ้น นอกเหนือจากสินค้าประเภทดังข้างต้น เพื่อช่วยเหลือผู้ประกอบการ และผู้ประกอบการ SME ของไทย

ที่มา : https://www.thaigov.go.th/news/contents/details/77486