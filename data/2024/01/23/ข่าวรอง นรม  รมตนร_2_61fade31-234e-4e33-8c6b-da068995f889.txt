รัฐบาลไทย-ข่าวทำเนียบรัฐบาล-“ภูมิธรรม” ลงพื้นที่ติดตามการแก้ไขปัญหาการใช้ประโยชน์ที่ดินป่าชายเลน ชุมชนเมืองระนอง


วันอังคารที่ 23 มกราคม 2567
23/01/2567
พิมพ์
“ภูมิธรรม” ลงพื้นที่ติดตามการแก้ไขปัญหาการใช้ประโยชน์ที่ดินป่าชายเลน ชุมชนเมืองระนอง
“ภูมิธรรม” ลงพื้นที่ติดตามการแก้ไขปัญหาการใช้ประโยชน์ที่ดินป่าชายเลน ชุมชนเมืองระนอง
เมื่อวันที่ 22 มกราคม 2567 เวลา 14.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังเป็นประธานการประชุมร่วมหารือ กับดร.รวีวรรณ ภูริเดช ผู้อำนวยการ สำนักงานคณะกรรมการนโยบายที่ดินแห่งชาติ(สคทช. ) นายปิ่นศักดิ์  สุรัสวดี  อธิบดีกรมทรัพยากรทางทะเลและชายฝั่ง และผู้แทนส่วนราชการ ณ โรงเจพงโล้ ม.5 ต.บางริ้น อ.เมืองระนอง จ.ระนอง ว่าจากปัญหาพื้นที่ชุมชนเมืองระนอง อ.เมืองระนอง จ.ระนอง ประชาชนอยู่อาศัยโดยไม่มีเอกสารสิทธิ์ที่ดิน ซึ่งอยู่ในเขตป่าชายเลน ตามมติ ครม. วันที่ 15 ธันวาคม 2530 (มติ ครม. ห้ามมิให้อนุญาตการใช้ประโยชน์ทุกกรณีทั้งภาครัฐและเอกชน) และอยู่ในเขตป่าสวนแห่งชาติป่าคลองหัวเขียวและป่าคลองเกาะสุย บางส่วนกรมป่าไม้เคยอนุญาตให้ อบจ.ระนอง และเทศบาลเมืองระนอง เพื่อจัดให้ราษฎรเข้าอยู่อาศัยและจัดให้เป็นย่านการค้าและอุตสาหกรรมเนื้อที่รวม 502 ไร่ ปัจจุบันสิ้นสุดการอนุญาตแล้ว ตนได้ติดตามความคืบหน้าในการแก้ไข้ปัญหาความเดือดร้อนของพี่น้องประชาชนในพื้นที่อย่างเร่งด่วน
“ภูมิธรรม” กล่าวว่าสำหรับแนวทางการแก้ปัญหาความเดือดร้อน หลังจากกรมธนารักษ์มีหนังสือถึงกรมทรัพยากรทางทะเลและชายฝั่งและ กรมที่ดิน ได้ประชุมหารือเมื่อวันที่ 19 ธันวาคม 2566 เพื่อพิจารณาแนวทางในการบริหารจัดการที่ดินบริเวณชุมชนเมืองระนอง ภายหลังจากการเพิกถอนป่าสงวน แห่งชาติตามข้อสังเกตของสำนักงานคณะกรรมการกฤษฎีกา เกี่ยวกับสถานะทางกฎหมายของที่ดินที่เพิกถอน โดยมีประเด็นที่ต้องพิจารณาร่วมกัน ได้แก่ กฎหมายที่ใช้ในการบริหารจัดการที่ดิน การกำหนดอัตราค่าเช่า ค่าธรรมเนียม และเงื่อนไขอื่น ๆ และ กรรมสิทธิอาคารสิ่งปลูกสร้าง ในส่งมอบให้กรมธนารักษ์บริหารจัดการ ซึ่งที่ประชุมได้มีการให้ความเห็น เกี่ยวกับสถานะที่ดินปัญหาข้อกฎหมาย เมื่อเพิกถอนป่าสงวนแห่งชาติตามข้อสังเกตของคณะกรรมการกฤษฎีกา (คณะที่ 7) สามารถดำเนินการส่งมอบ ให้กรมธนารักษ์ดำเนินการต่อได้หรือไม่ โดยที่ประชุมมีมติสรุปได้ 3 ประเด็น ดังนี้
1) แจ้งให้ สคทช. เพื่อรับทราบปัญหาข้อกฎหมาย พิจารณาทบทวนแนวทางว่าจะดำเนินการในเชิงนโยบายอย่างไร พร้อมรายงาน คทช. เพื่อรับทราบต่อไป
2) ขอให้กรมทรัพยากรทางทะเลและชายฝั่งตรวจสอบข้อมูลข้อเท็จจริงเกี่ยวกับสถานะ ของที่ดินชุมชนเมืองระนอง ก่อนการประกาศเป็นป่าสงวนแห่งชาติและป่าชายเลนตามข้อสังเกตของ คณะกรรมการกฤษฎีกา แล้วรวบรวมส่งให้ สคทช. เพื่อรับทราบปัญหา ข้อกฎหมาย และแจ้งกรมธนารักษ์ทราบเพื่อดำเนินการในส่วนที่เกี่ยวข้อง
3) ให้กระทรวงทรัพยากรธรรมชาติและสิ่งแวดล้อมยืนยันในหลักการแก้ไขปัญหาการใช้ประโยชน์ที่ดินป่าชายเลน ชุมชนเมืองระนอง โดยการเพิกถอนป่าสงวนแห่งชาติ (บางส่วน) และให้กระทรวงการคลัง (กรมธนารักษ์) ดำเนินการตามกฎหมาย และให้เสนอคณะรัฐมนตรีเพื่อทราบการดำเนินงานต่อไป
ทั้งนี้ตนได้กำชับให้ทุกภาคส่วนราชการเร่งดำเนินการให้โดยเร็วที่สุด

ที่มา : https://www.thaigov.go.th/news/contents/details/77873