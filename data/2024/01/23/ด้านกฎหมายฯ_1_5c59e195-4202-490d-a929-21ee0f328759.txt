รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานบำบัดพิเศษหญิง จังหวัดปทุมธานี 


วันอังคารที่ 23 มกราคม 2567
23/01/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานบำบัดพิเศษหญิง จังหวัดปทุมธานี
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมทัณฑสถานบำบัดพิเศษหญิง จังหวัดปทุมธานี โรงพยาบาลธัญบุรี และสถานพินิจและคุ้มครองเด็กและเยาวชนจังหวัดปทุมธานี
ในวันจันทร์ที่ ๒๒ มกราคม ๒๕๖๗ เวลา ๐๙.๐๐ น. พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลเอก เฉลิมชัย สิทธิสาท องคมนตรี พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ พันตำรวจเอก ณรัชต์ เศวตนันทน์ รองเลขาธิการพระราชวัง พลอากาศเอก สมคิด สุขบาง กรมวังผู้ใหญ่ประจำพระองค์ ๙๐๘ นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้แทนรัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ นายแพทย์โสภณ เอี่ยมศิริถาวร รองอธิบดีกรมควบคุมโรค พร้อมด้วยคณะผู้บริหาร และเจ้าหน้าที่ที่เกี่ยวข้อง ลงพื้นที่ตรวจเยี่ยมทัณฑสถานบำบัดพิเศษหญิง จังหวัดปทุมธานี ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
ปัจจุบันการดำเนินงานตามโครงการราชทัณฑ์ปันสุขฯ ได้ดำเนินการในเรื่องการพัฒนาศักยภาพของผู้ต้องขังเพื่อช่วยงานด้านสาธารณสุขในรูปแบบของอาสาสมัครสาธารณสุขเรือนจำ (อสรจ.) การปรับสิทธิประโยชน์ เพื่อยกระดับมาตรฐานการดูแลสุขภาพผู้ต้องขัง การยกระดับมาตรฐานด้านอนามัยสิ่งแวดล้อมและสุขาภิบาลอาหารและน้ำ การบริหารจัดการค่าใช้จ่ายสำหรับผู้ต้องขังต่างด้าวหรือคนไทยไร้สิทธิ รวมถึงการดูแลผู้ต้องขังพ้นโทษที่มีปัญหาสุขภาพจิต การบำบัดฟื้นฟูผู้ติดยาเสพติดในเรือนจำ การใช้และการบำรุงรักษาครุภัณฑ์พระราชทาน และด้วยพระมหากรุณาธิคุณของพระบาทสมเด็จพระเจ้าอยู่หัว ได้ทรงมีพระเมตตาให้ขยายการดูแลสุขภาพไปยังเด็กและเยาวชนที่อยู่ในความดูแลและควบคุมของกรมพินิจและคุ้มครองเด็กและเยาวชน โดยทรงเล็งเห็นว่า เด็กและเยาวชนที่อยู่ในศูนย์ฝึกและอบรมเด็กและเยาวชน และสถานพินิจและคุ้มครองเด็กและเยาวชน ควรจะได้รับการดูแลทั้งสุขภาพกายและสุขภาพจิตให้มีความแข็งแรง เพื่อเติบโตเป็นผู้ใหญ่ที่ดีในวันข้างหน้า ทัณฑสถานบำบัดพิเศษหญิง จังหวัดปทุมธานี เป็นทัณฑสถานหญิงบำบัดรักษา อบรมและฝึกวิชาชีพผู้ต้องขังหญิงที่ต้องโทษเกี่ยวกับคดียาเสพติดให้โทษ ปัจจุบันมีผู้ต้องขังหญิงทั้งสิ้น จำนวน ๙๔๐ คน (ข้อมูล ณ วันที่ ๒๒ มกราคม ๒๕๖๗) ทัณฑสถานบำบัดพิเศษหญิง ได้รับพระราชทานครุภัณฑ์ทางการแพทย์ ๒๓ รายการ จำนวน ๒๗ ชิ้น รวมถึงเครื่องมือแพทย์ด้านทันตกรรม และการใช้หุ่นสาธิต CPR ให้กับ อสรจ. จำนวน ๒ รุ่น มีห้องกักโรคและการคัดกรองวัณโรค ผู้ต้องขังรับย้าย (รายใหม่) ได้รับการเอกซเรย์ปอดร้อยเปอร์เซ็นต์ ทัณฑสถานบำบัดพิเศษหญิงได้รับขึ้นทะเบียนตรงหน่วยบริการร้อยเปอร์เซ็นต์ โดยพยาบาลเรือนจำดำเนินการตรวจสอบสิทธิการขึ้นทะเบียน การย้ายสิทธิและการติดตามผลการขึ้นทะเบียน เพื่อให้ผู้ต้องขังเข้าถึงสิทธิหลักประกันสุขภาพ มีการบันทึกโปรแกรมข้อมูลสุขภาพผู้ต้องขังด้วยระบบ Hosxp PCU
นอกจากนี้ ยังมีแพทย์ห้วงเวลาจากโรงพยาบาลธัญบุรี ซึ่งเป็นโรงพยาบาลแม่ข่ายของสถานพยาบาลทัณฑสถานบำบัดพิเศษหญิง เข้าตรวจในทัณฑสถาน สัปดาห์ละ ๒ ครั้ง ทุกวันเสาร์ และวันอาทิตย์ อีกทั้งได้รับการสนับสนุนช่องทางพิเศษสำหรับผู้ต้องขังที่ออกตรวจโรงพยาบาล มีห้องแยก สามารถรับรองผู้ต้องขังได้จำนวน ๑๒ เตียง มีการตรวจวัดคุณภาพอนามัยสิ่งแวดล้อมสุขาภิบาลอาหารและน้ำเป็นประจำทุกปี ผลการตรวจวัดคุณภาพอยู่ในเกณฑ์มาตรฐาน และมีการดำเนินการด้านการบำบัดและฟื้นฟูสมรรถภาพผู้ต้องขังติดยาเสพติด โดยมีการประเมินและคัดกรองผู้ต้องขัง ด้วยแบบคัดกรองและส่งต่อผู้ป่วยที่ใช้ยาและสารเสพติดเพื่อรับการบำบัดรักษาและนำเข้าข้อมูล ร้อยละ ๑๐๐
ซึ่งการลงพื้นที่ตรวจเยี่ยมในวันนี้ พลเอก ไพบูลย์ คุ้มฉายา ได้รับฟังรายงานการติดตามการดำเนินงานตามโครงการราชทัณฑ์ปันสุขฯ ของทัณฑสถานบำบัดพิเศษหญิง จังหวัดปทุมธานี จากนั้น เข้าภายในทัณฑสถานเยี่ยมชมห้องกักโรค เยี่ยมสถานพยาบาล ตรวจเยี่ยมก้องตรวจโรคและห้องทันตกรรม ซึ่งมีอุปกรณ์และเครื่องมือเครื่องมือแพทย์พระราชทาน พร้อมมอบถุงของใช้ให้กับผู้ต้องขังหญิงสูงอายุและพิการ จำนวน ๘ ราย ตรวจเยี่ยมมุมสุขภาพราชทัณฑ์ปันสุข เยี่ยมชมเรือนนอน จากนั้นเยี่ยมชมการฝึกวิชาชีพเพื่อการพัฒนาพฤตินิสัย เยี่ยมชมโรงงานฝึกวิชาชีพและโรงงานอุตสาหกรรม และตรวจเยี่ยมการดำเนินงานของฝ่ายสูทกรรม (โรงเลี้ยง) ตรวจเยี่ยมการดำเนินงานชุมชนบำบัด (บ้านกาญจนารักษ์)
โดยช่วงบ่าย พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ เดินทางไปยังโรงพยาบาลธัญบุรี ซึ่งเป็นโรงพยาบาลแม่ข่ายของทัณฑสถานบำบัดพิเศษหญิง เพื่อพูดคุยและให้กำลังใจแก่แพทย์และพยาบาล พร้อมเยี่ยมชมห้องพักรักษาตัวสำหรับผู้ต้องขังในโรงพยาบาล
จากนั้น เดินทางไปยังสถานพินิจและคุ้มครองเด็กและเยาวชนจังหวัดปทุมธานี เพื่อรับฟังรายงานผลการดำเนินงานจากผู้อำนวยการสถานพินิจและคุ้มครองเด็กและเยาวชนจังหวัดปทุมธานี และเข้าภายในสถานพินิจฯ เพื่อเยี่ยมชมหอนอน ห้องเรียน โรงอาหาร และห้องพยาบาล
โดยการดำเนินงานโครงการราชทัณฑ์ปันสุขฯ ในกิจกรรมต่าง ๆ เป็นความร่วมมือระหว่างกระทรวงสาธารณสุขและกระทรวงยุติธรรมที่พยายามทำให้ผู้ต้องขังได้รับบริการทางการแพทย์ และการสาธารณสุขให้เท่าเทียมกับประชาชนทั่วไปให้เป็นไปตามหลักมนุษยธรรม

ที่มา : https://www.thaigov.go.th/news/contents/details/77842