รัฐบาลไทย-ข่าวทำเนียบรัฐบาล-รมว.ธรรมนัส ลงพื้นที่รับฟังความเดือดร้อนพี่น้องชาวกะเปอร์  ย้ำชัด! กระทรวงเกษตรฯ ไม่นิ่งนอนใจ ทำงานไวอย่างจริงจัง


วันอังคารที่ 23 มกราคม 2567
รมว.ธรรมนัส ลงพื้นที่รับฟังความเดือดร้อนพี่น้องชาวกะเปอร์  ย้ำชัด! กระทรวงเกษตรฯ ไม่นิ่งนอนใจ ทำงานไวอย่างจริงจัง
รมว.ธรรมนัส ลงพื้นที่รับฟังความเดือดร้อนพี่น้องชาวกะเปอร์  ย้ำชัด! กระทรวงเกษตรฯ ไม่นิ่งนอนใจ ทำงานไวอย่างจริงจัง
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังลงพื้นที่รับฟังปัญหาความเดือดร้อนและพบปะพี่น้องเกษตรกรในพื้นที่จังหวัดระนอง โดยมี ผู้บริหารส่วนราชการในสังกัดกระทรวงเกษตรและสหกรณ์ ผู้บริหารส่วนราชการจังหวัดระนอง และเจ้าหน้าที่ที่เกี่ยวข้อง เข้าร่วม ณ องค์การบริหารส่วนตำบลกะเปอร์ อ.กะเปอร์ จ.ระนอง ว่า กระทรวงเกษตรฯ ให้ความสำคัญต่อการบริหารจัดการน้ำ เพื่อแก้ไขปัญหาการขาดแคลนน้ำสำหรับอุปโภค-บริโภคของพี่น้องเกษตรกรในพื้นที่ โดยรัฐมนตรีว่าการเกษตรฯ ได้มอบหมายกรมชลประทานในการศึกษาความเหมาะสมและวิเคราะห์ผลกระทบต่อสิ่งแวดล้อมสำหรับวางแผนการก่อสร้างโครงการอ่างเก็บน้ำคลองเคียนงาม เพื่อเป็นแหล่งน้ำสำรองให้กับพื้นที่ 3 ตำบล ได้แก่ 1) ตำบลบางหิน 2) ตำบลม่วงกลวง และ 3) ตำบลกะเปอร์ นอกจากนี้ยังได้มอบหมายให้มีการศึกษาเพิ่มเติมสำหรับโครงการประตูระบายน้ำคลองกะเปอร์พร้อมอาคารประกอบ และโครงการประตูระบายน้ำคลองนาคาสายใหญ่ เพื่อเพิ่มปริมาณแหล่งน้ำต้นทุนสำหรับการอุปโภค-บริโภค และเป็นแหล่งน้ำสำรองสำหรับภาคการเกษตรในช่วงฤดูแล้ง รวมถึงเพื่อแก้ไขปัญหาน้ำเค็มรุกเข้าพื้นที่เกษตรกรรมในพื้นที่อำเภอกะเปอร์ และพื้นที่ใกล้เคียงอีกด้วย ทั้งนี้ ได้มอบหมาย ส.ป.ก. ในการสำรวจที่ดินทำกินของพี่น้องเกษตรกร สำหรับจัดทำโฉนดเพื่อการเกษตร เพื่อขยายโอกาสและสร้างความมั่นคงในการประกอบอาชีพเกษตรกรต่อไป
ในโอกาสนี้ รมว.ธรรมนัส ได้มอบงบประมาณอุดหนุนโครงการสร้างความเข้มแข็งกลุ่มการผลิตด้านการประมงประจำปีงบประมาณ พ.ศ. 2567 ให้แก่ 1) กลุ่มสัมมาชีพแปรรูปอาหารทะเลบ้านภูเขาทอง 2) กลุ่มประมงพื้นบ้านบ้านท่ากลาง และ 3) กลุ่มประมงพื้นบ้านแปรรูปสัตว์น้ำ (บ้านหินกอง) อีกทั้งมอบปัจจัยการผลิต ประกอบด้วย พันธุ์ปลาเศรษฐกิจ เมล็ดพันธุ์ผัก ต้นหม่อน รวมถึงมอบหญ้าอาหารสัตว์ และเวชภัณฑ์สำหรับสัตว์ให้แก่ตัวแทนเกษตรกรอีกด้วย
“กระทรวงเกษตรฯ พร้อมรับฟังเสียงของพี่น้องทุกคน และจะเร่งศึกษาแนวทางสำหรับการแก้ไขในทุกปัญหาความเดือดร้อนของพี่น้องเกษตรกรอย่างรวดเร็วและจริงจัง” รมว.ธรรมนัส กล่าวทิ้งท้าย

ที่มา : https://www.thaigov.go.th/news/contents/details/77878