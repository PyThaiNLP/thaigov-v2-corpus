รัฐบาลไทย-ข่าวทำเนียบรัฐบาล-‘พัชรวาท’ ลงพื้นที่ระนอง เปิดอาคารใหม่ ทสจ. และศูนย์ข้อมูลการเปลี่ยนแปลงสภาพภูมิอากาศ พร้อมติดตามการพัฒนาพื้นที่บ่อน้ำแร่พรรั้ง อช.น้ำตกหงาว กระตุ้นการท่องเที่ยวชุมชน ก่อนร่วมประชุม ครม. นอกสถานที่


วันอังคารที่ 23 มกราคม 2567
‘พัชรวาท’ ลงพื้นที่ระนอง เปิดอาคารใหม่ ทสจ. และศูนย์ข้อมูลการเปลี่ยนแปลงสภาพภูมิอากาศ พร้อมติดตามการพัฒนาพื้นที่บ่อน้ำแร่พรรั้ง อช.น้ำตกหงาว กระตุ้นการท่องเที่ยวชุมชน ก่อนร่วมประชุม ครม. นอกสถานที่
‘พัชรวาท’ ลงพื้นที่ระนอง เปิดอาคารใหม่ ทสจ. และศูนย์ข้อมูลการเปลี่ยนแปลงสภาพภูมิอากาศ พร้อมติดตามการพัฒนาพื้นที่บ่อน้ำแร่พรรั้ง อช.น้ำตกหงาว กระตุ้นการท่องเที่ยวชุมชน ก่อนร่วมประชุม ครม. นอกสถานที่
‘พัชรวาท’ ลงพื้นที่ระนอง เปิดอาคารใหม่ ทสจ. และศูนย์ข้อมูลการเปลี่ยนแปลงสภาพภูมิอากาศ พร้อมติดตามการพัฒนาพื้นที่บ่อน้ำแร่พรรั้ง อช.น้ำตกหงาว กระตุ้นการท่องเที่ยวชุมชน ก่อนร่วมประชุม ครม. นอกสถานที่
วันที่ 22 มกราคม 2567 เวลา 11.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดอาคารสำนักงานทรัพยากรธรรมชาติและสิ่งแวดล้อมจังหวัดระนอง (ทสจ.ระนอง) พร้อมเปิดศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพ จังหวัดระนอง โดยมี พล.ต.ท.อภิรัติ นิยมการ รองเลขาธิการนายกรัฐมนตรี ร.อ.รชฏ พิสิษฐบรรณกร ผู้ช่วย รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมคณะผู้บริหาร ทส. เข้าร่วม ณ สำนักงานทรัพยากรธรรมชาติและสิ่งแวดล้อมจังหวัดระนอง ก่อนเข้าร่วมการประชุมคณะรัฐมนตรี (ครม.) อย่างเป็นทางการ นอกสถานที่ จ.ระนอง
โดย รมว.ทส. ได้กล่าวแสดงความยินดีกับเจ้าหน้าที่ ทสจ. ที่มีอาคารสำนักงานใหม่เพื่อการปฏิบัติงาน และเป็นศูนย์ประสานงานด้านการเปลี่ยนแปลงสภาพภูมิอากาศและความหลากหลายทางชีวภาพของจังหวัดระนอง ซึ่งจะเป็นสื่อกลางในการถ่ายทอดความรู้เรื่องการเปลี่ยนแปลงสภาพภูมิอากาศและความหลากหลายทางชีวภาพลงไปสู่ประชาชนในระดับพื้นที่ ทั้งยังเป็นแหล่งข้อมูลในการสร้างความรู้ความเข้าใจที่ถูกต้อง รวมถึงสร้างความตระหนัก และเตรียมพร้อมรับการเปลี่ยนแปลงด้านสภาพภูมิอากาศที่จะเกิดขึ้นให้กับทุกภาคส่วนในพื้นที่ต่อไป
จากนั้น เวลา 13.00 น. รมว.ทส. และคณะ ได้เดินทางไปตรวจติดตามการพัฒนาอุทยานแห่งชาติน้ำตกหงาว เพื่อเตรียมพร้อมรับนักท่องเที่ยว พร้อมเยี่ยมชมความก้าวหน้าการพัฒนาปรับปรุงหน่วยบริหารจัดการพิเศษเพื่อการท่องเที่ยว บ่อน้ำแร่พรรั้ง บ่อน้ำแร่ที่ปราศจากกลิ่นกำมะถัน และมีสรรพคุณทางการเสริมสร้างสุขภาพ ทั้งช่วยผ่อนคลายความเครียด อาการปวดหัว ปวดเมื่อยกล้ามเนื้อ และช่วยในด้านอื่นอีกหลากหลาย ซึ่งจะมีการปรับปรุงบ่อแช่ตัว บ่อแช่เท้า ปรับปรุงทางเดินเชื่อม ระเบียงชมวิว และปรับปรุงภูมิทัศน์บริเวณโดยรอบ รวมทั้งชิมไข่น้ำแร่ ไข่ไก่ที่แช่น้ำแร่ร้อนในอุณหภูมิ 60-65 องศาเซลเซียส เป็นเวลา 18 ชม. มีลักษณะไข่ขาวคล้ายเจลลี่ ไข่แดงแบบยางมะตูม ประกอบด้วยโปรตีน และวิตามิน A ,B5 ,B6 ,B12 ,D ,E และ K รวมถึงแร่ธาตุต่าง ๆ โดยทางอุทยานแห่งชาติฯ ได้เตรียมไข่น้ำแร่นี้ สำหรับเสิร์ฟในที่ประชุมคณะรัฐมนตรีอย่างเป็นทางการในวันที่ 23 มกราคม 2567 ได้ชิมอีกด้วย ทั้งนี้ พล.ต.อ.พัชรวาท ได้กำชับให้ทางอุทยานฯ เตรียมพร้อมรับนักท่องเที่ยวสูงวัยเป็นพิเศษ เนื่องจากเป็นกลุ่มที่นิยมเดินทางมาแช่บ่อน้ำแร่ร้อน

ที่มา : https://www.thaigov.go.th/news/contents/details/77837