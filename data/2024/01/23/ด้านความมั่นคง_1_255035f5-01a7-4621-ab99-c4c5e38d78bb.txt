รัฐบาลไทย-ข่าวทำเนียบรัฐบาล-ปลัด มท. เปิด "สวนสนุกมารีมาย" อบต.แว้ง ภายใต้แนวคิดสนามเด็กเล่นสร้างปัญญา เน้นย้ำ ผู้ว่าฯ-นายอำเภอ ขยายผลต้นแบบสนามเด็กเล่นสร้างปัญญาแห่งนี้ให้มีในทุกหมู่บ้าน เพื่อร่วมกันพัฒนา


วันจันทร์ที่ 22 มกราคม 2567
22/01/2567
พิมพ์
ปลัด มท. เปิด "สวนสนุกมารีมาย" อบต.แว้ง ภายใต้แนวคิดสนามเด็กเล่นสร้างปัญญา เน้นย้ำ ผู้ว่าฯ-นายอำเภอ ขยายผลต้นแบบสนามเด็กเล่นสร้างปัญญาแห่งนี้ให้มีในทุกหมู่บ้าน เพื่อร่วมกันพัฒนา
ปลัด มท. เปิด "สวนสนุกมารีมาย" อบต.แว้ง ภายใต้แนวคิดสนามเด็กเล่นสร้างปัญญา เน้นย้ำ ผู้ว่าฯ-นายอำเภอ ขยายผลต้นแบบสนามเด็กเล่นสร้างปัญญาแห่งนี้ให้มีในทุกหมู่บ้าน เพื่อร่วมกันพัฒนาเด็กเล็กเติบใหญ่เป็นคนเก่ง คนดี ให้กับสังคมตลอดไป
วันนี้ (22 ม.ค. 67) เวลา 10.30 น. ที่องค์การบริหารส่วนตำบลแว้ง อ.แว้ง จ.นราธิวาส นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิด "สวนสนุกมารีมาย" โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส นายสิทธิชัย สวัสดิ์แสน นายฉัตรชัย อุสาหะ รองผู้ว่าราชการจังหวัดนราธิวาส นายศิริพันธ์ ศรีกงพลี รองอธิบดีกรมส่งเสริมการปกครองท้องถิ่น นายสัมพันธ์ มะยูโซ๊ะ นายซาการีญา สะอิ สมาชิกสภาผู้แทนราษฎรจังหวัดนราธิวาส อาจารย์ดิสสกร กุนธร ประธานมูลนิธิสนามเด็กเล่นสร้างปัญญา นายสมพร ใช้บางยาง ประธานเครือข่ายร่วมสร้างชุมชนท้องถิ่นน่าอยู่ นางสาวดวงพร เฮงบุณยพันธ์ ผู้จัดการโครงการพัฒนาการเรียนรู้ด้วยฉันทศึกษาในพื้นที่ นายนอบ คงพูน ผู้เคยดำรงตำแหน่งรองผู้ว่าราชการจังหวัดกระบี่ นายอำเภอ 13 อำเภอ นางสาวจุฑามณี หามะ นายกองค์การบริหารส่วนตำบลแว้ง โต๊ะอีหม่าม นักเรียน และภาคีเครือข่าย จำนวนกว่า 400 คน เข้าร่วมในกิจกรรม
โอกาสนี้ นายสุทธิพงษ์ จุลเจริญ ปลัดกระทรวงมหาดไทย และคณะ ร่วมรับชมการแสดงรำวงมหาดไทยของนักเรียนโรงเรียนสุคิรินวิทยา และการแสดงปันจักสีลัตของนักเรียนโรงเรียนเวียงสุวรรณวิทยาคม โดยปลัดกระทรวงมหาดไทยเป็นประธานเปิดและเยี่ยมชม 9 ฐานการเรียนรู้สวนสนุกมารีมาย ได้แก่ 1. ฐานสระเล่นน้ำ สำหรับให้เด็ก ๆ ระดับเตรียมอนุบาล ชั้นอนุบาลและชั้นประถมศึกษาตอนต้นได้เล่นน้ำ เพื่อพัฒนาการเรียนรู้ และหัดว่ายน้ำ 2. ฐานเล่นทราย ให้เด็กเล็กได้เล่นทราย ซึ่งเป็นฐานการเรียนรู้ที่เด็กเล็กชอบ มีอุปกรณ์ต่าง ๆ ที่เป็นวัสดุเหลือใช้มาเป็นเครื่องมือให้เด็ก ๆ มาเล่นกัน 3. ฐานสไปเดอร์แว้ง ให้เด็ก ๆ ได้ปีนป่าย พัฒนากล้ามเนื้อต่าง ๆ 4. ฐานอุโมงค์หรรษา ให้เด็กได้เรียนรู้การวางแผน 5. ฐานสไลเดอร์ ให้เด็ก ๆ ได้สไลเดอร์ ทำกิจกรรมกับครอบครัว 6. ฐานอัศจรรย์ล้อยาง ให้เด็กได้หัดเดิน พัฒนากล้ามเนื้อขา และการทรงตัวได้เป็นอย่างดี 7. ฐานลานสร้างสุข เป็นลานทำกิจกรรมต่าง ๆ เช่น เล่านิทานปะติด เป็นต้น เป็นฐานสำหรับการรวมตัวของเด็ก ๆ (ชั้นบน) 8. ฐานลานสร้างสรรค์ เป็นลานทำกิจกรรมต่าง ๆ เช่น วาดรูประบายสี ปั้นดินน้ำมัน เป็นต้น เป็นฐานสำหรับการรวมตัวของเด็ก ๆ (ชั้นล่าง) 9. ฐานลานคัดแยกขยะ ที่ให้เด็กได้เรียนรู้การคัดแยกขยะประเภทต่าง ๆ เด็กจะมีความสุขกับการคัดแยกและสร้างมูลค่าเพิ่มเติมจากขยะ
นายสุทธิพงษ์ จุลเจริญ ปลัดกระทรวงมหาดไทย กล่าวว่า พิธีเปิด "สวนสนุกมารีมาย" ในวันนี้ เป็นงานที่ยิ่งใหญ่ของมวลมนุษยชาติที่ตนมีความตั้งใจเดินทางมาด้วยความรัก ด้วยหัวใจที่อยากเป็นกำลังใจให้ผู้เกี่ยวข้องทุกคนที่เห็นความสำคัญของ "เด็กเล็ก" ที่ทุกวันนี้พวกเขากลายเป็นเด็กด้อยโอกาส ขาดโอกาสที่ดีของชีวิต เพราะโอกาสที่ดีที่สุดของชีวิตเด็ก คือ การได้เล่นกับธรรมชาติ ได้อยู่กับสิ่งแวดล้อมที่เป็นธรรมชาติ แต่เด็กทุกวันนี้กลับอยู่กับเกมกด อยู่กับจอคอมพิวเตอร์ จอมือถือ จอทีวี
"สมเด็จพระศรีนครินทราบรมราชชนนี หรือ "สมเด็จย่า" ทรงเลี้ยงดูพระราชโอรส และพระราชธิดา ด้วยการให้ใช้ชีวิตอยู่กับธรรมชาติ เล่นกับดิน ดูแลกันและกัน จนกระทั่งพระโอรสองค์เล็กได้เติบโตเติบใหญ่เป็นมหาราชผู้ยิ่งใหญ่ คือ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระโอรสพระองค์กลาง เป็นยุวกษัตริย์ คือ พระบาทสมเด็จพระปรเมนทรมหาอานันทมหิดล พระอัฐมรามาธิบดินทร และพระธิดาพระองค์โต คือ สมเด็จพระเจ้าพี่นางเธอ เจ้าฟ้ากัลยาณิวัฒนา กรมหลวงนราธิวาสราชนครินทร์ ผู้ทรงช่วยเสริมสร้างการพัฒนาทรัพยากรมนุษย์ ความสัมพันธ์ระหว่างประเทศ การส่งเสริมศิลปวัฒนธรรม ประวัติศาสตร์ชาติไทย สะท้อนผ่านหนังสือพระนิพนธ์ "แม่เล่าให้ฟัง" และ "เจ้านายเล็ก ๆ ยุวกษัตริย์" ซึ่งความสำเร็จในการเลี้ยงดูพระโอรส พระธิดาของพระองค์ท่าน กลายเป็นแนวความคิดที่สำคัญ อันนำมาสู่การหนุนเสริมพัฒนาให้เกิดสนามเด็กเล่นสร้างปัญญา" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่ออีกว่า ในทางการแพทย์เราต้องพัฒนาเด็กเล็กให้มีความสมบูรณ์พร้อมทั้งด้านร่างกาย สมอง อารมณ์ จิตใจ สังคม และวินัย ซึ่งเรามีภูมิปัญญาของบรรพบุรุษ ด้วยการวิ่งเล่นบนหัวคันนา ฝึกการทรงตัว ปีนป่ายต้นไม้ เดินบนสะพานไม้ กางแขนทรงตัวโยกเยก และรอบบ้านยังมีทุ่งนา มีปลักควาย มีหนองน้ำ ทำให้เด็กเกิดความคุ้นชินกับน้ำ มีอารมณ์ดีจากการได้ลงไปเล่นในน้ำ มีจิตใจเบิกบาน แช่มชื่น และสามารถปรับตัวด้วยการว่ายน้ำ ฝึกเด็กให้ไม่จมน้ำ สิ่งเหล่านี้เป็นวิถีชีวิต เป็นมรดกภูมิปัญญาที่ช่วยทำให้เด็กได้รับการพัฒนาการเติบโตอย่างมีคุณภาพ ซึ่งเราสามารถประยุกต์กลายเป็นสนามเด็กเล่นสร้างปัญญา ผ่านการเรียนรู้ฐานการเล่นต่าง ๆ เพราะปัจจัยความสำเร็จของพัฒนาการเด็ก คือ เด็กต้องอยู่กับธรรมชาติ เช่น การปีนป่าย การเล่นน้ำของเด็ก นอกจากพัฒนากล้ามเนื้อแล้วยังช่วยพัฒนาจิตใจที่กล้าหาญ และตัดสินใจได้อย่างดีเยี่ยม เป็นต้น
"สนามเด็กเล่นสร้างปัญญาจะเป็นที่ช่วยกันสร้างวินัยทางสังคมให้ลูกหลาน เพราะของเล่นมีน้อย เด็กต้องรู้จักเข้าคิว ทำให้เด็กรู้จักการมีสมาคม พูดคุยกับคนแปลกหน้า มีกิริยามารยาท การกล้าแสดงออก การเคารพกติกาของสังคม และสิ่งที่สำคัญ คือ สนามเด็กเล่นสร้างปัญญา รากฐานไม่ได้เกิดจากเรื่องเงิน ดังนั้น งบประมาณที่กรมส่งเสริมการปกครองท้องถิ่นสนับสนุนมานั้น เพื่อใช้จัดซื้ออุปกรณ์บางอย่างที่ไม่สามารถผลิตเองได้ เช่น ปูนซีเมนต์ เหล็ก ตะปู ท่อ PVC แต่สำหรับวัสดุอื่น ๆ สามารถหลอมรวมพลังของคนในพื้นที่ร่วมกันสร้าง ด้วยการทำให้ผู้นำท้องที่ ท้องถิ่น ผู้นำศาสนา ชุมชน ครอบครัว ได้รู้ เข้าใจ และเห็นความสำคัญ นำเอาวัสดุอุปกรณ์ที่มีอยู่ที่บ้านทุกคน ไม่ว่าจะไม้ เชือก มาร่วมแรงแข็งขัน พัฒนาให้เกิดสนามเด็กเล่นสร้างปัญญา พื้นที่แห่งความสุขของประชาชนทุกช่วงวัยด้วยพลังแห่งจิตอาสา พลังแห่งจิตเสียสละ ดังที่พระบาทสมเด็จพระเจ้าอยู่หัว ทรงเห็นความสำคัญของการสร้างความรัก ความสามัคคี และความเสียสละของคนไทยทั้งชาติ จึงทรงพระมหากรุณาพระราชทานกำเนิด "จิตอาสาพระราชทาน เราทำความ ดี ด้วยหัวใจ" โดยไม่ต้องแต่งเครื่องแบบ แต่เป็นการทำจากหัวใจที่รุกรบ ที่อยากสร้างสรรค์สิ่งที่ดีให้กับสังคม" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า งานวันนี้ไม่ใช่งานเล็ก ๆ แต่เป็นงานที่ยิ่งใหญ่สำหรับมวลมนุษยชาติ โดยเฉพาะคนไทยที่ตอนนี้กำลังมีลูกหลานน้อยมีแต่สังคมผู้สูงวัย ดังนั้น ถ้าเด็กไม่ได้รับการพัฒนาที่ถูกต้อง การล่มสลายของประเทศชาติเกิดขึ้นแน่ เราจึงต้องช่วยกันขยายผลให้มีสนามเด็กเล่นสร้างปัญญาประจำหมู่บ้าน ประจำศูนย์พัฒนาเด็กเล็ก ประจำโรงเรียน จึงเป็นหน้าที่ของท่านผู้ว่าราชการจังหวัด และท่านนายอำเภอทุกอำเภอ ต้องช่วยกันขยายสิ่งที่ดีนี้ให้ครอบคลุมทุกพื้นที่ ทำให้สนามเด็กเล่นสร้างปัญญาได้รับการยกระดับเป็นศูนย์เรียนรู้ ทั้งการส่งเสริมถังขยะเปียกลดโลกร้อน การทำธนาคารน้ำใต้ดินระบบปิด และการสร้างความมั่นคงทางอาหาร การส่งเสริมองค์ความรู้ด้านการอนุรักษ์พันธุกรรมพืชอันเนื่องมาจากพระราชดำริสมเด็จพระเทพรัตนราชสุดาฯ สยามบรมราชกุมารี ด้วยการจัดทำป้ายบอกชื่อ บอกคุณประโยชน์ ต้องทำให้ต้นไม้พูดได้ เพื่อให้ผู้มาศึกษาเรียนรู้ได้รับข้อมูล และอีกเรื่องหนึ่งที่สำคัญ คือ ต้องมีอาหารครบทุกหมู่ และต้องเป็นอาหารปลอดภัย ด้วยการส่งเสริมให้พี่น้องทุกครัวเรือน โดยเฉพาะเด็กได้ฝึกการเลี้ยงไก่ คนละ 2 ตัว เพื่อให้มีไข่ไว้บริโภค เด็กเล็กต้องได้กินไข่อย่างน้อยวันละ 2 ฟอง เพื่อให้ได้รับสารอาหารครบถ้วน บำรุงสมอง ให้มีปัญญาดี บำรุงร่างกายให้เติบใหญ่ มีสัดส่วนที่สวยงาม สมส่วน มีแปลงผักทุกครัวเรือน เติบใหญ่เป็นคนมีคุณภาพ และขอให้สวนสนุกแห่งนี้เป็นต้นแบบของการพัฒนาที่ยั่งยืนในการสร้างคนเก่ง คนดี ให้กับสังคมตลอดไป
นายสมพร ใช้บางยาง ประธานเครือข่ายร่วมสร้างชุมชนท้องถิ่นน่าอยู่ กล่าวว่า สนามเด็กเล่นตามปัญญาเกิดจากแนวคิดที่อาจารย์ดิสสกร กุนธร ศิษย์เก่าคณะสถาปัตยกรรมศาสตร์ จุฬาลงกรณ์มหาวิทยาลัย ซึ่งมีจินตนาการและความสนใจในความสำเร็จของการเลี้ยงดูพระโอรส พระธิดาของสมเด็จพระศรีนครินทราบรมราชชนนี ด้วยการทรงสอนให้เล่นเหมือนคนธรรมดา ดำรงพระองค์อยู่กับธรรมชาติ อยู่กับดิน กับทราย อันเกิดจากการบ่มเพาะตั้งแต่วัยเด็ก กระทั่งทรงครองแผ่นดินโดยธรรม เพื่อประโยชน์สุขแห่งอาณาประชาราษฎร กระทั่งได้รับการส่งเสริมสนับสนุนจากนายสุทธิพงษ์ จุลเจริญ ปลัดกระทรวงมหาดไทย เมื่อครั้งดำรงตำแหน่งอธิบดีกรมส่งเสริมการปกครองท้องถิ่น คนที่ 13 โดยสนามเด็กเล่นสร้างปัญญา "สวนสนุกมารีมาย" แห่งนี้ จะเป็นต้นแบบอีกแห่งหนึ่ง เพิ่มเติมจากสวนสามวัย “เด็ก-รุ่น-ใหญ่” เทศบาลตำบลปริก จ.สงขลา
นายดิสสกร กุนธร ประธานมูลนิธิสนามเด็กเล่นสร้างปัญญา กล่าวว่า วิธีการถ่ายทอดองค์ความรู้ผ่านการสอนลูกที่ถูกวิธีถูก คือ คุณพ่อ คุณแม่ ครูผู้สอน ต้องทำให้ดู เฉกเช่นที่สมเด็จพระศรีนครินทราบรมราชชนนี ทรงเลี้ยงดูพระบุตรทั้ง 3 พระองค์ โดยเราสามารถพัฒนาพวกเขาจากใต้ถุนบ้าน จากธรรมชาติ เพื่อทำให้เด็กเป็นมนุษย์ที่สมบูรณ์ ทั้งนี้ โครงสร้างสนามเด็กเล่นสร้างปัญญา เราศึกษารูปแบบร่วมกับแพทย์ด้านพัฒนาการทางสมอง เมื่อเล่นแล้วเด็กจะเรียนหนังสือเก่ง เป็นคนดี มีมนุษยสัมพันธ์ มีความรัก ความสามัคคี โดยมุ่งหวังว่า สถานที่นี้จะทำให้ลูกหลานชาวอำเภอแว้งที่มีจำนวนมาก ได้รับการฟูมฟักให้เป็นคนกตัญญูต่อท้องถิ่น ต่อผู้อาวุโส คนชรา ผู้ป่วยติดเตียง คนยากไร้ เติบโตเป็นคนเก่ง คนแข็งแรง คนที่มีความรักเสียสละแก่ผู้อื่น
นางสาวจุฑามณี หามะ นายกองค์การบริหารส่วนตำบลแว้ง กล่าวว่า องค์การบริหารส่วนตำบลแว้ง ได้ใช้ชื่อเฉพาะของสนามเด็กเล่นสร้างปัญญา ว่า "สวนสนุกมารีมาย" คำว่า "มารีมาย" หมายถึง "มาเล่นกันเถอะ" ซึ่งเป็นภาษาถิ่น เป็นคำที่พี่น้องประชาชนเข้าใจง่ายถึงวัตถุประสงค์ของสนามเด็กเล่นสร้างปัญญาแห่งนี้ โดยการสร้างสวนสนุกมารีมาย องค์การบริหารส่วนตำบลแว้งแห่งนี้ เป็นโครงการที่เกิดขึ้นต่อยอดนโยบายของนายสุทธิพงษ์ จุลเจริญ ปลัดกระทรวงมหาดไทย ที่ได้มอบให้กับคนมหาดไทยและชาวท้องถิ่นทั่วประเทศ ตั้งแต่ปี พ.ศ. 2562 ซึ่งเป็นความร่วมมือของกรมส่งเสริมการปกครองท้องถิ่น กระทรวงมหาดไทย สำนักงานกองทุนสนับสนุนการสร้างเสริมสุขภาพ (สสส.) และมูลนิธิสนามเด็กเล่นสร้างปัญญา
"มูลนิธิสนามเด็กเล่นสร้างปัญญา โดยอาจารย์ดิสสกร กุนธร ประธานมูลนิธิฯ ได้เห็นถึงผลงานและการใช้ประโยชน์จากการบริหารจัดการสนามเด็กเล่นสร้างปัญญาของทางองค์การบริหารส่วนตำบลแว้ง โดยได้ให้โอกาสกับองค์การบริหารส่วนตำบลแว้งในการขยายผลสนามเด็กเล่นสร้างปัญญาจากเดิมที่เคยอยู่เฉพาะในรั้วโรงเรียน ให้เป็นสนามเด็กเล่นสร้างปัญญาที่เป็นพื้นที่เรียนรู้ที่เข้าถึงได้ยิ่งขึ้น โดยยังคงยึดกรอบแนวคิดเรื่องการพัฒนาด้านร่างกาย จิตใจ สังคม และปัญญา ให้กับคน 3 กลุ่มวัย คือ "เด็ก-ครอบครัว-ผู้สูงอายุ" เป็นหลัก โดยมูลนิธิฯ ได้ออกแบบพร้อมกับสร้างความเข้าใจกับผู้ดำเนินการสร้าง สนับสนุนงบประมาณในการสร้าง และเตรียมความพร้อมในการใช้ประโยชน์จากสวนสนุกมารีมาย เป็นพื้นที่แห่งใหม่ให้กับคนในตำบลแว้งและพื้นที่ใกล้เคียงได้ใช้ทำกิจกรรมโดยไม่ต้องเสียค่าใช้จ่าย ไม่ต้องเดินทางไกลเข้าไปในตัวเมือง ทำให้พ่อแม่ผู้ปกครองของเด็กและเยาวชน สามารถลดภาระค่าใช้จ่ายอีกด้วย" นางสาวจุฑามณีฯ กล่าวเพิ่มเติม
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77835