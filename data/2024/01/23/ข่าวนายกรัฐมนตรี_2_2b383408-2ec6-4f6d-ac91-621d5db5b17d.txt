รัฐบาลไทย-ข่าวทำเนียบรัฐบาล-นายกฯ สวมเสื้อลาย “ทรัพย์รักษ์ระนอง” เยี่ยมชมนิทรรศการ จ.ระนอง ก่อนเป็นประธานประชุม ครม.สัญจรนัดแรกปี 67 จ.ระนอง หนุนอาหารไทยพื้นถิ่นที่ต้องชิม ผลักดันให้เป็นเมนูซอฟต์พาวเวอร์


วันอังคารที่ 23 มกราคม 2567
23/01/2567
พิมพ์
นายกฯ สวมเสื้อลาย “ทรัพย์รักษ์ระนอง” เยี่ยมชมนิทรรศการ จ.ระนอง ก่อนเป็นประธานประชุม ครม.สัญจรนัดแรกปี 67 จ.ระนอง หนุนอาหารไทยพื้นถิ่นที่ต้องชิม ผลักดันให้เป็นเมนูซอฟต์พาวเวอร์
นายกฯ สวมเสื้อลาย “ทรัพย์รักษ์ระนอง” เยี่ยมชมนิทรรศการ จ.ระนอง ก่อนเป็นประธานประชุม ครม.สัญจรนัดแรกปี 67 จ.ระนอง หนุนอาหารไทยพื้นถิ่นที่ต้องชิม ผลักดันให้เป็นเมนูซอฟต์พาวเวอร์ ส่งเสริมการท่องเที่ยว
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (23 ม.ค. 67) เวลา 09.00 ณ หอประชุมคอซู้เจียง ศูนย์ราชการจังหวัดระนอง ต.บางริ้น อ.เมืองระนอง จ.ระนอง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้เดินทางมาเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 โดยนายกรัฐมนตรีได้สวมเสื้อลาย “ทรัพย์รักษ์ระนอง” เข้าร่วมการประชุมคณะรัฐมนตรีครั้งนี้ ซึ่งผ้าลาย “ทรัพย์รักษ์ระนอง” เป็นลายผ้าประจำจังหวัดระนอง ที่มีลวดลาย “ดอกรักราชกัญญา” ลายแปดเหลี่ยมลักษณะเหมือน “เก๋งจีน ฝนแปด” แสดงถึงทรัพยากรธรรมชาติที่อุดมสมบูรณ์ของเมืองฝนแปดแดดสี่ และประแจจีนซึ่งเป็นหนึ่งในรูปแบบลายผ้าอินทนิล สินธุ์แร่นอง สื่อถึงความหมายสัญลักษณ์ความมงคลเป็นตัวแทนของความราบรื่นหมุนเวียนไม่สิ้นสุด นำพาความเจริญทางการค้าทางทะเล
โอกาสนี้ ก่อนการประชุมคณะรัฐมนตรีอย่างเป็นทางการนอกสถานที่ฯ นายกรัฐมนตรีได้เยี่ยมชมนิทรรศการของพื้นที่จังหวัดระนองในหัวข้อต่าง ๆ ดังนี้
1) โครงการชุมชนยั่งยืนบ้านเกาะสินไห ระนอง หลังเอกซเรย์-บำบัด-ฟื้นฟู แก้ไขปัญหายาเสพติดยั่งยืน โดยกระทรวงมหาดไทย
2) สุขทันที ที่เที่ยวระนอง/รถสองแถว บ่อน้ำพุร้อน มหานครบ่อน้ำร้อน โดยการท่องเที่ยวแห่งประเทศไทย
3) ป่าชายเลน ความอุดมสมบูรณ์ โดยสำนักงานทรัพยากรธรรมชาติและสิ่งแวดล้อมจังหวัดระนอง
4) เกษตรมูลค่าสูงสู่การพัฒนาที่ยั่งยืน : พืชมูลค่าสูง กาแฟระนอง กาหยู มังคุด GI /ระบบสูบน้ำพลังงานแสงอาทิตย์
5) การแสดงทางศิลปวัฒนธรรม สาธิตภูมิปัญญา ผลิตภัณฑ์ทางวัฒนธรรม (CPOT) และอาหารขึ้นชื่อของชุมชนบ้านหงาว ทำเหมืองแร่ อาหารรสชาติที่หายไป ก๊กซิมบี้ ลายผ้าอินทนิลสินธุ์แร่นอง
6) อุตสาหกรรมและผลิตภัณฑ์ชุมชน จัดโดยกระทรวงอุตสาหกรรม และกรมการพัฒนาชุมชน (พช.) กระทรวงมหาดไทย นำเสนอผลิตภัณฑ์ น้ำแร่กระป๋อง น้ำแร่ฉีดหน้า
โฆษกประจำสำนักนายกรัฐมนตรี กล่าวว่า ระหว่างการเยี่ยมชมนิทรรศการ นายกรัฐมนตรีได้รับมอบสินค้าหัตกรรมจากกลุ่มผู้ประกอบการ OTOP ระนองด้วย อาทิ นางสาวบุบผา เพ็งพืช ประธานผ้าปักเมืองระนองที่มอบผ้าปาเต๊ะ ปักลาย ซึ่งเป็นหนึ่งในผู้ประกอบการ OTOP ประเภทผ้าฯ ของจังหวัดระนอง มาปักลูกปัดโดยนำลูกปัดมาเทียบกับสีของผ้า แล้วเย็บลูกปัดติดกับผ้าตามลายของผ้า สร้างเป็นลวดลายมีความนูน 3 มิติ และเป็นการเพิ่มมูลค่าให้กับผลิตภัณฑ์  จากนั้น นายสมหมาย ทิพย์บุญทอง ซึ่งเป็นภูมิปัญญาในพื้นที่ตำบลหงาว ได้มอบเต่าเรียกทรัพย์ ที่ทำมาจากกะลามะพร้าวที่ไม่ได้ใช้ประโยชน์เป็นจำนวนมาก นำกะลามาประดิษฐ์เป็นกระปุกออมสินเต่ามงคล โดยมีแนวคิดนำ “เต่าดำ” ซึ่งเป็นสัญลักษณ์ของความอายุยืนและลวดลายของวงล้อธรรมจักรลงบนเต่าทอง เต่าเงิน สื่อถึงความสมบูรณ์ ความสงบสุขในชีวิต ความหนักแน่น บารมี สุขภาพที่แข็งแรง รวมถึงการรับทรัพย์ และนำโชคลาภมาให้แก่ผู้ใช้ โดยนายกรัฐมนตรีได้เซ็นชื่อนายกรัฐมนตรีใต้ท้องเต่าเป็นที่ระลึก อีกทั้ง ผู้ว่าการ ททท. มอบโมเดลรถสองแถวไม้ รถประจำทางเอกลักษณ์จังหวัดระนองให้กับนายกรัฐมนตรีด้วย
พร้อมกันนี้ นายกรัฐมนตรีได้ชิมก๊กซิมบี้ ซึ่งเป็นอาหารที่ถูกคัดเลือกในกิจกรรม “1 จังหวัด 1 เมนู เชิดชูอาหารถิ่น” ประจำปี 2566 ที่กรมส่งเสริมวัฒนธรรมได้จัดขึ้น เพื่อส่งเสริมและพัฒนายกระดับอาหารถิ่น สู่มรดกทางวัฒนธรรมและอัตลักษณ์ความเป็นไทย
“นายกรัฐมนตรีย้ำว่า รัฐบาลส่งเสริมให้คนไทยได้ตระหนัก เกิดความภาคภูมิใจกระตุ้นให้เกิดการยกระดับอาหารไทยพื้นถิ่น สู่อาหารจานเด็ดที่ต้องชิม ผลักดันให้เป็นเมนูซอฟต์พาวเวอร์ ส่งเสริมการท่องเที่ยว สร้างรายได้หนุนเศรษฐกิจของท้องถิ่นและประเทศให้ยั่งยืน” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/77854