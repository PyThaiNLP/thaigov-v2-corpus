รัฐบาลไทย-ข่าวทำเนียบรัฐบาล-สธ. ชง “เกาะยาว” เป็นพื้นที่สร้างเศรษฐกิจด้วยการยกระดับบริการการแพทย์ - พำนักระยะยาว และเมืองสุขภาพดี


วันอังคารที่ 23 มกราคม 2567
สธ. ชง “เกาะยาว” เป็นพื้นที่สร้างเศรษฐกิจด้วยการยกระดับบริการการแพทย์ - พำนักระยะยาว และเมืองสุขภาพดี
รัฐมนตรีว่าการกระทรวงสาธารณสุข ชี้ พื้นที่เกาะยาว จังหวัดพังงา มีศักยภาพในการสร้างรายได้ประชาชน สร้างเศรษฐกิจประเทศ กระทรวงสาธารณสุขร่วมสร้างความมั่นใจให้กับนักท่องเที่ยว ด้วยการพัฒนาบริการการแพทย์ที่ปลอดภัย
รัฐมนตรีว่าการกระทรวงสาธารณสุข ชี้ พื้นที่เกาะยาว จังหวัดพังงา มีศักยภาพในการสร้างรายได้ประชาชน สร้างเศรษฐกิจประเทศ กระทรวงสาธารณสุขร่วมสร้างความมั่นใจให้กับนักท่องเที่ยว ด้วยการพัฒนาบริการการแพทย์ที่ปลอดภัย การจัดการเรื่อง long stay และการพัฒนาเป็นเมืองสุขภาพดี วิถีชุมชน คนอายุยืน
นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยภายหลังตรวจเยี่ยมการปฎิบัติงาน พร้อมให้กำลังใจผู้บริหารและเจ้าหน้าที่ โรงพยาบาลเกาะยาวชัยพัฒน์ จังหวัดพังงา ว่า โรงพยาบาลเกาะยาวชัยพัฒน์ เป็นโรงพยาบาลแห่งเดียวบนเกาะยาวน้อย นอกจากรับผิดชอบดูแลพี่น้องประชาชนบนเกาะมากกว่า 10,000 คน    ยังรองรับการดูแลนักท่องเที่ยวที่เดินทางมาเยือนจังหวัดพังงาอีกปีละหลายล้านคนด้วย จึงมีการพัฒนาศักยภาพ จนผ่านการรับรองเป็นโรงพยาบาลอัจฉริยะตามนโยบายกระทรวงสาธารณสุข ช่วยให้ประชาชนและนักท่องเที่ยวได้รับบริการที่สะดวก รวดเร็วและมีประสิทธิภาพมากขึ้น
นายแพทย์ชลน่าน กล่าวต่อว่า ในส่วนของการสนับสนุนนโยบายรัฐบาล ในการสร้างรายได้จากการท่องเที่ยวเพื่อกระตุ้นเศรษฐกิจและสร้างงานให้กับประชาชน อำเภอเกาะยาว ถือเป็นพื้นที่หนึ่งที่มีศักยภาพด้านนี้ ซึ่งสิ่งที่กระทรวงสาธารณสุขดำเนินการเพื่อสนับสนุนพื้นที่ คือ การสร้างความมั่นใจให้กับนักท่องเที่ยว ผ่านการดำเนินงานใน 3 เรื่องหลักๆ ได้แก่ การจัดบริการการแพทย์ที่ปลอดภัย การจัดการการพำนักในระยะยาวของนักท่องเที่ยว หรือ long stay และการพัฒนาให้เป็นเมืองสุขภาพดี วิถีชุมชน คนอายุยืน
********************************************** 23 มกราคม 2567

ที่มา : https://www.thaigov.go.th/news/contents/details/77858