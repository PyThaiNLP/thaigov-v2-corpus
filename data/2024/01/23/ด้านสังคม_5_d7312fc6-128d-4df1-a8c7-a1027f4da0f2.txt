รัฐบาลไทย-ข่าวทำเนียบรัฐบาล-“กัญจนา” พร้อม พม.  หน่วยงานที่เกี่ยวข้อง ทำบุญครบ 7 วัน ให้ผู้เสียชีวิตเหตุโรงงานพลุระเบิด จ.สุพรรณบุรี มูลนิธิบรรหาร-แจ่มใสฯ มอบครอบครัวละ 2 หมื่นบาท


วันอังคารที่ 23 มกราคม 2567
“กัญจนา” พร้อม พม.  หน่วยงานที่เกี่ยวข้อง ทำบุญครบ 7 วัน ให้ผู้เสียชีวิตเหตุโรงงานพลุระเบิด จ.สุพรรณบุรี มูลนิธิบรรหาร-แจ่มใสฯ มอบครอบครัวละ 2 หมื่นบาท
“กัญจนา” พร้อม พม.  หน่วยงานที่เกี่ยวข้อง ทำบุญครบ 7 วัน ให้ผู้เสียชีวิตเหตุโรงงานพลุระเบิด จ.สุพรรณบุรี มูลนิธิบรรหาร-แจ่มใสฯ มอบครอบครัวละ 2 หมื่นบาท
วันนี้ (23 ม.ค. 67) เวลา 10.15 น. นางสาวกัญจนา ศิลปอาชา ประธานมูลนิธิบรรหาร-แจ่มใส ศิลปอาชา และที่ปรึกษาคณะที่ปรึกษาติดตามและเร่งรัดการขับเคลื่อนนโยบายรัฐมนตรีว่าการกระทรวงการพัฒนาสังคมและความมั่นคงของมนุษย์ (นายวราวุธ ศิลปอาชา) เป็นประธานในพิธีทำบุญอุทิศส่วนกุศลแก่ผู้เสียชีวิต ครบ 7 วัน เหตุการณ์โรงงานพลุระเบิด จังหวัดสุพรรณบุรี โดยมีนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.)  พร้อมคณะผู้บริหารกระทรวง พม. นายณัฐภัทร สุวรรณประทีป ผู้ว่าราชการจังหวัดสุพรรณบุรี นายสรชัด สุจิตต์ สมาชิกสภาผู้แทนราษฎรจังหวัดสุพรรณบุรี เขต 1 ผู้แทนหน่วยงานและภาคีเครือข่ายที่เกี่ยวข้อง และครอบครัวผู้เสียชีวิต  เข้าร่วมพิธี ณ บริเวณใกล้สถานที่เกิดเหตุ ตำบลศาลาขาว อำเภอเมือง จังหวัดสุพรรณบุรี และภายหลังเสร็จพิธีทำบุญอุทิศส่วนกุศล นางสาวกัญจนา ศิลปอาชา ได้พบปะพูดคุยให้กำลังใจครอบครัวผู้เสียชีวิตทั้ง 23 ราย พร้อมมอบเงินช่วยเหลือครอบครัวผู้เสียชีวิต ครอบครัวละ 20,000 บาท จากมูลนิธิบรรหาร-แจ่มใส ศิลปอาชา อีกทั้งศูนย์ช่วยเหลือผู้ประสบภัยฯ องค์การบริหารส่วนตำบลศาลาขาว มอบเงินบริจาคแก่ครอบครัวผู้เสียชีวิต นอกจากนี้ ยังได้นำคณะไปดูสถานที่เกิดเหตุ และร่วมยืนไว้อาลัยให้กับผู้เสียชีวิตจากเหตุการณ์ความสูญเสียดังกล่าว
นางสาวกัญจนา กล่าวว่า วันนี้ ครบ 7 วันของการเกิดเหตุการณ์โรงงานพลุระเบิด ทำให้มีผู้เสียชีวิตถึง 23 ราย ใน 17 ครอบครัว สำหรับการทำบุญครั้งนี้ จัดขึ้นเพื่ออุทิศส่วนกุศลให้กับผู้เสียชีวิตทั้งหมด และเพื่อเรียกขวัญคืนให้กับครอบครัวของผู้สูญเสีย รวมทั้งประชาชนในพื้นที่แถบนี้ด้วย เพราะว่าตามศาสนาพุทธของเรา 7 วัน เป็นการทำบุญที่เหมาะสม วันนี้ถือโอกาสที่จะมอบเงินของมูลนิธิบรรหาร-แจ่มใส ศิลปอาชา ช่วยเหลือครอบครัวผู้สูญเสียทั้งหมด 17 ครอบครัว ๆ ละ 20,000 บาท โดยวันนี้ พระสงฆ์ได้พรมน้ำมนต์ พร้อมให้พรและให้ขวัญกำลังใจกับผู้ที่สูญเสีย เพื่อให้ดำเนินชีวิตต่อไป ในส่วนของกระทรวง พม. ได้ลงพื้นที่ช่วยเหลือเยียวยาอย่างเข้มแข็งตั้งแต่เมื่อวันที่เกิดเหตุวันแรกๆ ซึ่งเราจะมาดูว่าแต่ละครอบครัวได้รับความช่วยเหลืออะไรบ้าง เพราะมีหลายหน่วยงานที่เข้ามาให้การช่วยเหลือเยียวยา ทั้งเรื่องของการดำรงชีพ และทุนการศึกษาสำหรับครอบครัวที่ยังมีเด็กอยู่ในวัยศึกษาเล่าเรียน เราจะมาดูว่าได้รับความช่วยเหลือตรงไหนบ้าง อย่างไรบ้าง เพื่อที่จะรู้ว่ามีจุดไหนที่ยังพร่องการช่วยเหลือ มูลนิธิบรรหาร-แจ่มใส ศิลปอาชา จะมาช่วยเติมให้เต็ม และขอให้ความมั่นใจกับทางครอบครัวว่า สำหรับเด็ก เยาวชนที่ยังอยู่ในวัยศึกษาเล่าเรียน จะต้องได้เล่าเรียนจนอย่างน้อยที่สุดคือปริญญาตรี แม้จะสูญเสียเสาหลักของครอบครัวไปแล้วก็ตาม
นางสาวกัญจนา กล่าวเพิ่มเติมว่า ทั้งนี้ เราไม่อยากเห็นโศกนาฏกรรมแบบนี้อีกแล้ว ซึ่งมันไม่ใช่เกิดเหตุเป็นครั้งแรก แต่อยากให้เป็นครั้งสุดท้ายเพราะว่าการสูญเสียแต่ละครั้งมีผลกระทบเยอะมาก ดังนั้น ขอฝากหน่วยงานที่เกี่ยวข้อง เพราะว่าในพื้นที่จังหวัดสุพรรณบุรียังมีโรงงานลักษณะนี้อีกประมาณ 8-9 แห่ง ควรต้องดูเรื่องความปลอดภัยให้เข้มแข็ง และทราบว่าโรงงานทั้งหลายจะต่ออายุกันทุกปี หน่วยงานที่เกี่ยวข้องต้องมีการตรวจดูอุปกรณ์ เรื่องมาตรการความปลอดภัยให้เข้มแข็ง อย่าให้เกิดเหตุการณ์แบบนี้ขึ้นอีก และไม่ใช่เฉพาะในพื้นที่จังหวัดสุพรรณบุรี ขอให้ทุกจังหวัดทั่วประเทศดำเนินการเช่นกัน อย่างไรก็ตาม ขอฝากถึงผู้ว่าราชการจังหวัดทุกจังหวัด ที่มีโรงงานลักษณะนี้  มีสารวัตถุอันตราย ซึ่งมีโอกาสที่จะเกิดอุบัติเหตุได้ต้องระมัดระวังให้มากที่สุด เพื่อป้องกันไม่ให้เกิดเหตุความสูญเสียซ้ำขึ้นอีก
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #ทำบุญ #โรงงานพลุระเบิด

ที่มา : https://www.thaigov.go.th/news/contents/details/77865