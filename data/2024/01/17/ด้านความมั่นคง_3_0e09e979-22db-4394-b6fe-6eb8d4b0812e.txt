รัฐบาลไทย-ข่าวทำเนียบรัฐบาล-สมเด็จพระมหารัชมงคลมุนี เป็นประธานฝ่ายสงฆ์ ปลัดกระทรวงมหาดไทย เป็นประธานฝ่ายฆราวาส ประกอบพิธีเททองหล่อพระพุทธมหาจักรพรรดิ 90 (พระกริ่ง 90) ณ วัดใหญ่ศรีสุพรรณ เขตธนบุรี กรุงเทพฯ 


วันอังคารที่ 16 มกราคม 2567
16/01/2567
พิมพ์
สมเด็จพระมหารัชมงคลมุนี เป็นประธานฝ่ายสงฆ์ ปลัดกระทรวงมหาดไทย เป็นประธานฝ่ายฆราวาส ประกอบพิธีเททองหล่อพระพุทธมหาจักรพรรดิ 90 (พระกริ่ง 90) ณ วัดใหญ่ศรีสุพรรณ เขตธนบุรี กรุงเทพฯ
สมเด็จพระมหารัชมงคลมุนี เป็นประธานฝ่ายสงฆ์ ปลัดกระทรวงมหาดไทย เป็นประธานฝ่ายฆราวาส ประกอบพิธีเททองหล่อพระพุทธมหาจักรพรรดิ 90 (พระกริ่ง 90) ณ วัดใหญ่ศรีสุพรรณ เขตธนบุรี กรุงเทพฯ เพื่อไปประดิษฐานยังวัดท่าพริก อำเภอเมืองตราด จังหวัดตราด
วันนี้ (16 ม.ค. 67) เวลา 17.09 น. ที่ลานหน้าอุโบสถ วัดใหญ่ศรีสุพรรณ แขวงหิรัญรูจี เขตธนบุรี กรุงเทพมหานคร เจ้าประคุณสมเด็จพระมหารัชมงคลมุนี (เจ้าประคุณสมเด็จธงชัย) เจ้าคณะใหญ่หนกลาง ผู้ช่วยเจ้าอาวาสวัดไตรมิตรวิทยาราม วรวิหาร เป็นประธานฝ่ายสงฆ์ นายสุทธิพงษ์ จุลเจริญ ปลัดกระทรวงมหาดไทย เป็นประธานฝ่ายฆราวาส ในพิธีเททองหล่อพระพุทธมหาจักรพรรดิ 90 (พระกริ่ง 90) เพื่อไปประดิษฐานยังวัดท่าพริก ตำบลท่าพริก อำเภอเมืองตราด จังหวัดตราด ในโอกาสนี้ พระศรีสุธรรมเมธี (อุ้น ปณฺฑิโต ป.ธ.9) เจ้าอาวาสวัดใหญ่ศรีสุพรรณ พร้อมด้วยพระครูสุภัทรธรรมโฆษิต (พระครูต้น) ผู้ช่วยเจ้าอาวาสวัดระฆังโฆสิตาราม วรมหาวิหาร ร่วมประกอบพิธีฯ โดยมี นายประสพโชค อยู่สำราญ ที่ปรึกษาปลัดกระทรวงมหาดไทย หัวหน้าส่วนราชการ พร้อมด้วยประชาชนผู้มีจิตศรัทธา และภาคีเครือข่ายในพื้นที่ ร่วมพิธีฯ
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานฝ่ายฆราวาส นำผู้ร่วมพิธีประกอบพิธีบวงสรวงสิ่งศักดิ์สิทธิ์ โปรยข้าวตอกดอกไม้ จุดธูปเทียนบูชาพระรัตนตรัย และถวายเครื่องสักการะสมเด็จพระมหารัชมงคลมุนี (เจ้าประคุณสมเด็จธงชัย) เจ้าคณะใหญ่หนกลาง ผู้ช่วยเจ้าอาวาสวัดไตรมิตรวิทยาราม วรวิหาร ประธานฝ่ายสงฆ์ แล้วนำผู้ร่วมพิธีร่วมเททองหล่อพระพุทธมหาจักรพรรดิ 90 (พระกริ่ง 90) ถวายเครื่องไทยธรรม กรวดน้ำรับพร พระสงฆ์ประพรมน้ำพระพุทธมนต์ แล้วกราบลาพระรัตนตรัย เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า “พระมหาจักรพรรดิ 90” หรือพระกริ่ง 90 จัดสร้างขึ้นในโอกาสที่ท่านเจ้าคุณพระศรีสุธรรมเมธี เจ้าอาวาสวัดใหญ่ศรีสุพรรณ มีอายุวัฒนมงคลครบ 89 ปีบริบูรณ์ ในวันพุธที่ 16 มกราคม 2567 นับเป็นศุภมงคลอย่างยิ่งแก่มวลศิษยานุศิษย์ ซึ่งทุกคนต่างมีความปลื้มปีติโสมนัสเป็นล้นพ้น ประกอบกับมติของคณะสงฆ์วัดใหญ่ศรีสุพรรณได้จัดให้มีพิธีเททองพระพุทธรูป โดยจัดสร้างตามแบบพระพุทธรูปศักดิ์สิทธิ์ของวัดใหญ่ศรีสุพรรณ ซึ่งเป็นพระพุทธรูปทรงเครื่องสมัยอยุธยา เพื่ออัญเชิญประดิษฐาน ณ วัดท่าพริก ตำบลท่าพริก อำเภอเมืองตราด จังหวัดตราด อันเป็นมาตุภูมิเดียวกันของพระเดชพระคุณท่านและของตน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า พระศรีสุธรรมเมธี (อุ้น) ฉายา ปณฺฑิโต (ศิริสาคร) เจ้าอาวาสวัดใหญ่ศรีสุพรรณ แขวงหิรัญรูจี เขตธนบุรี กรุงเทพมหานคร วิทยฐานะ นักธรรมชั้นเอก เปรียญธรรม 9 ประโยค ปัจจุบันดำรงตำแหน่ง เจ้าอาวาสวัดใหญ่ศรีสุพรรณ เจ้าสำนักเรียนวัดใหญ่ศรีสุพรรณ สถานะเดิม ชื่อ นายอุ้น นามสกุล ศิริสาคร ปี กุน เกิดเมื่อวันพฤหัสบดีที่ 16 เดือน มกราคม พ.ศ. 2478 บิดา นายสิ่ม ศิริสาคร มารดา นางเอื้อน ศิริสาคร อุปสมบทเมื่อวันที่ 8 เดือน พฤษภาคม พ.ศ. 2501 ณ อุโบสถวัดท่าพริก ตำบลท่าพริก อำเภอเมืองตราด จังหวัดตราด โดยมี พระครูจริยาลังการ เป็นพระอุปัชฌาย์ ได้รับพระราชทานสมณศักดิ์ตามลำดับ โดยในปี พ.ศ. 2532 เปรียญธรรม 9 ประโยค พ.ศ. 2557 เป็นพระราชาคณะชั้นสามัญที่ พระศรีสุธรรมเมธี และสำหรับ "วัดท่าพริก" ซึ่งเป็นปฐมสถานแห่งการอุปสมบทของพระเดชพระคุณท่านเจ้าคุณพระศรีสุธรรมเมธีนั้น ตั้งอยู่เลขที่ 1 บ้านท่าพริก หมู่ที่ 2 ตำบลท่าพริก อำเภอเมืองตราด จังหวัดตราด สังกัด คณะสงฆ์มหานิกาย สร้างขึ้นเมื่อ พ.ศ. 2305 ได้รับพระราชทานวิสุงคามสีมา เมื่อวันที่ 17 มกราคม พ.ศ. 2541 เสนาสนะภายในวัดมีความโดดเด่น โดยเฉพาะอุโบสถทรงไทยจัตุรมุข ที่มีสถาปัตยกรรมอันวิจิตรบรรจง ภายในมีภาพจิตรกรรมฝาผนังบอกเล่าเรื่องราวของพุทธศาสนาอันสวยงาม เป็นศาสนสถานอันร่มรื่น เหมาะแก่การศึกษาเรียนรู้ของพุทธศาสนิกชน ตลอดจนประชาชนโดยทั่วไป
“พิธีเททองหล่อพระพุทธมหาจักรพรรรดิ 90 (พระกริ่ง 90) ในครั้งนี้เป็นพิธีที่ศักดิ์สิทธิ์และมีความสำคัญที่เกิดการหล่อหลอมรวมจิตใจอันศรัทธา แสดงถึงความสำคัญของพระพุทธศาสนา และหลักธรรมคำสอนขององค์พระสัมมาสัมพุทธเจ้าที่มีนัยสำคัญและมีความหมายอย่างมากต่อการดำรงชีวิตของพวกเราทุกคน นับได้ว่าเป็นการมาร่วมกันปฏิบัติบูชา ด้วยจิตปรารถนาที่จะทำนุบำรุง รักษา และสืบสานพระพุทธศาสนาให้มั่นคงอยู่ไว้ให้แก่ลูกหลานของเรา สอดคล้องกับ MOU บทบาทในการเกื้อหนุนระหว่างวัดและชุมชนให้มีความสุขอย่างยั่งยืน ซึ่งได้รับเมตตาจากเจ้าประคุณสมเด็จพระมหาธีราจารย์ กรรมการมหาเถรสมาคม ประธานกรรมการฝ่ายสาธารณสงเคราะห์ของมหาเถรสมาคม MOU โครงการวัด ประชา รัฐ สร้างสุข โดยได้รับเมตตาจาก เจ้าประคุณสมเด็จพระมหาวีรวงศ์ กรรมการมหาเถรสมาคม ประธานกรรมการฝ่ายสาธารณูปการของมหาเถรสมาคม และ MOU ขับเคลื่อนโครงการหมู่บ้านรักษาศีล 5 ซึ่งมีเจ้าประคุณสมเด็จพระมหารัชมงคลมุนี กรรมการมหาเถรสมาคม ประธานอำนวยการโครงการเป็นหลักชัย ร่วมกับผู้นำศาสนาทุกศาสนา ทำให้พี่น้องประชาชนอยู่ในศีลในธรรมของศาสนาที่นับถือ เป็น "หมู่บ้านคุณธรรม" ทุกคนตั้งมั่นอยู่ในความดี ทำให้พี่น้องประชาชนมีความเข้มแข็ง สามารถดูแลตนเอง ครอบครัว และดูแลสังคมให้มีความอุดมสมบูรณ์พูนสุขโดยถ้วนหน้ากัน ด้วยการบูรณาการความร่วมมือ ในรูปแบบของพลัง "บวร" คือ บ้าน วัด ราชการ อันจะทำให้พุทธศาสนิกชนและประชาชนทั่วไปได้มีความสุขกาย สุขใจ มีความสุขในการใช้ชีวิตอย่างยั่งยืน" นายสุทธิพงษ์ฯ กล่าวในตอนท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77534