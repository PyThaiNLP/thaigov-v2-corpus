รัฐบาลไทย-ข่าวทำเนียบรัฐบาล-​กรมการจัดหางาน ลงพื้นที่ ‘ปทุมวัน’ กวาดล้างต่างด้าวทำงานผิดกฎหมาย


วันพุธที่ 17 มกราคม 2567
17/01/2567
พิมพ์
​กรมการจัดหางาน ลงพื้นที่ ‘ปทุมวัน’ กวาดล้างต่างด้าวทำงานผิดกฎหมาย
อธิบดีกรมการจัดหางาน สั่งกวาดล้างคนต่างชาติทำงานผิดกฎหมาย หลังได้รับแจ้งเบาะแสคนต่างชาติ ขายน้ำทับทิม และน้ำส้มคั้น ในพื้นที่ปทุมวัน
นายสมชาย มรกตศรีวรรณ อธิบดีกรมการจัดหางาน เปิดเผยว่า กรณีมีประชาชนแจ้งเบาะแสผ่านสื่อมวลชน เมื่อวันที่ 6 มกราคม 2567 ว่าพบคนต่างชาติคล้ายชาวเวียดนามจอดรถเข็นขายน้ำทับทิม และน้ำส้มคั้น บริเวณริมทางเท้า ในซอยริมถนน และหน้าห้างสรรพสินค้าในพื้นที่ปทุมวัน กรุงเทพมหานคร จึงขอให้หน่วยงานที่เกี่ยวข้องตรวจสอบ นั้น กรมการจัดหางานรับทราบเรื่องแล้วไม่นิ่งนอนใจ เร่งสั่งการเจ้าหน้าที่กองทะเบียนจัดหางานกลาง และคุ้มครองคนหางาน เข้าตรวจสอบพื้นที่ดังกล่าว ซึ่งเป็นการบริหารจัดการแรงงานต่างชาติเป็นไปอย่างเป็นระบบ รอบคอบ เพื่อมิให้กระทบต่อโอกาสการมีงานทำของคนในประเทศ
นายสมชายฯ กล่าวว่า เมื่อวันที่ 13 มกราคม 2567 กองทะเบียนจัดหางานกลางและคุ้มครองคนหางาน เข้าตรวจสอบบริเวณริมทางเท้าหลังห้างสรรพสินค้าสยามพารากอน ตรงข้ามชุมชนวัดปทุมวนาราม ราชวรวิหาร เรื่อยไปจนถึงหน้าอาคารสยามสแควร์ ถนนพระรามที่ 1 แขวงปทุมวัน เขตปทุมวัน และบริเวณริมถนนภายในซอยเพชรบุรี 33 ซอยราชปรารภ 8 และตรงข้ามร้านช่างนิพนธ์ กุญแจ เพชรบุรี-ตัดใหม่ แขวงมักกะสัน เขตราชเทวี และพบว่าพื้นที่ดังกล่าวมีคนลักษณะคล้ายคนต่างชาติหลายรายประกอบอาชีพจำหน่ายสินค้า ทั้งรถเข็น รถจักรยานยนต์พ่วงข้าง และร้านอาหารตามสั่ง บริเวณพื้นที่ดังกล่าว เจ้าหน้าที่จึงได้แสดงบัตรและขอตรวจสอบเอกสารประจำตัว จากการตรวจสอบร้านค้า จำนวน 9 แห่ง พบเป็นบุคคลสัญชาติไทย จำนวน 4 ราย คนต่างชาติกระทำความผิด จำนวน 5 ราย ในจำนวนนี้เป็นคนต่างชาติทำงานนอกเหนือจากที่มีสิทธิจะทำได้ จำนวน 1 ราย คนต่างชาติทำงานโดยไม่มีใบอนุญาตทำงาน และอยู่ในราชอาณาจักรโดยไม่ได้รับอนุญาต จำนวน 4 ราย และพบนายจ้างสถานประกอบการกระทำผิด จำนวน 2 ราย ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม คนต่างด้าวที่ทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 - 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจากที่มีสิทธิ มีโทษปรับตั้งแต่ 10,000 -100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 - 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
“ผมขอเน้นย้ำว่าการขายของหน้าร้าน ทั้งรถเร่ ร้านขายของชำ ฯลฯ เป็นอาชีพที่ถูกสงวนไว้สำหรับคนไทยเท่านั้น คนต่างชาติไม่สามารถทำได้โดยเด็ดขาด หากตรวจพบว่าฝ่าฝืนมีโทษทั้งจำและปรับกับนายจ้างและลูกจ้างต่างชาติโดยไม่มีข้อยกเว้น และขอฝากประชาสัมพันธ์ไปยังผู้ที่พบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย ให้ช่วยกันแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02 354 1729 สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน” อธิบดีกรมการจัดหางาน กล่าว

ที่มา : https://www.thaigov.go.th/news/contents/details/77570