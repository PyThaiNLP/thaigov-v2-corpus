รัฐบาลไทย-ข่าวทำเนียบรัฐบาล-ก.เกษตรไทยฯ จับมือนิวซีแลนด์ สนับสนุนการยกระดับสินค้าภาคการเกษตร ขยายตลาดการนำเข้า-ส่งออก


วันพุธที่ 17 มกราคม 2567
ก.เกษตรไทยฯ จับมือนิวซีแลนด์ สนับสนุนการยกระดับสินค้าภาคการเกษตร ขยายตลาดการนำเข้า-ส่งออก
ก.เกษตรไทยฯ จับมือนิวซีแลนด์ สนับสนุนการยกระดับสินค้าภาคการเกษตร ขยายตลาดการนำเข้า-ส่งออก
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังหารือร่วมกับ นายโจนาธาน คิงส์ เอกอัครราชทูตนิวซีแลนด์ประจำประเทศไทย (H.E. Mr. Jonathan Kings) พร้อมด้วยผู้บริหารหน่วยงานที่เกี่ยวข้องเข้าร่วม ณ ห้องประชุมกระทรวงเกษตรและสหกรณ์ ว่า สำหรับการหารือดังกล่าวจะช่วยกระชับความพันธ์อันดี รวมถึงหารือความร่วมมือด้านการเกษตรร่วมกัน  ประเทศไทยและนิวซีแลนด์ต่างร่วมเป็นสมาชิกในกรอบพหุภาคีต่าง ๆ ได้แก่ กรอบความร่วมมือทางเศรษฐกิจเอเปค (APEC) และกรอบความร่วมมือทางเศรษฐกิจอินโด-แปซิฟิก เป็นต้น ซึ่งแสดงให้เห็นถึงความมุ่งมั่นให้เกิดการค้าการลงทุน กระตุ้นการเติบโตทางเศรษฐกิจภายในภูมิภาค
นอกจากนี้ ประเทศไทยแสดงความขอบคุณนิวซีแลนด์ในการสนับสนุนโครงการความร่วมมือด้านนมและผลิตภัณฑ์นมมาอย่างต่อเนื่อง เพื่อพัฒนาและเพิ่มศักยภาพเกษตรกรไทยและฟาร์มโคนมของไทย โดยฝ่ายนิวซีแลนด์ยินดีที่จะสนับสนุนโครงการความร่วมมือด้านโคนมของไทยต่อไป นิวซีแลนด์เป็นตลาดส่งออกสินค้าเกษตรที่สำคัญของไทย โดยสินค้าเกษตรไทยเป็นสินค้าที่มีคุณภาพและมีมาตรฐานระดับสากลและเป็นที่ต้องการในนิวซีแลนด์ อาทิเช่น ปลาทูน่ากระป๋อง กุ้ง ข้าว และผลไม้ของไทย (ลำไย ลิ้นจี่ มังคุด ทุเรียน มะม่วง สับปะรด และมะพร้าวอ่อน)  โดยกระทรวงเกษตรฯ ให้ความสำคัญกับการผลิตตั้งแต่ต้นน้ำถึงปลายน้ำ จึงขอฝากท่านเอกอัครราชทูตฯ ประชาสัมพันธ์สินค้าเกษตรและอาหารของไทยให้แก่ชาวนิวซีแลนด์ต่อไปด้วย
ทั้งนี้ ไทยและนิวซีแลนด์ต่างเป็นประเทศที่เป็นคู่ค้าที่สำคัญด้านการเกษตรระหว่างกัน โดยนิวซีแลนด์เป็นคู่ค้าลำดับที่ 32 ของไทยและยังมีสินค้าเกษตรที่ไทยส่งออกที่สำคัญในปี 2566 โดย 5 อันดับแรก ได้แก่  1) น้ำตาลทรายดิบ 2) กากและเศษอาหาร อาหารสัตว์ 3) ผลิตภัณฑ์สัตว์น้ำแปรรูป ทูน่ากระป๋อง 4) กากเหลือจากการผลิตสตาร์ชของมันสำปะหลังหรือสาคู และ 5) น้ำตาลทรายขาว

ที่มา : https://www.thaigov.go.th/news/contents/details/77579