รัฐบาลไทย-ข่าวทำเนียบรัฐบาล-กรมทางหลวงชนบท สร้างสะพานคอนกรีตเสริมเหล็กข้ามแม่น้ำปิง จังหวัดเชียงใหม่ คืบหน้ากว่า 78% เร็วกว่าแผน คาดว่าจะแล้วเสร็จในเดือนมิถุนายน 2567 


วันพุธที่ 17 มกราคม 2567
กรมทางหลวงชนบท สร้างสะพานคอนกรีตเสริมเหล็กข้ามแม่น้ำปิง จังหวัดเชียงใหม่ คืบหน้ากว่า 78% เร็วกว่าแผน คาดว่าจะแล้วเสร็จในเดือนมิถุนายน 2567
....
กรมทางหลวงชนบท กระทรวงคมนาคม โดยสำนักก่อสร้างสะพาน ได้ดำเนินโครงการก่อสร้างสะพานคอนกรีตเสริมเหล็กข้ามแม่น้ำปิง เชื่อมหมู่ที่ 6 บ้านหนองกอก ตำบลสันมหาพน อำเภอแม่แตง กับหมู่ที่ 7 บ้านสหกรณ์นิคมหัวงาน ตำบลแม่แฝก อำเภอสันทราย จังหวัดเชียงใหม่ ปัจจุบันมีความคืบหน้ากว่าร้อยละ 78 เร็วกว่าแผนที่กำหนดไว้ ขณะนี้อยู่ระหว่างการก่อสร้างโครงสร้างส่วนบนของสะพาน คาดว่าจะแล้วเสร็จสมบูรณ์ ในเดือนมิถุนายน 2567 โดยก่อสร้างสะพานมีความยาว 120 เมตร ผิวจราจรกว้าง 8 เมตร ขนาด 2 ช่องจราจร ไป - กลับ มีทางเท้ากว้าง 1 - 1.5 เมตร พร้อมก่อสร้างถนนต่อเชื่อม ใช้งบประมาณ 42.416 ล้านบาท ทั้งนี้ เมื่อก่อสร้างแล้วเสร็จจะช่วยยกระดับคุณภาพชีวิตของประชาชนทั้งสองตำบล - อำเภอให้สามารถขนส่งสินค้าพืชผลทางการเกษตรไปสู่จุดหมายปลายทางได้อย่างสะดวก รวดเร็ว ปลอดภัย ช่วยลดค่าใช้จ่ายในการเดินทาง และอำนวยความสะดวกในการทำงานให้กับหน่วยงานอื่น ๆ เช่น ส่วนราชการในท้องถิ่น เรือนจำกลางเชียงใหม่ หน่วยงานชลประทานในพื้นที่ รวมถึงสามารถเป็นทางเลี่ยงหรือทางลัดให้แก่ผู้สัญจรได้อีกทางหนึ่งด้วย

ที่มา : https://www.thaigov.go.th/news/contents/details/77559