รัฐบาลไทย-ข่าวทำเนียบรัฐบาล-​รองโฆษกรัฐบาลฯ รัดเกล้าฯ เผย ข้อเสนอ ส.อ.ท. สอดรับกับทิศทางและนโยบายของกระทรวงพลังงาน เชื่อมั่นรัฐบาลมาถูกทาง ด้วยมาตรการระยะสั้น ทำได้ ทำก่อน และมาตรการระยะยาว รื้อ ลด ปลด สร้าง


วันพุธที่ 17 มกราคม 2567
17/01/2567
พิมพ์
​รองโฆษกรัฐบาลฯ รัดเกล้าฯ เผย ข้อเสนอ ส.อ.ท. สอดรับกับทิศทางและนโยบายของกระทรวงพลังงาน เชื่อมั่นรัฐบาลมาถูกทาง ด้วยมาตรการระยะสั้น ทำได้ ทำก่อน และมาตรการระยะยาว รื้อ ลด ปลด สร้าง
​รองโฆษกรัฐบาลฯ รัดเกล้าฯ เผย ข้อเสนอ ส.อ.ท. สอดรับกับทิศทางและนโยบายของกระทรวงพลังงาน เชื่อมั่นรัฐบาลมาถูกทาง ด้วยมาตรการระยะสั้น ทำได้ ทำก่อน และมาตรการระยะยาว รื้อ ลด ปลด สร้าง
วันนี้ (17 มกราคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงพลังงาน แผนการดำเนินงานสำคัญปี 2567 “ปีแห่งการขับเคลื่อนพลังงานไทย สู่อนาคตที่ดีกว่า” โดยเฉพาะ “รื้อ ลด ปลด สร้าง” แก้ไขและปรับปรุงระเบียบ/กฎหมายให้มีความเหมาะสม ทันสถานการณ์ คำนึงถึงประชาชนเป็นที่ตั้ง ปรับโครงสร้างราคาพลังงานให้ประชาชนในราคาที่เหมาะสม เป็นธรรม และที่สำคัญ เพื่อให้เกิดความยั่งยืนทางพลังงานของประเทศอีกด้วย
รองโฆษกประจำสำนักนายกรัฐมนตรีกล่าวว่า ทั้งนี้ สภาอุตสาหกรรมแห่งประเทศไทย(ส.อ.ท.) ได้จัดทำข้อเสนอเพื่อเป็นแนวทางเกี่ยวกับนโยบายราคาพลังงาน ได้แก่ การเร่งแก้ไขระยะเร่งด่วน และ การแก้ไขปัญหาระยะกลางและยาว โดยแนวทางระยะเร่งด่วน ประกอบด้วย 5 แนวทางสำคัญ ได้แก่ 1. การขับเคลื่อนเชิงรุก 2. บทบาทรัฐวิสาหกิจ 3. ควรแก้ไขด้านปริมาณ (Supply) ไฟฟ้าที่มากกว่าความต้องการ (Demand) 4. ส่งเสริม และปลดล็อกพลังงานสะอาด และ 5. ปรับโครงสร้างก๊าซธรรมชาติ (NG)
ซึ่ง การส่งเสริม และปลดล็อกพลังงานสะอาด เช่น พลังงานแสงอาทิตย์ โดยสนับสนุนภาคครัวเรือนและภาคธุรกิจติดตั้ง Solar Rooftop นั้นถือเป็น หนึ่งในแผนงานสำคัญของรัฐบาลในการส่งเสริมพลังงานสะอาดและสร้างความมั่นคงทางพลังงาน โดยที่ผ่านมาหน่วยงานได้ติดตั้งและซ่อมแซมโซลาร์เซลล์สำหรับพื้นที่ห่างไกลที่ไม่มีไฟฟ้าใช้ช่วยเหลือชุมชนกว่า 7,200 ครัวเรือน การเดินหน้าใช้กฎหมาย “เกณฑ์มาตรฐานอาคาร ด้านพลังงาน (Building Energy Code หรือ BEC)” เต็มตัว และส่งเสริมสนับสนุนให้ประชาชน ผู้ประกอบการ ได้เข้าถึงพลังงานสะอาดและใช้พลังงานอย่างมีประสิทธิภาพแบบครบวงจรมากขึ้น รวมทั้งเดินหน้าแนวทางพลังงานสะอาด Utility Green Tariff รองรับความต้องการพลังงานของภาคธุรกิจที่ต้องการขยายการลงทุน หรือย้ายฐานการผลิตมายังประเทศไทย
“รัฐบาล โดยกระทรวงพลังงาน เดินหน้าตามนโยบายที่วางไว้ อันไหนทำได้ ทำก่อน พร้อมเดินหน้าแก้ไขกฎระเบียบ และปรับโครงสร้างราคาพลังงาน เพื่อช่วยลดภาระค่าใช้จ่ายของประชาชน ทั้งนี้ ปัจจุบันประชาชนมีความตื่นตัวและให้ความสนใจพลังงานสะอาด เช่น พลังงานแสงอาทิตย์ มากขึ้นเรื่อย ๆ ซึ่งรัฐบาลก็ได้มีนโยบายสนับสนุนการผลิตและการใช้ไฟฟ้าจากพลังงานสะอาดมากขึ้น ประชาสัมพันธ์สร้างแรงจูงใจให้เห็นว่า Solar Rooftop เป็นเรื่องใกล้ตัว เพื่อความยั่งยืนทางพลังงาน และยังช่วยลดการปล่อยก๊าซเรือนกระจก เดินหน้าสู่เป้าหมาย Carbon Neutrality ในปี ค.ศ. 2050 อีกด้วย” นางรัดเกล้า กล่าว

ที่มา : https://www.thaigov.go.th/news/contents/details/77565