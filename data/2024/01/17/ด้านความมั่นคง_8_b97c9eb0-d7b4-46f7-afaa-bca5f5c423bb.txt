รัฐบาลไทย-ข่าวทำเนียบรัฐบาล-พ่อเมืองคอน ลงพื้นที่เยี่ยมชมแปลงโคก หนอง นา สวนเกษตรผสมผสาน "ช โชคชัย คำแหง" มุ่งมั่นต่อยอดพื้นที่ต้นแบบการศึกษาเรียนรู้ "อารยเกษตร" น้อมนำหลักปรัชญาของเศรษฐกิจพอเพียง 


วันพุธที่ 17 มกราคม 2567
17/01/2567
พิมพ์
พ่อเมืองคอน ลงพื้นที่เยี่ยมชมแปลงโคก หนอง นา สวนเกษตรผสมผสาน "ช โชคชัย คำแหง" มุ่งมั่นต่อยอดพื้นที่ต้นแบบการศึกษาเรียนรู้ "อารยเกษตร" น้อมนำหลักปรัชญาของเศรษฐกิจพอเพียง
พ่อเมืองคอน ลงพื้นที่เยี่ยมชมแปลงโคก หนอง นา สวนเกษตรผสมผสาน "ช โชคชัย คำแหง" มุ่งมั่นต่อยอดพื้นที่ต้นแบบการศึกษาเรียนรู้ "อารยเกษตร" น้อมนำหลักปรัชญาของเศรษฐกิจพอเพียง สู่การสร้างความมั่นคงทางอาหาร การพึ่งพาตนเอง ขยายผลสู่ทุกพื้นที่ของจังหวัดนครศรีฯ
พ่อเมืองคอน ลงพื้นที่เยี่ยมชมแปลงโคก หนอง นา สวนเกษตรผสมผสาน "ช โชคชัย คำแหง" มุ่งมั่นต่อยอดพื้นที่ต้นแบบการศึกษาเรียนรู้ "อารยเกษตร" น้อมนำหลักปรัชญาของเศรษฐกิจพอเพียง สู่การสร้างความมั่นคงทางอาหาร การพึ่งพาตนเอง ขยายผลสู่ทุกพื้นที่ของจังหวัดนครศรีฯ อย่างยั่งยืน
วันนี้ (17 ม.ค. 67) นายขจรเกียรติ รักพานิชมณี ผู้ว่าราชการจังหวัดนครศรีธรรมราช เปิดเผยว่า ตนพร้อมด้วย นายสมพงษ์ มากมณี รองผู้ว่าราชการจังหวัดนครศรีธรรมราช และนายจตุพล ศรีดำ พัฒนาการจังหวัดนครศรีธรรมราช ได้เข้าเยี่ยมชมสวนเกษตรผสมผสาน ช โชคชัย คำแหง ซึ่งเป็นพื้นที่การพัฒนาตามหลักปรัชญาของเศรษฐกิจพอเพียงตามโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา ของนาย ช โชคชัย คำแหง ผู้เคยดำรงตำแหน่งรองผู้ว่าราชการจังหวัดนครศรีธรรมราช ณ หมู่ที่ 6 ตำบลควนกรด อำเภอทุ่งสง จังหวัดนครศรีธรรมราช โดยมี นายถิรนาถ เอสะนาชาตัง นายอำเภอทุ่งสง พัฒนาการอำเภอ กำนัน ผู้ใหญ่บ้าน ผู้นำท้องถิ่น คณะกรรมการหมู่บ้าน และภาคีเครือข่าย ร่วมให้การต้อนรับ
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวว่า กระทรวงมหาดไทยได้น้อมนำแนวพระราชปณิธานของพระบาทสมเด็จพระเจ้าอยู่หัว ด้วยการสืบสาน รักษา และต่อยอด แนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในเรื่องหลักปรัชญาของเศรษฐกิจพอเพียง และทฤษฎีใหม่ ด้วยการประยุกต์สู่โคก หนอง นา หรือที่พระบาทสมเด็จพระเจ้าอยู่หัว พระราชทานแนวคิดนี้ว่า "อารยเกษตร" เพื่อพัฒนาคุณภาพชีวิตที่ดีของพี่น้องประชาชน สร้างการพึ่งพาตนเอง ต่อยอดไปสู่การสร้างงาน สร้างรายได้ สร้างอาชีพ ทำให้พี่น้องประชาชนมีความสุข มีความมั่นคง แบบวิถีชีวิตเศรษฐกิจพอเพียงและเป็นสังคมที่มีความสุขอย่างยั่งยืน
“สวนเกษตรผสมผสาน ของท่าน ช โชคชัย คำแหง ผู้เคยดำรงตำแหน่งรองผู้ว่าราชการจังหวัดนครศรีธรรมราช ถือเป็นต้นแบบของการขับเคลื่อนโครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ประยุกต์สู่โคก หนอง นา ด้วยความมุ่งมั่นในการปรับปรุงพื้นที่ของตนเอง เพื่อให้พี่น้องประชาชนได้เห็นเป็นแบบอย่างและนำไปใช้ในการพัฒนาพื้นที่ ซึ่งท่านใช้เวลาว่างช่วงเกษียณอายุราชการในการสร้างสวนเกษตรผสมผสานนี้ เริ่มด้วยจอบเสียบอันเล็ก ทำอย่างสม่ำเสมอในทุกวัน พัฒนาพื้นที่แห่งนี้จนกลายเป็นพื้นที่แห่งความสุข นับเป็นปณิธานอันมุ่งมั่นในการ “บำบัดทุกข์ บำรุงสุข” และเป็น “ผู้นำต้องทำก่อน” เพื่อเป็นแบบอย่างของผู้นำในการทำให้พื้นที่ของชุมชนเป็นพื้นที่แห่งความยั่งยืนอย่างเป็นรูปธรรม” นายขจรเกียรติฯ กล่าว
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวเพิ่มเติมว่า การลงพื้นที่ในครั้งนี้ ตนได้พบปะพูดคุยกับผู้นำ รวมถึงคณะกรรมการหมู่บ้าน (กม.) ได้รับฟังแนวคิดต่อยอดการสร้างความมั่นคงทางอาหาร น้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เพื่อทำให้คนในชุมชนได้มีอาหารไว้รับประทานเอง และปลอดสารพิษ ปลอดภัยกับสุขภาพ ส่งเสริมการดำรงชีวิตแบบพึ่งพาตนเองตามหลักปรัชญาของเศรษฐกิจพอเพียง รวมถึงการรวมกลุ่มบ้าน การบริหารจัดการขยะ การจัดทำถังขยะเปียกลดโลกร้อน การแยกขยะตามหลัก 3Rs (3ช) คือ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) ร่วมกันอนุรักษ์สิ่งแวดล้อม เพื่อให้เกิดความยั่งยืนต่อชุมชนและพื้นที่ของเรา”
“ขอขอบคุณท่าน ช โชคชัย คำแหง ที่เป็นแบบอย่างของผู้นำต้องทำก่อน เริ่มต้น “Change for Good” ในการสร้างสรรค์สิ่งดี ๆ และสร้างกลไกที่มีความยั่งยืน ซึ่งจังหวัดนครศรีธรรมราชจะใช้พื้นที่แห่งนี้เป็นต้นแบบขยายผลไปสู่พื้นที่อื่น ๆ พัฒนาไปสู่การเป็นศูนย์การเรียนรู้ ส่งเสริมให้เกิดกระบวนการเรียนรู้ การมีส่วนร่วม การพึ่งพาตนเอง เพื่อให้เด็กและเยาวชน รวมถึงพี่น้องประชาชนทั่วไปได้เห็นแบบอย่างการบริหารจัดการพื้นที่ของตนเองอย่างเป็นรูปธรรม เพื่อช่วยกันขับเคลื่อนขยายผล ทำให้เกิดพื้นที่แห่งการพัฒนาคุณภาพชีวิตในทุกพื้นที่ ทุกชุมชนอย่างยั่งยืน” นายขจรเกียรติฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77575