รัฐบาลไทย-ข่าวทำเนียบรัฐบาล-กระทรวงยุติธรรม มอบประกาศเกียรติคุณองค์กรคุณธรรมกระทรวงยุติธรรม ประจำปีงบประมาณ พ.ศ. ๒๕๖๖


วันพุธที่ 17 มกราคม 2567
17/01/2567
พิมพ์
กระทรวงยุติธรรม มอบประกาศเกียรติคุณองค์กรคุณธรรมกระทรวงยุติธรรม ประจำปีงบประมาณ พ.ศ. ๒๕๖๖
กระทรวงยุติธรรม มอบประกาศเกียรติคุณองค์กรคุณธรรมกระทรวงยุติธรรม ประจำปีงบประมาณ พ.ศ. ๒๕๖๖
ในวันอังคารที่ ๑๖ มกราคม ๒๕๖๗ เวลา ๑๓.๓๐ น. นางพงษ์สวาท นีละโยธิน ปลัดกระทรวงยุติธรรม เป็นประธานในพิธีมอบประกาศเกียรติคุณองค์กรคุณธรรมกระทรวงยุติธรรม ประจำปีงบประมาณ พ.ศ. ๒๕๖๖ โดยมี พันตำรวจตรี สุริยา สิงหกมล รองปลัดกระทรวงยุติธรรม หัวหน้าศูนย์ปฏิบัติการต่อต้านการทุจริต นายไตรยฤทธิ์ เตมหิวงศ์ รองปลัดประทรวงยุติธรรม นางสาวรวิวรรณ จตุรพิธพร ผู้ตรวจราชการกระทรวงยุติธรรม นางอุษา จั่นพลอย บุญเปี่ยม ผู้ช่วยปลัดกระทรวงยุติธรรม พร้อมด้วยผู้บริหาร ข้าราชการและบุคลากรในสังกัดกระทรวงยุติธรรม เข้าร่วมฯ ณ ห้องประชุมกระทรวงยุติธรรม ๑๐-๐๙ (Auditorium) ชั้น ๑๐ กระทรวงยุติธรรม
โดยพิธีมอบประกาศเกียรติคุณองค์กรคุณธรรมกระทรวงยุติธรรม ประจำปีงบประมาณ พ.ศ. ๒๕๖๖ เป็นไปตามหลักเกณฑ์การประเมินในคู่มือการประเมินชุมชน องค์กร อำเภอ และจังหวัดคุณธรรม ภายใต้แผนปฏิบัติการ ด้านการส่งเสริมคุณธรรมแห่งชาติ ระยะที่ ๒ (พ.ศ. ๒๕๖๖ - ๒๕๗๐) เพื่อสร้างการมีส่วนร่วมให้ทุกภาคส่วนเข้ามาร่วมขับเคลื่อนการส่งเสริมคุณธรรม และวางระบบรากฐานการเสริมสร้างคุณธรรมในสังคมไทย มีเป้าหมายให้คนไทยมีพฤติกรรม ที่สะท้อนถึงการมีคุณธรรม "พอเพียง วินัย สุจริต จิตอาสา และกตัญญู" เพิ่มขึ้น มุ่งสู่สังคมคุณธรรมที่คนไทยอยู่ร่วมกันด้วยความสมานฉันท์ โดยส่วนราชการในสังกัดกระทรวงยุติธรรมได้รับการประกาศยกย่องเป็นองค์กรคุณธรรมต้นแบบ จำนวน ๑๒ หน่วยงาน และองค์กรคุณธรรมต้นแบบโดดเด่น จำนวน ๑ หน่วยงาน ได้แก่ กรมราชทัณฑ์
ในการนี้ ปลัดกระทรวงยุติธรรม กล่าวใจความสำคัญตอนหนึ่งว่า การที่ทุกส่วนราชการได้รับคัดเลือกให้เป็น “องค์กรคุณธรรมต้นแบบ” เป็นสิ่งที่สะท้อนถึงภาพลักษณ์ของกระทรวงยุติธรรม ที่มีพฤติกรรมยึดมั่นในหลักคุณธรรมที่พึงประสงค์ ๕ ประการ ได้แก่ พอเพียง วินัย สุจริต จิตอาสา และกตัญญู โดยขอขอบคุณเจ้าหน้าที่ของกระทรวงยุติธรรมทุกท่านที่เล็งเห็นถึงความสำคัญ มีความมุ่งมั่นและตั้งใจในการขับเคลื่อนองค์กรให้เป็น “องค์กรคุณธรรมต้นแบบ” พร้อมทั้งมุ่งหวังให้ทุกส่วนราชการที่ได้รับรางวัล เผยแพร่ความเป็น "ต้นแบบ" ไปยังผู้ที่มีส่วนเกี่ยวข้องทั้งภายในและภายนอก เพื่อเป็นแบบอย่างที่ดีแก่หน่วยงานอื่น ๆ และขอให้รักษามาตรฐานการดำเนินงานที่ดีงามนี้ไว้ และพัฒนาต่อยอดให้ดียิ่งขึ้น เพื่อให้เกิดประโยชน์สูงสุดในการอำนวยความยุติธรรมแก่ประชาชนต่อไป

ที่มา : https://www.thaigov.go.th/news/contents/details/77560