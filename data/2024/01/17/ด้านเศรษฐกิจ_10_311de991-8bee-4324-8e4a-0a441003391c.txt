รัฐบาลไทย-ข่าวทำเนียบรัฐบาล-กรมการขนส่งทางบกเผยยอดผู้ชำระภาษีรถยนต์ประจำปี ระหว่างเดือนตุลาคม - ธันวาคม 2566 


วันพุธที่ 17 มกราคม 2567
กรมการขนส่งทางบกเผยยอดผู้ชำระภาษีรถยนต์ประจำปี ระหว่างเดือนตุลาคม - ธันวาคม 2566
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กล่าวว่า ปัจจุบันกรมการขนส่งทางบก (ขบ.) มีช่องทางให้บริการประชาชนสำหรับการชำระภาษีรถยนต์และรถจักรยานยนต์หลายช่องทาง โดยช่องทางการชำระภาษีออนไลน์ได้รับความนิยมจากประชาชนเพิ่มมากขึ้น เนื่องจากมีความสะดวก และไม่ต้องเดินทางมาที่สำนักงานขนส่ง อยู่ที่ไหนก็สามารถชำระภาษีได้ สำหรับยอดผู้ชำระภาษีรถตามกฎหมายว่าด้วยรถยนต์ประจำปีงบประมาณ พ.ศ. 2567 ระหว่างวันที่ 1 ต.ค. 2566 - 31 ธ.ค. 2566 ขบ. สามารถจัดเก็บภาษีรถในส่วนกลาง (พื้นที่ 1 - 5 ) ได้ทั้งสิ้น 1,542,517 คัน รวมเป็นเงิน 2,072,445,855.80 บาท แบ่งเป็น ผู้ใช้บริการชำระภาษีรถประจำปีออนไลน์ ผ่านแอปพลิเคชัน DLT Vehicle Tax 30,193 คัน เว็บไซต์ https://eservice.dlt.go.th 195,357 คัน แอปพลิเคชัน mPAY และ Truemoney Wallet 2,895 คัน และเคาน์เตอร์เซอร์วิส 41,255 คัน ในส่วนของการรับชำระภาษีรถประจำปี ณ สำนักงานขนส่งพื้นที่ 1 - 5  มีผู้ใช้บริการ 1,066,926 คัน การใช้บริการเลื่อนล้อต่อภาษี (Drive Thru for Tax) 182,973 คัน Shop Thru for Tax 1,235 คัน ที่ทำการไปรษณีย์ 1,396 คัน ชำระผ่านธนาคาร 1 คัน ชำระผ่านศูนย์บริการร่วมคมนาคม 15,904 คัน ตู้ Kiosk 4,382 คัน สำหรับผู้ที่ชำระภาษีรถประจำปีผ่านแอปพลิเคชัน DLT Vehicle Tax เรียบร้อยแล้ว สามารถเลือกให้จัดส่งเครื่องหมายการเสียภาษีและใบเสร็จรับเงินทางไปรษณีย์ ซึ่งจะได้รับภายใน 5 วันทำการ นับจากวันชำระเงิน หรือเลือกพิมพ์เครื่องหมายการเสียภาษีด้วยตนเองที่ตู้รับชำระภาษีรถประจำปีอัตโนมัติภายในสำนักงานขนส่งกรุงเทพมหานครพื้นที่ 1 - 5 ก็ได้ และในระหว่างที่รอรับเอกสาร ระบบจะแสดงหลักฐานการชำระภาษีรถประจำปีชั่วคราว เพื่อให้เจ้าของรถสามารถใช้เป็นหลักฐานแสดงการชำระภาษีจนกว่าจะได้รับเครื่องหมายการเสียภาษีประจำปีจาก ขบ.
ทั้งนี้ ขบ. ขอแนะนำผู้ที่ต้องการชำระภาษีรถประจำปีสามารถชำระล่วงหน้าได้ก่อนครบอายุภาษี  90 วัน ทั้งนี้ รถยนต์อายุการใช้งานเกิน 7 ปี รถจักรยานยนต์อายุการใช้งานเกิน 5 ปี รวมถึงรถที่ค้างชำระภาษีเกิน 1 ปี แต่ไม่เกิน 3 ปี สามารถนำรถเข้าตรวจสภาพ ณ สถานตรวจสภาพรถเอกชนก่อนชำระภาษีล่วงหน้าผ่านระบบออนไลน์ ทั้งนี้ หากประชาชนมีข้อสงสัยหรือต้องการสอบถามเกี่ยวกับการชำระภาษีรถยนต์หรือรถจักรยานยนต์สามารถโทรสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/77558