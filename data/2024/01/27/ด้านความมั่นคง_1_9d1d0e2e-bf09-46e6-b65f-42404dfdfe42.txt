รัฐบาลไทย-ข่าวทำเนียบรัฐบาล-จังหวัดจันทบุรีบูรณาการฝ่ายความมั่นคง จับนายทุนเงินกู้ดอกเบี้ยโหด เจ้าของเพจ “รับจำนำ จันทบุรี” หลังรับจำนำรถจักรยานยนต์และรถยนต์ เรียกเก็บดอกเบี้ยเกินกว่าที่กฏหมายกำหนด 


วันศุกร์ที่ 26 มกราคม 2567
26/01/2567
พิมพ์
จังหวัดจันทบุรีบูรณาการฝ่ายความมั่นคง จับนายทุนเงินกู้ดอกเบี้ยโหด เจ้าของเพจ “รับจำนำ จันทบุรี” หลังรับจำนำรถจักรยานยนต์และรถยนต์ เรียกเก็บดอกเบี้ยเกินกว่าที่กฏหมายกำหนด
จังหวัดจันทบุรีบูรณาการฝ่ายความมั่นคง จับนายทุนเงินกู้ดอกเบี้ยโหด เจ้าของเพจ “รับจำนำ จันทบุรี” หลังรับจำนำรถจักรยานยนต์และรถยนต์ เรียกเก็บดอกเบี้ยเกินกว่าที่กฏหมายกำหนด เน้นย้ำ หากพบเบาะแสการกระทำความผิดทุกรูปแบบ แจ้ง 1567 ทันที
วันนี้ (26 ม.ค.67) นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี เปิดเผยว่า ปัญหาหนี้นอกระบบ เป็นปัญหาใหญ่ในสังคมไทยที่กัดกร่อนสังคมไทยมายาวนาน อีกทั้งยังเป็นจุดเริ่มต้นของปัญหาสังคมอีกหลายประการ จังหวัดจันทบุรี จึงเร่งดำเนินการแก้ไขหนี้ปัญหาหนี้นอกระบบตามนโยบายรัฐบาล และกระทรวงมหาดไทยอย่างต่อเนื่อง ที่เน้นย้ำให้ผู้ว่าราชการจังหวัด นายอำเภอ ใช้กลไกระดับพื้นที่ประชาสัมพันธ์การลงทะเบียนการแก้ไขปัญหาหนี้นอกระบบ เพื่อให้ประชาชนที่เป็นหนี้นอกระบบได้เข้ามาลงทะเบียนขอรับการช่วยเหลือจากทางภาครัฐอย่างครอบคลุมและทั่วถึง รวมทั้งให้ทุกพื้นที่ดำเนินกระบวนการเจรจาไกล่เกลี่ยหนี้สินทันทีที่ได้รับการลงทะเบียน เพื่อให้ลูกหนี้นอกระบบที่ลงทะเบียนไว้ได้รับการช่วยเหลือและแก้ไขปัญหาหนี้นอกระบบได้รวดเร็วที่สุด
นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี กล่าวว่า จังหวัดจันทบุรี ได้บูรณาการร่วมกับตำรวจภูธรจังหวัดจันทบุรี แก้ไขปัญหาหนี้นอกระบบโดยการบังคับใช้กฎหมายอย่างจริงจัง ขยายผลจากการลงทะเบียนแก้ไขปัญหาหนี้นอกระบบ จับกุมเจ้าของเพจ รับจำนำ จันทบุรี เรียกเก็บดอกเบี้ยเกินกว่าที่กำหนดจำนวน 2 ราย คือ นายเอ็ม (นามสมมุติ) อายุ 29 ปี ชาว อ.ท่าใหม่ จ.จันทบุรี และนายเจ (นามสมมุติ) อายุ 19 ปี ชาว อ.ทุ่งใหญ่ จ.นครศรีธรรมราช พร้อมของกลาง รถยนต์ ยี่ห้อ อีซูซุ ดีแม็ค สีดำหมายเลขทะเบียน บล 4××× จันทบุรี 1 คัน รถจักรยานยนต์ 59 คัน โทรศัพท์มือถือ 4 เครื่อง โน๊ตบุ๊ค 4 เครื่อง บุหรี่ไฟฟ้า 499 ชิ้น
นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี กล่าวต่อว่า การเข้าจับกุมผู้ต้องหาทั้ง 2 ราย โดยสืบเนื่องจากเจ้าหน้าที่ตำรวจกองกำกับการตำรวจภูธรจังหวัดจันทบุรีได้รับแจ้งจากสายลับว่า มีเฟสบุ๊คแฟนเพจ ชื่อ รับจำนำ จันทบุรี มีการโพสข้อความเชิญชวนให้ประชาชนทั่วไปนำของมีค่าโดยเฉพาะ รถยนต์ รถจักรยานยนต์ มาจำนำกับทางเพจรับจำนำ แบบมีเล่มทะเบียน และที่ยังผ่อนชำระกับทางไฟแนนซ์ จึงรวบรวมพยานหลักฐาน เพื่อขอหมายค้นจากศาลจังหวัดจันทบุรี เช้าวันต่อมา เจ้าหน้าที่ ชุดสืบจังหวัดจันทบุรีและสภ.ท่าใหม่ ได้ร่วมกันนำหมายค้นของศาลจังหวัดจันทบุรี ไปทำการตรวจค้นบ้านเลขที่ 5/68 ถนนเทศบาลสาย 9 ต.ท่าใหม่ อ.ท่าใหม่ จ.จันทบุรี เมื่อเดินทางไปถึง พบผู้ต้องหาออกมาแสดงตัวเป็นเจ้าของห้องเช่า จึงได้แสดงหมายค้นของศาลจังหวัดจันทบุรีให้ผู้ต้องหาดู ผลการตรวจค้นพบของกลางจำนวนมาก จากการสอบถามผู้ต้องหาให้การสารภาพว่ารถยนต์และรถจักรยานยนต์ เป็นรถของลูกค้าที่นำมาจำนำไว้กับตนเอง โดยคิดดอกเบี้ยในอัตราร้อยละ 10 บาทต่อเดือน จึงจับกุมผู้ต้องหาพร้อมของกลาง โดยแจ้งข้อกล่าวหา ประกอบสินเชื่อส่วนบุคคลและตั้งโรงรับจำนำโดยไม่ได้รับอนุญาต และจำหน่ายสินค้าเลี่ยงภาษี และส่งผู้ต้องหาให้พนักงานสอบสวน สภ.ทำใหม่ ดำเนินคดีตตามกฎหมายต่อไป
"จากกรณีดังกล่าว เจ้าของรถที่นำมาจำนำไว้ สามารถติดต่อได้ที่ สภ.ท่าใหม่จันทบุรี เพื่อแสดงตัวเป็นเจ้าของรถ และนำรถกลับไปใช้ได้ตามปกติ โดยชำระเงินคืนเจ้าของโดยงดเว้นดอกเบี้ย ทั้งนี้ ขอเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคงด้วย หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง และข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการแจ้งเบาะแสดังกล่าว" นายมนต์สิทธิ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78026