รัฐบาลไทย-ข่าวทำเนียบรัฐบาล-โฆษกเกษตรฯ เผย รมว.ธรรมนัส สั่งตรวจสอบ กรณีรวบ “ศรีสุวรรณ” ย้ำ ขรก.เกษตรฯ ต้องโปร่งใสมีหลักธรรมาภิบาล


วันเสาร์ที่ 27 มกราคม 2567
โฆษกเกษตรฯ เผย รมว.ธรรมนัส สั่งตรวจสอบ กรณีรวบ “ศรีสุวรรณ” ย้ำ ขรก.เกษตรฯ ต้องโปร่งใสมีหลักธรรมาภิบาล
โฆษกเกษตรฯ เผย รมว.ธรรมนัส สั่งตรวจสอบ กรณีรวบ “ศรีสุวรรณ” ย้ำ ขรก.เกษตรฯ ต้องโปร่งใสมีหลักธรรมาภิบาล
นางสาวอัยรินทร์ พันธุ์ฤทธิ์ โฆษกกระทรวงเกษตรและสหกรณ์ (ฝ่ายการเมือง) กล่าวถึงกรณีดังกล่าวว่า เรื่องนี้ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ได้รับรายงานกรณีดังกล่าวแล้วและอยู่ในช่วงของการตรวจสอบข้อเท็จจริงทั้งหมด ซึ่งเหตุการณ์นี้ควรให้ความเป็นธรรมกับทั้งสองฝ่าย และเข้าใจกลไกการทำหน้าที่ของหน่วยงานต่างๆ ในการตรวจสอบระบบราชการ ซึ่งการตรวจสอบโดยภาคประชาสังคม เป็นเรื่องที่ดีเพื่อให้เกิดความโปร่งใส ถือเป็นนโยบายของกระทรวงเกษตรและสหกรณ์ ที่สามารถตรวจสอบได้ แต่กระบวนการในการตรวจสอบต้องเป็นไปด้วยความบริสุทธิ์และยุติธรรมเพื่อประโยชน์ของทางราชการและประเทศชาติ โดยไม่นำมาใช้เป็นเครื่องมือเพื่อแสวงหาผลประโยชน์ส่วนตน ในส่วนของกระทรวงเกษตรและสหกรณ์ ข้อกล่าวหาทั้งหมดทางกระทรวงฯ จะดำเนินการตรวจสอบข้อเท็จจริงเพื่อให้การบริหารงานของกระทรวงฯเป็นไปด้วยความโปร่งใสตามหลักธรรมาภิบาล  ส่วนในรูปคดีความนั้น ควรปล่อยให้ทางเจ้าหน้าที่ตำรวจได้พิสูจน์ข้อเท็จจริง ทั้งหลักฐาน คลิปเสียง รูปภาพ และเส้นทางการโอนเงิน  หลักฐานทั้งหมดอยู่ที่ทางเจ้าหน้าที่ตำรวจแล้ว ซึ่งเหตุการณ์นี้กำลังเป็นที่สนใจของประชาชน ต้องทำเรื่องนี้ให้กระจ่าง โดยเฉพาะกรมการข้าวต้องชี้แจงรายละเอียดให้สังคมได้รับทราบ หากตรวจสอบพบว่ามีการกระทำความผิดเกิดขึ้นจริง ต้องถูกดำเนินคดีตามกฏหมายต่อไป หรือหากเป็นการกลั่นแกล้งทำให้ข้าราชการเสียหาย ผู้กระทำความผิดต้องได้รับการดำเนินคดีอย่างถึงที่สุด
ทั้งนี้ ร.อ.ธรรมนัส ได้ให้นโยบายหลักในการบริหารงานของกระทรวงว่า การทำงานของข้าราชการกระทรวงเกษตรฯต้องทำงานด้วยความโปร่งใส ตรวจสอบได้ ซึ่งเป็นสิ่งที่เน้นย้ำเสมอในการปฎิบัติหน้าที่

ที่มา : https://www.thaigov.go.th/news/contents/details/78051