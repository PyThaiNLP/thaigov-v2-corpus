รัฐบาลไทย-ข่าวทำเนียบรัฐบาล-ปลัดฯ ณัฐพล เรียกประชุมคณะกรรมการปรับปรุงกฎหมาย ติดตามการปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.


วันเสาร์ที่ 27 มกราคม 2567
27/01/2567
พิมพ์
ปลัดฯ ณัฐพล เรียกประชุมคณะกรรมการปรับปรุงกฎหมาย ติดตามการปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.
ปลัดฯ ณัฐพล เรียกประชุมคณะกรรมการปรับปรุงกฎหมาย ติดตามการปรับปรุงแก้ไข พ.ร.บ.โรงงาน กำหนดสถานประกอบการเสี่ยงสูงให้เป็นโรงงานภายใต้กำกับของ อก.
วันที่ 23 มกราคม 2567 ดร.ณัฐพล รังสิตพล ปลัดกระทรวงอุตสาหกรรม ในฐานะประธานคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตามพระราชบัญญัติโรงงาน พ.ศ. 2535 ได้ประชุมคณะกรรมการฯ ครั้งที่ 2 โดยมีนายวิฑูรย์ สิมะโชคดี ที่ปรึกษา นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม คณะกรรมการฯ เข้าร่วม ณ ห้องประชุม อก.2  ชั้น 3 อาคารสำนักงานปลัดกระทรวงอุตสาหกรรม และผ่านระบบอิเล็กทรอนิกส์ Zoom
ปลัดกระทรวงอุตสาหกรรม กล่าวว่า วันนี้ (23 ม.ค. 67) ได้เรียกประชุมคณะกรรมการปรับปรุงกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อม ตามพระราชบัญญัติโรงงาน พ.ศ. 2535 เพื่อติดตามการปรับปรุงแก้ไข พ.ร.บ.โรงงาน พ.ศ. 2535 กำหนดให้สถานประกอบการที่มีความเสี่ยงสูงและอาจมีผลกระทบต่อประชาชนโดยรอบ แต่มีการใช้เครื่องจักรต่ำกว่า 50 แรงม้า หรือใช้งานคนน้อยกว่า 50 คน โดยเฉพาะสถานประกอบการการผลิตดอกไม้เพลิง ซึ่งเดิมไม่เข้าข่ายการเป็นโรงงาน ให้อยู่ภายใต้การกำกับดูแลของกระทรวงอุตสาหกรรม เพื่อให้สถานประกอบการดังกล่าวต้องปฏิบัติให้เป็นไปตามข้อกำหนดด้านความปลอดภัยและสิ่งแวดล้อมตามที่กฎหมายกำหนด
นอกจากนี้ กรมโรงงานอุตสาหกรรม (กรอ.) ได้ศึกษาและทบทวนกฎหมาย มาตรฐาน ระเบียบ และข้อปฏิบัติด้านความปลอดภัยและสิ่งแวดล้อมในภาพรวม โดยเสนอการปรับปรุงแก้ไข พ.ร.บ.โรงงานฯ เน้นเพื่อการป้องกันอุบัติเหตุ อันตรายและความปลอดภัยของผู้ปฏิบัติงานและผู้อยู่อาศัยข้างเคียง ในประเด็นต่าง ๆ เช่น การเพิ่มบทกำหนดโทษในความผิดเกี่ยวกับการลักลอบปล่อยมลพิษให้มีโทษจำคุกและปรับในอัตราที่สูงขึ้น การปรับปรุงแก้ไขให้พนักงานเจ้าหน้าที่สามารถออกคำสั่งให้ผู้ประกอบการที่ถูกสั่งปิดโรงงานดำเนินการฟื้นฟูสภาพแวดล้อมที่เสียหายจากการประกอบการ การกำหนดหลักเกณฑ์วิธีในการจัดตั้งเขตประกอบการอุตสาหกรรมเพื่อประโยชน์ในการควบคุมกำกับดูแลไม่ให้เกิดผลกระทบต่อสิ่งแวดล้อมและความปลอดภัย เป็นต้น

ที่มา : https://www.thaigov.go.th/news/contents/details/78042