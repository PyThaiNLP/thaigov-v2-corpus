รัฐบาลไทย-ข่าวทำเนียบรัฐบาล-ปลัด มท. จับมือภาคีเครือข่าย ร่วมลงนามบันทึกข้อตกลงความร่วมมือการจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) และบันทึกข้อตกลงความร่วมมือการวิจัยและพัฒนาอาคารต้นแบบ


วันศุกร์ที่ 26 มกราคม 2567
26/01/2567
พิมพ์
ปลัด มท. จับมือภาคีเครือข่าย ร่วมลงนามบันทึกข้อตกลงความร่วมมือการจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) และบันทึกข้อตกลงความร่วมมือการวิจัยและพัฒนาอาคารต้นแบบ
ปลัด มท. จับมือภาคีเครือข่าย ร่วมลงนามบันทึกข้อตกลงความร่วมมือการจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) และบันทึกข้อตกลงความร่วมมือการวิจัยและพัฒนาอาคารต้นแบบที่เป็นมิตรต่อสิ่งแวดล้อม และตอบสนองการพัฒนาคุณภาพชีวิตอย่างยั่งยืน
ปลัด มท. จับมือภาคีเครือข่าย ร่วมลงนามบันทึกข้อตกลงความร่วมมือการจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) และบันทึกข้อตกลงความร่วมมือการวิจัยและพัฒนาอาคารต้นแบบที่เป็นมิตรต่อสิ่งแวดล้อม และตอบสนองการพัฒนาคุณภาพชีวิตอย่างยั่งยืน (R&D for SE) เน้นย้ำ มุ่งสร้างสถาบันแห่งองค์ความรู้ควบคู่หลักการดำเนินชีวิต หล่อหลอมความเป็นจิตอาสา เพื่อการพัฒนาคุณภาพชีวิตที่ดีของประชาชนอย่างยั่งยืน
วันนี้ (26 ม.ค. 67) เวลา 13.30 น. ที่ห้องประชุมราชบพิธ ชั้น 5 อาคารดำรงราชานุสรณ์ กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย เป็นประธานพิธีลงนามบันทึกข้อตกลงความร่วมมือการจัดตั้งสถาบันส่งเสริมเขตพัฒนาเศรษฐกิจพอเพียง (Institute of Sufficiency Economy Development Zone : ISEDZ) และบันทึกข้อตกลงความร่วมมือการวิจัยและพัฒนาอาคารต้นแบบที่เป็นมิตรต่อสิ่งแวดล้อม และตอบสนองต่อการพัฒนาคุณภาพชีวิตอย่างยั่งยืน (Research and Development Property for Sustainable of Eco-Living : R&D for SE) โดยได้รับความเมตตาจากพระปัญญาวชิรโมลี เจ้าอาวาสวัดป่าศรีแสงธรรม พระพิพัฒน์วชิโรภาส เจ้าอาวาสวัดป่ามหาธีราจารย์ ที่ปรึกษาปลัดกระทรวงมหาดไทย พระครูสุวรรณโพธิวรธรรม เจ้าอาวาสวัดโพธิ์ทอง และพระอาจารย์บูชา ธมฺมปูชโก ผู้ก่อตั้งกลุ่มสัจจะสะสมทรัพย์ จังหวัดจันทบุรี รศ.วรวรรณ โรจนไพบูลย์ ผศ.พิเชฐ โสวิทยสกุล พร้อมคณะที่ปรึกษาปลัดกระทรวงมหาดไทย ร่วมเป็นสักขีพยาน โดยมี นายพงศ์รัตน์ ภิรมย์รัตน์ อธิบดีกรมโยธิการและผังเมือง ผศ.ดร.อันธิกา สวัสดิ์ศรี คณบดีสถาปัตยกรรมศิลปะและการออกแบบ ผู้แทนสถาบันเทคโนโลยีพระจอมเกล้าเจ้าคุณทหารลาดกระบัง นายชยดิฐ หุตานุวัชร์ นายกสมาคมสถาบันทิวา รศ.ดร.ชาญชัย ทองโสภา หัวหน้าศูนย์ความเป็นเลิศด้านการประยุกต์ใช้คลื่นแม่เหล็กไฟฟ้า มหาวิทยาลัยเทคโนโลยีสุรนารี ผศ.ดร.ปรีชา สะแลแม อธิการบดีมหาวิทยาลัยนราธิวาสราชนครินทร์ Dr. Koh Hock Kiat Director of XIANG Institute Singapore ดร.ชูพงศ์ คำจวง นายกสมาคมองค์การบริหารส่วนจังหวัดแห่งประเทศไทย ดร.เสกสรรค์ สุทธิสงค์ ประธานชมรม โคก หนอง นา วิศวะ มหาวิทยาลัยขอนแก่น นายรัฐไท พงษ์ศักดิ์ ประธานกลุ่มวิสาหกิจชุมชนเกษตรเพื่อสุขภาพบ้านปัถวี Mr. Per Olov Ragfelt Director of ROCMORE ผู้บริหารองค์กรภาคเอกชน ได้แก่ บริษัท ยูนิโปร แมนูแฟคเจอริ่ง จำกัด บริษัท เอช ไอ พี โกลบอล จำกัด บริษัท คอมซิส คอร์ปอเรชั่น จำกัด บริษัท อัญลดา จำกัด บริษัท นิมบัส บางกอก จำกัด และบริษัท เซ็นทรัล (ประเทศไทย) จำกัด ร่วมลงนาม
นายสุทธิพงษ์ จุลเจริญ ปลัดกระทรวงมหาดไทย กล่าวว่า ขอขอบคุณทุกท่านที่ให้ความสำคัญและมาร่วมกันเป็นภาคีเครือข่ายกับกระทรวงมหาดไทย ในการช่วยกันพัฒนาและยกระดับคุณภาพชีวิตของพี่น้องประชาชนคนไทยใน 76 จังหวัดให้มีคุณภาพชีวิตที่ดีอย่างยั่งยืน ซึ่งกระทรวงมหาดไทยมีภารกิจในการ "บำบัดทุกข์ บำรุงสุข" ให้กับพี่น้องประชาชน เป็นภารกิจที่อยู่คู่กับกระทรวงมหาดไทยมาตลอดเวลากว่า 132 ปี เพราะความทุกข์ของพี่น้องประชาชนยังคงมีอยู่ และการมีคุณภาพชีวิตที่ดีขึ้นและการมีความสุขของพี่น้องประชาชนยังรอเราชาวมหาดไทยอยู่ จึงทำให้ภารกิจของกระทรวงมหาดไทยยังคงไม่สำเร็จ ดังนั้นวันนี้เราได้รับเกียรติจากทั้งองค์กรภาครัฐ ภาคเอกชน ภาควิชาการ ภาคศาสนา ตลอดจนภาคธุรกิจ ที่จะมาจับมือช่วยกันในการที่จะจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) เพื่อเป็นมันสมองและเป็นผู้ที่คอยแนะนำ “เสมือนRegulator” ให้การดำเนินโครงการเป็นไปตามกรอบแนวทาง รวมทั้งการประเมินผลการดำเนินงานให้เป็นไปตามเป้าหมายสอดคล้องกับการพัฒนาคุณภาพชีวิตที่ดีอย่างยั่งยืน
"ตลอดระยะเวลาที่ผ่านมากระทรวงมหาดไทยได้ร่วมกับ 7 ภาคีเครือข่าย โดยเฉพาะอย่างยิ่งภาคศาสนาและภาควิชาการ ซึ่งเป็นเสาหลักที่ทำให้กระทรวงมหาดไทยสามารถน้อมนำเอาหลักปรัชญาของเศรษฐกิจพอเพียงและทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้ในการขับเคลื่อนมาสู่แนวทางการปฏิบัติตามภารกิจของกระทรวงมหาดไทยร่วมกับภาคีเครือข่าย ด้วยการยกระดับคุณภาพชีวิตของพี่น้องประชาชน ซึ่งเรามุ่งหวังปรารถนาที่จะเห็นพี่น้องประชาชนทั้งหมด กว่า 20 ล้านครอบครัว ได้มีคุณภาพชีวิตที่ดีภายใต้การน้อมนำหลักปรัชญาขของเศรษฐกิจพอเพียง โดยการทำให้ทุกครอบครัวสามารถพึ่งพาตนเองได้ ซึ่งสิ่งที่จะทำให้คนมีชีวิตรอดอยู่ได้ คือ "ปัจจัย 4" อันประกอบด้วย อาหาร ยารักษาโรค ที่อยู่อาศัย เสื้อผ้าเครื่องนุ่มห่ม และที่สำคัญยิ่งกว่าคือทั้งหมดต้องรวมกันแล้วมีความสุข ภายใต้การมีจิตใจที่ดี มีความรักความสามัคคีของคนในสังคม ซึ่งสิ่งเหล่านี้จะเป็นปัจจัยที่ 5" นายสุทธิพงษ์ฯ กล่าวในช่วงต้น
นายสุทธิพงษ์ จุลเจริญ ปลัดกระทรวงมหาดไทย กล่าวต่อไปอีกว่า ปัจจุบันกระทรวงมหาดไทยได้ดำเนินการค้นหาปัญหาผู้ที่เดือดร้อน โดยการนำเข้าข้อมูลสู่ฐานข้อมูลตามระบบ ThaiQM ที่ปัจจุบันเราได้สำรวจกว่า 20 ล้านครัวเรือน เพื่อให้ครอบคลุมประชากรไทยทั่วประเทศให้ครบ 100% เพื่อค้นหาปัญหาของพี่น้องประชาชนผู้ได้รับความเดือดร้อนและไม่สามารถแก้ไขปัญหาได้ด้วยตนเอง กว่า 35 ปัญหาหลัก อาทิ ไม่มีที่อยู่อาศัย ไม่มีอาชีพ ไม่มีการศึกษา กลุ่มเปราะบาง ปัญหายาเสพติด ไม่มีทะเบียนบ้านหรือบัตรประจำตัวประชาชน เป็นต้น เพื่อให้เราสามารถแก้ไขปัญหาได้แบบ "ยาฝรั่ง" โดยการช่วยสงเคราะห์ในเบื้องต้น ควบคู่กับ "ยาไทย" โดยการส่งเสริมทักษะและการพัฒนาอาชีพ รวมถึงการพึ่งพาตนเอง เพื่อให้เกิดการพัฒนาอย่างยั่งยืน โดยการน้อมนำหลักปรัชญาของเศรษฐกิจพอเพียงและหลักทฤษฎีใหม่ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้ ซึ่งเราทุกคนในฐานะข้าราชการที่ดีในพระบาทสมเด็จพระเจ้าอยู่หัว จึงต้องช่วยกันสนองพระราชปณิธานพระบาทสมเด็จพระเจ้าอยู่หัว ที่ทรงพระราชทานพระบรมราชโองการ "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ซึ่งสอดคล้องกับเป้าหมายการ "บำบัดทุกข์ บำรุงสุข" และหากประชาชนมีความสุขประเทศชาติก็จะมั่นคง ซึ่งเราจะร่วมกันสร้างการพึ่งพาตนเองได้เกิดขึ้นในครัวเรือน รวมทั้งสร้างความเข้มแข็งด้วยการรวมตัวกันเป็นกลุ่มบ้าน นำไปสู่การเป็นหมู่บ้านยั่งยืน
"จุดมุ่งหมายในการจัดตั้งสถาบันส่งเสริมเขตพัฒนาเศรษฐกิจพอเพียง (ISEDZ) ซึ่งเป็นเหมือนองค์กรหลักในการที่จะช่วยสนับสนุนในเชิงวิชาการ สนับสนุนโครงการไปสู่การเป็นหมู่บ้านยั่งยืน เพื่อให้น้อมนำหลักปรัชญาของเศรษฐกิจพอเพียงมาใช้ได้อย่างถูกต้อง ส่งเสริมการปลูกผักสวนครัว เลี้ยงเป็ด เลี้ยงไก่ เลี้ยงปลา ให้เกิดขึ้นได้ทุกครัวเรือน ถูกสุขลักษณะ เหมาะสมกับการอยู่อาศัย เพื่อให้พอมีพอกิน สามารถพึ่งพาตนเองได้ และเกิดสังคมที่ดีอย่างยั่งยืน ด้วยการบ่มเพาะตั้งแต่เด็กจนถึงผู้ใหญ่ เพื่อสืบทอดเจตนารมณ์ให้พร้อมเป็นผู้นำการเปลี่ยนแปลง นำเอาหลักปรัชญาของเศรษฐกิจพอเพียงสู่การปฏิบัติในพื้นที่ ซึ่งสถาบันฯ จะเป็นผู้ช่วยกระตุ้นให้เกิดการพัฒนาในพื้นที่ ให้เป็นพื้นที่แห่งความพอเพียงและความอุดมสมบูรณ์ เป็นมิตรกับสิ่งแวดล้อม สร้างสุขภาพพลานามัยของผู้คน ทำให้เกิดระบบแบบพื้นบ้าน ไปสู่ High Technology ได้ในอนาคต" นายสุทธิพงษ์ฯ กล่าวเพิ่มเติม
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า เป็นความมุ่งหวังของพวกเราที่จะนำเอาสิ่งที่ดีมาสู่การปฏิบัติให้เกิดผลเป็นรูปธรรม โดยมีผู้นำภาคศาสนาเป็นผู้นำแห่งความยั่งยืน เริ่มจากจุดเล็กจุดย่อย ซึ่งผู้นำภาคศาสนาที่มาวันนี้เป็นตัวอย่างของผู้นำในการสร้างพื้นที่แห่งความยั่งยืนในชุมชน เป็นต้นแบบของการน้อมนำแนวพระราชดำริมาสู่เขตพัฒนาเศรษฐกิจพอเพียง (SEDZ) ที่มุ่งมั่นต่อยอดขยายผล เพื่อสร้างพื้นที่ให้เด็กมีทักษะในการช่วยเหลือและพึ่งพาตนเอง ตลอดจนการบริหารจัดการครอบครัว เป็นหลักประกันของชีวิต รู้จักการออมทรัพย์ และไม่เป็นหนี้นอกระบบ ท้ายนี้ จึงขอให้ทุกท่านช่วยกันทำให้สิ่งที่กระทรวงมหาดไทยได้ขับเคลื่อนมาตลอด 132 ปี ได้มีแสงสว่างที่ปลายอุโมงค์ในการที่จะทำหน้าที่เป็นเสมือนครูผู้ให้ความรู้ ตามภารกิจของสถาบันส่งเสริมเขตพัฒนาเศรษฐกิจพอเพียง (ISEDZ) ของเรา แต่อย่างไรก็ตามเราไม่ได้มุ่งเน้นเพียงแค่ให้ความรู้ แต่จะเป็นหน่วยที่ให้ทั้งหลักการในการดำเนินชีวิต และได้รู้จักการเป็นครูจิตอาสา ขยายผลและถ่ายทอดให้กับคนอื่นต่อไป และขอให้ทุกท่านช่วยกันทำให้การลงนามบันทึกข้อตกลงความร่วมมือ (MOU) ในวันนี้ เป็นมากกว่ากระดาษที่เราเขียน แต่เป็นสิ่งที่เราได้ช่วยกันทำให้สิ่งมหัศจรรย์อย่างยิ่งของโลก ด้วยการทำให้คนไทยและมนุษย์ทุกคนจะได้มีโอกาสศึกษาเรียนรู้และนำต้นแบบของการขับเคลื่อนงานภายใต้สถาบันส่งเสริมเขตพัฒนาเศรษฐกิจพอเพียง (ISEDZ) ไปประยุกต์ใช้ตามภูมิสังคมของแต่ละประเทศต่อไปในอนาคต เพื่อสร้างความยั่งยืนให้โลกของเรา
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78030