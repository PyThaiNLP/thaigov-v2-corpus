รัฐบาลไทย-ข่าวทำเนียบรัฐบาล-ปลัดเกษตรฯ รับมอบตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว 


วันศุกร์ที่ 26 มกราคม 2567
ปลัดเกษตรฯ รับมอบตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว
ปลัดเกษตรฯ รับมอบตราสัญลักษณ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567
นายประยูร อินสกุล ปลัดกระทรวงเกษตรและสหกรณ์ เปิดเผยภายหลังร่วมพิธีรับมอบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยมีนายเศรษฐา ทวีสินนายกรัฐมนตรี เป็นประธาน ณ ตึกสันติไมตรี ทำเนียบรัฐบาล ว่า เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัวฯ พระราชทานแบบตราสัญลักษณ์ พร้อมความหมายภาษาไทย และได้รับความร่วมมือจากสื่อทุกแขนงได้นำไปขยายผลการประชาสัมพันธ์ผ่านสื่อโทรทัศน์ วิทยุ สิ่งพิมพ์และสื่ออนไลน์ ให้ประชาชนได้รับทราบอย่างกว้างขวาง โดยกำหนดขอบเขตการจัดงานเฉลิมพระเกียรติฯ ตลอดปี 2567 จึงขอเชิญชวนหน่วยงานภาครัฐ ภาคเอกชน และประชาชน จัดตั้งโต๊ะหมู่ประดิษฐานพระฉายาลักษณ์ พร้อมเครื่องราชสักการะ ตกแต่งสถานที่ประดับพระฉายาลักษณ์ ประดับธงชาติไทยคู่กับธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมประดับผ้าระบายสีเหลืองร่วมกับผ้าระบายสีขาวตามอาคารสถานที่ของหน่วยงานและบ้านเรือนตามความเหมาะสมโดยพร้อมเพรียงกัน ทั้งนี้ สามารถติดตามข้อมูลการจัดกิจกรรมเฉลิมพระเกียรติฯ และดาวน์โหลดตราสัญลักษณ์ได้ที่ www.pharlan.in.th
ขณะเดียวกัน ในโอกาสอันเป็นมหามงคลนี้ นายกรัฐมนตรียังได้เชิญชวนหน่วยงานภาคเอกชน ประชาชนร่วมจัดกิจกรรมจิตอาสาบำเพ็ญสาธารณประโยชน์ เพื่อสืบสานพระราชปณิธาน เพื่อถวายเป็นพระราชกุศล ตลอดปี 2567 อีกด้วย

ที่มา : https://www.thaigov.go.th/news/contents/details/78024