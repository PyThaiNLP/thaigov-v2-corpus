รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ลงพื้นที่สถานประกอบการที่ได้รับสินเชื่อกองทุนพัฒนาเอสเอ็มอีตามแนวประชารัฐ จ.เชียงใหม่ เน้นย้ำเติมอัตลักษณ์ในพื้นที่ สู่ Soft Power อุตฯ ท่องเที่ยว


วันเสาร์ที่ 27 มกราคม 2567
27/01/2567
พิมพ์
รองปลัดฯ ณัฏฐิญา ลงพื้นที่สถานประกอบการที่ได้รับสินเชื่อกองทุนพัฒนาเอสเอ็มอีตามแนวประชารัฐ จ.เชียงใหม่ เน้นย้ำเติมอัตลักษณ์ในพื้นที่ สู่ Soft Power อุตฯ ท่องเที่ยว
รองปลัดฯ ณัฏฐิญา ลงพื้นที่สถานประกอบการที่ได้รับสินเชื่อกองทุนพัฒนาเอสเอ็มอีตามแนวประชารัฐ จ.เชียงใหม่ เน้นย้ำเติมอัตลักษณ์ในพื้นที่ สู่ Soft Power อุตฯ ท่องเที่ยว
จังหวัดเชียงใหม่ : วันที่ 24 มกราคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม ลงพื้นที่เยี่ยมชมบริษัท เฮิร์บ เบสิคส์ จำกัด ตำบลหารแก้ว อำเภอหางดง จังหวัดเชียงใหม่ ซึ่งสถานประกอบการที่ได้รับสินเชื่อกองทุนพัฒนาเอสเอ็มอีตามแนวประชารัฐ โดยมีนางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม ในฐานะผู้อำนวยการกองทุนพัฒนาเอสเอ็มอีตามแนวประชารัฐ นางพัชรี ใบยา อุตสาหกรรมจังหวัดเชียงใหม่ นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่ง นักวิเคราะห์นโยบายและแผน เชี่ยวชาญ กรมส่งเสริมอุตสาหกรรม นางพิกุลทอง รุ่งเรือง หัวหน้ากลุ่มนโยบายและแผน นางสาวธิติมา หอมวุฒิวงศ์ หัวหน้ากลุ่มส่งเสริมอุตสาหกรรม สำนักงานอุตสาหกรรมจังหวัดเชียงใหม่ และคณะ ร่วมลงพื้นที่ และนางดร เกษรสมบัติ กรรมการผู้จัดการ ให้การต้อนรับ
บริษัท เฮิร์บเบสิคส์ จำกัด ประกอบกิจการผลิตและจำหน่ายผลิตภัณฑ์สกินแคร์สมุนไพร และเครื่องหอมอะโรม่าสำหรับสปา ต่อยอดการแปรรรูปสมุนไพรในครัวเรือนหลังบ้านให้เป็นผลิตภัณฑ์โฮมสปา เพื่อจำหน่ายให้กับนักท่องเที่ยวที่มาจังหวัดเชียงใหม่ ปัจจุบันบริษัทฯ ได้รับมาตรฐานจากหลายหน่วยงาน อาทิ : GMP, Halal , ISO22716 : 2007 , Green Industry เป็นต้น ได้รับการสนับสนุนสินเชื่อจากกองทุนต่างๆ ของกระทรวงอุตสาหกรรม อาทิ สินเชื่อกองทุนพัฒนาเอสเอ็มอีตามแนวประชารัฐ ได้แก่ สินเชื่อกองทุนพัฒนาเอสเอ็มอีตามแนวประชารัฐ วงเงิน 10,000 ล้านบาท และสินเชื่อกองทุนพัฒนาเอสเอ็มอีตามแนวประชารัฐ เพื่อช่วยเหลือเอสเอ็มอีที่เป็นลูกหนี้สินเชื่อของกองทุนพัฒนาเอสเอ็มอีฯ ซึ่งได้รับผลกระทบจากสถานการณ์ภัยแล้งหรือการแพร่ระบาดโควิด-19 พ.ศ. 2563 นอกจากนี้ บริษัทฯ ยังได้เข้าร่วมโครงการพัฒนาขีดความสามารถในการแข่งขันของเกษตรอุตสาหกรรม และขับเคลื่อนศูนย์ปฏิรูปอุตสาหกรรมเพื่อพัฒนาวิสาหกิจสู่ตลาด 4.0 (OPOAI+Mini ITC) ภายใต้งบประมาณรายจ่ายกองทุนพัฒนาเอสเอ็มอีฯ โครงการยกระดับการประกอบการ SME ภาคเหนือตอนบนด้วยเทคโนโลยีดิจิทัล
ทั้งนี้ทางบริษัทฯ ได้รับการสนับสนุนด้านมาตรฐานการผลิต การพัฒนาผลิตภัณฑ์ต่อยอดจากการวิจัย การเพิ่มประสิทธิภาพงานผลิต การเชื่อมโยงการช่วยเหลือข้ามหน่วยงาน ด้านเงินทุน ส่งผลให้สามารถเพิ่มพื้นที่ในการเก็บวัตถุ บรรจุภัณฑ์ สู่การต่อยอดการผลิตได้ดียิ่งขึ้น ส่วนเรื่องที่บริษัทฯ ต้องการพัฒนาเพิ่มเติมในขณะนี้ การเปลี่ยนแปลงเทรนด์โลกที่รวดเร็ว ส่งผลต่อปัญหาต้นทุน การปรับของ SME ที่ตามไม่ทัน
รองปลัดกระทรวงอุตสาหกรรม ได้ให้ข้อเสนอแนะว่า
ควรศึกษาเทรนด์ของเกษตรอุตสาหกรรมที่มาแรงในระดับโลก พร้อมดึงและเติมอัตลักษณ์ในพื้นที่ นำเทคโนโลยี R&D เข้ามาใช้ ประกอบกับที่ทางรัฐบาล ได้ให้ความสำคัญกับ Soft Power ในอุตสาหกรรมการท่องเที่ยว โดยสามารถนำเรื่องสมุนไพรไทยในพื้นที่เข้ามาต่อยอดสู่การเพิ่มศักยภาพขีดความสามารถในการแข่งขันควบคู่กันได้

ที่มา : https://www.thaigov.go.th/news/contents/details/78045