รัฐบาลไทย-ข่าวทำเนียบรัฐบาล-รมว.เกษตรฯ ลงพื้นที่พบปะเกษตรกร อ.ห้วยยอด จ.ตรัง เพื่อรับฟังประเด็นปัญหาด้านการเกษตร และความต้องการพัฒนาในพื้นที่  


วันเสาร์ที่ 27 มกราคม 2567
รมว.เกษตรฯ ลงพื้นที่พบปะเกษตรกร อ.ห้วยยอด จ.ตรัง เพื่อรับฟังประเด็นปัญหาด้านการเกษตร และความต้องการพัฒนาในพื้นที่
รมว.เกษตรฯ ลงพื้นที่พบปะเกษตรกร อ.ห้วยยอด จ.ตรัง เพื่อรับฟังประเด็นปัญหาด้านการเกษตร และความต้องการพัฒนาในพื้นที่
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่พบปะเกษตรกร พร้อมรับฟังประเด็นปัญหาด้านการเกษตร และความต้องการพัฒนาในพื้นที่ ณ โครงการอ่างเก็บน้ำคลองท่างิ้วอันเนื่องมาจากพระราชดำริ ต.ท่างิ้ว อ.ห้วยยอด จ.ตรัง ซึ่งภายในงานได้มีการมอบเสบียงสัตว์แก่คลังเสบียงสัตว์ประจำตำบล จำนวน 4 คลัง เมล็ดพันธุ์พืชอาหารสัตว์ให้กับตัวแทนเกษตรกร เวชภัณฑ์สำหรับดูแลสุขภาพสัตว์ ป้ายวิสาหกิจชุมชนโคดำท่างิ้วเดอะพรีเมี่ยมตรัง หนังสือรับรองการจดทะเบียนเรือประมงพื้นบ้าน จำนวน 20 ราย ป้ายเงินอุดหนุนโครงการเสริมสร้างความเข้มแข็งกลุ่มผลิตด้านการประมง จำนวน 6 ชุมชน พันธุ์ปลาน้ำจืด (ปลากินพืช) และแหนแดง ให้กับเกษตรกร จำนวน 20 ราย และต้นหม่อน จำนวน 200 ต้น
จากนั้นรัฐมนตรีว่าการกระทรวงเกษตรและสหกรณ์ได้เยี่ยมชมนิทรรศการของหน่วยงานในสังกัดกระทรวงเกษตรและสหกรณ์ พร้อมทั้งปล่อยพันธุ์สัตว์น้ำด้วยชุด Mobile Hatchery จำนวน 400,000 ตัว และปล่อยพันธุ์ปลากินพืช จำนวน 1,000,000 ตัว
สำหรับโครงการอ่างเก็บน้ำคลองท่างิ้ว อันเนื่องมาจากพระราชดำริ ก่อสร้างแล้วเสร็จเมื่อ พ.ศ.2543 มีปริมาณความจุของอ่างที่ระดับเก็บกัก 18.50 ล้าน ลบ.ม. สามารถส่งน้ำช่วยเหลือราษฎรด้านการอุปโภค-บริโภค ในพื้นที่หมู่ที่ 7 บ้านหนองปรือ, หมู่ที่ 5 บ้านหนองครก และหมู่ที่ 11 บ้านปากคลอง ตำบลหนองปรือ อำเภอรัษฎา จังหวัดตรัง จำนวน 600 ครัวเรือน ประชากร 1,701 คน เพิ่มปริมาณความจุการเก็บกักจากเดิม 19.800 ล้าน ลบ.ม. เป็น 19.851 ล้าน ลบ.ม. และราษฎรในพื้นที่มีน้ำใช้ในการอุปโภค-บริโภคในช่วงฤดูแล้ง โดยแผนการดำเนินงานในอนาคตจะมีการพัฒนาภูมิทัศน์บริเวณอ่างเก็บน้ำคลองท่างิ้ว อันเนื่องมาจากพระราชดำริ เพื่อส่งเสริมและรองรับการเติบโตในด้านการท่องเที่ยวของจังหวัดตรัง อีกทั้งให้สำรวจและจัดทำแผนการขุดลอกคูคลอง เพื่อรองรับการบริหารจัดการน้ำอย่างมีประสิทธิภาพต่อไป

ที่มา : https://www.thaigov.go.th/news/contents/details/78050