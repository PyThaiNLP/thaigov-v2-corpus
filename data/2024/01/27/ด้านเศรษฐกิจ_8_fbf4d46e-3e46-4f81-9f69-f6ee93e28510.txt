รัฐบาลไทย-ข่าวทำเนียบรัฐบาล-รัฐมนตรีฯพิมพ์ภัทรา ร่วมเสวนาในหัวข้อ “อุตสาหกรรม-การทูตในมุมมองของรัฐมนตรี New Gen” ชูส่งเสริม S-Curve ดันอีวี อุตฯป้องกันประเทศ ฮาลาล เป็นอนาคตอุตฯไทย


วันเสาร์ที่ 27 มกราคม 2567
27/01/2567
พิมพ์
รัฐมนตรีฯพิมพ์ภัทรา ร่วมเสวนาในหัวข้อ “อุตสาหกรรม-การทูตในมุมมองของรัฐมนตรี New Gen” ชูส่งเสริม S-Curve ดันอีวี อุตฯป้องกันประเทศ ฮาลาล เป็นอนาคตอุตฯไทย
รัฐมนตรีฯพิมพ์ภัทรา ร่วมเสวนาในหัวข้อ “อุตสาหกรรม-การทูตในมุมมองของรัฐมนตรี New Gen” ชูส่งเสริม S-Curve ดันอีวี อุตฯป้องกันประเทศ ฮาลาล เป็นอนาคตอุตฯไทย
วันที่ 24 มกราคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมเสวนาในหัวข้อ “อุตสาหกรรม-การทูตในมุมมองของรัฐมนตรี New Gen” ร่วมกับนายจักรพงษ์ แสงมณี รัฐมนตรีช่วยว่าการกระทรวงการต่างประเทศ ในงานสัมมนา Thailand 2024: The Great Challenges จัดโดยหนังสือพิมพ์มติชน โดยมีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ปาฐกถาพิเศษหัวข้อ “Thailand 2024 : The Great Challenges ณ ห้องอินฟินิตี้ 1-2 โรงแรมพูลแมน คิง เพาเวอร์ กรุงเทพฯ (รางน้ำ)
รัฐมนตรีว่าการกระทรวงอุตสาหกรรม กล่าวว่า นโยบายของกระทรวงอุตสาหกรรม คือส่งเสริมและสนับสนุนให้ผู้ประกอบการทั้งในประเทศและต่างประเทศ สามารถดำเนินการได้อย่างสะดวก ในวันนี้โลกเปลี่ยน อุตสาหกรรมก็เปลี่ยน มีกติกาใหม่ที่เข้ามาบังคับ กีดกัน ผู้ประกอบการรายใหญ่มักมีความพร้อม ทั้งกำลังทรัพย์ และความรู้ แต่ในส่วนของรายย่อย เอสเอ็มอี และซัพพลายเชน มักจะได้รับผลกระทบ ซึ่งกระทรวงฯ ได้ออกมาตรการต่าง ๆ สำหรับส่งเสริมดูแล ทั้งด้านอำนวยความสะดวก ตลอดจนแหล่งเงินทุน เพื่อให้การดำเนินธุรกิจเป็นไปได้อย่างราบรื่น
“ในปัจจุบันนี้ มีอุตสาหกรรมต้องสนับสนุนต่อเนื่อง คือ อุตสาหกรรม S-Curve อาทิ อุตสาหกรรมอีวี โดยเชื่อมโยงตั้งแต่รัฐบาลก่อนหน้าคือนโยบายอีวี 3.0 จนมาถึงรัฐบาลนี้คืออีวี 3.5 ซึ่งเราต้องมองไปข้างหน้า คิดไปข้างหน้า เพื่อให้เกิดการพัฒนาต่อเนื่อง ท่านนายกรัฐมนตรีก็มองทั้งวงจรคือเรื่องแบตเตอรี่ที่เอาเข้ามาใช้แล้ว เมื่อเสื่อมสภาพ ต้องมีการจัดการต่อไปอย่างไร และยังมีอุตสาหกรรมที่มีโอกาสเติบโตสูงอีกอย่างคืออุตสาหกรรมป้องกันประเทศ ซึ่งไทยมีทรัพยากรในการผลิตและส่งออก อาทิ รถถัง ปืน กระสุน เรือรบ ที่ส่งออกได้จำนวนมาก จึงเป็นอุตสาหกรรมอีกประเภททที่ควรจะต้องส่งเสริม และมีอุตสาหกรรมฮาลาล ที่มีมูลค่าทางการตลาดกว่า 1.2 ล้านล้านเหรียญสหรัฐ โดยที่ไทยส่งออกสินค้าฮาลาลได้กว่า 6 พันล้านเหรียญสหรัฐ ดังนั้น เมื่อเห็นขนาดตลาดแล้วเราก็มองเห็นโอกาส เพราะประเทศไทยเป็นประเทศที่มีทรัพยากรและกำลังการผลิต เพียงแต่จะต้องมีการสนับสนุนให้ผู้ประกอบการมีโอกาสในการขายในประเทศที่เขาต้องการ และสร้างความเชื่อมั่นให้ประเทศผู้ซื้อ ส่วนอุตสาหกรรมที่ต้องมีการยกเครื่อง ได้แก่อุตสาหกรรมสิ่งทอในผู้ประกอบการรายเล็ก ที่มีการแข่งขันสูง แต่ยังมีโอกาสที่ดีที่นโยบายซอฟต์ พาวเวอร์ ที่เข้ามาช่วยเสริม ทำให้มีโอกาสปรับตัวได้ และอีกหนึ่งอุตสาหกรรมที่กำลังมีคู่แข่งเยอะ คือ อุตสาหกรรมเหล็ก ซึ่งต้องมีการปรับ เปลี่ยน เพื่อลดการเกิดผลกระทบให้มากที่สุด” น.ส.พิมพ์ภัทรา กล่าว

ที่มา : https://www.thaigov.go.th/news/contents/details/78044