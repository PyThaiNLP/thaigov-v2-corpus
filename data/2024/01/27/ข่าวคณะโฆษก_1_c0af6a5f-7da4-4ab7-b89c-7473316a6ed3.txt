รัฐบาลไทย-ข่าวทำเนียบรัฐบาล-รองโฆษกรัฐบาลฯ รัดเกล้าฯ เผยความคืบหน้าของมาตรการ “ยกเว้น” ให้การผลิตไฟฟ้าจาก Solar Rooftop ไม่ต้องขอใบอนุญาต


วันเสาร์ที่ 27 มกราคม 2567
27/01/2567
พิมพ์
รองโฆษกรัฐบาลฯ รัดเกล้าฯ เผยความคืบหน้าของมาตรการ “ยกเว้น” ให้การผลิตไฟฟ้าจาก Solar Rooftop ไม่ต้องขอใบอนุญาต
รองโฆษกรัฐบาลฯ รัดเกล้าฯ เผยความคืบหน้าของมาตรการ “ยกเว้น” ให้การผลิตไฟฟ้าจาก Solar Rooftop ไม่ต้องขอใบอนุญาต
วันนี้ (27 มกราคม 2567) นางรัดเกล้า อินทวงศ์  สุวรรณคีรี  รองโฆษกประจำสำนักนายกรัฐมนตรี เปิดเผยว่า รัฐบาล โดยกระทรวงอุตสาหกรรม เดินหน้าปลดล็อก ช่วยเหลือประชาชนและผู้ประกอบการให้สามารถหาพลังงานสะอาดได้ด้วยตัวเอง เร่งเดินหน้าศึกษาและสนับสนุนการใช้พลังงานทดแทน ทั้งพลังงานแสงอาทิตย์ ลม และน้ำ เพื่อความมั่นคงทางพลังงานอย่างยั่งยืน
รองโฆษกประจำสำนักนายกรัฐมนตรี กล่าวถึงความคืบหน้าของมาตรการติดตั้งระบบผลิตพลังงานไฟฟ้าจากพลังงานแสงอาทิตย์ชนิดติดตั้งบนหลังคา (Solar Rooftop) ซึ่งกำลังเป็นที่สนใจอย่างมากจากทั้งผู้ประกอบการภาคอุตสาหกรรม ภาคธุรกิจ และภาคประชาชน โดยกรมโรงงานอุตสาหกรรมได้เสนอออกประกาศ “ยกเว้น” ให้การผลิตไฟฟ้าจาก Solar Rooftop ที่ติดตั้งในบ้าน อาคารสถานที่ สถานประกอบการ และสถานที่ราชการ ที่มีกำลังการผลิตไฟฟ้าไม่เกิน 1 เมกะวัตต์ ไม่ต้องขอใบอนุญาตที่เรียกว่า “รง.4” ตามพระราชบัญญัติโรงงานอุตสาหกรรม พ.ศ. 2535 เพราะปัจจุบันนี้​ เทคโนโลยี​มีความก้าวหน้ามากขึ้นแล้วด้วยเทคโนโลยีการผลิตโซลาร์เซลล์มีการพัฒนาไปอย่างรวดเร็ว ประกอบกับนโยบายพลังงานสีเขียว (UGT) เพื่อส่งเสริมการผลิตพลังงานสะอาดอย่างมีมาตรฐาน มาตรการดังกล่าวจะช่วยเพิ่มทางเลือกให้กับผู้ใช้ และรองรับการจัดหาไฟฟ้าสีเขียวในปริมาณเพียงพอ สนองต่อการเติบโตทางเศรษฐกิจของประเทศ รวมทั้งสร้างการเข้าถึงพลังงานสะอาด ขยายโอกาสการลงทุน และเพิ่มความสามารถในการแข่งขันให้กับผู้ประกอบการไทยอีกด้วย
“การปลดล็อคดังกล่าวถือเป็นการรื้อ ลด ปลด สร้าง แก้ปัญหาลดขั้นตอนอุปสรรค สร้างโอกาสให้ประชาชนให้เข้าถึงพลังงานสะอาด ส่งเสริมให้ผู้ประกอบการเข้าถึงพลังงานในราคาที่เข้าถึงได้ ทั้งนี้ รัฐบาลมิได้คำนึงถึงแต่ด้านการจัดหาพลังงานสะอาดเท่านั้น  แต่ยังมองการไกล​ มีแผนการที่จะดูแลไปถึงตั้งแต่กระบวนการติดตั้ง การดูแล จนไปถึงหมดอายุการใช้ ที่ได้เตรียมมาตรการจัดการขยะของเสียและขยะมีพิษ ซึ่งหมายถึงความปลอดภัยของผู้ปฏิบัติงาน รวมถึงความปลอดภัยของชุมชนและประชาชนด้วย” นางรัดเกล้า กล่าว

ที่มา : https://www.thaigov.go.th/news/contents/details/78036