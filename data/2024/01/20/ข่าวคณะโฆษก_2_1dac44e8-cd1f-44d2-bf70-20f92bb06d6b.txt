รัฐบาลไทย-ข่าวทำเนียบรัฐบาล-“คารม” รองโฆษกรัฐบาล ย้ำเตือนผู้ที่ต้องการทำงานเสริมหารายได้ โดยเฉพาะแม่บ้านอยู่บ้านเลี้ยงลูก ระวังถูกมิจฉาชีพหลอก อย่าหลงเชื่อคำเชิญชวน “ทำงานง่ายรายได้ดี”


วันเสาร์ที่ 20 มกราคม 2567
20/01/2567
พิมพ์
“คารม” รองโฆษกรัฐบาล ย้ำเตือนผู้ที่ต้องการทำงานเสริมหารายได้ โดยเฉพาะแม่บ้านอยู่บ้านเลี้ยงลูก ระวังถูกมิจฉาชีพหลอก อย่าหลงเชื่อคำเชิญชวน “ทำงานง่ายรายได้ดี”
“คารม” รองโฆษกรัฐบาล ย้ำเตือนผู้ที่ต้องการทำงานเสริมหารายได้ โดยเฉพาะแม่บ้านอยู่บ้านเลี้ยงลูก ระวังถูกมิจฉาชีพหลอก อย่าหลงเชื่อคำเชิญชวน “ทำงานง่ายรายได้ดี”
วันที่ 20 มกราคม 2567 นายคารม พลพรกลาง รองโฆษกประจำสำนักนายกรัฐมนตรี ย้ำเตือนอย่าหลงเชื่อหลอกทำงานรายได้ดี โดยเฉพาะ แม่บ้านที่อยู่บ้านเลี้ยงลูก ดูแลบุตรหลานตลอดวัน และอยากทำงานเสริม หาเงินได้ง่าย สะดวก ระวังถูกมิจฉาชีพหลอกเอาเงินมัดจำของท่าน ผ่านคำเชิญชวน  ทำงานที่บ้านได้ง่าย ๆ แถมรายได้ดี..แต่ต้องเสียค่าสมัครก่อนทำงาน ซึ่งงานหลัก ๆ ที่มิจฉาชีพชอบอ้าง มีดังนี้
1. รับจ้างเขียนใบปลิวและเขียนรายงาน ลักษณะงาน ต้องเขียนให้ได้ 50 แผ่นขึ้นไป ถึงจะได้เงิน
2. แยกกระดุม-ลูกปัด ลักษณะงาน สีเดียวกันให้เอาไว้ในถุงเดียวกัน ค่าแรง 100-130 บาท
3. พับกระดาษ พับนกและดาว เน้นกลุ่มเป้าหมายที่ชอบงานแฮนด์เมด งานประดิษฐ์ สามารถทำได้ทุกคนไม่จำกัดอายุ มีการสอนขั้นตอนวิธีการทำงานให้ก่อนลงมือทำ
4. ปักครอสติส ลักษณะงาน ผู้รับงานต้องจ่ายค่าอุปกรณ์เป็นค่ามัดจำก่อน ตามขนาดและลวดลายที่รับมา โดยเงินมัดจำจะคืนให้ เมื่องานเสร็จและผ่านเรียบร้อยแล้ว
5. ปักเฟรม มีค่าประกันงาน จะได้คืนเมื่อทำครบ ร้านจะส่งงานให้ทำ 20 รอบ/ 1 มัดจำ อุปกรณ์ฟรี สมัครครั้งเดียวทำได้ตลอด ไม่มีกำหนดวันส่งงาน
นายคารม กล่าวว่า ข้อสังเกตที่ใช้บ่อย มักอาจถูกหลอก ได้แก่  เสียค่าสมัครก่อน  มัดจำก่อน งานเสร็จจะคืนเงินให้ สมัครครั้งเดียวทำได้ตลอด  ไม่มีกำหนดวันส่งงาน เป็นต้น ขอให้ผู้ที่ต้องการทำงานเสริม ตรวจสอบรายละเอียดงานให้ครบถ้วน รวมถึงพิจารณาข้อเสนองานต้องสมเหตุสมผล ไม่ง่ายจนเกินไป แหล่งประกาศงานจะต้องมีความน่าเชื่อถือ ขอให้ตรวจสอบสถานที่ประกาศงานว่ามีอยู่จริง หรือใช้แอปฯ คัดกรองเบอร์โทร ตรวจสอบเบื้องต้นเวลาต้องโทรคุย ระวังถ้าขอให้ส่งข้อมูลส่วนตัวหรือจ่ายเงินก่อนทำงาน ยิ่งต้องดูให้ดี เพราะอาจถูกหลอกโดยเอาข้อมูลของท่านไปหลอกผู้อื่นต่อ

ที่มา : https://www.thaigov.go.th/news/contents/details/77726