รัฐบาลไทย-ข่าวทำเนียบรัฐบาล-“ปลัดฯ ณัฐพล” รับลูกรัฐมนตรีฯ พิมพ์ภัทรา ลงพื้นที่เร่งด่วนติดตามสถานการณ์ สถานประกอบการผลิตพลุระเบิด จ.สุพรรณบุรี กำชับสถานประกอบการต้องมีระบบความปลอดภัยทุกด้าน ประเมินความเสี่ยงก่


วันศุกร์ที่ 19 มกราคม 2567
19/01/2567
พิมพ์
“ปลัดฯ ณัฐพล” รับลูกรัฐมนตรีฯ พิมพ์ภัทรา ลงพื้นที่เร่งด่วนติดตามสถานการณ์ สถานประกอบการผลิตพลุระเบิด จ.สุพรรณบุรี กำชับสถานประกอบการต้องมีระบบความปลอดภัยทุกด้าน ประเมินความเสี่ยงก่
“ปลัดฯ ณัฐพล” รับลูกรัฐมนตรีฯ พิมพ์ภัทรา ลงพื้นที่เร่งด่วนติดตามสถานการณ์ สถานประกอบการผลิตพลุระเบิด จ.สุพรรณบุรี กำชับสถานประกอบการต้องมีระบบความปลอดภัยทุกด้าน ประเมินความเสี่ยงก่อนแจ้งประกอบกิจการโรงงานอย่างเคร่งครัด
ดร.ณัฐพล รังสิตพล ปลัดกระทรวงอุตสาหกรรม (18 มกราคม 2567) เวลา 19.00 น . ได้นำทีมผู้บริหาร    ลงพื้นที่จุดเกิดเหตุพลุระเบิด ซึ่งตั้งอยู่ในพื้นที่บ้านศาลาขาว หมู่ที่ 3 ตำบลสวนแตง อำเภอเมือง จังหวัดสุพรรณบุรี ตามข้อสั่งการรัฐมนตรีว่าการกระทรวงอุตสาหกรรม (นางสาวพิมพ์ภัทรา วิชัยกุล) โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายเอกนิติ รมยานนท์ ผู้ตรวจราชการกระทรวงอุตสาหกรรม นายจุลพงษ์ ทวีศรี อธิบดีกรมโรงงานอุตสาหกรรม นายสุนทร แก้วสว่าง รองอธิบดีกรมโรงงานอุตสาหกรรม นายเตมีย์ พันธุวงค์ราช ผู้อำนวยการกองตรวจราชการ สำนักงานปลัดกระทรวงอุตสาหกรรม นายสมบูรณ์ สุนทรศาสตร์ อุตสาหกรรมจังหวัดสุพรรณบุรี ร่วมลงพื้นที่
ปลัดกระทรวงอุตสาหกรรม กล่าวว่า ได้ลงพื้นที่จุดเกิดเหตุพลุระเบิด เพื่อตรวจดูสภาพพื้นที่และความเสียหายที่เกิดขึ้น พบว่า แม้ลักษณะการประกอบกิจการจะไม่เข้าข่ายการเป็นโรงงานตามกฎหมายว่าด้วยโรงงาน แต่ได้สั่งการเน้นย้ำให้หน่วยงานในสังกัด บูรณาการกับหน่วยงานรับผิดชอบ เข้าไปให้การสนับสนุนการให้ความรู้สถานประกอบการในทุกพื้นที่ทั่วประเทศให้ระมัดระวังการประกอบกิจการในทุกขั้นตอน เพื่อความปลอดภัยในชีวิตและทรัพย์สินของสถานประกอบการ ตลอดจนประชาชนในบริเวณใกล้เคียง
และยังได้สั่งการให้กองตรวจราชการ สำนักงานปลัดกระทรวงอุตสาหกรรม (กตร.สปอ.) กรมโรงงานอุตสาหกรรม (กรอ.) และสำนักงานอุตสาหกรรมจังหวัด (สอจ.) ทั่วประเทศ ตรวจสอบการจัดตั้งโรงงานให้มีระบบความปลอดภัยทุกด้าน เช่น การวางผังโรงงานอย่างเป็นระบบ การจัดเก็บสารเคมีและวัตถุอันตราย การตรวจรับรองเครื่องจักรโดยวิศวกร มีการใช้เครื่องมือ อุปกรณ์ได้อย่างถูกวิธี เป็นต้น และให้มีการประเมินความเสี่ยงทั้งก่อนและขณะประกอบกิจการโรงงานตามกฎหมายอย่างเคร่งครัด ซึ่งเป็นไปตามข้อสั่งการนายกรัฐมนตรีและรัฐมนตรีว่าการกระทรวงการคลัง (นายเศรษฐา ทวีสิน) ที่ได้สั่งการให้กระทรวงอุตสาหกรรม สำรวจการจัดตั้งโรงงาน ระบบความปลอดภัย และขอให้ทุกฝ่ายตรวจสอบโรงงานประเภทที่มีวัตถุอันตรายทั่วประเทศ เพื่อสร้างความมั่นใจว่าจะไม่มีเหตุการณ์กรณีเดียวกันเกิดขึ้นอีก และเพื่อความปลอดภัยในชีวิตและทรัพย์สินของสถานประกอบกิจการ ตลอดจนประชาชนในบริเวณใกล้เคียง

ที่มา : https://www.thaigov.go.th/news/contents/details/77720