รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เปิดอบรม การพัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ เสริมสร้างเศรษฐกิจฐานราก


วันศุกร์ที่ 19 มกราคม 2567
19/01/2567
พิมพ์
รัฐมนตรีฯ พิมพ์ภัทรา เปิดอบรม การพัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ เสริมสร้างเศรษฐกิจฐานราก
รัฐมนตรีฯ พิมพ์ภัทรา เปิดอบรม การพัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ เสริมสร้างเศรษฐกิจฐานราก
วันที่ 19 มกราคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานพิธีเปิดการฝึกอบรมเชิงปฏิบัติการหลักสูตร "การพัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ"ภายใต้โครงการ ยกระดับเศรษฐกิจชุมชนสู่ความยั่งยืน โดยมี นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นายวาที พีระวรานุพงศ์ รองอธิบดีกรมส่งเสริมอุตสาหกรรม นายคณิต กายสอน อุตสาหกรรมจังหวัดชุมพร นายวิชญพรรณ พลอยทับทิม อุตสาหกรรมจังหวัดระนอง นางดวงธิดา จันทร์พุ่ม อุตสาหกรรมจังหวัดนครศรีธรรมราช และคณะผู้บริหาร เข้าร่วม ณ อาคารอเนกประสงค์วัดหินแก้ว อำเภอท่าแซะ และอาคารตลาดกลาง เทศบาลวังใหม่ ตำบลวังไผ่ อำเภอเมือง จังหวัดชุมพร
รัฐมนตรีฯ พิมพ์ภัทรา กล่าวว่า ภายใต้การนำของรัฐบาล ท่านเศรษฐา ทวีสิน นายกรัฐมนตรี ได้ให้ความสำคัญในการช่วยเหลือและฟื้นฟูกิจกรรมทางเศรษฐกิจและสังคมให้กลับเข้าสู่ภาวะปกติโดยเร็วและเป็นระบบด้วยนโยบายต่าง ๆ เพื่อสร้างความเข้มแข็งและขับเคลื่อนเศรษฐกิจของประเทศ โดยมุ่งแก้ไขปัญหาในระดับเศรษฐกิจฐานรากลดความเหลื่อมล้ำในพื้นที่ โดยหน่วยงานที่เกี่ยวข้องร่วมกันขับเคลื่อนภารกิจให้บรรลุเป้าหมาย กระทรวงอุตสาหกรรม โดยกรมส่งเสริมอุตสาหกรรม เป็นหน่วยงานที่มีบทบาทหน้าที่ในการส่งเสริม พัฒนา และสนับสนุนกลุ่มเป้าหมายในทุกพื้นที่ของประเทศ ให้มีความเติบโตอย่างมีคุณภาพ เพื่อการยกระดับเศรษฐกิจฐานรากให้มีความเข้มแข็งและพัฒนากลุ่มเป้าหมายให้เป็นผู้ประกอบการที่มีความสามารถในการประกอบธุรกิจ โดยการส่งเสริม พัฒนาและสนับสนุนให้มีองค์ความรู้ด้านการบริหารจัดการในการดำเนินธุรกิจ ด้านการพัฒนาผลิตภัณฑ์ ด้านคุณภาพและมาตรฐาน การเชื่อมโยงธุรกิจเพื่อนำไปสู่การขยายโอกาสทางการตลาด โดยนำวัตถุดิบในท้องถิ่นมาแปรรูปในเชิงอุตสาหกรรม และส่งเสริมเศรษฐกิจสร้างสรรค์ ด้วยการผลักดัน Soft Power ของประเทศไทย ด้วยทุนทางวัฒนธรรมในระดับประเทศสู่ระดับภาคและท้องถิ่นตลอดจนสนับสนุนโครงการพัฒนาระเบียงเศรษฐกิจภาคใต้ เชื่อมโยงการขนส่งระหว่าง อ่าวไทยและอันดามัน หรือ โครงการแลนด์บริดจ์ ซึ่งเป็นโครงการสำคัญ ของ รัฐบาลการพัฒนาอุตสาหกรรมตามแนวนโยบายข้างต้น จะถูกขับเคลื่อนควบคู่ ไปกับการกระจายความเจริญสู่ระดับพื้นที่ให้เกิดผลได้อย่างเป็นรูปธรรมและเติบโต คู่ชุมชนได้อย่างยั่งยืน
โดยกระทรวงอุตสาหกรรม ได้ให้ความสำคัญในการขับเคลื่อนการพัฒนาเศรษฐกิจของประเทศเพื่อเสริมสร้างคุณภาพชีวิตที่ดีให้แก่ประชาชน พร้อม ๆ ไปกับการเติบโตสู่ความยั่งยืน โดยกำหนดนโยบายในการส่งเสริม สนับสนุนภาคอุตสาหกรรมและผู้ประกอบการไทยทุกกลุ่มให้เติบโตอย่างมีคุณภาพรวมถึงให้ความสำคัญกับการยกระดับเศรษฐกิจฐานรากให้มีความเข้มแข็ง ด้วยการสนับสนุนให้ประชาชนมีอาชีพมั่นคงจากต้นทุนในชุมชน ทั้งต้นทุนทางวัฒนธรรมและวัตถุดิบในท้องถิ่น พร้อมการพัฒนาทักษะ อาชีพเสริมเพื่อการลดรายจ่ายในภาคครัวเรือน การผนวกวิชาการอุตสาหกรรมเข้ากับวิถีชุมชนเพื่อสร้างรายได้ยั่งยืนให้กับประชาชน และเตรียมความพร้อมให้ประเทศไทยก้าวข้ามประเทศกับดักรายได้ปานกลางไปสู่ความมั่งคั่งในอนาคต
ทั้งนี้ ในปัจจุบันตลาดสมุนไพรไทย ได้รับความนิยมเพิ่มสูงขึ้น และมีการนำวัตถุดิบในท้องถิ่นมาผลิตเป็นผลิตภัณฑ์ในเชิงอุตสาหกรรมอย่างต่อเนื่อง โดยปี 2565 การบริโภคผลิตภัณฑ์สมุนไพรในประเทศไทย มีมูลค่าสูงถึง 52,104.3 ล้านบาท ซึ่งที่ผ่านมากระทรวงอุตสาหกรรม ได้ส่งเสริมให้มีการนำพืชสมุนไพรและภูมิปัญญาท้องถิ่นมาพัฒนาเป็นผลิตภัณฑ์ที่มีมาตรฐานสำหรับใช้ในการรักษา บำบัดร่างกายและดูแลสุขภาพในเชิงการแพทย์ อาทิ เครื่องสำอาง และเวชภัณฑ์จากสมุนไพรเป็นต้น ซึ่งจะดำเนินการอย่างต่อเนื่องเพื่อพัฒนาและสร้างผู้ประกอบการให้เกิดการ พัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ โดยการยกระดับผลิตภัณฑ์ท้องถิ่นให้มีมาตรฐานเพื่อรองรับตลาดการทองเที่ยวเชิงสุขภาพ ต่อไป สำหรับการจัดฝึกอบรมเชิงปฏิบัติการ หลักสูตร "การพัฒนาผลิตภัณฑ์สมุนไพรท้องถิ่นเพื่อรองรับการท่องเที่ยวเชิงสุขภาพ" ในครั้งนี้ กระทรวงอุตสาหกรรม โดย กรมส่งเสริมอุตสาหกรรม มีวัตถุประสงค์ เพื่อช่วยเสริมสร้างเศรษฐกิจฐานรากให้มีความเข้มแข็งมีศักยภาพในการแข่งขัน พัฒนาองค์ความรู้และเพิ่มทักษะให้ผู้ประกอบการ วิสาหกิจชุมชน ตลาดจนพี่น้องประชาชนในพื้นที่จังหวัดชุมพรและจังหวัดใกล้เคียง ได้มีโอกาสต่อยอดสู่การเป็น ผู้ประกอบการที่มีศักยภาพและสร้างรายได้ให้กับชุมชนกระตุ้นระบบเศรษฐกิจในระดับท้องถิ่นได้เป็นอย่างดี

ที่มา : https://www.thaigov.go.th/news/contents/details/77718