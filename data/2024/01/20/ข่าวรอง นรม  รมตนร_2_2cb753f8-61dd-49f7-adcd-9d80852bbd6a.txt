รัฐบาลไทย-ข่าวทำเนียบรัฐบาล-​“พวงเพ็ชร” นำคณะถกแก้ไขปัญหากรรมสิทธิ์ที่ดิน 21 วัดสกลนคร เผย หากเอกสารครบพร้อมเดินต่อ 


วันเสาร์ที่ 20 มกราคม 2567
20/01/2567
พิมพ์
​“พวงเพ็ชร” นำคณะถกแก้ไขปัญหากรรมสิทธิ์ที่ดิน 21 วัดสกลนคร เผย หากเอกสารครบพร้อมเดินต่อ
​“พวงเพ็ชร” นำคณะถกแก้ไขปัญหากรรมสิทธิ์ที่ดิน 21 วัดสกลนคร เผย หากเอกสารครบพร้อมเดินต่อ
วันนี้ (20 มกราคม 2567) เวลา 09.00 น.   ณ ห้องประชุมศาลากลางจังหวัดสกลนคร นางพวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธานการประชุมหารือและมอบนโยบายการแก้ไขปัญหากรรมสิทธิ์ที่ดินของวัดในพื้นที่ โดยมี นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี คณะที่ปรึกษารัฐมนตรีประจำสำนักนายกรัฐมนตรี นายอินทพร จั่นเอี่ยม ผู้อำนวยการสำนักงานพระพุทธศาสนาแห่งชาติ พร้อมผู้ที่เกี่ยวข้องเข้าร่วม
ที่ประชุมได้หารือแนวทางการแก้ไขปัญหากรรมสิทธิ์ที่ดินของวัดในพื้นที่ จ.สกลนคร ซึ่งพบว่าเป็นประเด็นปัญหามาช้านาน และเคยมีการเสนอไปยังคณะกรรมาธิการการศาสนา ศิลปะและวัฒนธรรม รัฐสภา เพื่อขอสร้างวัดในพื้นที่จังหวัดสกลนครที่ตั้งอยู่ในเขตป่าสงวนแห่งชาติ จำนวน 21 วัด โดยแยกเป็นวัดที่ตั้งอยู่ในบริเวณป่าสงวนดงผาลาด จำนวน 13 วัด วัดที่ตั้งอยู่ในบริเวณป่าสงวน ป่า 2484 จำนวน 7 วัด และวัดที่ตั้งอยู่ในป่าสงวนแห่งชาติ จำนวน 1 วัด โดยทั้ง 21 วัด ได้ดำเนินการขอผ่อนผันตามมติคณะรัฐมนตรี ตั้งแต่วันที่  27 มิถุนายน 2563 และมติคณะรัฐมนตรี เมื่อวันที่ 11 พฤษภาคม 2564 เป็นเวลานานพอสมควรแล้ว แต่ทางวัดยังไม่ได้รับการพิจารณา
นางพวงเพ็ชร กล่าวว่า การประชุมหารือและแก้ไขปัญหากรรมสิทธิ์ที่ดินวัดในพื้นที่จังหวัดสกลนครวันนี้ ถือเป็นครั้งแรกที่มีการรวบรวมองคาพยพที่เกี่ยวข้อง มารับฟังปัญหาและหาแนวทางในการช่วยเหลือร่วมกัน อย่างไรก็ตาม การดำเนินการต่างๆ ยังคงอยู่ในระหว่างการตรวจสอบเอกสาร ต้องมีความถูกต้อง ครบถ้วน จากนั้นเราจะมีการประชุมกันอีกครั้ง เพื่อติดตามความคืบหน้าและเร่งรัดให้เกิดผลเป็นรูปธรรมโดยเร็ว ขอให้มั่นใจว่าคณะทำงานได้ทำการช่วยเหลือเรื่องนี้อย่างต่อเนื่อง เพื่อช่วยทำนุบำรุงพระพุทธศาสนา และให้พื้นที่เกิดประโยชน์สูงสุด

ที่มา : https://www.thaigov.go.th/news/contents/details/77737