รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลดึงดูดภาคเอกชนร่วมลงทุนยกระดับอุตสาหกรรมอิเล็กทรอนิกส์ ขับเคลื่อนไทยเป็นฐานการผลิตอันดับ 1 ในภูมิภาค 


วันเสาร์ที่ 20 มกราคม 2567
20/01/2567
พิมพ์
โฆษกรัฐบาลเผย รัฐบาลดึงดูดภาคเอกชนร่วมลงทุนยกระดับอุตสาหกรรมอิเล็กทรอนิกส์ ขับเคลื่อนไทยเป็นฐานการผลิตอันดับ 1 ในภูมิภาค
โฆษกรัฐบาลเผย รัฐบาลดึงดูดภาคเอกชนร่วมลงทุนยกระดับอุตสาหกรรมอิเล็กทรอนิกส์ ขับเคลื่อนไทยเป็นฐานการผลิตอันดับ 1 ในภูมิภาค พร้อมสนับสนุนการแลกเปลี่ยนองค์ความรู้และเพิ่มการลงทุนจากต่างประเทศ ในอุตสาหกรรมเกี่ยวเนื่อง
วันที่ 20 มกราคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลตั้งเป้าส่งเสริมการลงทุนในอุตสาหกรรมอิเล็กทรอนิกส์ต้นน้ำ ซึ่งตามวิสัยทัศน์ของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง อุตสาหกรรมอิเล็กทรอนิกส์ต้นน้ำถือเป็น 1 ใน 3 อุตสาหกรรมเป้าหมายเพื่อยกระดับอุตสาหกรรมและเทคโนโลยีในประเทศ ทั้งนี้ เชื่อมั่นว่าจะช่วยยกระดับประเทศไทยสู่อุตสาหกรรม 5.0 และระบบเศรษฐกิจใหม่ที่ขับเคลื่อนด้วยเทคโนโลยีและนวัตกรรม
โฆษกประจำสำนักนายกรัฐมนตรี กล่าวว่า 3 อุตสาหกรรมเป้าหมาย ประกอบไปด้วย อุตสาหกรรมดิจิทัล อุตสาหกรรมอิเล็กทรอนิกส์ และอุตสาหกรรมรถยนต์ไฟฟ้า (EV) โดยรัฐบาลได้มอบหมายให้หน่วยงานที่เกี่ยวข้อง ทั้งภาครัฐ และเอกชน ดำเนินการตามนโยบายดึงดูดการลงทุนในอุตสาหกรรมอิเล็กทรอนิกส์ต้นน้ำ เพื่อดึงดูดการลงทุน และเร่งยกระดับอุตสาหกรรมประเภทนี้ รวมถึงอุตสาหกรรมอื่น ๆ ที่เกี่ยวเนื่อง
ทั้งนี้ สำนักงานคณะกรรมการส่งเสริมการลงทุน (BOI) สนับสนุนอุตสาหกรรมอิเล็กทรอนิกส์ไทย มุ่งหวังให้เป็น “ฐานการผลิตแผ่นวงจรอิเล็กทรอนิกส์ชั้นนำในตลาดโลก” โดยคาดการณ์ว่าภายในปี 2568 อุตสาหกรรมแผ่นวงจรอิเล็กทรอนิกส์ จะมีมูลค่าสูงถึง 8 พันล้านเหรียญสหรัฐ หรือประมาณ 2.7 แสนล้านบาท โดยการขอรับการส่งเสริมการลงทุนในกิจการผลิตแผ่นวงจรพิมพ์ (PCB และ PCBA) ในช่วงปี 2561 - พฤศจิกายน 2566 มีจำนวนทั้งสิ้น 106 โครงการ มูลค่าเงินลงทุนรวม 150,557 ล้านบาท ซึ่งมีนักลงทุนรายใหญ่ของโลกเลือกประเทศไทยเป็นฐานการผลิตแผ่นวงจรพิมพ์ทั้ง PCB (Printed Circuit Board) และ PCBA (Printed Circuit Board Assembly) ทำให้ไทยกลายเป็นฐานการผลิตอันดับ 1 ของอาเซียน และเป็นอันดับ 2 ของภูมิภาครองจากจีน
“นายกรัฐมนตรีสนับสนุนการลงทุนใน 3 อุตสาหกรรมเป้าหมายเพื่อยกระดับอุตสาหกรรมและเทคโนโลยีในประเทศ เชื่อมั่นว่าไทยมีศักยภาพและความพร้อม ที่จะพัฒนาอย่างต่อเนื่องในอุตสาหกรรมเทคโนโลยี และนวัตกรรม ซึ่งจะส่งผลในการพัฒนาแรงงาน การศึกษาไทย และลดความเหลื่อมล้ำ และเชื่อมั่นว่าไทยพร้อมเป็นศูนย์กลางอุตสาหกรรมอนาคตในภูมิภาค” นายชัย กล่าว

ที่มา : https://www.thaigov.go.th/news/contents/details/77728