รัฐบาลไทย-ข่าวทำเนียบรัฐบาล-“พัชรวาท” ยืนยันผลักดันแก้ปัญหาโลกร้อน จับมือ “แจฟฟรีย์ แซคค์” ประธานเครือข่ายเพื่อการพัฒนาอย่างยั่งยืน UN กำหนดเป้าหมายแก้ไขปัญหาร่วมกัน 


วันศุกร์ที่ 19 มกราคม 2567
“พัชรวาท” ยืนยันผลักดันแก้ปัญหาโลกร้อน จับมือ “แจฟฟรีย์ แซคค์” ประธานเครือข่ายเพื่อการพัฒนาอย่างยั่งยืน UN กำหนดเป้าหมายแก้ไขปัญหาร่วมกัน
“พัชรวาท” ยืนยันผลักดันแก้ปัญหาโลกร้อน จับมือ “แจฟฟรีย์ แซคค์” ประธานเครือข่ายเพื่อการพัฒนาอย่างยั่งยืน UN กำหนดเป้าหมายแก้ไขปัญหาร่วมกัน
“พัชรวาท” ยืนยันผลักดันแก้ปัญหาโลกร้อน จับมือ “แจฟฟรีย์ แซคค์” ประธานเครือข่ายเพื่อการพัฒนาอย่างยั่งยืน UN กำหนดเป้าหมายแก้ไขปัญหาร่วมกัน
วันที่ 19 มกราคม 2567 เวลา 10.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม ให้การต้อนรับ นายเจฟฟรีย์ แซคค์ ประธานเครือข่ายวิชาการเพื่อการพัฒนาที่ยั่งยืนแห่งสหประชาชาติ (SDSN) และคณะ ในโอกาสเดินทางเยือนประเทศไทย และกระทรวงทรัพยากรธรรมชาติและสิ่งแวดล้อม ณ ห้องรับรอง ชั้น 20 กระทรวงทรัพยากรธรรมชาติและสิ่งแวดล้อม เพื่อหารือแลกเปลี่ยนนโยบายการดำเนินงานด้านการพัฒนาที่ยั่งยืน และการเปลี่ยนแปลงสภาพภูมิอากาศร่วมกับประเทศไทย
โดย พล.ต.อ.พัชรวาท ได้กล่าวถึงหลักปรัชญาเศรษฐกิจพอเพียง ซึ่งเป็นแนวทางการพัฒนาของประเทศไทย ที่มีความสอดคล้องกับแนวทางการพัฒนาที่ยั่งยืน โดยเน้นความร่วมมือจากทุกภาคส่วน พร้อมร่วมหารือถึงประเด็นความร่วมมือในการวางแนวทางการแก้ไขปัญหาการเปลี่ยนแปลงสภาพภูมิอากาศ และแนวทางความร่วมมือกับประเทศต่าง ๆ เพื่อให้เกิดความร่วมมือที่เพียงพอจะแก้ไขปัญหาร่วมกันได้ ด้านนายเจฟฟรีย์ แซคค์ กล่าวว่า การแก้ไขปัญหาการเปลี่ยนแปลงสภาพภูมิอากาศจะมีความท้าทายมากยิ่งขึ้น เนื่องจากในอนาคตมีแนวโน้มที่จะมีความรุนแรงเพิ่มขึ้น ถ้าไม่ช่วยกันแก้ไข ซึ่งต้องอาศัยความร่วมมือกันแบบพหุภาคี โดย Sustainable Development Solution Network หรือ SDSN ยินดีจะช่วยเป็นผู้ประสานงานระหว่างประเทศ โดยเฉพาะความร่วมมือระหว่างไทยกับอาเซียนและจีน
นอกจากนี้ ยังได้มีการหารือร่วมกันถึงประเด็นการรักษาและฟื้นฟูป่าเขตฝน ทั้งในทวีปอเมริกาใต้ โดยเฉพาะประเทศบราซิล และในอาเซียน ทั้งวิธีการและการระดมการลงทุน เพื่อเป็นประเด็นหยิบยกในการประชุม COP 29 ต่อไป และหารือถึงการเสนอให้ไทยเป็นแกนกลางในศึกษาและวางนโยบายการพัฒนาที่ยั่งยืนในประเทศอาเซียน เพื่อทำแบบจำลองการพัฒนาที่ยั่งยืนใน 4 ด้าน คือ การเปลี่ยนแปลงภูมิอากาศ การใช้ที่ดินที่เหมาะสมสำหรับอนาคต การเปลี่ยนแปลงการใช้พลังงาน และมาตรการทางการเงิน
ทั้งนี้ พล.ต.อ.พัชรวาท ได้กล่าวทิ้งท้ายในการหารือเพื่อเป็นการยืนยันถึงจุดยืนของประเทศไทยในการแก้ไขปัญหาการเปลี่ยนแปลงสภาพภูมิอากาศว่า “ประเทศไทยจะดำเนินการในเรื่องนี้อย่างต่อเนื่อง โดยจะกำกับดูแลการดำเนินงานด้วยตนเอง พร้อมทั้งมอบหมายให้กรมการเปลี่ยนแปลงสภาพภูมิอากาศและสิ่งแวดล้อม และองค์การบริหารจัดการก๊าซเรือนกระจก เป็นหน่วยงานหลักในการทำงานร่วมกับ SDSN ต่อไป เพื่อสร้างประโยชน์ในการนำประเทศไปสู่เป้าหมายการพัฒนาที่ยั่งยืนในทุกมิติร่วมกัน” พล.ต.อ.พัชรวาทกล่าว

ที่มา : https://www.thaigov.go.th/news/contents/details/77715