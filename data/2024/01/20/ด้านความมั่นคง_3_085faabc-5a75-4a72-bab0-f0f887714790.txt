รัฐบาลไทย-ข่าวทำเนียบรัฐบาล-​กรมการจัดหางาน ปูพรมกวาดล้างต่างชาติแย่งอาชีพคนไทยทั่วกรุงเทพฯ


วันเสาร์ที่ 20 มกราคม 2567
20/01/2567
พิมพ์
​กรมการจัดหางาน ปูพรมกวาดล้างต่างชาติแย่งอาชีพคนไทยทั่วกรุงเทพฯ
อธิบดีกรมการจัดหางาน สั่งกวาดล้างคนต่างชาติแย่งอาชีพคนไทย ย่านพระโขนง สวนหลวง คลองตัน ดินแดง ห้วยขวาง เผยพบคนต่างชาติทำผิด 19 ราย นายจ้างคนไทยจ้างคนต่างชาติไม่มีใบอนุญาตทำงานและทำงานนอกเหนือสิทธิ์ 5 ราย
นายสมชาย มรกตศรีวรรณ อธิบดีกรมการจัดหางาน เปิดเผยว่า กรมการจัดหางานได้รับแจ้งเบาะแสผ่านทางสื่อมวลชนและทางสายด่วนกรมการจัดหางาน 1694 ว่าพบชุมชนชาวเมียนมาขนาดใหญ่ย่านพระโขนง มีตลาดจำหน่ายสินค้าเมียนมา ข้าวของเครื่องใช้ ชุดประจำชาติ ทานาคาที่พ่อค้า-แม่ค้า และลูกค้าเป็นชาวเมียนมาทั้งหมด ต่อมาทราบว่าบริเวณดังกล่าวคือซอยเเสงทิพย์ ตลาดเเสงทิพย์ แขวงพระโขนงเหนือ เขตวัฒนา กรุงเทพมหานคร กองทะเบียนจัดหางานกลางและคุ้มครองคนหางาน ร่วมกับเจ้าหน้าที่จากสำนักงานจัดหางานกรุงเทพมหานคร พื้นที่ 3 จึงเข้าตรวจสอบการทำงาน ของคนต่างด้าว นายจ้าง/สถานประกอบการบริเวณดังกล่าว และจุดต่าง ๆ ในกรุงเทพมหานครที่ได้รับแจ้งเบาะแส อาทิ ซอยข้างโรงพยาบาลเทพธารินทร์ ถนนพระรามที่ 4 แขวงพระโขนง เขตคลองเตย ริมถนนภายในซอยสุขุมวิท 36 แขวงพระโขนง เขตคลองเตย บริเวณริมถนนกำแพงเพชร 7 หน้าสปอร์ตคลับแห่งหนึ่ง แขวงสวนหลวง เขตสวนหลวง หน้าโรงเรียนเกษมพิทยา ถนนสุขุมวิท 72 แขวงคลองตันเหนือ เขตวัฒนา ซอยปรีดีพนมยงค์ 36 แขวงคลองตันเหนือ เขตวัฒนา บริเวณถนนประชาสงเคราะห์หน้าร้านสุกี้แฮปปี้ แขวงดินแดง เขตดินแดง บริเวณถนนประชาราษฎร์บำเพ็ญ แขวงห้วยขวาง เขตห้วยขวาง เพื่อมิให้กระทบต่อโอกาสการมีงานทำของคนไทย และเพื่อบริหารจัดการการทำงานของแรงงานต่างชาติให้เป็นไปตามที่กฎหมายกำหนด จากการตรวจสอบพบคนต่างชาติกระทำผิดเป็นคนต่างด้าวทำงานโดยไม่มีใบอนุญาตทำงานและทำงานนอกเหนือสิทธิ 19 ราย แบ่งเป็นสัญชาติเมียนมา 13 ราย อินเดีย 3 ราย เวียดนาม 2 ราย และกัมพูชา 1 ราย และนายจ้างกระทำความผิดรับคนต่างด้าวทำงานโดยไม่มีใบอนุญาตทำงานและทำงานนอกเหนือจากที่มีสิทธิจะทำได้ 5 ราย จึงได้ควบคุมตัวคนต่างชาติส่งพนักงานสอบสวนสถานีตำรวจนครบาลปทุมวัน เพื่อดำเนินคดีตามกฎหมาย
นายสมชายฯ กล่าวย้ำว่า กรมการจัดหางานจะตรวจสอบและดำเนินคดีกับคนต่างชาติที่ไม่มีใบอนุญาตทำงานและลักลอบทำงานนอกเหนือสิทธิอย่างเคร่งครัด โดยใช้มาตรการลงพื้นที่สุ่มตรวจโดยไม่แจ้งล่วงหน้าในทุกจังหวัด พร้อมกับตรวจสอบตามที่พลเมืองดีแจ้งเบาะแสเข้ามา ซึ่งตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม หากคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิจะทำได้ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมถึงห้ามขอใบอนุญาตทำงานเป็นเวลา 2 ปี นับตั้งแต่วันที่ได้รับโทษ และนายจ้าง/สถานประกอบการที่รับคนต่างด้าวที่ไม่มีใบอนุญาตทำงานเข้าทำงาน หรือให้คนต่างด้าวทำงานนอกเหนือจาก ที่มีสิทธิ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี
ทั้งนี้ หากพบเห็นการจ้างคนต่างชาติทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน อาคารกระทรวงแรงงาน ชั้น 4 โทร. 02-354-1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วน 1694 กรมการจัดหางาน

ที่มา : https://www.thaigov.go.th/news/contents/details/77732