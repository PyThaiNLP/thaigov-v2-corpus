รัฐบาลไทย-ข่าวทำเนียบรัฐบาล-10 อันดับข่าวปลอม“ดีอี” เตือนเพจ“กรมพัฒนาฝีมือแรงงาน” รับสมัครงานแพ็กของ รายได้สูงต่อวัน ไม่แผ่ว!


วันเสาร์ที่ 20 มกราคม 2567
10 อันดับข่าวปลอม“ดีอี” เตือนเพจ“กรมพัฒนาฝีมือแรงงาน” รับสมัครงานแพ็กของ รายได้สูงต่อวัน ไม่แผ่ว!
10 อันดับข่าวปลอม“ดีอี” เตือนเพจ“กรมพัฒนาฝีมือแรงงาน”
รับสมัครงานแพ็กของ รายได้สูงต่อวัน ไม่แผ่ว!
กระทรวงดิจิทัลเพื่อเศรษฐกิจและสังคม (ดีอี) สรุปข่าวปลอมประจำสัปดาห์ที่ประชาชนให้ความสนใจสูงสุดเป็นอันดับ 1 พบว่าเป็นเรื่องเพจปลอม “กรมพัฒนาฝีมือแรงงาน” รับสมัครพนักงาน แพ็กของ รายได้เฉลี่ย 450 บาท/ต่อวัน รองลงมาเป็นข่าวปลอม “สินเชื่ออเนกประสงค์กรุงไทย 5 พลัส วงเงินสูงสุด 2 ล้านบาท ผ่านเพจ Loan Versatile 5 Plus” ยังระบาดหนัก เตือนเช็กข้อมูลทุกด้านให้ดีก่อนหลงเชื่อ หรือแชร์ข้อมูล
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 12 – 18 มกราคม 2567 พบข้อความที่เข้ามาทั้งหมด 1,194,201 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 140 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 113 ข้อความ ตามมาด้วยการแจ้งเบาะแสผ่าน Line Official จำนวน 27 ข้อความ รวมเรื่องที่ต้องดำเนินการตรวจสอบ 97 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 59 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคง ภายในประเทศ จำนวน 53 เรื่อง อาทิ กรมการจัดหางาน แนะนำงานสร้ายรายได้ 890-2,800 บาท รับ และส่งชิ้นงานฟรี ไม่มีค่าใช้จ่าย เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 19 เรื่อง อาทิ ผิวไม่ใส เพราะหายใจไม่สุด มีเสมหะพิษ ที่ขับออกไม่หมด สะสมที่ปอด เป็นต้น
กลุ่มที่ 3 : ภัยพิบัติ จำนวน 4 เรื่อง อาทิ วันที่ 17-19 ม.ค.นี้ หลายพื้นที่ตั้งแต่ ภาคเหนือ มาถึงภาคกลาง อุณหภูมิจะลดลงอีกโดย กทม.อุณหภูมิต่ำสุด 20 องศา เป็นต้น
กลุ่มที่ 4 : เศรษฐกิจ จำนวน 21 เรื่อง อาทิ ตลาดหลักทรัพย์ฯ เปิดให้ลงทุน Gold Trading การลงทุนหุ้นเริ่มต้น 50$ (1,750 บาท) กองทุนปันผลเริ่มต้น 500$ (17,490 บาท) กำไรสูงสุด 20% เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 18 เรื่อง
.
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจในลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
.
อันดับที่ 1 : เรื่อง รับสมัครพนักงานแพ็กของ รายได้เฉลี่ย 450 บาท/ต่อวัน ผ่านเพจกรมพัฒนาฝีมือแรงงาน
อันดับที่ 2 : เรื่อง สินเชื่ออเนกประสงค์กรุงไทย 5 พลัส วงเงินสูงสุด 2 ล้านบาท ผ่านเพจ Loan Versatile 5 Plus
อันดับที่ 3 : เรื่อง กรมการจัดหางาน แนะนำงานสร้างรายได้ 890-2,800 บาท รับและส่งชิ้นงานฟรี ไม่มีค่าใช้จ่าย
อันดับที่ 4 : เรื่อง เพจเฟซบุ๊ก Loan 5 Plus ที่ปรึกษาด้านสินเชื่อธนาคารกรุงไทย
อันดับที่ 5 : เรื่อง เงินกู้ด่วน 5,000-300,000 บาท ทุกอาชีพก็กู้ได้ ผ่านเพจ KA PRO ติดต่อผ่านไลน์
อันดับที่ 6 : เรื่อง กลุ่ม Line ร่วมกับ SET เรียนรู้การซื้อ-ขายหุ้นฟรี ลงทุนเริ่มต้น 1,000 บาท รับปันผล 4,000-8,000 บาท/สัปดาห์
อันดับที่ 7 : เรื่อง เพิ่มเงินบำนาญรายเดือนให้ข้าราชการรายละ 5,000 – 10,000 บาท
อันดับที่ 8 : เรื่อง ฟันผุติดต่อกันได้ผ่านการหอมหรือจูบ
อันดับที่ 9 : เรื่อง อุปกรณ์ Power Factor Saver ประหยัดค่าไฟฟ้าได้ 50% ไม่ผิดกฎหมาย
อันดับที่ 10 : เรื่อง เปิดลงทุน Gold Trading เริ่มต้น 50$ (1,750 บาท) กองทุนปันผลเริ่มต้น 500$ (17,490 บาท) กำไรสูงสุด 20%
อย่างไรก็ตาม กระทรวงดีอี ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆของศูนย์ต่อต้านข่าวปลอมได้ที่ไลน์@antifakenewscenterเว็บ https://www.antifakenewscenter.com/ ทวิตเตอร์ https://twitter.com/AFNCThailand และสายด่วน GCC 1111 ต่อ 87 ตลอด 24 ชั่วโมง

ที่มา : https://www.thaigov.go.th/news/contents/details/77736