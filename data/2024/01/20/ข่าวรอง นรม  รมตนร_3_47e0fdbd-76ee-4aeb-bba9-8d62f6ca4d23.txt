รัฐบาลไทย-ข่าวทำเนียบรัฐบาล-“พวงเพ็ชร” ชื่นชม “กองทุนหมู่บ้านเหล่านกยูง” สกลนคร ต้นแบบบริหารจัดการกองทุนหมู่บ้าน


วันเสาร์ที่ 20 มกราคม 2567
20/01/2567
พิมพ์
“พวงเพ็ชร” ชื่นชม “กองทุนหมู่บ้านเหล่านกยูง” สกลนคร ต้นแบบบริหารจัดการกองทุนหมู่บ้าน
“พวงเพ็ชร” ชื่นชม “กองทุนหมู่บ้านเหล่านกยูง” สกลนคร ต้นแบบบริหารจัดการกองทุนหมู่บ้าน
วันนี้ (20 มกราคม 2567) เวลา 10.00 น. นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมคณะ ประกอบด้วย นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี และคณะที่ปรึกษารัฐมนตรีประจำสำนักนายกรัฐมนตรี เดินทางลงพื้นที่ ที่ทำการกองทุนหมู่บ้านเหล่านกยูง หมู่ที่ 6  ต.ดงมะไฟ อ.เมือง จ.สกลนคร โดยมี นายณัฐวัสส์ วิริยานภาภรณ์ ผู้ว่าราชการจังหวัดสกลนคร พร้อมด้วยคณะผู้บริหารงานกองทุนฯ ร่วมต้อนรับ
การลงพื้นที่ครั้งนี้ รัฐมนตรีประจำสำนักนายกรัฐมนตรีและคณะ ได้ตรวจเยี่ยมและติดตามการดำเนินงานของกองทุนหมู่บ้านเหล่านกยูง ซึ่งเป็นกองทุนหมู่บ้านที่มีผลการดำเนินงานโดดเด่น มีการบริหารจัดการเงินทุนได้อย่างดีเยี่ยม ปัจจุบันมีคณะกรรมการบริหารกองทุน 9 คน มีการแบ่งบทบาทหน้าที่การบริหารงานอย่างชัดเจน ทำให้การดำเนินโครงการต่างๆ ของกองทุนมีประสิทธิภาพ เป็นไปตามเป้าหมายที่ตั้งไว้ มีสมาชิกกองทุนทั้งสิ้น 268 คน จากเดิมเริ่มแรกมีอยู่เพียง 69 คน ทางกองทุนมีการดำเนินโครงการร้านค้าชุมชน โดยได้รับการจัดสรรงบประมาณสนับสนุน รวมทั้งสิ้น 1,200,000 บาท ปัจจุบันมีเงินทุนหมุนเวียน จำนวน 2,110,774.55 บาท และมีเงินในบัญชีคงเหลือ ณ วันที่ 31 ธันวาคม 2566 จำนวน 1,081,616.90 บาท
นางพวงเพ็ชร กล่าวว่า จากการลงพื้นที่ติดตามผลการดำเนินงานของกองทุนหมู่บ้านเหล่านกยูงในวันนี้ ได้เห็นถึงความมุ่งมั่นและความตั้งใจของคณะกรรมการ ในการบริหารจัดการกองทุนให้มีดอกผลงอกเงย นำงบประมาณที่ได้ไปช่วยเหลือพี่น้องสมาชิกกองทุนอย่างแท้จริง ซึ่งตรงตามวัตถุประสงค์ของการจัดตั้งกองทุนหมู่บ้านที่ทางรัฐบาลได้วางไว้  และยังได้เห็นถึงพลังความรวมมือร่วมใจจากสมาชิก จะเห็นได้ว่าตั้งแต่ก่อตั้งมาจนถึงปัจจุบัน มีจำนวนสมาชิกกองทุนเพิ่มมากขึ้น แสดงถึงความเชื่อมั่นของประชาชนต่อกลไกการดำเนินงานของกองทุนหมู่บ้านที่สามารถช่วยเหลือประชาชนให้มีคุณภาพชีวิตที่ดีขึ้นได้ จึงขอแสดงความชื่นชมและขอให้ทางกองทุนมีการพัฒนาผลงานเพื่อตอบสนองชุมชนและพื้นที่ได้อย่างต่อเนื่องในอนาคต

ที่มา : https://www.thaigov.go.th/news/contents/details/77739