รัฐบาลไทย-ข่าวทำเนียบรัฐบาล-รองโฆษกฯ รัดเกล้าฯ เผย ธนาคารออมสินมอบสินเชื่อ เพื่อเสริมสภาพคล่องและเงินทุนในการประกอบอาชีพสำหรับผู้ประกอบอาชีพอิสระรายย่อย ให้ผ่อนยาวถึง 8 ปี และไม่ต้องใช้หลักประกัน


วันเสาร์ที่ 20 มกราคม 2567
20/01/2567
พิมพ์
รองโฆษกฯ รัดเกล้าฯ เผย ธนาคารออมสินมอบสินเชื่อ เพื่อเสริมสภาพคล่องและเงินทุนในการประกอบอาชีพสำหรับผู้ประกอบอาชีพอิสระรายย่อย ให้ผ่อนยาวถึง 8 ปี และไม่ต้องใช้หลักประกัน
รองโฆษกฯ รัดเกล้าฯ เผย ธนาคารออมสินมอบสินเชื่อ เพื่อเสริมสภาพคล่องและเงินทุนในการประกอบอาชีพสำหรับผู้ประกอบอาชีพอิสระรายย่อย ให้ผ่อนยาวถึง 8 ปี และไม่ต้องใช้หลักประกัน
วันที่ 20 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี แจ้งข่าว ธนาคารออมสินมอบ "สินเชื่อเพื่อผู้ประกอบอาชีพอิสระรายย่อย" เพื่อเสริมสภาพคล่องในการประกอบอาชีพ วงเงินสูงสุด 100,000 บาท ไม่ต้องใช้หลักประกัน ผ่อนชำระนานสูงสุด 96 งวด
รองโฆษกประจำสำนักนายกรัฐมนตรีกล่าวว่าธนาคารออมสินออกสินเชื่อให้ผู้ประกอบอาชีพอิสระหรือผู้ประกอบการรายย่อย เช่น ผู้ขับขี่รถมอเตอร์ไซด์รับจ้าง ผู้ขับขี่รถแท็กซี่ ผู้ขับขี่รถตู้สาธารณะ พ่อค้าแม่ค้า หรือผู้จำหน่ายสินค้า Online เป็นต้น สำหรับเป็นเงินทุนประกอบอาชีพ โดยให้กู้ตามความจำเป็นและความสามารถในการชำระหนี้ ไม่เกินรายละ 100,000 บาท ไม่ต้องใช้หลักประกันอัตราดอกเบี้ยร้อยละ 1.00 ต่อเดือน (Flat Rate) แต่หากอัตราผิดนัดไม่ชำระหนี้ อัตราดอกเบี้ยเท่ากับอัตราดอกเบี้ยสูงสุดตามสัญญาบวกร้อยละ 0.25 ต่อเดือน
โดยผู้ประกอบอาชีพอิสระหรือผู้ประกอบการรายย่อย ต้องเป็นบุคคลธรรมดา สัญชาติไทย อายุครบ 20 ปีบริบูรณ์ขึ้นไป และเมื่อรวมอายุผู้กู้กับระยะเวลาชำระเงินกู้ ต้องไม่เกิน 70 ปี และเป็นผู้มีถิ่นที่อยู่หรือสถานประกอบการที่แน่นอน สามารถติดต่อได้ ทั้งนี้ผู้ที่สนใจและมีคุณสมบัติตรงตามเงื่อนไขสามารถสมัครได้ที่ ธนาคารออมสินทุกสาขาหรือสมัครออนไลน์ที่เว็บไซต์ของธนาคาร (https://www.gsb.or.th/gsb_govs/loan4idpc/#section4) โดยนำเอกสารการสมัครไปให้ครบถ้วน
“การกู้ยืมสำหรับผู้ประกอบอาชีพอิสระหรือผู้ประกอบการรายย่อย อาจดูเหมือนเป็นเรื่องยุ่งยากธนาคารออมสินจึงได้มอบสินเชื่อตามนโยบายรัฐบาลนี้เพื่อช่วยเสริมสภาพคล่อง หรือใช้เป็นเงินทุนหมุนเวียนในการประกอบอาชีพให้กับขับขี่รถมอเตอร์ไซด์รับจ้าง รถแท็กซี่ รถตู้สาธารณะ หรือพ่อค้าแม่ค้า ซึ่งสินเชื่อนี้จะเป็นอีกหนึ่งตัวเลือกที่น่าเชื่อถือสำหรับผู้ที่สนใจ” นางรัดเกล้า กล่าว

ที่มา : https://www.thaigov.go.th/news/contents/details/77724