รัฐบาลไทย-ข่าวทำเนียบรัฐบาล-นายกฯ เดินหน้ายกระดับสินค้าชุมชนสู่ตลาดโลก ขอบคุณภาคเอกชนช่วยหนุนรัฐบาล สร้างโอกาสให้ ปชช.


วันเสาร์ที่ 20 มกราคม 2567
20/01/2567
พิมพ์
นายกฯ เดินหน้ายกระดับสินค้าชุมชนสู่ตลาดโลก ขอบคุณภาคเอกชนช่วยหนุนรัฐบาล สร้างโอกาสให้ ปชช.
นายกฯ เดินหน้ายกระดับสินค้าชุมชนสู่ตลาดโลก ขอบคุณภาคเอกชนช่วยหนุนรัฐบาล สร้างโอกาสให้ ปชช.
วันนี้ (20 มกราคม 2567) เวลา 15.00 น. ณ อาคารอเนกประสงค์ โครงการส่งน้ำและบำรุงรักษาแม่กวงอุดมธารา อำเภอดอยสะเก็ด จังหวัดเชียงใหม่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เข้าเยี่ยมชมสินค้าและผลิตภัณฑ์จากโครงการตามพระราชดำริ
เมื่อนายกรัฐมนตรีเดินทางมาถึงอาคารอเนกประสงค์ ชาวบ้านไทยไตลื้อ มอบของที่ระลึก จากนั้น พล.ต.อ.วิสนุ ปราสาททองโอสถ ผู้อำนวยการหลักสูตรรวมมิตร มอบของที่ระลึก (น้ำผึ้งผลิตภัณฑ์จากกลุ่มฯ) และเป็นตัวแทนกลุ่มรวมมิตร มอบเครื่องวัดความชื้นของน้ำผึ้งและตู้อบระเหยความชื้นน้ำผึ้ง (พลังงานแสงอาทิตย์) ให้แก่โครงการพัฒนาพื้นที่ป่าขุนแม่กวงอันเนื่องมาจากพระราชดำริ
พร้อมกันนี้ นายกรัฐมนตรีเยี่ยมชมนิทรรศการแสดงสินค้าและผลิตภัณฑ์จากโครงการตามพระราชดำริและของดีอำเภอดอยสะเก็ด และพบปะผู้ประกอบการร่วมกับหลักสูตรรวมมิตร โดยระหว่างนั้นบางส่วนของกลุ่มรวมมิตร แยกไปทำ Work Shop จำนวน 14 กลุ่ม ร่วมกับ ผู้แทนเกษตรกร โดยกลุ่มรวมมิตรได้ให้คำแนะนำกับเกษตรกร เรื่องการปรับปรุงและพัฒนาสินค้า เพื่อเพิ่มมูลค่าทางการตลาด เพื่อให้สินค้าชุมชนเป็นที่น่าสนใจ ขณะที่นายกรัฐมนตรีได้เยี่ยมชมพูดคุย ภายในกลุ่มเวิร์คช็อป ซึ่งนายกรัฐมนตรี รับทราบปัญหาของเกษตรกรและจะนำไปแก้ไขให้ โดยเฉพาะขั้นตอนในการขอใบอนุญาตอาหารและยา หรือ อย. เพื่อให้นำสินค้าชุมชนออกสู่ตลาดโลกได้ เพราะสินค้าบางชนิดมีคุณภาพและ เป็นที่ต้องการของชาวต่างชาติ แต่ไม่สามารถส่งออกและ จำหน่ายในประเทศได้เนื่องจากติดปัญหาดังกล่าว
ต่อจากนั้นนายกรัฐมนตรีได้เยี่ยมชมบริเวณการสาธิตกิจกรรมกลุ่มแม่บ้าน เช่น การทำจานใบตองตึง การทำน้ำผึ้ง เป็นต้น และเยี่ยมชมกาดมั่ว พร้อมกับเข้าร่วมสังเกตุการณ์ในการทำ Work Shop ของคณะรวมมิตร และผู้แทนกลุ่มรวมมิตรจำนวน 14 กลุ่ม ถอดบทเรียนปัญหาและอุปสรรค ตลอดจนสิ่งที่คาดหวังในการให้การสนับสนุนในผลิตภัณฑ์แต่ละประเภท รวมทั้งนายกรัฐมนตรีรับฟังสรุปผลในภาพรวมของการ Work Shop จากผู้แทนกลุ่มรวมมิตร
จากนั้นนายกรัฐมนตรีกล่าวขอบคุณทุกภาคส่วนที่มาเยี่ยมชม ถือเป็นโอกาสที่ได้มาลงพื้นที่ ซึ่งวันนี้มีนักธุรกิจระดับ Top จากทั่วประเทศ ที่เป็นคนมีความรู้ความสามารถทางด้านการค้าขาย  ถือเป็นการสร้างโอกาสให้กับพี่น้องในชุมชน และขอขอบคุณที่สละเวลามาช่วยดูแลพี่น้องในชุมชนที่ต้องการความช่วยเหลือ โดยโครงการในพระราชดำริ เป็นโครงการที่ดี สามารถนำมาต่อยอดได้อีกมาก
นายกรัฐมนตรี กล่าวยินดีที่ได้มีส่วนร่วมในหลักสูตรรวมมิตร ซึ่งได้เปิดโอกาสให้มาลงพื้นที่ มาศึกษาปรัชญาในการทําโครงการพระราชดําริและเข้าใจความต้องการของพี่น้องประชาชนหลายๆ ท่าน เข้าใจ pain point ที่ประสบปัญหาอยู่หรือยังไม่สามารถไปถึงศักยภาพที่สามารถไปได้  โดยส่วนมากเป็นเรื่องการทําการตลาด
นายกรัฐมนตรีกล่าวย้ำว่า วันนี้มีการมาพูดคุยกันแล้ว พร้อมกับหาทางออกให้พี่น้องที่ทําการค้าขายทางด้านสินค้าเกษตรได้เยอะมาก ถือเป็นจุดเริ่มต้นที่ดีในการที่หลักสูตรต่างๆ จะเอาไปพัฒนา รวมทั้งสินค้าประเทศไทย ซึ่งเป็น OTOP จริงๆ สินค้าในโครงการวิชาชีพเป็นสินค้าของพี่น้องประชาชนคนไทยในจังหวัด มีศักยภาพสูงมีความต้องการสูง แต่ยังไม่สามารถเข้าถึงตลาดได้ จึงเชื่อว่าการหารือครั้งนี้จะเป็นการเปิดตลาดโลกให้กับพี่น้องประชาชนทุกคนได้
ภายหลังเสร็จสิ้นกิจกรรม นายกรัฐมนตรีได้มอบพันธุ์สัตว์น้ำให้แก่ผู้แทนกลุ่มเกษตรกรประมง จำนวนประมาณ 50,000 ตัว ประกอบด้วยปลาตะเพียนขาวและปลาจาด

ที่มา : https://www.thaigov.go.th/news/contents/details/77738