รัฐบาลไทย-ข่าวทำเนียบรัฐบาล-นายกฯ ชมกิจกรรมการแสดงมวยไทยและการไหว้ครูของเยาวชนมวยไทย และนักมวยต่างประเทศ


วันเสาร์ที่ 20 มกราคม 2567
20/01/2567
พิมพ์
นายกฯ ชมกิจกรรมการแสดงมวยไทยและการไหว้ครูของเยาวชนมวยไทย และนักมวยต่างประเทศ
นายกฯ ชมกิจกรรมการแสดงมวยไทยและการไหว้ครูของเยาวชนมวยไทย และนักมวยต่างประเทศ
วันนี้ (20 มกราคม 2567) เวลา 17.30 น. ณ สนามกีฬาสมโภชเชียงใหม่ 700 ปี ตำบลดอนแก้ว อำเภอแม่ริม จังหวัดเชียงใหม่ นายเศรษฐา ทวีสิน นายกรัฐมนตรี เยี่ยมชมกิจกรรมการแสดงมวยไทยและการไหว้ครูของเยาวชนมวยไทย และนักมวยต่างประเทศ โดยมีนางสาวแพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ พร้อมคณะเข้าร่วม
โดยนายกรัฐมนตรี ได้ชมการแสดงมวยไทยจากกลุ่มเยาวชน จากค่ายมวยบุญลานนามวยไทย ชมการไหว้ครูและออกอาวุธแม่ไม้มวยไทย โดยร้อยโท สมบัติ บัญชาเมฆ หรือบัวขาว นักมวยไทยชื่อดัง นอกจากนี้ ยังมีพญาหงส์ บัญชาเมฆ นักมวยหญิงแชมป์ K1 โชว์แม่ไม้มวยไทยด้วย
นางสาวแพทองธาร กล่าวว่าในฐานะตัวแทนคณะกรรมการยุทธศาสตร์พาวเวอร์ ที่เกี่ยวข้องกับมวยไทยโดยตรง ตั้งเป้าให้มวยไทย ไปโอลิมปิกโลกให้ได้ ซึ่งการดำเนินการด้านกีฬา มีนายพิมล ศรีวิกรม์เป็นประธานกรรมการซอฟพาวเวอร์ ด้านกีฬา จะช่วยผลักดันเรื่องนี้  อย่างไรก็ตาม แม้จะยอมรับว่าเป็นเรื่องไม่ง่ายแต่ รัฐบาลเชื่อว่าไม่ใช่เรื่องยากเกินไปแน่นอน
นางสาวแพทองธาร กล่าวต่อไปว่า ต้องสร้างรากฐานมาตรฐานต่างๆ ให้เกิดยอมรับที่ชัดเจน โดยจัดตั้งสถาบันมวยแห่งชาติ เพื่อเป็นสื่อกลางในการสร้างมาตรฐาน และมีหลักสูตรมวยไทย อย่างเป็นระบบ  มีกรรมการให้ความรู้ชาวต่างชาติ เข้ามาดูมวยไทย  เช่นเดียวกับประเทศเกาหลีใต้ ที่มีการวัดระดับเทควันโด  ซึ่งในอนาคตจะมีการวัดระดับมวยไทยเช่นเดียวกัน เพื่อเป็นการวัดองค์ความรู้ให้เป็นระบบ ยกระดับอาชีพครูมวยให้มีใบประกอบอาชีพ และพัฒนาองค์ความรู้ทั้งระบบ มวยทั้งการสอนมวยและค่ายมวย  รวมไปถึงการจัดแข่งขันมวยให้มากขึ้น เพื่อให้เป็นที่รู้จักถือเป็นการสื่อสารกีฬาของไทยไปสู่สายตาชาวโลก
นางสาวแพทองธาร กล่าวอีกว่า ก่อนหน้านี้ตนเอง และนายกรัฐมนตรีมีโอกาสได้ดูเวที มวยลุมพินี ไดัเห็นนักมวยไทย นักมวยชาวต่างชาติเข้าร่วมแข่งขันกันบนเวทีด้วย ทุกคนดูรักมวยไทย  ต่อไปจะสร้างค่ายไทยในต่างประเทศมากขึ้น ขณะนี้มีอยู่ 40,000 กว่าแห่ง เพื่อส่งออกวัฒนธรรมให้กับต่างชาติ  ให้ชาวต่างชาติรักประเทศไทยมากขึ้น พร้อมย้ำว่าจะสร้างมวยไทยให้มีศักยภาพมากขึ้น
หลังรับชมกิจกรรม นายกรัฐมนตรี ได้มอบ กางเกงนักมวยและนวม ให้กับบัวขาว รวมถึงได้มอบลายเซ็นบนนวม ให้นักมวยด้วย

ที่มา : https://www.thaigov.go.th/news/contents/details/77741