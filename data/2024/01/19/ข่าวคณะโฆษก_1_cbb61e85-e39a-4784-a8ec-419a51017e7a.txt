รัฐบาลไทย-ข่าวทำเนียบรัฐบาล-​รัฐบาล ย้ำเตือนผู้ใช้แรงงานอย่าหลงเชื่อข่าวปลอม กรณี ก.แรงงานเปิดรับสมัครแรงงานภาคเกษตร ไปทำงานเกาหลีใต้ช่วงเดือน เม.ย นี้


วันศุกร์ที่ 19 มกราคม 2567
19/01/2567
พิมพ์
​รัฐบาล ย้ำเตือนผู้ใช้แรงงานอย่าหลงเชื่อข่าวปลอม กรณี ก.แรงงานเปิดรับสมัครแรงงานภาคเกษตร ไปทำงานเกาหลีใต้ช่วงเดือน เม.ย นี้
​รัฐบาล ย้ำเตือนผู้ใช้แรงงานอย่าหลงเชื่อข่าวปลอม กรณี ก.แรงงานเปิดรับสมัครแรงงานภาคเกษตร ไปทำงานเกาหลีใต้ช่วงเดือน เม.ย นี้
วันนี้ (19 มกราคม 2567) นายคารม พลพรกลาง รองโฆษกประจำสำนักนายกรัฐมนตรี ย้ำเตือนแรงงานอย่าหลงเชื่อ ตกเป็นเหยื่อมิจฉาชีพ กรณีมีเผยแพร่ว่า กระทรวงแรงงานเปิดรับสมัครแรงงานภาคเกษตร อายุ 25-39 ปี ในเดือน เม.ย. นี้  ไปทำงานเกษตรที่เกาหลีใต้
นายคารม กล่าวว่า ตามที่มีผู้โพสต์ข่าวสารรับสมัครงานระบุว่า ข่าวดี แรงงานเกษตร อายุ 25-39 ปี สนใจทำงานเกาหลี เตรียมตัวให้พร้อม กระทรวงแรงงานทำ MOU ส่งแรงงานภาคเกษตรตามฤดูกาลกับเมืองจินอัน เกาหลีใต้  เปิดรับสมัครหลายอัตรา เดือนเมษายน 2567 นี้ ทางกรมการจัดหางาน กระทรวงแรงงาน ได้ชี้แจงว่า ปัจจุบันกรมการจัดหางาน ยังไม่มีการออกประกาศรับสมัครคนหางาน ตามบันทึกความเข้าใจด้านการจัดส่งแรงงานภาคเกษตรตามฤดูกาล ระหว่างกรมการจัดหางาน กับอำเภอจินอัน จังหวัดซอลลาบุก สาธารณรัฐเกาหลี แต่อย่างใด
“ขอให้ผู้ใช้แรงงานติดตามข่าวสารของกรมการจัดหางานได้ที่เว็บไซต์กรมการจัดหางาน www.doe.go.th หรือ โทรสายด่วนกรมการจัดหางาน : 1506 กด 2 และผู้ที่ต้องการมีงานทำ สามารถใช้บริการผ่านเว็บไซต์ “ไทยมีงานทำ.doe.go.th” หรือทาง Mobile Application “ไทยมีงานทำ” และสามารถตรวจสอบรายชื่อบริษัทจัดหางานที่ได้รับอนุญาตถูกต้องจากกรมการจัดหางานได้ที่ กองทะเบียนจัดหางานกลางและคุ้มครองคนหางาน  doe.go.th/prd/ipd” นายคารม ย้ำ

ที่มา : https://www.thaigov.go.th/news/contents/details/77667