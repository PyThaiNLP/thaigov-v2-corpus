รัฐบาลไทย-ข่าวทำเนียบรัฐบาล-กระทรวงเกษตรฯ ผนึกพันธมิตรเครือข่ายมหาลัยภาคเหนือ ผุดโครงการ “ยุวเกษตรกรเงินบาทแรกของแผ่นดิน” 


วันศุกร์ที่ 19 มกราคม 2567
กระทรวงเกษตรฯ ผนึกพันธมิตรเครือข่ายมหาลัยภาคเหนือ ผุดโครงการ “ยุวเกษตรกรเงินบาทแรกของแผ่นดิน”
กระทรวงเกษตรฯ ผนึกพันธมิตรเครือข่ายมหาลัยภาคเหนือ ผุดโครงการ “ยุวเกษตรกรเงินบาทแรกของแผ่นดิน”  มุ่งเป้าพัฒนาลูกหลานไทยยุคใหม่ ทำปศุสัตว์จับเงินล้าน
วันนี้ (19 ม.ค.67) นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ เปิดเผยว่า ตามที่ได้ขับเคลื่อนแนวคิด “เงินบาทแรกของแผ่นดิน” คือ เงินจากน้ำ (ภาคประมง) เงินจากดิน (สวนไร่นา) และเงินจากหญ้า (ภาคปศุสัตว์) ซึ่งถือว่ามีความสำคัญ เพราะเกษตรกรเป็นกำลังซื้อหลักของประเทศ ที่จะสามารถเพิ่มตัวเลข GDP ให้เติบโตขึ้นได้ ดังนั้น เป้าหมายหลักของกระทรวงเกษตรและสหกรณ์ จึงต้องการส่งเสริม สนับสนุน เพื่อให้เกษตรกรไทยมีคุณภาพชีวิตที่ดี สามารถประกอบอาชีพได้อย่างยั่งยืน โดยการสร้างสินค้าเกษตรมีมูลค่าสูง มุ่งเน้นการทำเกษตรปลอดภัย นำไปสู่ความเชื่อมั่น และเพิ่มรายได้อย่างยั่งยืน รวมถึงขณะนี้ได้เดินหน้าขับเคลื่อนการใช้ Agri Map เป็นฐานข้อมูลที่สำคัญในการวางแผนการทำเกษตรให้เหมาะสมกับสภาพดินและน้ำในแต่ละพื้นที่ กำหนดให้มีการปรับเปลี่ยน โดยแบ่งพื้นที่ส่วนหนึ่งมาปลูกหญ้าเลี้ยงสัตว์ ซึ่งเป็นวิธีที่มีความเสี่ยงน้อยกว่าการทำเกษตรแบบเดิมที่ปลูกพืชเชิงเดี่ยวเพียงอย่างเดียว เพราะการปลูกหญ้าเลี้ยงสัตว์นั้นทำได้ง่าย ไม่ต้องลงทุนสูง สามารถพลิกชีวิตนำพาลูกหลานเกษตรกรไทย สู่ความร่ำรวย ยกระดับชีวิตความเป็นอยู่ให้ดีขึ้นได้
ดังนั้น ภาครัฐและสถาบันการศึกษาจำเป็นอย่างยิ่งที่ต้องร่วมมือกัน โดยบูรณาการองค์ความรู้ที่มี ส่งเสริมนักศึกษาที่มีความสนใจด้านการเกษตร เพื่อพัฒนาสู่การเป็น “ยุวเกษตรกรเงินบาทแรกของแผ่นดิน” ทำให้สามารถที่จะขับเคลื่อนให้หลุดพ้นความยากจนสู่เป้าหมายการประกอบอาชีพอย่างยั่งยืน และทำให้ประเทศไทยก้าวสู่การเป็นครัวของโลกได้ด้วยการทำปศุสัตว์ ซึ่งการสนับสนุนจากทุกภาคส่วนจะช่วยให้ประเทศไทยสามารถพัฒนาไปสู่การเป็นครัวของโลก หรือแหล่งผลิตอาหารครบวงจรได้อย่างแท้จริง
สำหรับความร่วมมือในครั้งนี้ กระทรวงเกษตรและสหกรณ์ โดยกรมปศุสัตว์ กรมพัฒนาที่ดิน กรมการข้าว ร่วมกับ เครือข่ายมหาวิทยาลัยจังหวัดภาคเหนือ (มหาวิทยาลัยแม่โจ้ มหาวิทยาลัยเชียงใหม่ มหาวิทยาลัยพะเยา มหาวิทยาลัยเทคโนโลยีราชมงคลลำปาง มหาวิทยาลัยเทคโนโลยีราชมงคลน่าน มหาวิทยาลัยราชภัฏเชียงใหม่) กลุ่มเป้าหมาย นักศึกษาจากเครือข่ายมหาวิทยาลัยจังหวัดภาคเหนือ โดยมีวัตถุประสงค์ เพื่อยกระดับขีดความสามารถด้านการเกษตรของสถาบันการศึกษา และพัฒนาเพื่อสร้างนักศึกษาให้เป็นผู้นำด้านการเกษตรยุคใหม่ ด้านนวัตกรรมและเทคโนโลยีปศุสัตว์
รมช.อนุชา กล่าวเพิ่มเติมว่า กระทรวงเกษตรฯ มุ่งมั่นที่จะสร้างความเข้มแข็งและยกระดับให้พี่น้องเกษตรกรไทย มีชีวิตความเป็นอยู่ที่ดีขึ้น มีรายได้เพิ่มขึ้น  ในวันนี้จึงได้จัดประชุมหารือร่วมกับคณาจารย์ ผู้บริหารเครือข่ายมหาวิทยาลัยจังหวัดภาคเหนือ และผู้บริหารกระทรวงเกษตรและสหกรณ์ เพื่อแลกเปลี่ยนความรู้และแนวทางการขับเคลื่อนโครงการดังกล่าวร่วมกัน
“ผมเชื่อมั่นว่าหากพวกเราทุกคน หน่วยงานที่เกี่ยวข้อง โดยเฉพาะเครือข่ายมหาวิทยาลัยซึ่งเป็นสถาบันการศึกษาที่สำคัญของลูกหลานไทย ที่จะร่วมกันพัฒนาลูกหลานคนรุ่นใหม่ให้ก้าวไปสู่กำลังที่สำคัญของประเทศ โดยการส่งเสริมความรู้ด้านปศุสัตว์ ให้สามารถนำไปปฏิบัติในพื้นที่ของตนเองได้อย่างเหมาะสม สร้างให้เกิดการแลกเปลี่ยนองค์ความรู้ระหว่างบุคคลที่ประสบความสำเร็จ เพื่อนำไปประยุกต์ใช้กับตนเอง และเกิดการเชื่อมโยงเป็นเครือข่ายความร่วมมือระหว่างกันในอนาคต ให้ลูกหลานไทยก้าวขีดจำกัด หลุดจากวัฏจักรเดิมๆ ที่เรียนจบมาแล้วต้องไปเป็นแรงงานในภาคอุตสาหกรรม แต่เราจะร่วมกันเปลี่ยนแปลงประเทศ พัฒนายกระดับลูกหลานไทยให้สามารถจับเงินล้านได้ด้วยการทำปศุสัตว์ โดยทุกหน่วยงานมีความพร้อมที่จะเดินหน้าขับเคลื่อนโครงการฯ ให้เกิดเป็นรูปธรรมต่อไป” รมช.อนุชา กล่าวย้ำ

ที่มา : https://www.thaigov.go.th/news/contents/details/77707