รัฐบาลไทย-ข่าวทำเนียบรัฐบาล-"วราวุธ" รมว.พม. กำชับ ทีมสหวิชาชีพ - นักจิตวิทยา ประกบญาติทั้ง 23 ศพ โดยเฉพาะเด็ก 8 ขวบสูญเสียทั้งพ่อแม่ เผยน้องยังมีอาการสั่น พร้อมย้ำ เสียใจอย่างสุดซึ้ง


วันศุกร์ที่ 19 มกราคม 2567
"วราวุธ" รมว.พม. กำชับ ทีมสหวิชาชีพ - นักจิตวิทยา ประกบญาติทั้ง 23 ศพ โดยเฉพาะเด็ก 8 ขวบสูญเสียทั้งพ่อแม่ เผยน้องยังมีอาการสั่น พร้อมย้ำ เสียใจอย่างสุดซึ้ง
"วราวุธ" รมว.พม. กำชับ ทีมสหวิชาชีพ - นักจิตวิทยา ประกบญาติทั้ง 23 ศพ โดยเฉพาะเด็ก 8 ขวบสูญเสียทั้งพ่อแม่ เผยน้องยังมีอาการสั่น พร้อมย้ำ เสียใจอย่างสุดซึ้ง
วันที่ 18 มกราคม 2567 เวลา 19.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า จากรายงานล่าสุดของกระทรวงการพัฒนาสังคมและความมั่นคงของมนุษย์ (พม.) ยืนยันผู้เสียชีวิต จำนวน 23 ราย และมีครอบครัวที่เสียชีวิตทั้งบิดามารดา จำนวน 3 ครอบครัว ซึ่งทางกระทรวง พม. ถือเป็นเรื่องเร่งด่วนลำดับต้น เด็กเล็กสุดที่สูญเสียทั้งคุณพ่อคุณแม่ มีอายุเพียง 8 ขวบ เรียนชั้น ป.2 และยังมีเยาวชน อายุ 16 ปี - ม.4 อายุ 18 ปี - ม.6 ซึ่งตนได้คุยกับ น.ส.กัญจนา ศิลปอาชา ประธานมูลนิธิบรรหาร - แจ่มใส ศิลปอาชา แล้วว่า ทางมูลนิธิฯ จะดูแลเรื่องการศึกษาของน้อง 3 ครอบครัว ที่อยู่ในวัยเรียนให้อย่างเต็มที่ ไม่ต้องกังวล และที่สำคัญ ตนขอขอบพระคุณ นายสมศักดิ์ เทพสุทิน รองนายกรัฐมนตรี นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงมหาดไทย และ นพ. ชลน่าน ศรีแก้ว รัฐมนตรีว่าการกระทรวงสาธารณสุข ที่ได้ให้เกียรติลงพื้นที่ช่วยเป็นกำลังใจและดูแลพี่น้องประชาชนสุพรรณบุรี รวมไปถึงขอขอบคุณทุกหน่วยงานราชการ ไม่ว่าจะเป็นสำนักงานตำรวจแห่งชาติ กระทรวงมหาดไทย ที่ได้ระดมสรรพกำลังช่วยเหลือพี่น้องประชาชนอย่างเต็มที่
นายวราวุธ กล่าวเพิ่มเติมว่า ยืนยันว่าทางกระทรวง พม. จะมีการทำบุญครบ 7 วัน ให้ครอบครัวผู้เสียชีวิต ณ พื้นที่เกิดเหตุ และระดมให้ความช่วยเหลือในส่วนของการซ่อมแซมบ้าน ซึ่งทางกระทรวง พม. กำลังเร่งสำรวจ และเร่งดำเนินการให้ นอกจากนี้ ได้จัดให้มีทีมสหวิชาชีพ และนักจิตวิทยา เข้าประกบญาติทั้ง 23 ราย ใน 17 ครอบครัวที่ได้รับผลกระทบ โดยให้มีเจ้าหน้าที่ประกบตลอด 24 ชั่วโมงในทุกวัน โดยเฉพาะอย่างยิ่งช่วงระยะเวลา 10 วันแรก และเจ้าหน้าที่กระทรวง พม. ระดมกำลังจากทุกจังหวัดใกล้เคียง ภายใต้ทีม พม.หนึ่งเดียว อาทิ จังหวัดกาญจนบุรี นครปฐม ชัยนาท และอยุธยา ช่วยกันระดมสรรพกำลังทั้งหมดเข้ามาช่วยเหลือดูแลพี่น้องประชาชนตลอด 24 ชั่วโมงเพราะความสำคัญ นอกจากเรื่องเงินชดเชยแล้วคือเรื่องการเยียวยาสภาพจิตใจ
“ทีมสหวิชาชีพและนักจิตวิทยาได้รายงานเคสที่หนักหน่อยคือ กรณีน้องเด็กเล็ก อายุ 8 ขวบ ที่ยังมีอาการสั่นอยู่ ซึ่งขอแสดงความเสียใจอย่างสุดซึ้ง เห็นใจอย่างยิ่ง เพราะจู่จู่ต้องสูญเสียทั้งคุณพ่อและคุณแม่ ดังนั้น จึงได้กำชับให้เจ้าหน้าที่กระทรวง พม. เข้าประกบเด็กตลอด 24 ชั่วโมง” นายวราวุธ กล่าวในตอนท้าย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดสุพรรณบุรี #สุพรรณบุรี

ที่มา : https://www.thaigov.go.th/news/contents/details/77685