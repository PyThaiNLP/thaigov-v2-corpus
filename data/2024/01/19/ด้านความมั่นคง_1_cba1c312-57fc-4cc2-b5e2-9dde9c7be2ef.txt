รัฐบาลไทย-ข่าวทำเนียบรัฐบาล-วันกองทัพไทย ๑๘ มกราคม 


วันศุกร์ที่ 19 มกราคม 2567
วันกองทัพไทย ๑๘ มกราคม
ตลอดระยะเวลาที่ผ่านมา กระทรวงกลาโหม ยึดมั่นในสถาบันหลักของชาติน้อมนําพระปฐมบรมราชโองการในพระบาทสมเด็จพระวชิรเกล้าเจ้าอยู่หัว และหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
เป็นหลักในการบริหารราชการตามภารกิจที่กําหนดไว้ในรัฐธรรมนูญแห่งราชอาณาจักรไทย และธำรงไว้ซึ่งการปกครองในระบอบประชาธิปไตยอันมีพระมหากษัตริย์ทรงเป็นประมุข ตลอดจนยึดมั่นในหลักนิติธรรม กฎหมาย นโยบายของรัฐบาลและการมีส่วนร่วมของประชาชน โดยมุ่งมั่นในการสร้างความสามัคคีปรองดองให้เกิดขึ้นในสังคมไทย ซึ่งจะนำไปสู่ความร่วมมือกันในการพัฒนาเศรษฐกิจ สังคม และการเมืองการปกครองของประเทศ ให้ก้าวหน้า มั่นคง มั่งคั่ง และยั่งยืน เพื่อประโยชน์สุขของประชาชนชาวไทยทุกคน
สำหรับการสนับสนุนการบริหารราชการแผ่นดินของรัฐบาล กระทรวงกลาโหม ได้ดำเนินการแก้ไขปัญหาสำคัญของชาติและปัญหาความเดือดร้อนของพี่น้องประชาชนมาอย่างต่อเนื่อง อาทิ การก่อความไม่สงบในพื้นที่จังหวัดชายแดนภาคใต้ การรักษาความมั่นคงทางทะเล การแก้ปัญหายาเสพติด การช่วยเหลือและบรรเทาภัยพิบัติทางธรรมชาติให้กับพี่น้องประชาชนที่ได้รับผลกระทบ
และในโอกาสวันที่ ๑๘ มกราคมของทุกปีเป็นวันกองทัพไทย กระทรวงกลาโหมขอให้คำมั่นว่าจะมุ่งมั่นทำงานอย่างเต็มความสามารถ ทั้งในด้านการปกป้องสถาบันพระมหากษัตริย์ การรักษาอธิปไตยของชาติ การดูแลความปลอดภัยให้กับประชาชน การเสริมสร้างความร่วมมือกับมิตรประเทศ ตลอดจนการช่วยแก้ปัญหาสำคัญเร่งด่วนตามนโยบายรัฐบาลในการขับเคลื่อนและปฏิรูปประเทศ
ที่มา กองบัญชาการกองทัพไทย https://www.facebook.com/rtarfhq.pr/posts/774067744752956?ref=embed_post

ที่มา : https://www.thaigov.go.th/news/contents/details/77672