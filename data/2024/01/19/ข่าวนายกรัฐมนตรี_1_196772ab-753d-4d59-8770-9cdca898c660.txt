รัฐบาลไทย-ข่าวทำเนียบรัฐบาล-นายกฯ  สั่งการ ผบ.ตร. คลี่คลายปมคดี กรณีเยาวชนฆ่าป้าบัวผัน  สั่งดำเนินคดีตามกฎหมายอย่างเด็ดขาดหากพบเจ้าหน้าที่ตำรวจเกี่ยวข้อง


วันศุกร์ที่ 19 มกราคม 2567
19/01/2567
พิมพ์
นายกฯ  สั่งการ ผบ.ตร. คลี่คลายปมคดี กรณีเยาวชนฆ่าป้าบัวผัน  สั่งดำเนินคดีตามกฎหมายอย่างเด็ดขาดหากพบเจ้าหน้าที่ตำรวจเกี่ยวข้อง
นายกฯ  สั่งการ ผบ.ตร. คลี่คลายปมคดี กรณีเยาวชนฆ่าป้าบัวผัน  สั่งดำเนินคดีตามกฎหมายอย่างเด็ดขาดหากพบเจ้าหน้าที่ตำรวจเกี่ยวข้อง
วันนี้ (19 มกราคม 2567) เวลา 11.00 น. ณ อาคาร VIP ท่าอากาศยานสุวรรณภูมิ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวถึง กรณีกลุ่มเยาวชนที่จังหวัดสระแก้วรุมทำร้ายนางสาวบัวผัน ตันสุ หรือป้ากบ วัย 47 ปีจนเสียชีวิต ซึ่งจากการตรวจสอบภายหลังพบว่า มีเจ้าหน้าที่ตำรวจเข้ามามีลักษณะช่วยเหลือผู้กระทำความผิดในคดีดังกล่าวว่า ได้กำชับกับพลตำรวจเอก ต่อศักดิ์ สุขวิมล ผู้บัญชาการตำรวจแห่งชาติไปแล้วว่า เรื่องนี้ต้องสืบให้ถึงตัวการที่ก่อเหตุว่าเกิดขึ้นได้อย่างไร เป็นเรื่องที่เกิดขึ้นแล้วไม่เหมาะสม ก็ต้องจัดการให้ได้ ขณะที่ในวันพรุ่งนี้ (20 ม.ค.) ตนเองมีกำหนดการไปดูโครงการตามพระราชดำริฯ พร้อมกับพลตำรวจเอก ต่อศักดิ์ด้วย ซึ่งจะมีการพูดคุยกัน ต้องสืบให้จบ และที่สำคัญต้องแถลงข่าวให้ประชาชนทราบว่าเรื่องมันเป็นอย่างไร ความจริงคืออะไร
ส่วนกรณีการจับแพะแทนผู้กระทำความผิดนั้น  นายกรัฐมนตรีกล่าวว่า  รับไม่ได้หรอก ทุกอย่างต้องถูกต้องตามกฎหมาย
ส่วนจะสะสางคดีเพื่อเรียกความเชื่อมั่นให้กลับคืนสู่สำนักงานตำรวจแห่งชาติได้อย่างไร นายกรัฐมนตรี กล่าวว่า เป็นหน้าที่ของสำนักงานตำรวจแห่งชาติที่ต้องทำให้ได้ หากพบว่าเจ้าหน้าที่ตำรวจมีส่วนกระทำผิดกฎหมาย จะต้องดำเนินการขั้นเด็ดขาดตามกฎหมาย
ส่วนกรณีความผิดของกลุ่มเยาวชนที่อาจจะมีการเสนอให้ปรับกฎหมายให้ผู้ที่มีอายุน้อยได้รับโทษ เพราะปัจจุบันมีผู้กระทำความผิดเป็นเยาวชนจำนวนมาก และได้รับโทษสถานเบานั้น นายกรัฐมนตรีกล่าวว่า เรื่องนี้ต้องขอพูดคุยก่อน ตนเองก็ได้ยินมาคร่าวๆ เหมือนกันระหว่างที่อยู่ต่างประเทศ ซึ่งจะไปพูดคุยกับผู้บัญชาการตำรวจแห่งชาติว่าเหตุผลคืออะไร ข้อดีข้อเสียคืออะไร
******************

ที่มา : https://www.thaigov.go.th/news/contents/details/77695