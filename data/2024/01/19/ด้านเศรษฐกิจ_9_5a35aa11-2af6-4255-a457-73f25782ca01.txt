รัฐบาลไทย-ข่าวทำเนียบรัฐบาล-กรมการขนส่งทางบก เตือนผู้ขับรถขนส่งและรถสาธารณะต้องปฏิบัติตามกฎหมายอย่างเคร่งครัด หากพบการกระทำความผิดจนเกิดอุบัติเหตุร้ายแรงจะดำเนินการถึงขั้นเพิกถอนใบอนุญาตขับรถ 


วันศุกร์ที่ 19 มกราคม 2567
กรมการขนส่งทางบก เตือนผู้ขับรถขนส่งและรถสาธารณะต้องปฏิบัติตามกฎหมายอย่างเคร่งครัด หากพบการกระทำความผิดจนเกิดอุบัติเหตุร้ายแรงจะดำเนินการถึงขั้นเพิกถอนใบอนุญาตขับรถ
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก เปิดเผยว่า กรมการขนส่งทางบก (ขบ.) เปิดเผยสถิติการร้องเรียนรถสาธารณะผ่านศูนย์คุ้มครองผู้โดยสารรถสาธารณะ 1584 ในช่วง 3 เดือนสุดท้ายของปี 2566 ระหว่างเดือนตุลาคม - ธันวาคม 2566 โดยมีเรื่องร้องเรียนทั้งหมด 37,146 เรื่อง และได้ดำเนินการแก้ไขเรื่องร้องเรียนแล้วเสร็จ 34,301 เรื่อง (92.34%) แบ่งออกเป็น
1. รถโดยสารสาธารณะตามกฎหมายว่าด้วยรถยนต์ (รถแท็กซี่ รถสามล้อ รถสี่ล้อเล็ก รถจักรยานยนต์รับจ้าง ฯลฯ) จำนวน 31,007 เรื่อง ดำเนินการแก้ไขเรื่องร้องเรียนแล้วเสร็จ 26,290 เรื่อง (ร้อยละ 84.78%) สำหรับข้อหาที่มีการร้องเรียนมากที่สุดของ พ.ร.บ. รถยนต์ ได้แก่ 1) ปฏิเสธไม่รับผู้โดยสาร 2) แสดงกิริยาวาจาไม่สุภาพ 3) ขับรถประมาทน่าหวาดเสียว 4) ไม่ใช้มาตรค่าโดยสาร 5) พาผู้โดยสารไปเส้นทางที่อ้อมเกินควร
2. รถโดยสารสาธารณะตามกฎหมายว่าด้วยการขนส่งทางบก (รถเมล์ รถมินิบัส รถตู้ รถสองแถว ฯลฯ) จำนวน 6,139 เรื่อง ดำเนินการแก้ไขเรื่องร้องเรียนแล้วเสร็จ 4,815 เรื่อง (ร้อยละ 84.41%) โดยข้อหาที่มีการร้องเรียนมากที่สุด ของ พ.ร.บ. การขนส่งทางบก ได้แก่ 1) ขับรถประมาทน่าหวาดเสียว 2) ไม่หยุดรับ-ส่งผู้โดยสารที่ป้าย 3) แสดงกิริยาวาจาไม่สุภาพ 4) จอดรถขวางทางจราจร และ 5) สภาพรถไม่สมบูรณ์แข็งแรง (ควันดำ)
ทั้งนี้ ขบ. ได้ให้ความสำคัญในการมีส่วนร่วมของภาคประชาชนในการแจ้งเบาะแสหรือข้อร้องเรียนต่าง ๆ โดยหากดำเนินการตรวจสอบข้อร้องเรียนพบการกระทำผิดของรถโดยสารสาธารณะ จะนำระบบตัดคะแนนใบอนุญาตผู้ขับรถขนส่งและรถสาธารณะมาบังคับใช้ เพื่อมุ่งสร้างจิตสำนึกด้านความปลอดภัยในการขนส่งทางถนนและการให้บริการผู้โดยสารรถสาธารณะ โดยผู้ขับรถบรรทุก รถโดยสาร รถแท็กซี่ รถสามล้อสาธารณะ รถจักรยานยนต์รับจ้าง ที่กระทำผิดตามข้อหาที่กำหนด และถูกตัดคะแนนตามกฎหมายว่าด้วยการขนส่งทางบก หรือตามกฎหมายว่าด้วยรถยนต์ หากพบการกระทำผิดจนเกิดอุบัติเหตุร้ายแรง จะดำเนินการถึงขั้นเพิกถอนใบอนุญาตขับรถ

ที่มา : https://www.thaigov.go.th/news/contents/details/77701