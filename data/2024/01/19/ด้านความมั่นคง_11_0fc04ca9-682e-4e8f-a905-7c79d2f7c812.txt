รัฐบาลไทย-ข่าวทำเนียบรัฐบาล-ชุดปฏิบัติการพิเศษกรมการปกครอง ร่วมกับตำรวจไซเบอร์ จับขบวนการค้ามนุษย์ Sex Creator ชื่อดัง 4 ราย ขยี้กามเด็กสาว 16 ถ่ายคลิปขายบนแพลตฟอร์มออนไลน์ทั่วโลก ด้านอธิบดีฯ ปกครอง เผยเด็กไม


วันศุกร์ที่ 19 มกราคม 2567
19/01/2567
พิมพ์
ชุดปฏิบัติการพิเศษกรมการปกครอง ร่วมกับตำรวจไซเบอร์ จับขบวนการค้ามนุษย์ Sex Creator ชื่อดัง 4 ราย ขยี้กามเด็กสาว 16 ถ่ายคลิปขายบนแพลตฟอร์มออนไลน์ทั่วโลก ด้านอธิบดีฯ ปกครอง เผยเด็กไม
ชุดปฏิบัติการพิเศษกรมการปกครอง ร่วมกับตำรวจไซเบอร์ จับขบวนการค้ามนุษย์ Sex Creator ชื่อดัง 4 ราย ขยี้กามเด็กสาว 16 ถ่ายคลิปขายบนแพลตฟอร์มออนไลน์ทั่วโลก ด้านอธิบดีฯ ปกครอง เผยเด็กไม่รู้ว่าคลิปถูกนำไปขายในโลกออนไลน์ ขอความร่วมมือหากพบข้อมูลเกี่ยวกับเรื
ชุดปฏิบัติการพิเศษกรมการปกครอง ร่วมกับตำรวจไซเบอร์ จับขบวนการค้ามนุษย์ Sex Creator ชื่อดัง 4 ราย ขยี้กามเด็กสาว 16 ถ่ายคลิปขายบนแพลตฟอร์มออนไลน์ทั่วโลก ด้านอธิบดีฯ ปกครอง เผยเด็กไม่รู้ว่าคลิปถูกนำไปขายในโลกออนไลน์ ขอความร่วมมือหากพบข้อมูลเกี่ยวกับเรื่องการค้ามนุษย์ สามารถแจ้งได้ที่สายด่วนศูนย์ดำรงธรรมกระทรวงมหาดไทย 1567 โทรฟรีตลอด 24 ชั่วโมง
วันนี้ (19 ม.ค. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยรายละเอียดถึงกรณีชุดปฏิบัติการพิเศษจับกุมเครือข่ายค้ามนุษย์ออนไลน์ ซึ่งพบเด็กอายุต่ำกว่า 18 ปี ตกเป็นเหยื่อการแสวงหาผลประโยชน์ทางเพศ จากกรณีดังกล่าวได้รับเรื่องร้องเรียนผ่านศูนย์ดำรงธรรมกระทรวงมหาดไทย ซึ่งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้สั่งการให้กรมการปกครองจัดชุดปฏิบัติการพิเศษกรมการปกครองบูรณาการร่วมกับเจ้าหน้าที่ตำรวจกองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) หรือ ตำรวจไซเบอร์ เจ้าหน้าที่สถาบันนิติวิทยาศาสตร์ กระทรวงยุติธรรม และมูลนิธิอิมมานูเอล (IMF)
นายอรรษิษฐ์ สัมพันธรัตน์ อธิบดีกรมการปกครอง กล่าวว่า ชุดปฏิบัติการพิเศษกรมการปกครอง และเจ้าหน้าที่จากหน่วยงานที่เกี่ยวข้อง ได้นำหมายจับและหมายค้นของศาลอาญาเข้าตรวจค้นและจับกุมผู้ผลิตสื่อลามกอนาจาร (Sex Creator) ชื่อดัง จำนวน 4 ราย ซึ่งมีพฤติการณ์แสวงหาประโยชน์จากการผลิตและเผยแพร่สื่อลามกอนาจารเด็ก และนำเข้าสู่ระบบออนไลน์ โดยมีการนำเด็กสาว อายุ 16 ปี มาร่วมประเวณี และทำการบันทึกภาพนิ่ง ภาพเคลื่อนไหวในขณะร่วมประเวณี โดยจงใจไม่ปิดบังใบหน้า ส่งต่อในกลุ่มลับผ่านสื่อสังคมออนไลน์ X (Twitter เดิม) และ OnlyFans เพื่อแสวงหาผลประโยชน์จากการขายสื่อลามกเด็ก ซึ่งเข้าข่ายการค้ามนุษย์
นายอรรษิษฐ์ สัมพันธรัตน์ อธิบดีกรมการปกครอง กล่าวต่อว่า เจ้าหน้าที่ชุดตรวจค้น จับกุม ได้แบ่งกำลังออกเป็น 4 ชุด เพื่อทำการตรวจค้นและจับกุมผู้กระทำผิด 4 พื้นที่ ได้แก่ 1. บริเวณซอยบรมราชชนนี 72 ถ.บรมราชชนนี แขวงศาลาธรรมสพน์ เขตทวีวัฒนา กรุงเทพฯ 2. หมู่บ้านในพื้นที่ ต.ลำผักกูด อ.ธัญบุรี จ.ปทุมธานี 3. คอนโดหรูใจกลางเมือง แขวงมักกะสัน เขตราชเทวี กรุงเทพฯ และ 4. ที่อยู่อาศัยในพื้นที่ ต.ลำผักกูด อ.ธัญบุรี จ.ปทุมธานี โดยจากการสืบสวน เจ้าหน้าที่ได้แจ้งข้อหากระทำผิดเบื้องต้น 5 ข้อหา ได้แก่ 1. ครอบครองสื่อลามกอนาจารเด็กเพื่อแสวงหาประโยชน์ทางเพศสำหรับตนเองหรือผู้อื่น ต้องระวางโทษจำคุกไม่เกิน 5 ปี หรือปรับไม่เกิน 1 แสนบาท หรือทั้งจำทั้งปรับ 2. ส่งต่อสื่อลามกอนาจารเด็กแก่ผู้อื่น ต้องระวางโทษจำคุกไม่เกิน 7 ปี หรือปรับไม่เกิน 1 แสน 4 หมื่นบาท หรือทั้งจำทั้งปรับ 3. เพื่อทางการค้า ผลิต มีไว้ นำเข้า ส่งออกหรือเผยแพร่ การแจกจ่าย ซึ่งสื่อลามกอนาจารเด็ก ต้องระวางโทษจำคุกตั้งแต่ 3 ปี ถึง 10 ปี และปรับตั้งแต่ 6 หมื่นบาท ถึง 2 แสนบาท 4. นำเข้าและเผยแพร่ข้อมูลเข้าสู่ระบบคอมพิวเตอร์ ที่มีลักษณะอันลามก และประชาชนทั่วไป อาจเข้าถึงได้ ต้องระวางโทษจำคุกไม่เกิน 5 ปี หรือปรับไม่เกิน 1 แสนบาท หรือทั้งจำทั้งปรับ 5. ความผิดฐานค้ามนุษย์ อันเป็นการแสวงหาประโยชน์โดยมิชอบจากเด็ก เพื่อการผลิตหรือเผยแพร่วัตถุหรือสื่อลามก ได้กระทำแก่บุคคลอายุเกิน 15 ปี แต่ ไม่ถึง 18 ปี ต้องระวางโทษจำคุกตั้งแต่ 6 ปี ถึง 15 ปี และปรับตั้งแต่ 6 แสนบาท ถึง 1 ล้าน 5 แสนบาท ทั้งนี้ เจ้าพนักงานชุดจับกุมได้แจ้งสิทธิและข้อกล่าวหาแก่ผู้ถูกจับ และควบคุมตัวผู้ถูกจับมาทำบันทึกจับกุมตามข้อกล่าวหาเพื่อส่งพนักงานสอบสวนด้วยแล้ว
"นอกจากนี้ เมื่อเวลาประมาณ 02.00 น. เจ้าหน้าที่ชุดปฏิบัติการพิเศษกรมการปกครอง และเจ้าหน้าที่ฝ่ายปกครองอำเภอบางละมุง ร่วมกับเจ้าหน้าที่จากกระทรวงการพัฒนาสังคมและความมั่นคงของมนุษย์ส่วนกลาง เจ้าหน้าที่พัฒนาสังคมและความมั่นคงของมนุษย์จังหวัดชลบุรี นักสังคมสงเคราะห์ของมูลนิธิอิมมานูเอลประเทศไทย (IMF) ได้เข้าช่วยเหลือเด็กสาวอายุ 16 ปี รายดังกล่าว ซึ่งคาดว่าเป็นผู้เสียหายจากการค้ามนุษย์ และได้นำตัวเด็กเข้าสู่กระบวนการกลไกการส่งต่อระดับชาติ (NRM) เพื่อคัดกรองคัดแยก และคุ้มครองช่วยเหลือฟื้นฟูผู้เสียหายจากการค้ามนุษย์ตามขั้นตอนของกฎหมาย ซึ่งจากการซักถามข้อมูลเบื้องต้นจากเด็กผู้เสียหาย ทราบว่า เด็กผู้เสียหายได้ค่าจ้างในการถ่ายคลิปการร่วมประเวณีจากกลุ่มผู้ต้องหา โดยที่เด็กไม่รู้ว่าคลิปของตนถูกนำเอาไปขายในโลกออนไลน์ ซึ่งผู้เสียหายถูกชักชวนจากกลุ่มเพื่อนที่เข้าไปเที่ยวในผับ Heaven รังสิต ให้มาถ่ายคลิป และประเด็นที่น่าสนใจ คือ ผู้เสียหายแจ้งว่ายังมีกลุ่มเพื่อนของตนที่ทำแบบตนอยู่อีกหลายคน ซึ่งในส่วนนี้ทางสหวิชาชีพจะเร่งทำการขยายผลต่อไป" นายอรรษิษฐ์ ฯ กล่าวเน้นย้ำ
นายอรรษิษฐ์ สัมพันธรัตน์ อธิบดีกรมการปกครอง กล่าวเพิ่มเติมว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ได้กำชับและให้ความสำคัญกับการแก้ไขปัญหาค้ามนุษย์เป็นอย่างมาก ซึ่งถือว่าเป็นอาชญากรรมร้ายแรงที่ประชาคมโลกไม่ยอมรับ และประเทศไทยจะต้องพยายามกำจัดวงจรเหล่านี้ให้หมดสิ้นไปอย่างถาวร ซึ่งที่ผ่านมากระทรวงมหาดไทยมีการดำเนินนโยบายจัดระเบียบสังคมและปราบปรามผู้มีอิทธิพล โดยกรมการปกครองมีภารกิจที่สำคัญอันเกี่ยวข้องกับการปราบปรามการค้ามนุษย์ที่ถือเป็นวาระแห่งชาติซึ่งรัฐบาลให้ความสำคัญ และเป็นหนึ่งในภารกิจการจัดระเบียบสังคมด้วย ดังนั้น ผู้บังคับใช้กฎหมายจะต้องมีความเชี่ยวชาญด้านต่าง ๆ รวมถึงการกระทำความผิดที่ปรากฏในโลกออนไลน์ และจะต้องดำเนินกระบวนการทางกฎหมายอย่างรอบคอบและจริงจัง โดยเฉพาะอย่างยิ่งการกระทำต่อเด็กและเยาวชนที่มีการนำข้อมูลของเด็กเข้าไปอยู่ในโลกออนไลน์จะเป็นการทำให้ผู้เสียหายเสื่อมเสียชื่อเสียง จึงเป็นเรื่องที่ทุกภาคส่วนในสังคมต้องช่วยกันดูแลสอดส่องและระมัดระวัง ทั้งนี้ หากพบข้อมูลเกี่ยวกับเรื่องการค้ามนุษย์ สามารถแจ้งได้ที่ศูนย์ดำรงธรรมอำเภอหรือจังหวัด หรือโทรแจ้งได้ที่สายด่วนศูนย์ดำรงธรรมกระทรวงมหาดไทย 1567 โทรฟรีตลอด 24 ชั่วโมง ซึ่งข้อมูลของท่านจะได้รับความคุ้มครองและปกปิดเป็นความลับ ขอให้มั่นใจและช่วยกันสอดส่องดูแลสังคมไทยของเราไปด้วยกัน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77709