รัฐบาลไทย-ข่าวทำเนียบรัฐบาล-​ที่ปรึกษาฯ ดนัยณัฏฐ์ ร่วมเป็นเกียรติการลงนามความร่วมมือ MoA แบตเตอรี่กราฟีน เพื่อรองรับการเติบโตอุตสาหกรรมยานยนต์ไฟฟ้า


วันศุกร์ที่ 19 มกราคม 2567
19/01/2567
พิมพ์
​ที่ปรึกษาฯ ดนัยณัฏฐ์ ร่วมเป็นเกียรติการลงนามความร่วมมือ MoA แบตเตอรี่กราฟีน เพื่อรองรับการเติบโตอุตสาหกรรมยานยนต์ไฟฟ้า
​ที่ปรึกษาฯ ดนัยณัฏฐ์ ร่วมเป็นเกียรติการลงนามความร่วมมือ MoA แบตเตอรี่กราฟีน เพื่อรองรับการเติบโตอุตสาหกรรมยานยนต์ไฟฟ้า
วันที่ 18 มกราคม 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม เป็นประธานพิธีลงนามความร่วมมือ (Memorandum of Agreement : MoA) ของแบตเตอรี่กราฟีน ระหว่างสถาบันเทคโนโลยีพระจอมเกล้าเจ้าคุณทหารลาดกระบัง และ บริษัท ซัน วิชั่น เทคโนโลยี จำกัด โดยมี รองศาสตราจารย์ ดร.คมสัน มาลีสี  อธิการบดีสถาบันเทคโนโลยีพระจอมเกล้าเจ้าคุณทหารลาดกระบัง รองศาสตราจารย์ ดร.สุธี ชุติไพจิตร  คณบดีคณะวิทยาศาสตร์ รองศาสตราจารย์ ดร.เชรษฐา รัตนพันธ์ นักวิจัยและอาจารย์ประจำภาควิชาฟิสิกส์ นายเทพรัตน์ เทพพิทักษ์ กรรมการผู้จัดการใหญ่ บริษัท ผลิตไฟฟ้า จำกัด นายวัชรินทร์ อินเมฆ กรรมการบริหาร บริษัท ซัน วิชั่น เทคโนโลยี จำกัด พลโท กฤษฎา เริ่มรุจน์ ที่ปรึกษากิตติมศักดิ์ บริษัท ซัน วิชั่น เทคโนโลยี และผู้บริหารสถาบันเทคโนโลยีพระจอมเกล้าเจ้าคุณทหารลาดกระบัง เข้าร่วม ณ ห้องบรรยาย 2 อาคารเรียนรวมวิทยาศาสตร์ คณะวิทยาศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง
ที่ปรึกษาฯ ดนัยณัฏฐ์ กล่าวว่า ในนามของกระทรวงอุตสาหกรรม มีความยินดีเป็นอย่างยิ่งที่ได้รับเกียรติเข้าร่วมพิธีลงนามความร่วมมือ (Memorandum of Agreement : MoA) ระหว่าง สถาบันเทคโนโลยีพระจอมเกล้าเจ้าคุณทหารลาดกระบัง กับบริษัท ซัน วิชั่น เทคโนโลยี จำกัด เพื่อผลักดันเทคโนโลยีแบตเตอรี่กราฟีน สู่การผลิตในเชิงอุตสาหกรรม รองรับการเติบโตของอุตสาหกรรมยานยนต์ไฟฟ้าในประเทศไทย และเพื่อประโยชน์ของผู้บริโภคในการใช้พลังงานไฟฟ้าแบบใหม่จาก “แบตเตอรี่กราฟีน” ที่มีคุณสมบัติ ชาร์จได้เร็ว กักเก็บพลังงานได้ยาวนาน เหมาะสำหรับใช้ในอุตสาหกรรมยานยนต์ไฟฟ้า และอุตสาหกรรมเกี่ยวเนื่อง ซึ่งเป็นความภูมิใจ ที่เป็นการพัฒนาโดยฝีมือคนไทย ตั้งแต่ต้นน้ำถึงปลายน้ำ  และที่สำคัญ คือใช้วัตถุดิบภายในประเทศ
กระทรวงอุตสาหกรรม ได้ให้ความสำคัญกับการส่งเสริม และจัดการแบตเตอรี่ในประเทศ ผ่านคณะกรรมการขับเคลื่อนและติดตามนโยบายการส่งเสริมอุตสาหกรรมยานยนต์ไฟฟ้า เน้นให้เกิดการสร้างมูลค่าจากการจัดการแบตเตอรี่ใช้แล้วเพื่อนำกลับมาใช้ใหม่ตามนโยบายเศรษฐกิจหมุนเวียน (Circular Economy) อยู่ในระหว่างการกำหนดหลักเกณฑ์ ทั้ง Reuse และ Recycle ในอุตสาหกรรมการผลิตยานยนต์ไฟฟ้า หรือการผลิตอุปกรณ์สำรองไฟฟ้า (Energy Storage System: ESS) ที่ใช้ในอุตสาหกรรมดิจิทัล เช่น Cloud Service โดยคณะกรรมการฯ ได้มอบหมายให้กรมโรงงานอุตสาหกรรม กรมอุตสาหกรรมพื้นฐานและการเหมืองแร่ สำนักงานมาตรฐานผลิตภัณฑ์อุตสาหกรรม และสำนักงานเศรษฐกิจอุตสาหกรรม พิจารณากฎหมายที่เกี่ยวข้อง รวมทั้ง การนิคมอุตสาหกรรมแห่งประเทศไทยได้พิจารณาจัดตั้งนิคมอุตสาหกรรม Recycle ในจังหวัดระยอง ซึ่งกระทรวงอุตสาหกรรม ได้กำหนดมาตรการ แนวทางการส่งเสริมไปพร้อมกับการแสวงหาความร่วมมือในอนาคตต่อไป
ทั้งนี้ สถาบันเทคโนโลยีพระจอมเกล้าเจ้าคุณทหารลาดกระบัง ได้วิจัยและพัฒนานวัตกรรมแบตเตอรี่กราฟีน โดยทีมวิจัย รองศาสตราจารย์ ดร.เชรษฐา รัตนพันธ์ นักวิจัยและอาจารย์คณะวิทยาศาสตร์ ได้รับรางวัลวิจัยแห่งชาติ ประจำปี 2566 ซึ่งในปัจจุบันมีการวางแผนการผลิตในเชิงพาณิชย์ โดยแบตเตอรี่กราฟีน มีประสิทธิภาพสูง สามารถนำไปใช้กับรถยนต์ไฟฟ้า (EV) เป็นการสนับสนุนการพัฒนาด้านอุตสาหกรรมยานยนต์ไฟฟ้าของประเทศไทย และรองรับแนวคิด BCG (Bio-Circular-Green Economy) เพื่อให้เกิดการพัฒนาประเทศในด้านสังคม เศรษฐกิจ ควบคู่ไปกับการรักษาสิ่งแวดล้อมอย่างเป็นรูปธรรม

ที่มา : https://www.thaigov.go.th/news/contents/details/77671