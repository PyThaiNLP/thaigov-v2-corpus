รัฐบาลไทย-ข่าวทำเนียบรัฐบาล-​ช่วยเกษตรกรฤดูแล้ง! “รัฐบาล”เชิญชวนเกษตรกรและประชาชน สมัครร่วมโครงการจ้างงานกับกรมชลฯ สร้างรายได้ทดแทนช่วงว่างเว้นจากการทำการเกษตร


วันศุกร์ที่ 19 มกราคม 2567
19/01/2567
พิมพ์
​ช่วยเกษตรกรฤดูแล้ง! “รัฐบาล”เชิญชวนเกษตรกรและประชาชน สมัครร่วมโครงการจ้างงานกับกรมชลฯ สร้างรายได้ทดแทนช่วงว่างเว้นจากการทำการเกษตร
​ช่วยเกษตรกรฤดูแล้ง! “รัฐบาล”เชิญชวนเกษตรกรและประชาชน สมัครร่วมโครงการจ้างงานกับกรมชลฯ สร้างรายได้ทดแทนช่วงว่างเว้นจากการทำการเกษตร
วันนี้ (19 ม.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาล และ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้มีนโยบายเพื่อให้เกษตรกรมีรายได้ทดแทนจากการว่างเว้นการทำการเกษตร ซึ่งเป็นหนึ่งในนโยบายการช่วยเหลือเกษตรกรของกระทรวงเกษตรและสหกรณ์ ด้วยการจ้างแรงงานชลประทาน ในปีงบประมาณ พ.ศ.2567 สำหรับปฏิบัติงานด้านต่างๆ อาทิ งานซ่อมแซม บำรุงรักษา ขุดลอก ปรับปรุงงานชลประทาน โครงการส่งเสริมการดำเนินงานอันเนื่องมาจากพระราชดำริ งานก่อสร้างแหล่งน้ำและระบบส่งน้ำเพื่อชุมชน แก้มลิง การจัดการคุณภาพน้ำ รวมทั้งโครงการป้องกันและบรรเทาภัยจากน้ำ
น.ส.เกณิกา กล่าวต่อว่า ในปีนี้มีแผนการขยายจ้างแรงงานเพิ่มประมาณ 9,472 คน ระยะเวลาการจ้างอยู่ระหว่าง 8 เดือน (ตุลาคม 2566 - พฤษภาคม 2567) วงเงินจ้างแรงงานประมาณ 5,154.70 บาท/คน/เดือน โดยเกณฑ์การจ้างแรงงานจะพิจารณากลุ่มเป้าหมาย 4 กลุ่ม ได้แก่  เกษตรที่ขึ้นทะเบียนกับกรมส่งเสริมการเกษตรหรือเกษตรกรในพื้นที่ สมาชิกกลุ่มผู้ใช้น้ำของกรมชลประทานในพื้นที่ ประชาชนและผู้ใช้แรงงานทั่วไป และ หากแรงงานในพื้นที่มีไม่เพียงพอให้พิจารณาจ้างเกษตรกรหรือแรงงานในพื้นที่ใกล้เคียง จากหมู่บ้าน ตำบล อำเภอ จังหวัด และลุ่มน้ำ ตามลำดับ
อย่างไรก็ตาม ปัจจุบันมีการจ้างแรงงานทั่วประเทศไปแล้ว 3,790 คน หรือประมาณ 40% ของแผนฯ โดยจังหวัดที่มีผลการจ้างแรงงานมากที่สุด 3 ลำดับ ได้แก่ จังหวัดชัยนาท 221 คน จังหวัดพะเยา 214 คน และจังหวัดสุพรรณบุรี 196 คน
"รัฐบาลจึงขอเชิญชวนพี่น้องเกษตรกรและประชาชนทั่วไป เข้าร่วมโครงการฯ เพื่อเป็นการสร้างรายได้เสริมหรือทดแทนจากการสูญเสียรายได้ด้านการเกษตร โดยขณะนี้กรมชลประทาน ยังคงเดินหน้ารับสมัครจ้างแรงงานอย่างต่อเนื่อง และยังมีตำแหน่งว่างก่อนครบตามเป้า หากเกษตรกรหรือประชาชนที่สนใจเข้าร่วมโครงการฯ สามารถติดต่อสอบถามหรือสมัครได้ที่โครงการชลประทานใกล้บ้าน หรือทางสายด่วนกรมชลประทาน 1460 ชลประทาน"น.ส.เกณิกา กล่าว

ที่มา : https://www.thaigov.go.th/news/contents/details/77668