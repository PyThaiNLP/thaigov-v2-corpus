รัฐบาลไทย-ข่าวทำเนียบรัฐบาล-สธ.น้อมสำนึกในพระมหากรุณาธิคุณ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานเงิน 5,500,000 บาท ขับเคลื่อนรพ.สร้างสุขสู่ชุมชน 11 รพ.


วันศุกร์ที่ 19 มกราคม 2567
สธ.น้อมสำนึกในพระมหากรุณาธิคุณ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี พระราชทานเงิน 5,500,000 บาท ขับเคลื่อนรพ.สร้างสุขสู่ชุมชน 11 รพ.
รัฐมนตรีว่าการกระทรวงสาธารณสุข เป็นประธานพิธีรับพระราชทานเงินจากมูลนิธิเทพรัตนเวชชานุกูล เบื้องหน้าพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้กับโรงพยาบาลที่ได้รับการสนับสนุน 11 แห่ง
รัฐมนตรีว่าการกระทรวงสาธารณสุข เป็นประธานพิธีรับพระราชทานเงินจากมูลนิธิเทพรัตนเวชชานุกูล เบื้องหน้าพระฉายาลักษณ์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้กับโรงพยาบาลที่ได้รับการสนับสนุน 11 แห่ง เพื่อดำเนินการโครงการโรงพยาบาลสร้างสุขสู่ชุมชน รวม 5,500,000 บาท และรับพระราชทานเข็มฉีดยาเพื่อใช้ในการให้บริการทางการแพทย์แห่งละ 1 ลัง รวมทั้งสิ้น 11 ลัง
วันนี้ (19 มกราคม 2567) ณ ห้องรับรองเทวะเวสม์ อาคาร 1 ชั้น 1 ตึกสำนักงานปลัดกระทรวงสาธารณสุข นพ.ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานในพิธีรับพระราชทานเงินจากมูลนิธิเทพรัตนเวชชานุกูล เบื้องหน้าพระฉายาลักษณ์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ให้กับผู้อำนวยการโรงพยาบาลที่มูลนิธิเทพรัตนเวชชานุกูลให้การสนับสนุน จำนวน 11 แห่ง แห่งละ 500,000 บาท รวมทั้งหมด 5,500,000 บาท
นพ.ชลน่านกล่าวว่า กระทรวงสาธารณสุขน้อมสำนึกในพระมหากรุณาธิคุณ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี องค์ประธานกรรมการมูลนิธิเทพรัตนเวชชานุกูล ที่ทรงพระกรุณาโปรดเกล้าฯ พระราชทานเงินให้โรงพยาบาลที่มูลนิธิเทพรัตนเวชชานุกูลให้การสนับสนุน จำนวน 11 แห่ง เพื่อดำเนินกิจกรรมตามโครงการโรงพยาบาลสร้างสุขสู่ชุมชน และพระราชทานเข็มฉีดยาเพื่อใช้ในการให้บริการทางการแพทย์อีกแห่งละ 1 ลัง รวมทั้งสิ้น 11 ลัง โดยทั้ง 11 แห่งเป็นโรงพยาบาลชุมชนที่ดูแลประชาชนผู้ยากไร้ในพื้นที่ห่างไกล ทุรกันดาร และได้รับการพัฒนาให้เป็นโรงพยาบาลอัจฉริยะต้นแบบ ประกอบด้วย 1.โรงพยาบาลเทพรัตนเวชชานุกูล เฉลิมพระเกียรติ 60 พรรษา อำเภอแม่แจ่ม จังหวัดเชียงใหม่ 2.โรงพยาบาลวัดจันทร์เฉลิมพระเกียรติ 80 พรรษา อำเภอกัลยาณิวัฒนา จังหวัดเชียงใหม่ 3.โรงพยาบาลเสาไห้เฉลิมพระเกียรติ 80 พรรษา จังหวัดสระบุรี 4.โรงพยาบาลห้วยกระเจาเฉลิมพระเกียรติ 80 พรรษา จังหวัดกาญจนบุรี 5.โรงพยาบาลเขาชะเมาเฉลิมพระเกียรติ 80 พรรษา จังหวัดระยอง 6.โรงพยาบาลนาวังเฉลิมพระเกียรติ 80 พรรษา จังหวัดหนองบัวลำภู 7.โรงพยาบาลพระทองคำเฉลิมพระเกียรติ 80 พรรษา จังหวัดนครราชสีมา 8.โรงพยาบาลพนมดงรักเฉลิมพระเกียรติ 80 พรรษา จังหวัดสุรินทร์ 9.โรงพยาบาลเบญจลักษ์เฉลิมพระเกียรติ 80 พรรษา จังหวัดศรีสะเกษ 10.โรงพยาบาลหาดสำราญเฉลิมพระเกียรติ 80 พรรษา จังหวัดตรัง และ 11.โรงพยาบาลยี่งอเฉลิมพระเกียรติ 80 พรรษา จังหวัดนราธิวาส
“สำหรับโครงการโรงพยาบาลสร้างสุขสู่ชุมชน จะเป็นการพิจารณาให้ความช่วยเหลือชุมชนบริเวณโดยรอบโรงพยาบาลที่ประสบปัญหาความเดือดร้อนในด้านต่างๆ อาทิ ผู้ที่ประสบปัญหาในการดำรงชีพ หรือปัญหาที่อยู่อาศัยชำรุดทรุดโทรม ที่สมควรได้รับความช่วยเหลือ รวมทั้งสร้างความร่วมมือและความสัมพันธ์ที่ดีระหว่างโรงพยาบาล องค์กรปกครองส่วนท้องถิ่น โรงเรียน วัด และชุมชนโดยรอบโรงพยาบาล โดยการขอความร่วมมือจากหน่วยงานทั้งภาครัฐและเอกชนในพื้นที่” นพ.ชลน่านกล่าว
***************************************** 19 มกราคม 2567

ที่มา : https://www.thaigov.go.th/news/contents/details/77700