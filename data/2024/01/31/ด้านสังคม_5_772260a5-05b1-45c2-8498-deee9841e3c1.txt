รัฐบาลไทย-ข่าวทำเนียบรัฐบาล-'วราวุธ' รมว.พม. ส่งหน่วยเคลื่อนที่เร็ว ศรส. รุดตรวจต่างชาตินุ่งกางเกงลายช้าง นั่งขอทาน 20 บาท สะสมเงินซื้อตั๋วกลับประเทศ


วันพุธที่ 31 มกราคม 2567
'วราวุธ' รมว.พม. ส่งหน่วยเคลื่อนที่เร็ว ศรส. รุดตรวจต่างชาตินุ่งกางเกงลายช้าง นั่งขอทาน 20 บาท สะสมเงินซื้อตั๋วกลับประเทศ
'วราวุธ' รมว.พม. ส่งหน่วยเคลื่อนที่เร็ว ศรส. รุดตรวจต่างชาตินุ่งกางเกงลายช้าง นั่งขอทาน 20 บาท สะสมเงินซื้อตั๋วกลับประเทศ
วันที่ 31 มกราคม 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณีที่มีผู้ร้องเรียนว่าพบเห็นชาวต่างชาติ สวมกางเกงลายช้างนั่งขอทาน 20 บาท เพื่อสะสมเงินซื้อตั๋วเครื่องบินกลับประเทศ ที่บริเวณป้ายรถเมล์ ก่อนทางขึ้นสถานีรถไฟฟ้าบีทีเอสหมอชิต เมื่อช่วงเช้าที่ผ่านมา ว่า ต้องขอขอบคุณสื่อมวลชนที่ร่วมส่งข้อมูลมาให้ ซึ่งตนได้ส่งต่อให้ศูนย์เร่งรัดจัดการสวัสดิภาพประชาชน (ศรส.) เพื่อส่งเจ้าหน้าที่หน่วยเคลื่อนที่เร็ว ลงพื้นที่ไปทันที แต่เมื่อไปถึง สถานที่แล้วปรากฏว่า ชาวต่างชาติที่ได้รับแจ้งเข้ามานั้น ไม่อยู่แล้ว แต่จากการสอบถามแม่ค้าพ่อค้า บริเวณใกล้เคียง ทราบว่าชายต่างชาติมาทำการลักษณะเช่นนี้ได้ 2-3 วันแล้ว และทุกครั้งจะมีเจ้าหน้าที่เทศกิจเข้ามาตักเตือนไปทุกครั้ง อย่างไรก็ตาม หากกระทรวง พม.ได้พบ จะแจ้งเจ้าหน้าที่ตำรวจและเจ้าหน้าที่ของสำนักงานตรวจคนเข้าเมือง (ตม.) เพื่อดำเนินการต่อไป แต่ถึงอย่างไร การลงพื้นที่เมื่อช่วงเช้าวันนี้ เจ้าหน้าที่ไม่ได้เสียโอกาสเพราะได้พบขอทานชาวไทย 2-3 ราย จึงได้เชิญตัวไปพูดคุย และดำเนินการตามขั้นตอนของกระทรวง พม. ต่อไป โดยยึดหลักกฎหมายตามพ.ร.บ. ควบคุมการขอทาน พ.ศ. 2559
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/78226