รัฐบาลไทย-ข่าวทำเนียบรัฐบาล-เมื่อวันที่ 30 มกราคม 2567 ณ ห้องยุทธนาธิการ ภายในศาลาว่าการกลาโหม นายสุทิน คลังแสง รัฐมนตรีว่าการกระทรวงกลาโหม เป็นประธานในการประชุมเพื่อรับฟังรายงานผลความคืบหน้าการดำเนินงานของคณ


วันพุธที่ 31 มกราคม 2567
เมื่อวันที่ 30 มกราคม 2567 ณ ห้องยุทธนาธิการ ภายในศาลาว่าการกลาโหม นายสุทิน คลังแสง รัฐมนตรีว่าการกระทรวงกลาโหม เป็นประธานในการประชุมเพื่อรับฟังรายงานผลความคืบหน้าการดำเนินงานของคณ
ในการนี้ ที่ประชุมได้รับทราบการแต่งตั้งคณะอนุทำงานขับเคลื่อนการดำเนินการด้านสวัสดิการของกำลังพล จำนวน 3 คณะ ได้แก่
1) คณะอนุทำงานขับเคลื่อนการดำเนินการพัฒนาศักยภาพโรงเรียนสายสามัญที่อยู่ในความอุปถัมภ์ของกองทัพ โดยมี โรงเรียนกองทัพบกอุปถัมภ์ (รร.ทบอ.) จำนวน 14 โรงเรียน และ โรงเรียนในสวัสดิการกองทัพเรือ จำนวน 2 โรงเรียน ซึ่งมีเป้าหมายมุ่งเน้นให้นักเรียนมีผลสัมฤทธิ์ทางการเรียนสูงขึ้น มีการพัฒนาตามมาตรฐานการศึกษาชาติ และมาตรฐานตามที่โรงเรียนกำหนดอย่างมีคุณภาพ ด้วยการ พัฒนาทักษะการคิดและวิเคราะห์อย่างเป็นระบบผ่านกระบวนการเรียนรู้รูปแบบเชิงรุก (Active Learning), ยกระดับมาตรฐานของโครงการห้องเรียน English Integrated Study (EIS), ขยายเครือข่ายเพื่อให้เกิดความร่วมมือด้านการศึกษา, พัฒนาแพลตฟอร์มดิจิทัลเพื่อการเรียนรู้ในการใช้เทคโนโลยีดิจิทัล, จัดกระบวนการเรียนการสอนมุ่งเน้นให้เกิดการเรียนรู้โดยการลงมือปฏิบัติ (Learning by doing) รวมทั้งสร้างแรงจูงใจในการเลือกเรียนและประกอบอาชีพตามความต้องการของตนเองในอนาคต
2) คณะอนุทำงานขับเคลื่อนการดำเนินการปรับปรุงที่พักอาศัยของหน่วยงานสำหรับข้าราชการชั้นผู้น้อย โดยมีแผนการปรับปรุงและก่อสร้างบ้านพักสวัสดิการ ปี พ.ศ.2567-2569 (รวมทั้งหมด จำนวน 7,647 ยูนิต) เพื่อช่วยเหลือข้าราชการชั้นผู้น้อยที่มีรายได้น้อยและยังไม่มีที่อยู่อาศัยเป็นของตนเอง ให้มีที่อยู่อาศัยที่มีคุณภาพ ราคาถูก และเพื่อสร้างขวัญและกำลังใจ พร้อมทั้งยกระดับคุณภาพชีวิตให้ดียิ่งขึ้น
3) คณะอนุทำงานขับเคลื่อนการดำเนินการปรับปรุงแหล่งสวัสดิการของหน่วยทหาร ทั้งสวัสดิการภายใน จำนวน 212 กิจการ และสวัสดิการเชิงธุรกิจ จำนวน 166 กิจการ (ดำเนินการแล้ว 48 กิจการ และอยู่ระหว่างดำเนินการ 118 กิจการ) เพื่อให้มีความถูกต้อง โปร่งใส ตรวจสอบได้ เป็นไปตามกฎหมาย รวมทั้งระเบียบสำนักนายกรัฐมนตรีและกระทรวงการคลังที่เกี่ยวข้อง ซึ่งจะต้องดำเนินการให้เป็นไปในลักษณะรูปแบบเดียวกันทั้งหมดของหน่วยขึ้นตรงกระทรวงกลาโหม ตลอดจนให้พิจารณาด้วยความรอบคอบถึงรายได้ที่รับมาให้ชัดเจนว่า เป็นสวัสดิการภายใน หรือสวัสดิการเชิงธุรกิจที่ต้องนำส่งรายได้เข้ากระทรวงการคลัง ซึ่งที่ผ่านมากระทรวงกลาโหม โดยสำนักงานปลัดกระทรวงกลาโหม กองบัญชาการกองทัพไทย กองทัพบก กองทัพเรือ และกองทัพอากาศ ได้มีการดำเนินการมาแล้วตลอด รวมถึงยังคงมุ่งมั่นที่จะดำเนินการในเรื่องดังกล่าวให้มีความถูกต้องและเหมาะสม โดยคำนึงถึงสภาพการณ์การเปลี่ยนแปลงของสังคมในปัจจุบัน

ที่มา : https://www.thaigov.go.th/news/contents/details/78200