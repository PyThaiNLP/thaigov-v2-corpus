รัฐบาลไทย-ข่าวทำเนียบรัฐบาล-“กยศ. เตรียมลงพื้นที่เช้าวันที่ 1 ก.พ.67 เพื่อช่วยเหลือนักศึกษา 3,000 กว่าคน ที่สถานศึกษาจังหวัดระยอง พร้อมเชิญผู้ว่าราชการจังหวัด และผู้ตรวจราชการกระทรวง อว. ร่วมลงพื้นที่”


วันพุธที่ 31 มกราคม 2567
31/01/2567
พิมพ์
“กยศ. เตรียมลงพื้นที่เช้าวันที่ 1 ก.พ.67 เพื่อช่วยเหลือนักศึกษา 3,000 กว่าคน ที่สถานศึกษาจังหวัดระยอง พร้อมเชิญผู้ว่าราชการจังหวัด และผู้ตรวจราชการกระทรวง อว. ร่วมลงพื้นที่”
ผู้จัดการ กยศ.จะลงพื้นที่ไปพบเพื่อช่วยเหลือนักศึกษา 3,000 กว่าคน ที่สถานศึกษาแห่งหนึ่งในจังหวัดระยอง พร้อมเชิญผู้ว่าราชการจังหวัดและผู้ตรวจราชการกระทรวง อว. ร่วมลงพื้นที่เพื่อช่วยนักศึกษาที่ยังไม่สามารถอนุมัติเงินกู้ได้เนื่องจากรอข้อมูลจากสถานศึกษา
กองทุนเงินให้กู้ยืมเพื่อการศึกษา (กยศ.) เผยเช้าวันที่ 1 ก.พ.67 ผู้จัดการ กยศ.จะลงพื้นที่ไปพบเพื่อช่วยเหลือนักศึกษา 3,000 กว่าคน ที่สถานศึกษาแห่งหนึ่งในจังหวัดระยอง พร้อมเชิญผู้ว่าราชการจังหวัดและผู้ตรวจราชการกระทรวง อว. ร่วมลงพื้นที่เพื่อช่วยนักศึกษาที่ยังไม่สามารถอนุมัติเงินกู้ได้เนื่องจากรอข้อมูลจากสถานศึกษา
นายชัยณรงค์ กัจฉปานันท์ ผู้จัดการกองทุนฯ ได้เปิดเผยว่า “ในวันที่ 1 กุมภาพันธ์นี้ กองทุนฯ จะลงพื้นที่ร่วมกับผู้ว่าราชการจังหวัดระยองและผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (อว.) เพื่อไปพบและช่วยเหลือนักศึกษาของสถานศึกษาแห่งหนึ่งในจังหวัดระยองจำนวน 3,115 คน ที่ร้องต่อศาลปกครองระยองให้กองทุนฯอนุมัติเงินกู้ยืมเรียนให้กับพวกตนจนสำเร็จการศึกษาเนื่องจากถูกระงับการให้กู้ยืม ซึ่งกรณีดังกล่าวกองทุนฯได้ตรวจพบความผิดปกติของสถานศึกษา ว่าได้มีการยกเลิกกิจการตั้งแต่วันที่ 30 พฤศจิกายน 2565 และกองทุนฯได้ทราบเรื่องจากกระทรวง อว. เมื่อวันที่ 9 สิงหาคม 2566 ทำให้กองทุนฯจำเป็นต้องระงับการให้กู้ยืมเงินไว้ก่อนเพื่อมิให้เกิดข้อผิดพลาด โดยที่ผ่านมากองทุนฯมิได้นิ่งนอนใจ ได้มีการติดตามข้อมูลรายชื่อนักศึกษาที่โอนย้ายไปศึกษาต่อที่อื่นหลายครั้งแต่ยังไม่ได้รับข้อมูลตามที่ร้องขอ ขณะนี้อยู่ระหว่างรอสถานศึกษาชี้แจงข้อมูลให้ชัดเจน หากกองทุนฯได้รับข้อมูลและตรวจสอบแล้วถูกต้อง กองทุนฯจะอนุมัติเงินกู้ต่อไป”ผู้จัดการกองทุนฯกล่าวในที่สุด

ที่มา : https://www.thaigov.go.th/news/contents/details/78257