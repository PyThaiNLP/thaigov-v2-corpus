รัฐบาลไทย-ข่าวทำเนียบรัฐบาล-​นายกฯ เศรษฐา เดินหน้า การทูต ควบคู่ การค้า การลงทุน มุ่งประโยชน์แบบ win win ไปด้วยกัน


วันพุธที่ 31 มกราคม 2567
31/01/2567
พิมพ์
​นายกฯ เศรษฐา เดินหน้า การทูต ควบคู่ การค้า การลงทุน มุ่งประโยชน์แบบ win win ไปด้วยกัน
​นายกฯ เศรษฐา เดินหน้า การทูต ควบคู่ การค้า การลงทุน มุ่งประโยชน์แบบ win win ไปด้วยกัน
วันนี้ (31 มกราคม 2567) นายชัย วัชรงค์ โฆษกประจำสำนักนายกรัฐมนตรีเผย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มุ่งนำประเทศไทยกลับเข้าสู่ เรดาร์โลก เป็นสมาชิกโลกที่ Active และอยู่ในประเทศต้นๆของสายตาโลก วางยุทธศาสตร์การทูตควบคู่เศรษฐกิจเชิงรุก ด้วยนโยบายการต่างประเทศที่จับต้องได้ เพิ่มบทบาทนำไทยในเวทีโลก เพื่อประโยชน์ของแระเทศและประชาชน เป็นที่ตั้ง
โดยช่วงเวลา 4 เดือนที่รัฐบาลเข้ารับหน้าที่การทำงานด้านการต่างประเทศเป็นด้านที่นายกรัฐมนตรีให้ความสำคัญอย่างยิ่ง โดยนายกรัฐมนตรีเร่งมุ่งหน้าเปิดตลาดทั่วโลก เพิ่มพันธมิตร พร้อมเป็นเซลล์แมนนำเสนอประเทศไทยในศักยภาพที่หลากหลาย เช่น การพัฒนาคุณภาพสินค้า และช่องจัดจำหน่ายในต่างประเทศ ความพร้อมที่จะรองรับนักลงทุนด้วยนโยบายรองรับการลงทุน เช่น ระบบสาธารณูปโภคพลังงานสะอาด การแก้กฎระเบียบให้เอื้อต่อการลงทุน และสภาพแวดล้อมทันสมัย เช่น สถานศึกษา และการแพทย์ที่รองรับการพำนักในพื้นที่การลงทุน
นายกรัฐมนตรีได้เดินทางเยือน 10 ประเทศ ซึ่งเป็นทั้งการเยือนอย่างเป็นทางการ และการเข้าร่วมการประชุมที่สำคัญ อาทิ การประชุมสมัชชาสหประชาชาติ สมัยสามัญ ครั้งที่ 78 (UNGA78) นครนิวยอร์ก สหรัฐอเมริกา / การประชุม BRF ครั้งที่ 3 กรุงปักกิ่ง ประเทศจีน / การประชุม อาเซียนและคณะมนตรีความร่วมมือรัฐอ่าวอาหรับ (Gulf Cooperation Council: GCC) ซาอุดีอาระเบีย / การประชุมผู้นำเขตเศรษฐกิจเอเปค ประจำปี 2023 ซานฟรานซิสโก สหรัฐอเมริกา / ประชุมสุดยอดอาเซียน - ญี่ปุ่นสมัยพิเศษ (ASEAN-Japan Commemorative Summit) ในวาระครบรอบ 50 ปี ความสัมพันธ์อาเซียน - ญี่ปุ่น และ การประชุม WEF ดาวอส สมาพันธรัฐสวิส
ในทุกการเดินทางนั้น นายกรัฐมนตรีได้ให้ความสำคัญทั้งมิติการทูต และการค้า การลงทุนไม่ยิ่งหย่อนไปกว่ากัน ใช้โอกาสพูดคุยกับเอกชนรายใหญ่ระดับโลก เพื่อเชิญชวนให้ร่วมลงทุนในไทย เปิดตัวโครงการ Landbridge จนทำให้มีประเทศ และบริษัทเอกชน ด้านท่าเรือรายใหญ่ของโลกต่างให้ความสนใจ พร้อมพิจารณาและเดินทางมาดูพื้นที่ด้วยตนเองด้วย รวมถึง การเปิดวิสัยทัศน์ด้านอุตสาหกรรมทันสมัยด้านพลังงาน ดิจิทัล รถยนต์ EV ให้ทั่วโลกได้รับรู้ถึงศักยภาพของไทย และบทบาทของไทยภายใต้การนำของนายกรัฐมนตรีว่า “ประเทศไทยเปิดแล้ว และไม่มีเวลาไหนที่ควรมาลงทุนในไทยมากกว่าเวลานี้”
“เชื่อมั่นครับว่ายุทธศาสตร์ด้านการต่างประเทศของรัฐบาลภายใต้การนำของนายกฯ เศรษฐาฯ จะทำให้ไทยก้าวหน้า กลับสู่จุดที่ทั่วโลกให้ความสำคัญ ให้ความสนใจ ยุทธศาสตร์แบบผูกมิตร การทูตที่กินได้ จะทำให้ประชาชนปากท้องดีขึ้น และเชื่อมั่นได้เลยครับว่านายกรัฐมนตรียังตั้งใจที่จะเปิดนโยบายวีซ่าฟรีกับประเทศอื่น ๆ เพิ่มขึ้นอีก เพื่อเพิ่มศักยภาพของหนังสือเดินทางไทยในเวทีโลกครับ” นายชัย กล่าว

ที่มา : https://www.thaigov.go.th/news/contents/details/78239