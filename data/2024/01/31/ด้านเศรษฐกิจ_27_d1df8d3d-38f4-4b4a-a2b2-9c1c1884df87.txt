รัฐบาลไทย-ข่าวทำเนียบรัฐบาล-​“กลุ่มธุรกิจเรเว่” เข้าพบ “พิมพ์ภัทรา” หารือแนวทางส่งเสริมการผลิตรถยนต์อีวี ด้าน “รมว.อุตสาหกรรม” ยืนยัน รัฐบาลพร้อมสนับสนุนเต็มที่ เดินหน้าจัดทำมาตรฐานครอบคลุมรอบด้าน


วันพุธที่ 31 มกราคม 2567
31/01/2567
พิมพ์
​“กลุ่มธุรกิจเรเว่” เข้าพบ “พิมพ์ภัทรา” หารือแนวทางส่งเสริมการผลิตรถยนต์อีวี ด้าน “รมว.อุตสาหกรรม” ยืนยัน รัฐบาลพร้อมสนับสนุนเต็มที่ เดินหน้าจัดทำมาตรฐานครอบคลุมรอบด้าน
​“กลุ่มธุรกิจเรเว่” เข้าพบ “พิมพ์ภัทรา” หารือแนวทางส่งเสริมการผลิตรถยนต์อีวี ด้าน “รมว.อุตสาหกรรม” ยืนยัน รัฐบาลพร้อมสนับสนุนเต็มที่ เดินหน้าจัดทำมาตรฐานครอบคลุมรอบด้าน
เมื่อวันที่ 30 มกราคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วยคณะทำงาน และผู้บริหารกระทรวงฯ ให้การต้อนรับ กลุ่มผู้บริหารธุรกิจเรเว่  ผู้แทนจำหน่ายยานยนต์ไฟฟ้าในประเทศไทย แบรนด์ BYD ที่มียอดจำหน่ายสูงและเติบโตขึ้นอย่างรวดเร็ว เพื่อหารือถึงมาตรการและแนวทางของรัฐบาลในการส่งเสริมการผลิตและการใช้ยานยนต์ไฟฟ้าและธุรกิจที่เกี่ยวเนื่อง ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม
นางสาวพิมพ์ภัทรา กล่าวว่า รัฐบาลภายใต้การนำของ นายกรัฐมนตรี นายเศรษฐา ทวีสิน และกระทรวงอุตสาหกรรม พร้อมให้การสนับสนุนอย่างเต็มที่ ตามนโยบายและแผนพัฒนาอุตสาหกรรมยานยนต์ไฟฟ้า โดยรัฐบาลได้จัดตั้งคณะกรรมการนโยบายยานยนต์ไฟฟ้าแห่งชาติ ซึ่งมีกำหนดเป้าหมาย 30@30 (สามสิบแอ็ดสามสิบ) คือ การผลิตรถยนต์ที่ปล่อยมลพิษเป็นศูนย์ ZEV (Zero Emission Vehicle) ให้ได้ร้อยละ 30 ของการผลิตรถยนต์ทั้งหมดในปี ค.ศ. 2030 (พ.ศ. 2573) รวมทั้งผลักดันมาตรการด้านการส่งเสริมการผลิตและการใช้ยานยนต์ไฟฟ้า ตลอดจนมาตรการพัฒนาปัจจัยแวดล้อม ซึ่งกระทรวงอุตสาหกรรมและหน่วยงานที่เกี่ยวข้อง ได้ร่วมกันขับเคลื่อนให้เกิดผลเป็นรูปธรรม เพื่อรองรับการผลิตยานยนต์ไฟฟ้าของผู้ประกอบการที่เข้าร่วมมาตรการ EV 3.0 เพื่อสนับสนุนให้เกิดการลงทุนด้านการวิจัยและพัฒนายานยนต์ไฟฟ้า และชิ้นส่วนสำคัญ
“ประเด็นสำคัญที่น่าติดตามคือ การตั้งโรงงาน Recycle แบตเตอรี่ในประเทศไทย นโยบายการส่งเสริมรถ Hybride  และนโยบายการส่งเสริมรถไฟฟ้า BUS & TRUCK สำหรับยานยนต์ชนิดนี้ดูมีแนวโน้มกำลังเป็นดาวรุ่งในวงการเช่นกัน” รมว.อุตสาหกรรม กล่าว
นางสาวพิมพ์ภัทรา กล่าวด้วยว่า นอกจากนี้ กระทรวงอุตสาหกรรม โดย สำนักงานมาตรฐานผลิตภัณฑ์อุตสาหกรรม (สมอ.) ยังได้ดำเนินการจัดทำมาตรฐานที่เกี่ยวข้องกับยานยนต์ไฟฟ้า ชิ้นส่วน และอุปกรณ์ประกอบแล้วเสร็จ ครอบคลุมชิ้นส่วนที่สำคัญ เช่น เซลล์และแบตเตอรี่ เต้ารับ-เต้าเสียบ มอเตอร์ สายไฟฟ้า เป็นต้น นอกจากนี้ สถาบันยานยนต์ ยังได้เปิดให้บริการทดสอบและรับรองมาตรฐานสำหรับยานยนต์ และชิ้นส่วน อาทิ บริการทดสอบแบตเตอรี่สำหรับรถยนต์ไฟฟ้า และรถจักรยานยนต์ไฟฟ้า ตามมาตรฐาน UNR-100 และ UNR-136 รวมถึง มาตรฐานยานยนต์อื่น ๆ รวม 14 มาตรฐาน  เช่น มลพิษทางเสียงของรถยนต์ เข็มขัดนิรภัยสำหรับรถยนต์ห้ามล้อสำหรับรถยนต์นั่ง เป็นต้น ซึ่งทั้งหมดอยู่ภายใต้ศูนย์ทดสอบยานยนต์และยางล้อแห่งชาติ (ATTRIC) ณ อ.สนามชัยเขต จ.ฉะเชิงเทรา

ที่มา : https://www.thaigov.go.th/news/contents/details/78247