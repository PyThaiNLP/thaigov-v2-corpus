รัฐบาลไทย-ข่าวทำเนียบรัฐบาล-“กฤษฎา” รมช.กค มอบรางวัลรัฐวิสาหกิจดีเด่น ประจำปี 66 ย้ำรัฐวิสาหกิจมีความสำคัญต่อการยกระดับคุณภาพชีวิตประชาชน การวางรากฐานและสร้างการเติบโตแก่เศรษฐกิจ 


วันพุธที่ 31 มกราคม 2567
31/01/2567
พิมพ์
“กฤษฎา” รมช.กค มอบรางวัลรัฐวิสาหกิจดีเด่น ประจำปี 66 ย้ำรัฐวิสาหกิจมีความสำคัญต่อการยกระดับคุณภาพชีวิตประชาชน การวางรากฐานและสร้างการเติบโตแก่เศรษฐกิจ
“กฤษฎา” รมช.กค มอบรางวัลรัฐวิสาหกิจดีเด่น ประจำปี 66 ย้ำรัฐวิสาหกิจมีความสำคัญต่อการยกระดับคุณภาพชีวิตประชาชน การวางรากฐานและสร้างการเติบโตแก่เศรษฐกิจ เป็นเครื่องมือของรัฐในการผลักดันนโยบาย
วันนี้ (31 มกราคม 2566) เวลา 10.15 น. ณ ตึกสันติไมตรี (หลังใน) ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมาย นายกฤษฎา จีนะวิจารณะ รัฐมนตรีช่วยว่าการกระทรวงการคลัง เป็นประธานในงานมอบรางวัลรัฐวิสาหกิจดีเด่น ประจำปี 2566 เพื่อเป็นการสร้างขวัญและกำลังใจในการปฏิบัติงานของรัฐวิสำหกิจ รวมทั้งส่งเสริมให้รัฐวิสาหกิจมีความมุ่งมั่นในการดำเนินงานเพื่อพัฒนาองค์กรให้มีประสิทธิภาพและนำองค์กรสู่ความเป็นเลิศ โดยการจัดงานในปีนี้จัดขึ้นภายใต้แนวคิด “รัฐวิสาหกิจสร้างสรรค์พลังไทยสู่สากล ENHANCING THAINESS TOWARDS GLOBAL OPPORTUNITIES” ซึ่งเป็นการแสดงถึงศักยภาพการดำเนินงานของรัฐวิสาหกิจร่วมกับการส่งเสริมเอกลักษณ์ความเป็นไทยในการขับเคลื่อนรัฐวิสาหกิจสู่ความเป็นสากล โดยได้มอบรางวัล SOE Awards ประจำปี 2566 รวมทั้งสิ้น 11 ประเภทรางวัล ดังนี้ 1. รางวัลคณะกรรมการรัฐวิสาหกิจดีเด่น 2. รางวัลการบริหารจัดการองค์กรดีเด่น 3. รางวัลการพัฒนาองค์กรดีเด่น 4. รางวัลผู้นำองค์กรดีเด่น 5. รางวัลการพัฒนาสู่รัฐวิสาหกิจดิจิทัล 6. รางวัลการพัฒนาสู่รัฐวิสาหกิจยั่งยืน 7. รางวัลการดำเนินงานเพื่อสังคมและสิ่งแวดล้อมดีเด่น 8. รางวัลความคิดสร้างสรรค์และนวัตกรรมดีเด่น 9. รางวัลความร่วมมือเชิงยุทธศาสตร์เพื่อการพัฒนาดีเด่น 10. รางวัลบริการดีเด่น และ 11. รางวัลรัฐวิสาหกิจยอดเยี่ยมประจำปี 2566
นายกฤษฎา กล่าวแสดงความยินดีและมอบรางวัลให้กับรัฐวิสาหกิจดีเด่น ประจำปี 2566 ในวันนี้ว่า รัฐวิสาหกิจไทยมีบทบาทสำคัญต่อการพัฒนาเศรษฐกิจของประเทศให้มีการเจริญเติบโตผ่านการลงทุน การให้บริการด้านต่าง ๆ และการจ้างงานแล้วยังมีบทบาทเป็นกลไกหลักสำคัญในการสนับสนุนมาตรการและนโยบายต่าง ๆ ของรัฐบาล อาทิ การพัฒนาโครงสร้างพื้นฐานด้านคมนาคมขนส่งของประเทศทั้งทางถนน ทางน้ำ ทางราง และทางอากาศ เชื่อมต่อการเดินทางและการขนส่งของภาคประชาชน สินค้าและบริการ ด้านพลังงาน ด้านสาธารณูปโภค ทั้งระบบไฟฟ้าประปา และด้านการสื่อสาร อำนวยความสะดวกต่อการดำเนินชีวิตของประชาชนด้วยราคาค่าบริการที่เป็นธรรมและเหมาะสม ด้านอุตสาหกรรม พาณิชยกรรม และเกษตรกรรม มีการส่งเสริมและสนับสนุน การพัฒนาเศรษฐกิจดิจิทัล อุตสาหกรรมเทคโนโลยีขั้นสูง อุตสาหกรรมสีเขียว  การให้บริการภาคการเงินที่สร้างโอกาสให้ประชาชนทุกกลุ่มเข้าถึงแหล่งเงินทุนอย่างทั่วถึง ควบคู่กับการให้ความรู้ทางการเงิน เพื่อแก้ปัญหาหนี้สินทั้งในภาคเกษตร ภาคธุรกิจ และภาคประชาชน และสร้างความเข้มแข็งให้เศรษฐกิจฐานราก เพื่อลดความเหลื่อมล้าในสังคม การส่งเสริมและสนับสนุนการดำเนินกิจการเชิงสังคม การรักษาทรัพยากรธรรมชำติ รวมถึงการส่งเสริมการท่องเที่ยวเชิงรุกเพื่อสร้างและกระจายรายได้ไปยังท้องถิ่นต่าง ๆ
นายกฤษฎา กล่าวต่อไปว่า รัฐบาลได้มีนโยบายให้รัฐวิสาหกิจที่มีศักยภาพสนับสนุนในเรื่องการสร้างพลังสร้างสรรค์ หรือ Soft Power ของประเทศ เพื่อยกระดับและพัฒนาความรู้ความสามารถ และความคิดสร้างสรรค์ของคนไทยในการสร้างชื่อเสียงและรายได้เข้าประเทศมากยิ่งขึ้น ก่อให้เกิดการสร้างมูลค่าและรายได้จากอาชีพใหม่แก่ประชาชน นอกจากนี้ รัฐบาลได้สนับสนุนให้กีฬาถือเป็น Soft Power หนึ่งของประเทศ จึงให้ความสำคัญกับการจัดตั้งโครงการ 1 กีฬา 1 รัฐวิสาหกิจพลัส เพื่อเข้ามาสนับสนุนแหล่งเงินและเพิ่มศักยภาพในการพัฒนาให้แก่สมาคมกีฬาต่าง ๆ ทั้งนี้ การนำส่งรายได้ของรัฐวิสาหกิจยังเป็นรายรับสำคัญของรัฐที่จะนำไปใช้พัฒนาประเทศ ด้านอื่น ๆ การกระตุ้นและสร้างการเติบโตทางเศรษฐกิจผ่านการลงทุนของรัฐวิสาหกิจที่ต้องมุ่งเน้นการเบิกจ่ายงบลงทุนให้ได้เต็มเม็ดเต็มหน่วยตามเป้าหมายที่กำหนด ดังนั้นรัฐวิสาหกิจจึงมีความสำคัญอย่างยิ่งต่อการยกระดับคุณภาพชีวิตประชาชน การวางรากฐานและสร้างการเติบโตแก่เศรษฐกิจ และการเป็นเครื่องมือของรัฐ ในการผลักดันนโยบาย
นายกฤษฎา กล่าวต่อว่า การส่งเสริมและการสนับสนุนการดำเนินงานของรัฐวิสาหกิจเพื่อพัฒนา สร้างมูลค่าให้แก่กิจการ และเป็นเครื่องมือสำคัญของรัฐบาลในการพัฒนาประเทศนั้น รัฐบาลได้สร้างเอกภาพในการส่งผ่านนโยบายไปยังรัฐวิสาหกิจ โดยการนำแผนพัฒนารัฐวิสาหกิจ ปี 2566 - 2570 ที่ได้กำหนดบทบาท ทิศทาง และเป้าหมายในการพัฒนารัฐวิสาหกิจให้สอดคล้องกับยุทธศาสตร์ชาติของประเทศมาใช้เป็นกรอบแนวทางในการจัดทำแผนวิสาหกิจและแผนปฏิบัติการ ซึ่งทำให้การดำเนินงานมีความชัดเจนและง่ายต่อการนำไปปฏิบัติยิ่งขึ้น และมีการประเมินและทบทวนผลสัมฤทธิ์อย่างสม่ำเสมอ
“รัฐบาลยังมุ่งที่จะส่งเสริมให้รัฐวิสาหกิจยกระดับการใช้ดิจิทัลของหน่วยงานรัฐ และสร้างนวัตกรรมควบคู่ไปกับการดำเนินงานเพื่อพัฒนาสังคมและรักษาสิ่งแวดล้อม หรือเศรษฐกิจสีเขียวตามปฏิญญาสากล ภายใต้ยุทธศาสตร์พัฒนาเศรษฐกิจแบบองค์รวม หรือ BCG Model อย่างไรก็ตามภายใต้การดำเนินงานทั้งหมดของรัฐวิสาหกิจข้างต้นจำเป็นต้องคำนึงถึงหลักการและแนวทางการกำกับดูแลกิจการที่ดีเพื่อขับเคลื่อน และยกระดับการดำเนินงานของรัฐวิสาหกิจสู่ความเป็นสากล ขอให้พนักงานรัฐวิสาหกิจร่วมมือกันในการพัฒนาประเทศให้ก้าวทันต่อการเปลี่ยนแปลงของโลก และมีการยกระดับศักยภาพการดำเนินงานของรัฐวิสาหกิจร่วมกับการส่งเสริมเอกลักษณ์ความเป็นไทยสู่สากล ตามแนวคิด “รัฐวิสาหกิจสร้างสรรค์ พลังไทยสู่สากล Enhancing Thainess Towards Opportunities” นายกฤษฎา ย้ำ

ที่มา : https://www.thaigov.go.th/news/contents/details/78212