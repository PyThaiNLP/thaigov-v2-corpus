รัฐบาลไทย-ข่าวทำเนียบรัฐบาล-​รองนายกฯ สมศักดิ์ มอบโอวาทให้กับเด็กและเยาวชน 3 จังหวัดชายแดนใต้   หวังให้เด็กและเยาวชนได้รับความรู้ทางกฎหมายนำไปเผยแพร่ต่อ เน้นย้ำให้คิด วิเคราะห์ แยกแยะไม่ให้ถูกชี้นำไปทางที่ผิด


วันพุธที่ 31 มกราคม 2567
31/01/2567
พิมพ์
​รองนายกฯ สมศักดิ์ มอบโอวาทให้กับเด็กและเยาวชน 3 จังหวัดชายแดนใต้   หวังให้เด็กและเยาวชนได้รับความรู้ทางกฎหมายนำไปเผยแพร่ต่อ เน้นย้ำให้คิด วิเคราะห์ แยกแยะไม่ให้ถูกชี้นำไปทางที่ผิด
​รองนายกฯ สมศักดิ์ มอบโอวาทให้กับเด็กและเยาวชน 3 จังหวัดชายแดนใต้   หวังให้เด็กและเยาวชนได้รับความรู้ทางกฎหมายนำไปเผยแพร่ต่อ เน้นย้ำให้คิด วิเคราะห์ แยกแยะ ไม่ให้ถูกชี้นำไปทางที่ผิด
วันนี้ (31 มกราคม 2567) เวลา 12.30 น. ณ ตึกสันติไมตรี (หลังนอก) ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  มอบนายสมศักดิ์ เทพสุทิน รองนายกรัฐมนตรี ให้การต้อนรับนายธานี สิงหนาท เลขาธิการสำนักงานศาลยุติธรรม ในโอกาสนำคณะเยาวชนผู้เข้าร่วมโครงการเยาวชนไทยหัวใจเดียวกัน (Belia Thai Sejiwa Sehati) รุ่นที่ 8 และผู้บริหารสำนักงานศาลยุติธรรม เข้าพบเพื่อรับโอวาท
รองนายกรัฐมนตรี กล่าวมอบนโยบายฯ ตอนหนึ่งว่า ปัญหาความไม่สงบในจังหวัดชายแดนภาคใต้เป็นปัญหาที่เรื้อรังในสังคมไทยมายาวนาน ส่งผลต่อความมั่นคงและความสงบสุขของประชาชนในพื้นที่ และประเทศไทยชาติ รวมถึงส่งผลต่อโอกาสในการเรียนรู้ รับรู้ข้อมูลข่าวของเด็กและเยาวชนในพื้นที่ ซึ่งเป็นวัยที่กำลังก้าวเข้าสู่การเป็นผู้ใหญ่ มีส่วนสำคัญอย่างยิ่งในการสร้างสรรค์พัฒนาและแก้ไขปัญหาสังคม การที่เยาวชนจะเติบโตอย่างมีคุณภาพ ความรู้ทางวิชาการอย่างเดียวไม่เพียงพอ ต้องได้รับการบ่มเพาะทางคุณธรรม จริยธรรมเพื่อเป็นหลักในการดำเนินชีวิต พร้อมทั้ง ควรได้รับการเสริมสร้างประสบการณ์ชีวิตที่ดีเพื่อให้มีมุมมองชีวิตที่กว้างขึ้น ก้าวทันต่อการเปลี่ยนแปลงของโลกในการคิด วิเคราะห์แยกแยะ ไม่ให้ถูกชี้นำ ทันต่อการเปลี่ยนแปลงของโลกในการแยกแยะ ไม่ให้ถูกชี้นำไปในทางที่ผิด
รองนายกรัฐมนตรี กล่าวต่อไปว่า โครงการเยาวชนไทยหัวใจเดียวกัน จะมีส่วนช่วยเผยแพร่ประชาสัมพันธ์ความรู้ด้านกฎหมาย สิทธิ และหน้าที่ รวมถึงการพิจารณา พิพากษาคดีของศาลยุติธรรม รวมทั้งปลูกจิตสำนึกด้านจริยธรรม และการอยู่ร่วมกันในสังคมอย่างสันติ ให้กับตัวแทนเยาวชนจากสามจังหวัดชายแดนใต้ และ 4 อำเภอของจังหวัดสงขลา เพื่อนำไปถ่ายทอดต่อไป พร้อมกล่าวแสดงความขอบคุณ  ชื่นชมสำนักงานศาลยุติธรรม ที่ได้จัดโครงการฯ  ที่เปิดโอกาสให้เยาวชนจากพื้นที่ชายแดนใต้เข้ามาฝึกอบรมและศึกษาดูงานการพิจารณาคดีของศาลยุติธรรม ถือเป็นการเปิดโลกทัศน์สร้างประสบการณ์ดี ๆ ให้เยาวชน โดยขอให้น้อง ๆ เยาวชนทุกคนได้รับข้อมูล ได้รับความรู้ มีสติปัญญาเป็นของตัวเอง และหมั่นศึกษาหาความรู้เพิ่มเติม ประพฤติปฏิบัติตนตามกฎหมายและวัฒนธรรมอันดี เพื่อร่วมสร้างสังคมและประเทศชาติที่สงบสุขต่อไป
สำหรับโครงการเยาวชนไทย หัวใจเดียวกัน (Belia Thai Sejiwa Sehati) รุ่นที่ 8” จัดขึ้นระหว่างวันที่ 27 ม.ค. - 2 ก.พ. 2567 โดยศาลยุติธรรมเล็งเห็นถึงความสำคัญของเยาวชนซึ่งจะเป็นกำลังสำคัญของชาติในอนาคต จึงได้จัดโครงการฯ เพื่อให้เด็กและเยาวชนในพื้นที่จังหวัดชายแดนใต้ได้มีโอกาสเข้าร่วมกิจกรรมที่มุ่งเสริมสร้างภูมิคุ้มกันในทุก ๆ ด้าน โดยมุ่งเน้นการเสริมสร้างจิตสำนึกให้มีคุณธรรม จริยธรรม และได้รับความรู้ ความเข้าใจ ด้านกฎหมาย สิทธิและหน้าที่ซึ่งเกี่ยวข้องกับเด็กและเยาวชนที่ถูกต้อง รวมถึงกระบวนพิจารณาพิพากษาคดีของศาล เป็นการป้องกันไม่ให้เด็กและเยาวชนกระทำความผิดโดยความรู้เท่าไม่ถึงการณ์ สอดคล้องกับเป้าหมายของศาลยุติธรรมที่ต้องการสร้างสรรค์สังคมให้สงบสุขและยังเป็นการต่อยอดให้เด็กและเยาวชนนำความรู้ที่ได้รับไปขยายผลสร้างเครือข่ายในท้องถิ่นของตนเอง  ซึ่งจะเป็นประโยชน์และนำความสงบสุขกลับมาสู่ชุมชนที่ตนเองอยู่อาศัยและประเทศชาติได้อย่างยั่งยืน

ที่มา : https://www.thaigov.go.th/news/contents/details/78233