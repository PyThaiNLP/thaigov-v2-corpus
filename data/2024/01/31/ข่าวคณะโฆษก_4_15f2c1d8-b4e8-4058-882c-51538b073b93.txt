รัฐบาลไทย-ข่าวทำเนียบรัฐบาล-“รัดเกล้า” แจงการประชุม ครม. เคารพและให้เกียรติกัน วอนสื่อมวลชนและประชาชนอย่าเข้าใจผิด ยืนยันไม่มีปกป้องคนทำผิด 


วันพุธที่ 31 มกราคม 2567
31/01/2567
พิมพ์
“รัดเกล้า” แจงการประชุม ครม. เคารพและให้เกียรติกัน วอนสื่อมวลชนและประชาชนอย่าเข้าใจผิด ยืนยันไม่มีปกป้องคนทำผิด
“รัดเกล้า” แจงการประชุม ครม. เคารพและให้เกียรติกัน วอนสื่อมวลชนและประชาชนอย่าเข้าใจผิด ยืนยันไม่มีปกป้องคนทำผิด
วันนี้ (31 ม.ค. 67) จากกรณีที่มีการเผยแพร่ข่าวบรรยากาศการประชุมครม.วานนี้ (30 มกราคม 2567) ในช่วงวาระนายกรัฐมนตรีสั่งการที่มีการพูดถึงประเด็นการจับกุมกลุ่มนักร้องเรียนที่ถูกตั้งข้อกล่าวหารีดทรัพย์ และมีรายงานว่า นายพีระพันธ์ุ สารีรัฐวิภาค รองนายกรัฐมนตรีและรัฐมนตรีว่าการกระทรวงพลังงาน ได้พูดถึงประเด็นนี้ และเมื่อพูดจบ ผู้เข้าร่วมประชุมที่ไม่ให้ความสนใจในสิ่งที่เกิดขึ้นนั้น  นางรัดเกล้าอินทวงศ์​ สุวรรณคีรี​ รองโฆษกประจำสำนักนายก ขอชี้แจงว่าเป็นข้อมูลที่คลาดเคลื่อนและไม่สะท้อนถึงบรรยากาศความจริง
ในฐานะตนเองที่เข้าร่วมประชุม ครม.​ เมื่อวาน อยากชี้แจงความจริง​ 2 ประเด็น​ ดังนี้
1) หลังจากที่นายพีระพันธ์ุพูดเสร็จ นายกรัฐมนตรี ได้พูดว่า "รับทราบในข้อสังเกตและจะรับไปตรวจสอบกับทาง สตช."  ก่อนที่นายกฯ จะเดินหน้าเข้าวาระปรกติ
2) บรรยากาศ​การประชุม ครม. คือหลายคนตั้งใจฟัง​และต่างพยักหน้าตาม  และหลังการประชุม ครม. เสร็จสิ้นยังมีหลายคนเข้าไปพูดคุยด้วยความเข้าใจและให้กำลังใจ
“ดังนั้นขอ​วอนสื่อมวลชนและประชาชน อย่าเข้าใจผิด​จากการรายงานข่าวที่อาจได้ข้อมูลมาคลาดเคลื่อน  ซึ่งขอย้ำว่าการทำงานของ ครม. ชุดนี้มีวุฒิภาวะและความเป็นมืออาชีพ อีกทั้งยังให้ความเคารพและให้เกียรติซึ่งกันและกัน  ในขณะเดียวกันเมื่อใครทำผิด​ ยืนยันไม่มีการปกป้อง โดยขอให้กระบวนการยุติธรรมเป็นคนตัดสิน” นางรัดเกล้ากล่าว

ที่มา : https://www.thaigov.go.th/news/contents/details/78216