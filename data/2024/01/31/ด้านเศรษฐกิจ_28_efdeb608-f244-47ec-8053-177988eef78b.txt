รัฐบาลไทย-ข่าวทำเนียบรัฐบาล-กรมทางหลวงเปิดเวทีรับฟังความเห็นภาคเอกชนร่วมลงทุนดำเนินงานและบำรุงรักษา (O&M)  โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว  เพิ่มการเดินทางที่สะดวก คล่องตัว 


วันพุธที่ 31 มกราคม 2567
กรมทางหลวงเปิดเวทีรับฟังความเห็นภาคเอกชนร่วมลงทุนดำเนินงานและบำรุงรักษา (O&M)  โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว  เพิ่มการเดินทางที่สะดวก คล่องตัว
...
วันนี้ (31 มกราคม 2567) เวลา 08.30 น. ณ โรงแรม อีสติน แกรนด์ พญาไท กรุงเทพฯ กรมทางหลวงจัดเวทีรับฟังความคิดเห็นของภาคเอกชน (Market Sounding) โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว สำหรับการให้เอกชนร่วมลงทุนในการดำเนินงานและบำรุงรักษา (O&M) โดยมีนายปิยพงษ์ จิวัฒนกุลไพศาล รองอธิบดีกรมทางหลวง ฝ่ายวิชาการ เป็นประธาน พร้อมด้วยคณะผู้บริหารกรมทางหลวง กลุ่มบริษัทที่ปรึกษา หน่วยงานภาครัฐและเอกชน สถาบันการเงิน สถานเอกอัครราชทูต หอการค้าต่างประเทศ ตลอดจนสื่อมวลชน เข้าร่วมงานประมาณ 200 คน
นายปิยพงษ์ จิวัฒนกุลไพศาล รองอธิบดีกรมทางหลวง ฝ่ายวิชาการ เปิดเผยว่า โครงการทางหลวงพิเศษหมายเลข 82 สายทางยกระดับบางขุนเทียน - บ้านแพ้ว เป็นนโยบายเร่งด่วนของกระทรวงคมนาคมในการแก้ไขปัญหาการจราจรติดขัดบนถนนพระราม 2 ให้ลุล่วงอย่างรวดเร็วและยั่งยืน ซึ่งนอกจากประโยชน์อันเกิดจากการมีโครงข่ายทางหลวงมาตรฐานสูงเพิ่มเป็นอีกหนึ่งทางเลือกในการเดินทางให้แก่ประชาชนแล้ว ยังเป็นการกระตุ้นเศรษฐกิจในพื้นที่ตอนล่างของกรุงเทพมหานคร ปริมณฑล ต่อเนื่องจนถึงภาคใต้ของประเทศ โดยขณะนี้กรมทางหลวงอยู่ระหว่างก่อสร้างงานโยธาของโครงการทั้ง 2 ช่วง ได้แก่ ช่วงที่ 1 บางขุนเทียน - เอกชัย (กม.11+960 - กม.20+295 ของถนนพระราม 2) มีความก้าวหน้าประมาณ 88 เปอร์เซ็นต์ และช่วงที่ 2 เอกชัย - บ้านแพ้ว (กม.20+295 - กม.36+645 ของถนนพระราม 2) มีความก้าวหน้าประมาณ 39 เปอร์เซ็นต์ (ข้อมูล ณ เดือนธันวาคม 2566) ซึ่งมีแผนเร่งรัดงานก่อสร้างโยธาทั้งหมดให้แล้วเสร็จภายในปี 2568 เพื่อให้โครงการมีความพร้อมและสามารถเปิดบริการเต็มรูปแบบได้โดยเร็ว กรมทางหลวงจึงเปิดให้เอกชนร่วมลงทุนในการดำเนินงานและบำรุงรักษา (O&M) ตามมติเห็นชอบของคณะรัฐมนตรีในคราวประชุมเมื่อวันที่ 13 ธันวาคม 2565 ให้ดำเนินโครงการร่วมลงทุนตามพระราชบัญญัติการร่วมลงทุนระหว่างรัฐและเอกชน พ.ศ. 2562 ซึ่งปัจจุบันกรมทางหลวงอยู่ระหว่างการจัดเตรียมเอกสารการคัดเลือกเอกชนร่วมลงทุน (Request For Proposal: RFP) และจะออกประกาศเชิญชวนให้เอกชนยื่นข้อเสนอการร่วมลงทุนต่อไป
สำหรับโครงการทางหลวงพิเศษหมายเลข 82 สายทางยกระดับบางขุนเทียน-บ้านแพ้ว เปิดให้เอกชนมีส่วนร่วมลงทุนในการดำเนินงานและบำรุงรักษา (O&M) ในรูปแบบ PPP Gross Cost แบ่งการดำเนินงานเป็น 2 ระยะ รวมระยะเวลาทั้งสิ้นไม่เกิน 32 ปี ดังนี้
ระยะที่ 1 เอกชนเป็นผู้ออกแบบ ก่อสร้าง และติดตั้งงานระบบและองค์ประกอบที่เกี่ยวข้อง ด้วยระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น หรือ M-Flow ทั้งโครงการ รองรับการเดินทางเชื่อมโยงถนนสายหลักตลอดแนวเส้นทางจำนวน 6 แห่ง พร้อมเชื่อมการเดินทางไร้รอยต่อกับโครงการทางพิเศษ                     สายพระราม 3-ดาวคะนอง-วงแหวนรอบนอกด้านตะวันตก ของการทางพิเศษแห่งประเทศไทย (กทพ.)             ในระยะเวลาไม่เกิน 2 ปี
ระยะที่ 2 เอกชนเป็นผู้ดำเนินงานและบำรุงรักษาทั้งหมดสำหรับโครงการ ครอบคลุมทั้งงานโยธาที่รัฐเป็นผู้ลงทุน และงานระบบที่เอกชนเป็นผู้ลงทุน ตลอดจนรับผิดชอบในการสร้างและนำส่งข้อมูลรายการผ่านทาง (Transaction Generation) ให้แก่ภาครัฐ รวมทั้งดำเนินงานอื่นที่เกี่ยวข้องตามขอบเขตงานและเงื่อนไขที่กำหนด ในระยะเวลาไม่เกิน 30 ปีโดยภาครัฐเป็นเจ้าของกรรมสิทธิ์ในทรัพย์สินที่เอกชนลงทุนก่อสร้าง รวมถึงรายได้ทั้งหมดจากค่าธรรมเนียมผ่านทาง ส่วนเอกชนจะได้รับค่าตอบแทนจากการให้บริการ (AP) เป็นเวลา 30 ปีนับจากปีที่เปิดให้บริการ
การจัดสัมมนาในครั้งนี้จะช่วยให้นักลงทุนผู้สนใจทั้งภายในประเทศและต่างประเทศ ที่มีประสบการณ์ความรู้ ความชำนาญด้านการบริหารจัดการโครงสร้างพื้นฐานและเทคโนโลยีงานระบบที่เกี่ยวข้องได้รับทราบข้อมูลโครงการที่ชัดเจน และเป็นการเตรียมความพร้อมให้เอกชนผู้สนใจในการเตรียมตัวยื่นข้อเสนอเข้าร่วมลงทุนในการดำเนินงานและบำรุงรักษา (O&M) โครงการทางหลวงพิเศษหมายเลข 82 สายทางยกระดับบางขุนเทียน-บ้านแพ้ว เพื่อร่วมกันยกระดับการเดินทางบนมอเตอร์เวย์ของประเทศไทยให้มีประสิทธิภาพและทัดเทียมมาตรฐานสากล ทั้งนี้ ผู้สนใจสามารถติดตามข่าวสารข้อมูลและความคืบหน้าของโครงการได้ที่ www.doh.go.th และ www.doh-motorway.com

ที่มา : https://www.thaigov.go.th/news/contents/details/78248