รัฐบาลไทย-ข่าวทำเนียบรัฐบาล-รองปลัดใบน้อย เป็นประธานในพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 22


วันพุธที่ 31 มกราคม 2567
31/01/2567
พิมพ์
รองปลัดใบน้อย เป็นประธานในพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 22
รองปลัดใบน้อย เป็นประธานในพิธีมอบวุฒิบัตรและปิดการฝึกอบรมหลักสูตรการเป็นข้าราชการที่ดี รุ่นที่ 22
วันนี้ (26 มกราคม 2567) นายใบน้อย สุวรรณชาตรี รองปลัดกระทรวงอุตสาหกรรม ให้เกียรติเป็นประธานในพิธีมอบวุฒิบัตรและปิดการฝึกอบรม หลักสูตร การเป็นข้าราชการที่ดี รุ่นที่ 22 โดยมี นางสาวสุนีย์ โสภณ ผู้อำนวยการกองบริหารทรัพยากรบุคคล กล่าวรายงาน และผู้บริหารระดับกรม รวมถึงเจ้าหน้าที่ที่เกี่ยวข้อง เข้าร่วมพิธี ณ โรงแรมโกลเด้น ทิวลิป ซอฟเฟอริน กรุงเทพฯ
สำหรับการจัดฝึกอบรมหลักสูตรการเป็นข้าราชการที่ดี รุ่นที่ 22 นี้ ได้เริ่มตั้งแต่วันที่ 15 มกราคม 2567 และเสร็จสิ้นในวันที่ 26 มกราคม 2567 รวมระยะเวลา 10 วัน โดยเน้นการเรียนรู้แบบผสมผสาน ทั้งรูปแบบ Online ผ่านโปรแกรม ZOOM และการเรียนรู้จากประสบการณ์ รวมถึงการลงมือปฏิบัติจริง มีเนื้อหาหลักสูตรการเรียนรู้หลัก ๆ ได้แก่ 1) กิจกรรมการเสริมสร้างวัฒนธรรมองค์กร (MIND Culture) 2) การปลูกฝังปรัชญาการเป็นข้าราชการที่ดี 3) การส่งเสริมคุณธรรม จริยธรรม และวินัยข้าราชการ 4) ระเบียบแบบแผนของทางราชการ 5) เสริมสร้างสมรรถนะและทักษะที่จำเป็นสำหรับการปฏิบัติงานราชการ
รองปลัดฯ กล่าวว่า ข้าราชการน้องใหม่ของกระทรวงถือเป็นอีกหนึ่งแรงผลักดันนโยบายของกระทรวงอุตสาหกรรม ใช้ "หัว" และ "ใจ" ปฏิบัติงานอย่างเต็มที่ เพื่อพัฒนากระทรวงอุตสาหกรรมให้คนรักอุตสาหกรรม ใช้พลังคนรุ่นใหม่ที่มีศักยภาพ มีความกระตือรือร้น ขวนขวายหาความรู้ใหม่ ๆ และพัฒนาตนเองให้เป็นผู้รู้จริงในงานที่รับผิดชอบ ยึดหลักความโปร่งใส ทำงานด้วยความซื่อสัตย์สุจริต ทำให้เต็มที่ เต็มกำลังความสามารถเป็นข้าราชการที่ดี พร้อมเติบโตอย่างมีคุณภาพในตำแหน่งหน้าที่การงานต่อไป
ทั้งนี้หลักสูตรการเป็นข้าราชการที่ดี รุ่นที่ 22 มีข้าราชการในสังกัดกระทรวงอุตสาหกรรมเข้าร่วมโครงการและผ่านเกณฑ์การประเมินผล จำนวน 77 คน จาก 7 หน่วยงาน ได้แก่ สำนักงานปลัดกระทรวงอุตสาหกรรม จำนวน 3 คน กรมโรงงานอุตสาหกรรม จำนวน 3 คน กรมส่งเสริมอุตสาหกรรม จำนวน 38 คน กรมอุตสาหกรรมพื้นฐานและการเหมืองแร่ จำนวน 7 คน สำนักงานคณะกรรมการอ้อยและน้ำตาลทราย จำนวน 3 คน สำนักงานมาตรฐานผลิตภัณฑ์อุตสาหกรรม จำนวน 22 คน และสำนักงานเศรษฐกิจอุตสาหกรรม จำนวน 1 คน

ที่มา : https://www.thaigov.go.th/news/contents/details/78221