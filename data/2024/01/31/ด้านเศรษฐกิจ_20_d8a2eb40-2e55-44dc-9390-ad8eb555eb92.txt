รัฐบาลไทย-ข่าวทำเนียบรัฐบาล-​ปลัดฯ ณัฐพล นำทีม MIND เยี่ยมชม ฮิลล์คอฟฟ์ การผลิตกาแฟ Zero-waste สู่แนวคิดสร้างโมเดลธุรกิจแบบยั่งยืน


วันพุธที่ 31 มกราคม 2567
31/01/2567
พิมพ์
​ปลัดฯ ณัฐพล นำทีม MIND เยี่ยมชม ฮิลล์คอฟฟ์ การผลิตกาแฟ Zero-waste สู่แนวคิดสร้างโมเดลธุรกิจแบบยั่งยืน
​ปลัดฯ ณัฐพล นำทีม MIND เยี่ยมชม ฮิลล์คอฟฟ์ การผลิตกาแฟ Zero-waste สู่แนวคิดสร้างโมเดลธุรกิจแบบยั่งยืน
วันที่ 27 มกราคม 2567 ดร.ณัฐพล รังสิตพล ปลัดกระทรวงอุตสาหกรรม เยี่ยมชมการดำเนินงาน บริษัท ฮิลล์คอฟฟ์ จำกัด พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นางสาวณิรดา วิสุทธิชาติธาดา ผู้ช่วยปลัดกระทรวงอุตสาหกรรม นายเตมีย์ พันธุวงค์ราช ผู้อำนวยกองตรวจราชการ และนางพัชรี ใบยา อุตสาหกรรมจังหวัดเชียงใหม่ โดยมี คุณ นฤมล ทักษอุดม กรรมการผู้จัดการ บริษัทฮิลล์คอฟฟ์ จำกัด ให้การต้อนรับ ณ บริษัท ฮิลล์คอฟฟ์ จำกัด จังหวัดเชียงใหม่
ฮิลล์คอฟฟ์ เดิมชื่อร้านชาวไทยภูเขา ก่อตั้งโดย คุณ ธีระ ทักษอุดม ต่อมาได้เข้าร่วมการส่งเสริมปลูกกาแฟบนพื้นที่สูงทดแทนพืชเสพติด เพื่อแก้ปัญหาความยากจน และการตัดไม้ทำลายป่า ร่วมกับภาครัฐและ NGOs และองค์กรระหว่างประเทศหลายหน่วยงาน เพื่อขยายให้ปริมาณผลผลิตสามารถออกสู่ตลาดและเพียงพอต่อการลงทุนในระดับอุตสาหกรรมเกษตร จึงได้ก่อตั้งโครงการเกษตรที่สูงชาวไทยภูเขาเพื่อการพัฒนาที่ยั่งยืน ในปี 2516 ตลอดจนลงทุนสร้างโรงงานแปรรูปกาแฟอราบิก้าแห่งแรกของภาคเหนือ ณ ตำบลวังสิงห์คำ อำเภอเมืองเชียงใหม่ ดำเนินการส่งเสริมปลูก โดยการแจกพันธุ์ต้นกล้ากาแฟ และให้ความรู้เกษตรกร รับซื้อผลผลิต แปรรูปและจำหน่าย ซึ่งในช่วงเริ่มต้นนั้น กาแฟคือพืชแห่งความหวังสำหรับเกษตรพื้นที่สูงตัวใหม่ และยังไม่มีตลาดบริโภค แต่ความมุ่งมั่นของรุ่นบุกเบิกยังคงเดินหน้าไม่ละทิ้ง
ต่อมาถึงรุ่นที่ 2 โดยคุณนฤมล ทักษอุดม ได้ดำเนินธุรกิจต่อยอด มุ่งไปที่การสร้างดีมานด์ กระตุ้นการบริโภค การนำเอาวัฒนธรรมการดื่มกาแฟแบบเอสเปรสโซ่เข้ามาวางเป้าหมายเป็นร้านค้าครบวงจรที่สามารถตอบสนองนักธุรกิจที่ต้องการเปิดร้านกาแฟ ร้านฮิลล์คอฟฟ์ จึงกำเนิดชึ้น ให้บริการปรึกษาแนะนำการเปิดร้านกาแฟ การลงทุนธุรกิจ การออกแบบ และสร้างเมนูที่เหมาะสมกับกลุ่มเป้าหมาย จัดจำหน่าย ทั้งเมล็ดกาแฟสารกาแฟคั่ว วัตถุดิบชงกาแฟ อุปกรณ์ชงกาแฟหลากหลาย และเครื่องชงกาแฟจากทั่วทุกมุมโลก การบริการอบรมบาริสต้า การซ่อมบำรุง ธุรกิจกาแฟกลางน้ำครบวงจรช่วยให้เชียงใหม่และจังหวัดใกล้เคียงมีร้านกาแฟจำนวนมาก กระแสการบริโภคใหม่เกิดขึ้นและตลาดเริ่มมีเสถียรภาพ การซื้อผลผลิตกาแฟเกษตรกรมีราคาที่ยกสูงขึ้นอย่างชัดเจน
จากการทำงานต่อเนื่องกว่า 50 ปี บริษัท ฮิลล์คอฟฟ์ ตั้งเป้าเดินหน้าสู่เป้าหมายความยั่งยืน ความกลมกลืนกับสิ่งแวดล้อมและชุมชน มุ่งสู่สังคมอายุยืน บริษัทฯ ได้พัฒนาผลิตภัณฑ์ ขยายตลาดและกำลังการผลิตอย่างต่อเนื่องเพื่อรองรับผลผลิต ครอบคลุมพื้นที่ทำงานร่วมกับพี่น้องเกษตรกรชาวเขาในพื้นที่ภาคเหนือตอนบนของไทย นอกจากนี้ บริษัทฯ พัฒนาระบบตลาดที่ครอบคลุมการบริการสำหรับธุรกิจร้านกาแฟ ตั้งแต่ให้คำปรึกษาแนะนำการเปิดร้านกาแฟ การกระจายสินค้า การดูแลหลังการขาย จึงมีการจำหน่ายที่ครอบคลุมความต้องการของร้านกาแฟในทุกด้าน นอกจากนี้ บริษัทฯ ได้นำวิทยาศาสตร์และเทคโนโลยีมาพัฒนาผลิตภัณฑ์ต่อยอดสู่อนาคต โดยอาศัยฐานทรัพยากรเดิมในพื้นที่ ขยายผลสู่สังคมกาแฟคาร์บอนต่ำ ปัจจุบันบริษัทฯ ได้เปิดพื้นที่ศูนย์การเรียนรู้ครบวงจรกาแฟชาวไทยภูเขา อำเภอแม่แตง จังหวัดเชียงใหม่ เป็นที่ศึกษาเรียนรู้ระบบการผลิตกาแฟ Zero-waste และระบบ BCG ที่มีการ upcycling แก่ผู้สนใจทั่วไป โดยเป้าหมาย ‘ฮิลล์คอฟฟ์’ มีแนวคิดในการสร้างโมเดลธุรกิจแบบยั่งยืน (Sustainable Business Model) ซึ่งความยั่งยืนไม่ได้เกิดจากการเข้าไปส่งเสริมเกษตรกรเท่านั้น แต่ต้องใช้ความรู้ทางวิทยาศาสตร์ควบคู่ไปด้วย
ทั้งนี้ ปลัดฯ ณัฐพล ได้กล่าวชื่นชม บริษัท ฮิลล์คอฟฟ์ ที่มีวิสัยทัศน์ในการนำงานด้านการวิจัย มาต่อยอดผลิตภัณฑ์กาแฟ ให้สามารถพัฒนาเป็นผลิตภัณฑ์ได้อย่างหลากหลาย การพัฒนาธุรกิจสีเขียว คาร์บอนฟุตพริ้นท์ เศรษฐกิจหมุนเวียน (Circular Economy) และการเป็น Zero Waste 100% สู่โมเดลธุรกิจแบบยั่งยืน ซึ่งเชื่อมโยงกับนโยบาย 4 มิติ ของกระทรวงอุตสาหกรรมเอง ประกอบด้วย มิติที่ 1 ความสำเร็จทางธุรกิจ การปรับธุรกิจและอุตสาหกรรม สู่ S-Curve มิติที่ 2 ความอยู่ดีกับสังคมโดยรวม ด้วยการส่งเสริมการทำงานร่วมกันระหว่างสถานประกอบการ ชุมชน และสังคม ให้อยู่ร่วมกันอย่างเป็นมิตร มิติที่ 3 ความลงตัวกับกติกาสากล การดูแลรักษาสิ่งแวดล้อมสู่อุตสาหกรรมสีเขียว เพิ่มโอกาสทางธุรกิจมุ่งสู่ความเป็นกลางทางคาร์บอน ตอบโจทย์ไทยและประชาคมโลก และมิติที่ 4 การกระจายรายได้สู่ชุมชนที่ตั้ง โดยการรักษาวิถีชีวิต สร้างประโยชน์ พัฒนาชุมชนรอบอุตสาหกรรม โดยมุ่งเน้นการสร้างงานสร้างอาชีพ ส่งเสริมธุรกิจเพื่อสังคม

ที่มา : https://www.thaigov.go.th/news/contents/details/78240