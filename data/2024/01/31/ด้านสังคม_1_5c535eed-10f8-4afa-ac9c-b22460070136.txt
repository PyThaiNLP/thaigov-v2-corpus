รัฐบาลไทย-ข่าวทำเนียบรัฐบาล-ปลัดดีอี ร่วมเวทีหารือเจ้าหน้าที่อาวุโสอาเซียนด้านดิจิทัล (ADGSOM) ครั้งที่ 4 ยกระดับการป้องกันการหลอกลวงผ่านออนไลน์


วันพุธที่ 31 มกราคม 2567
ปลัดดีอี ร่วมเวทีหารือเจ้าหน้าที่อาวุโสอาเซียนด้านดิจิทัล (ADGSOM) ครั้งที่ 4 ยกระดับการป้องกันการหลอกลวงผ่านออนไลน์
ปลัดดีอี ร่วมเวทีหารือเจ้าหน้าที่อาวุโสอาเซียนด้านดิจิทัล (ADGSOM) ครั้งที่ 4 ยกระดับการป้องกันการหลอกลวงผ่านออนไลน์
วันที่ 30-31 มกราคม 2567 ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) ในฐานะหัวหน้าคณะผู้แทนไทย ร่วมการประชุมเจ้าหน้าที่อาวุโสอาเซียนด้านดิจิทัล ครั้งที่ 4 (The 4th ASEAN Digital Senior Officials Meeting: ADGSOM) ณ สาธารณรัฐสิงคโปร์ เพื่อหารือและพิจารณาผลลัพธ์สำคัญของการประชุม ADGMIN ครั้งที่ 4 โดยมี ประเทศสมาชิกอาเซียน 10 ประเทศ และคู่เจรจา ได้แก่ สาธารณรัฐประชาชนจีน ญี่ปุ่น สาธารณรัฐเกาหลี อินเดีย สหรัฐอเมริกา สหภาพยุโรป และ APT รวมด้วยผู้แทนจากสำนักเลขาธิการอาเซียน
โดยในระหว่างการประชุมฯ ได้มีการรายงานความสำเร็จของประเทศไทยและอาเซียนในการผลักดันการจัดตั้งคณะทำงานอาเซียน ด้านการป้องกันปัญหาการหลอกลวงผ่านสื่อออนไลน์ (The ASEAN Working Group on Anti – Online Scam (WG – AS) ซึ่งเป็นข้อเสนอของประเทศไทย โดยมีวัตถุประสงค์เพื่อเป็นเวทีสำหรับประเทศสมาชิกอาเซียนในการประสานงานและร่วมมือกันในการเสริมสร้างศักยภาพ การฝึกอบรมและแลกเปลี่ยนข้อมูลที่เกี่ยวข้องกับการต่อสู้กับการหลอกลวงทางออนไลน์ และการหลอกลวงผ่านช่องทางดิจิทัลและโทรคมนาคม โดยจะเป็นการยกระดับการบูรณาการการดำเนินงานด้านการป้องกันปัญหาการหลอกลวงผ่านสื่อออนไลน์ของอาเซียน เพื่อบรรเทาความเสียหายแก่ประชาชน
……………………………………….

ที่มา : https://www.thaigov.go.th/news/contents/details/78209