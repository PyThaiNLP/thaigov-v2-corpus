รัฐบาลไทย-ข่าวทำเนียบรัฐบาล-กระทรวงเกษตรฯ จัดพิธีมอบตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันพุธที่ 31 มกราคม 2567
กระทรวงเกษตรฯ จัดพิธีมอบตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
กระทรวงเกษตรฯ จัดพิธีมอบตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมเชิญชวนหน่วยงานในสังกัดร่วมแสดงความจงรักภักดีและสำนึกในพระมหากรุณาธิคุณ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานพิธีมอบตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ หัวหน้าส่วนราชการ รัฐวิสาหกิจในสังกัด และองค์การมหาชนในกำกับของกระทรวงเกษตรและสหกรณ์ โดยมี นายไชยา พรหมา รัฐมนตรีช่วยว่าการกระทรวงเกษตรและสหกรณ์ นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ นายประยูร อินสกุล ปลัดกระทรวงเกษตรและสหกรณ์ และคณะผู้บริหารทุกหน่วยงานในสังกัด เข้าร่วม ณ กระทรวงเกษตรและสหกรณ์วัตถุประสงค์ เพื่อเป็นการเผยแพร่และประชาสัมพันธ์การจัดงานเฉลิมพระเกียรติพระบาทสมเด็จพระวชิรเกล้าเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ให้หน่วยงานในสังกัดของกระทรวงเกษตรและสหกรณ์ ทั้งในและต่างประเทศได้มีส่วนร่วมในการแสดงความจงรักภักดี และน้อมสำนึกในพระมหากรุณาธิคุณอย่างพร้อมเพรียงกัน
ทั้งนี้ เนื่องในปี 2567 เป็นปีมหามงคลที่พระบาทสมเด็จพระเจ้าอยู่หัว เฉลิมพระชนมพรรษา 6 รอบ รัฐบาลจึงได้กำหนดจัดงานเฉลิมพระเกียรติขึ้น เพื่อแสดงความจงรักภักดีและสำนึกในพระมหากรุณาธิคุณของพระบาทสมเด็จพระเจ้าอยู่หัว ที่ทรงบำเพ็ญพระราชกรณียกิจนานับประการ ด้วยพระวิริยอุตสาหะ เพื่อสืบสานและรักษา ต่อยอดศาสตร์พระราชาแห่งองค์สมเด็จพระบรมชนนาถ ที่ทรงตั้งพระราชหฤทัยในการพัฒนาคุณภาพชีวิตให้แก่อาณาประชาราษฎร์อย่างยั่งยืน

ที่มา : https://www.thaigov.go.th/news/contents/details/78213