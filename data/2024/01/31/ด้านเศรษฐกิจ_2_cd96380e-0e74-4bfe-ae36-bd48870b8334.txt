รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ เรียกประชุมติดตามสถานการณ์การเผาในพื้นที่เกษตรกรรม และเร่งรัดการให้ความช่วยเหลือเกษตรกรที่ประสบภัยพิบัติด้านการเกษตร


วันอังคารที่ 30 มกราคม 2567
รองปลัดเศรษฐเกียรติฯ เรียกประชุมติดตามสถานการณ์การเผาในพื้นที่เกษตรกรรม และเร่งรัดการให้ความช่วยเหลือเกษตรกรที่ประสบภัยพิบัติด้านการเกษตร
รองปลัดเศรษฐเกียรติฯ เรียกประชุมติดตามสถานการณ์การเผาในพื้นที่เกษตรกรรม และเร่งรัดการให้ความช่วยเหลือเกษตรกรที่ประสบภัยพิบัติด้านการเกษตร
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ประธานการประชุมศูนย์ติดตามและแก้ไขปัญหาภัยพิบัติด้านการเกษตร กระทรวงเกษตรและสหกรณ์ ครั้งที่ 1/2567 เมื่อวันที่ 30 ม.ค. 67 โดยมีผู้บริหาร และเจ้าหน้าที่สังกัดกระทรวงเกษตรและสหกรณ์ เข้าร่วมการประชุม ณ ห้องประชุมสำนักตรวจราชการ (1403) กระทรวงเกษตรและสหกรณ์ และผ่านระบบ Zoom Meeting
โดยที่ประชุมรับทราบความก้าวหน้าการดำเนินงานตามมาตรการป้องกันและแก้ไขปัญหาการเผาในพื้นที่เกษตรกรรม
ปี 2566/67 และผลการดำเนินงานการป้องกันและเฝ้าระวังการเผาซากพืชหรือวัชพืช และเศษวัสดุทางการเกษตร ณ วันที่ 28 มกราคม 2567 โดยชุดปฏิบัติการเพื่อเฝ้าระวังการเผาในพื้นที่เกษตรกรรมลงพื้นที่ตรวจสอบข้อเท็จจริง ตั้งแต่วันที่ 15 ธันวาคม 2566 - 28 มกราคม 2567 มีการรายงานจุดความร้อน (Hotspot) ในพื้นที่เกษตรกรรม 1,281 จุด แต่จากการลงพื้นที่ตรวจสอบพบว่า มีการเผาจริงในพื้นที่เกษตรกรรมเพียง 889 จุด (69%) เท่านั้น ทั้งนี้ ได้มอบหมายให้ทุกหน่วยงานจัดส่งเจ้าหน้าที่
เข้าร่วมกับชุดปฏิบัติการ พร้อมทั้งได้กำชับให้ชุดปฏิบัติการลงตรวจสอบพื้นที่ตามแผนที่กำหนด และตามข้อมูลที่พบจุดความร้อน พร้อมสร้างความเข้าใจ เพื่อให้เกษตรกรลดการเผาและรายงานผลการดำเนินงานทุกวัน
นอกจากนี้ ได้กำชับให้หน่วยงานที่เกี่ยวข้องเร่งดำเนินการให้ความช่วยเหลือเกษตรกรผู้ประสบภัยพิบัติด้านการเกษตร  ตามระเบียบกระทรวงการคลัง ว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ. 2562

ที่มา : https://www.thaigov.go.th/news/contents/details/78192