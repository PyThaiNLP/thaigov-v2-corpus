รัฐบาลไทย-ข่าวทำเนียบรัฐบาล-“วราวุธ” รมว.พม. ขอบคุณ ผบ.ตร. ปม ตำรวจละเมิดเด็กม.5 พร้อมเผย พรุ่งนี้ หารือ คกก.คุ้มครองเด็กแห่งชาติ จ่อถกปม เพิ่มโทษ - ร่วม สตช.ทำคดี


วันพุธที่ 31 มกราคม 2567
“วราวุธ” รมว.พม. ขอบคุณ ผบ.ตร. ปม ตำรวจละเมิดเด็กม.5 พร้อมเผย พรุ่งนี้ หารือ คกก.คุ้มครองเด็กแห่งชาติ จ่อถกปม เพิ่มโทษ - ร่วม สตช.ทำคดี
“วราวุธ” รมว.พม. ขอบคุณ ผบ.ตร. ปม ตำรวจละเมิดเด็กม.5 พร้อมเผย พรุ่งนี้ หารือ คกก.คุ้มครองเด็กแห่งชาติ จ่อถกปม เพิ่มโทษ - ร่วม สตช.ทำคดี
วันที่ 31 มกราคม 2567 ที่กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้สัมภาษณ์ถึงกรณีเด็กนักเรียนหญิงชั้น ม.5 ถูกเจ้าหน้าที่ตำรวจล่วงละเมิด ที่ จ.ยโยสร ว่า ต้องขอขอบคุณผู้บัญชาการตำรวจแห่งชาติ (ผบ.ตร.) ที่ได้ดำเนินการต่อเรื่องดังกล่าวโดยทันที ซึ่งได้สั่งการให้เจ้าหน้าที่ตำรวจผู้นั้นออกจากราชการไว้ก่อน และในส่วนของเด็กนักเรียน ทางกระทรวง พม. ได้ให้นักจิตวิทยาและนักสังคมสงเคราะห์ เข้าพูดคุยกับน้องและครอบครัว เพื่อประเมินสภาพจิตใจเรียบร้อยแล้ว ในส่วนของการดำเนินคดีนั้นต้องให้เป็นหน้าที่ของเจ้าหน้าที่ตำรวจ
นายวราวุธ กล่าวเพิ่มเติมว่า วันพรุ่งนี้ (1 ก.พ. 67) จะมีการประชุมคณะกรรมการคุ้มครองเด็กแห่งชาติ ซึ่งในช่วงระยะเวลา 1 ปีที่ผ่านมา เราจะเห็นว่ามีคดีหรือเหตุการณ์ที่เกิดขึ้น การที่เด็ก เยาวชน เป็นผู้กระทำ และการที่เด็ก เยาวชนเป็นผู้ถูกกระทำ ดังนั้น การประชุมดังกล่าว จะมีการหารือกันอย่างหลากหลายเพื่อที่จะพิจารณาว่ากรณีของเด็ก เยาวชนที่กระทำความผิดนั้น ควรจะเป็นการลดอายุลงมาหรือไม่ ถ้าหากมีการลดอายุลงมาแล้ว จะสามารถป้องกันเหตุร้ายตามที่เราคิดไว้ได้หรือไม่ เพราะว่าจะมีการพูดคุยกันหลากหลาย แต่เข้าใจทุกฝ่าย ทั้งผู้ถูกกระทำและอีกหลายฝ่ายที่ได้รับผลกระทบ คิดว่าเป็นโอกาสที่ดีในการที่เราจะได้ประสานงานระหว่างกระทรวง พม. กับ สำนักงานตำรวจแห่งชาติ เพื่อจะได้ทำงานร่วมกันใกล้ชิดขึ้น ไม่ว่าจะเป็นแผนในการลงพื้นที่ หรือการเข้าไปแก้ปัญหาในแต่ละครั้ง เพราะว่าเห็นใจทางเจ้าหน้าที่ตำรวจ เวลาที่เข้าไปดำเนินการ โดยเฉพาะอย่างยิ่งกรณีเด็กและเยาวชน จำเป็นที่จะต้องมีนักสังคมสงเคราะห์ ของกระทรวง พม. รวมถึงทีมสหวิชาชีพ เข้าไปประกบเวลาทำคดีต่างๆ ดังนั้น การหารือแนวทางการทำงานร่วมกันระหว่าง กระทรวง พม. กับ เจ้าหน้าที่ตำรวจ จะมีการพูดคุยกันเพิ่มเติมต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/78228