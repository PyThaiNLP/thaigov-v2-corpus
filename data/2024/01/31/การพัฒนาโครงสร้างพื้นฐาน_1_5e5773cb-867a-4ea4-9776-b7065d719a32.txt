รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่เช็กความพร้อมรถไฟฟ้ามหานคร สายสีชมพู เตรียมเปิดให้บริการเดินรถเต็มรูปแบบ ตั้งแต่วันที่ 1 กุมภาพันธ์ 2567 เป็นต้นไป


วันพุธที่ 31 มกราคม 2567
31/01/2567
พิมพ์
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่เช็กความพร้อมรถไฟฟ้ามหานคร สายสีชมพู เตรียมเปิดให้บริการเดินรถเต็มรูปแบบ ตั้งแต่วันที่ 1 กุมภาพันธ์ 2567 เป็นต้นไป
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่เช็กความพร้อมรถไฟฟ้ามหานคร สายสีชมพู เตรียมเปิดให้บริการเดินรถเต็มรูปแบบ ตั้งแต่วันที่ 1 กุมภาพันธ์ 2567 เป็นต้นไป
วันนี้ (30 มกราคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นายสรพงศ์ ไพฑูรย์พงษ์ รองปลัดกระทรวงคมนาคม (หัวหน้ากลุ่มภารกิจด้านการขนส่ง) และนายอธิภู จิตรานุเคราะห์ รองอธิบดีกรมการขนส่งทางราง (ขร.) ลงพื้นที่ตรวจสอบความพร้อมการให้บริการเดินรถ ของรถไฟฟ้ามหานคร สายสีชมพู ช่วงแคราย - มีนบุรี (MRT สายสีชมพู) ภายหลังเกิดเหตุรางจ่ายกระแสไฟฟ้า (Conductor rail) หลุดร่วงจากทางวิ่ง บริเวณสถาบันโรคทรวงอก ใกล้สถานีแคราย จนถึงบริเวณ Pocket Track ก่อนถึงสถานีกรมชลประทาน เมื่อวันที่ 24 ธันวาคม 2566 ที่ผ่านมา โดยมี นายกิตติกร ตันเปาว์ รองผู้ว่าการ (วิศวกรรม) การรถไฟฟ้าขนส่งมวลชนแห่งประเทศไทย (รฟม.) และนายสุรพงษ์ เลาหะอัญญา กรรมการบริษัท นอร์ทเทิร์น บางกอก โมโนเรล จำกัด (NBM) ผู้รับสัมปทาน ร่วมลงพื้นที่
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม กล่าวว่า ภายหลังเกิดเหตุการณ์ดังกล่าว บริษัทผู้รับสัมปทาน NBM ได้ดำเนินการตรวจสอบและแก้ไขระบบรางจ่ายกระแสไฟฟ้าของรถไฟฟ้ามหานคร สายสีชมพู อย่างต่อเนื่อง จนติดตั้งระบบรางจ่ายไฟจนมีความพร้อมใช้งานเรียบร้อยแล้ว ซึ่งที่ผ่านมา รฟม. และบริษัทผู้รับสัมปทาน NBM ได้ร่วมกันติดตามและตรวจสอบความเรียบร้อยอย่างใกล้ชิด เพื่อสามารถเปิดให้บริการเดินรถอย่างต่อเนื่อง ภายใต้มาตรฐานความปลอดภัยสูงสุดแก่ประชาชน ดังนั้นในวันนี้ กระทรวงคมนาคม ขร. รฟม. และ ผู้รับสัมปทาน NBM จึงได้ร่วมกันทดลองเดินรถจากสถานีกรมชลประทาน (PK05) ถึงสถานีศูนย์ราชการนนทบุรี (PK01) เพื่อทดสอบความพร้อมของระบบและสร้างความมั่นใจในการใช้บริการให้แก่ประชาชน ซึ่งจากการทดลองเดินรถทั้ง 5 สถานีนั้น พบว่าระบบการเดินรถมีความราบรื่นเรียบร้อยดี และหลังจากนี้บริษัทผู้รับสัมปทาน NBM จะเปิดให้บริการเดินรถต่อเนื่องทั้ง 30 สถานี โดยผู้โดยสารไม่ต้องเปลี่ยนขบวนที่สถานีกรมชลประทาน (PK05) และจะเริ่มจัดเก็บค่าโดยสารในอัตรา 15-45 บาท ตั้งแต่วันที่ 1 กุมภาพันธ์ 2567 เป็นต้นไป
ท้ายนี้ นายสุรพงษ์ฯ ได้กล่าวขอบคุณทุกภาคส่วน ทั้งเจ้าหน้าที่และผู้ประกอบการ ที่ให้ความร่วมมือในการช่วยกันแก้ไขปัญหา และลุล่วงไปได้ด้วยดี เพื่อคืนความสะดวกให้พี่น้องประชาชนกลับมาใช้บริการรถไฟฟ้าสายสีชมพูได้ปกติเหมือนเดิม
************ 31 มกราคม 2567************

ที่มา : https://www.thaigov.go.th/news/contents/details/78197