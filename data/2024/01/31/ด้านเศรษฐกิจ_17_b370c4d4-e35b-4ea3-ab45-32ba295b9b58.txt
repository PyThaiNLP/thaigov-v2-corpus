รัฐบาลไทย-ข่าวทำเนียบรัฐบาล-​ปลัดฯ ณัฐพล ประชุมติดตามผลการตรวจสอบโรงงานและสถานประกอบการที่มีความเสี่ยงสูง 


วันพุธที่ 31 มกราคม 2567
31/01/2567
พิมพ์
​ปลัดฯ ณัฐพล ประชุมติดตามผลการตรวจสอบโรงงานและสถานประกอบการที่มีความเสี่ยงสูง
​ปลัดฯ ณัฐพล ประชุมติดตามผลการตรวจสอบโรงงานและสถานประกอบการที่มีความเสี่ยงสูง
จังหวัดเชียงใหม่ : วันที่ 26 มกราคม 2567 เวลา 13.00 น. ดร.ณัฐพล รังสิตพล ปลัดกระทรวงอุตสาหกรรม ประชุมติดตามผลการตรวจสอบโรงงานและสถานประกอบการที่มีความเสี่ยงสูงทั่วประเทศ โดยมีนางสาวณัฏฐิญา เนตยสุภา รองปลัดกระทรวงอุตสาหกรรม นายเดชา จาตุธนานันท์ นายวีระกิตติ์ รันธกิจธนวิชญ์ นายศุภกิจ บุญศิริ ผู้ตรวจราชการกระทรวงอุตสาหกรรม นายเศรษฐรัชต์ เลือดสกุล รองอธิบดีกรมอุตสาหกรรมพื้นฐานและการเหมืองแร่ นางบุปผา กวินวศิน รองผู้ว่าการการนิคมอุตสาหกรรมแห่งประเทศไทย นางพัชรี ใบยา อุตสาหกรรมจังหวัดเชียงใหม่ นายเตมีย์ พันธุ์วงค์ราช ผู้อำนวยการกองตรวจราชการ สำนักงานปลัดกระทรวงอุตสาหกรรม อุตสาหกรรมจังหวัดทั่วประเทศ ผู้แทนกรมโรงงานอุตสาหกรรม  เข้าร่วมประชุม ณ ห้องประชุมสำนักงานอุตสาหกรรมจังหวัดเชียงใหม่ และออนไลน์ผ่านโปรแกรม Zoom
ปลัดกระทรวงอุตสาหกรรม เรียกประชุมประธานกลุ่มตรวจราชการกระทรวงอุตสาหกรรม หน่วยงานที่เกี่ยวข้อง และอุตสาหกรรมจังหวัดทั่วประเทศ ติดตามผลการตรวจสอบโรงงานและสถานประกอบการที่มีความเสี่ยงสูง ตามที่รองนายกรัฐมนตรี (นายสมศักดิ์ เทพสุทิน) ได้สั่งการให้ 5 กระทรวง ประกอบด้วย กระทรวงกลาโหม กระทรวงมหาดไทย กระทรวงสาธารณสุข กระทรวงแรงงาน และกระทรวงอุตสาหกรรม (อก.) เร่งตรวจสอบโรงงานและสถานประกอบการ และพิจารณาปรับปรุงกฎหมายที่เกี่ยวข้องให้ทันสมัย สามารถกำกับดูแลสถานประกอบการได้อย่างปลอดภัย เพื่อสร้างหลักประกันและความมั่นใจให้แก่ประชาชน
โดยในวันนี้ (26 มกราคม 2567) แต่ละหน่วยงานได้รายงานผลการตรวจสอบ พบว่า ปัจจุบัน มีโรงงานที่ประกอบกิจการทำไม้ขีดไฟ วัตถุระเบิด หรือดอกไม้เพลิง หรือ โรงงานลำดับที่ 48(4) จำนวน 8 โรงงาน สำนักงานอุตสาหกรรมจังหวัดตรวจสอบแล้ว ทั้ง 8 โรงงานมีการประกอบกิจการที่มีความปลอดภัยเป็นไปตามข้อกำหนดของกฎหมายตามพระราชบัญญัติโรงงาน พ.ศ. 2535 และที่แก้ไขเพิ่มเติม นอกจากนี้ ยังได้เข้าไปตรวจสอบอีกกว่า 42 สถานประกอบการที่เดิมเป็นโรงงาน แต่ปัจจุบันไม่เข้าข่ายเป็นโรงงานเนื่องจากเป็นสถานประกอบการที่มีขนาดเล็ก พบว่า สถานประกอบการส่วนใหญ่ได้เลิกกิจการหรือได้เปลี่ยนไปทำธุรกิจประเภทอื่นแล้ว อย่างไรก็ตาม ที่ประชุมได้มอบหมายให้ สำนักงานอุตสาหกรรมจังหวัดทั่วประเทศบูรณาการร่วมกับกระทรวงมหาดไทย เพื่อเชื่อมโยงข้อมูลและสนับสนุนกระทรวงมหาดไทยในการกำกับดูแลสถานประกอบการทำดอกไม้เพลิงขนาดเล็กให้มีความปลอดภัยต่อทั้งผู้ปฏิบัติงานและผู้อยู่อาศัยโดยรอบบริเวณสถานประกอบการ ต่อไป

ที่มา : https://www.thaigov.go.th/news/contents/details/78236