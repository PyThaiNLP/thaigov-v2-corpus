รัฐบาลไทย-ข่าวทำเนียบรัฐบาล-รมว.กห. รับฟังความคืบหน้าของคณะทำงานขับเคลื่อน การดำเนินการด้านอุตสาหกรรมป้องกันประเทศ


วันพุธที่ 31 มกราคม 2567
รมว.กห. รับฟังความคืบหน้าของคณะทำงานขับเคลื่อน การดำเนินการด้านอุตสาหกรรมป้องกันประเทศ
นายสุทิน คลังแสง รัฐมนตรีว่าการกระทรวงกลาโหม รับฟังความคืบหน้าของคณะทำงานขับเคลื่อน
การดำเนินการด้านอุตสาหกรรมป้องกันประเทศ
วันที่ 25 ม.ค.67 นายสุทิน คลังแสง รัฐมนตรีว่าการกระทรวงกลาโหม เป็นประธาน ในการรับฟังรายงานผลความคืบหน้าของคณะทำงานขับเคลื่อนการดำเนินการด้านอุตสาหกรรมป้องกันประเทศ ซึ่งมี พลเอก สนิธชนก สังขจันทร์ ปลัดกระทรวงกลาโหม เป็นประธาน
ที่ประชุมได้กำหนดเป้าหมายคือ การผลิตและบรรจุใช้งานในอัตราของเหล่าทัพ รวมทั้งการสนับสนุนนโยบายชดเชย   การนำเข้ายุทโธปกรณ์ (Defence Offset) ตลอดจนรับทราบแนวทางการเพิ่มประสิทธิภาพและการปรับปรุงโครงสร้างโรงงานในสังกัดกระทรวงกลาโหม จำนวน 29 โรงงาน โดยอ้างอิงการจัดกลุ่มตามกรอบความร่วมมือด้านอุตสาหกรรมป้องกันประเทศของกลุ่มอาเซียน (Asean Defence Industry Collaboration: ADIC) ได้แก่ กลุ่มยุทโธปกรณ์ จำนวน 16 โรงงาน (เว้นโรงปฏิบัติการวิจัยและพัฒนา สถาบันเทคโนโลยีป้องกันประเทศ) และกลุ่มผลิตภัณฑ์ตามความต้องการทั่วไป จำนวน 13 โรงงาน
สำหรับการพัฒนาอุตสาหกรรมป้องกันประเทศในระยะสั้น ประกอบด้วย
1) มาตรการส่งเสริมภาษี เพื่อให้ผลิตภัณฑ์ภายในประเทศแข่งขันด้านราคาได้
2) การพัฒนาระบบมาตรฐาน เพื่อสร้างความมั่นใจให้แก่ผู้ใช้งาน
3) ส่งเสริม 4 ผลิตภัณฑ์เป้าหมาย เพื่อเพิ่มการใช้งานในประเทศ (ยานพาหนะเพื่อความมั่นคง, อุตสาหกรรมต่อเรือรบ, อากาศยานไร้คนขับ และ อาวุธและกระสุนปืน)
ทั้งนี้ นายสุทิน ขอให้กองทัพสนับสนุนผลิตภัณฑ์ต่างๆ ที่ดำเนินการผลิตได้เองให้มากขึ้น เพื่อให้ประหยัดการใช้จ่ายงบประมาณในส่วนนี้ และให้ได้มาตรฐานที่ยอมรับโดยทั่วกันทั้งในประเทศและสามารถส่งออกขายนอกประเทศเพื่อส่งเสริมอุตสาหกรรมป้องกันประเทศ

ที่มา : https://www.thaigov.go.th/news/contents/details/78224