รัฐบาลไทย-ข่าวทำเนียบรัฐบาล-ก.เกษตรฯ จับมือ 2 หน่วยงาน พัฒนาแนวทางการนำระบบวิทยาศาสตร์และเทคโนโลยีมาใช้ในการประกันภัยพืชผลให้แก่เกษตรกรไทย 


วันพุธที่ 31 มกราคม 2567
ก.เกษตรฯ จับมือ 2 หน่วยงาน พัฒนาแนวทางการนำระบบวิทยาศาสตร์และเทคโนโลยีมาใช้ในการประกันภัยพืชผลให้แก่เกษตรกรไทย
ก.เกษตรฯ จับมือ 2 หน่วยงาน พัฒนาแนวทางการนำระบบวิทยาศาสตร์และเทคโนโลยีมาใช้ในการประกันภัยพืชผลให้แก่เกษตรกรไทย เตรียมยกระดับอุตสาหกรรมภาคเกษตรไทยก้าวไปข้างหน้า
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธีลงนามบันทึกความเข้าใจ ว่าด้วยการช่วยเหลือเกษตรกรผู้ประสบภัยด้วยการใช้ระบบวิทยาศาสตร์และเทคโนโลยีในระบบประกันภัยพืชผลระหว่าง กรมส่งเสริมการเกษตร สมาคมประกันวินาศภัยไทย และบริษัท ไทยคม จำกัด (มหาชน) โดยมี นายประยูร อินสกุล ปลัดกระทรวงเกษตรและสหกรณ์ นายพีรพันธ์ คอทอง อธิบดีกรมส่งเสริมการเกษตร ดร.สมพร สืบถวิลกุล นายกสมาคมประกันวินาศภัยไทย นายปฐมภพ สุวรรณศิริ ประธานเจ้าหน้าที่บริหารบริษัท ไทยคม จำกัด (มหาชน) ร่วมเป็นสักขีพยาน ณ กระทรวงเกษตรและสหกรณ์ ว่า พิธีลงนามดังกล่าวฯ มีวัตถุประสงค์ เพื่อร่วมกันพัฒนาแนวทางการนำระบบวิทยาศาสตร์และเทคโนโลยีมาใช้ในการประกันภัยพืชผลให้แก่เกษตรกรไทย พร้อมยกระดับมาตรฐานการประกันภัยด้านการเกษตรด้วยการใช้เทคโนโลยีอวกาศให้มีประสิทธิภาพมากยิ่งขึ้น
สำหรับพิธีลงนามดังกล่าวฯ ทั้ง 3 หน่วยงานจะผนึกกำลังร่วมกันพัฒนาการนำระบบวิทยาศาสตร์และเทคโนโลยีมาใช้ในการประกันภัยพืชผล ด้วยการนำเทคโนโลยีดาวเทียมสำรวจทรัพยากรโลก (Earth Observation Satellite) ระบบวิเคราะห์ข้อมูล (Data Analytics System) และเทคโนโลยีปัญญาประดิษฐ์ (Artificial Intelligence/Machine Learning) มาวิเคราะห์ร่วมกับข้อมูลขนาดใหญ่ เช่น ข้อมูลแปลงเกษตรกร พันธุ์ข้าว พื้นที่ประสบภัยพิบัติ และอื่น ๆ โดยมีเป้าหมายสำคัญคือ เพื่อช่วยเหลือเกษตรกรผู้ประสบภัยพิบัติให้ได้รับเงินสินไหมทดแทนได้ถูกต้องและรวดเร็ว ทำให้ต้นทุนของเกษตรกรลดลง รวมทั้งช่วยให้ภาครัฐมีข้อมูลที่ถูกต้องแม่นยำในการวางแผนรับมือกับภัยพิบัติได้อย่างทันถ่วงที และลดความเสี่ยงที่จะเกิดขึ้นในอนาคต รวมถึงจะช่วยให้ภาครัฐบริหารจัดการงบประมาณได้อย่างเต็มประสิทธิภาพ นอกจากนี้ ยังมีจุดมุ่งหมายสำคัญในการบูรณาการความร่วมมือการแลกเปลี่ยนข้อมูลข่าวสารต่าง ๆ อาทิ ข้อมูลสารสนเทศ ข้อมูลภูมิสารสนเทศ และงานด้านวิจัยพัฒนาศักยภาพบุคลากรทั้งสามหน่วยงานให้มีความรู้ความสามารถ มุ่งสู่การขับเคลื่อนในภาคอุตสาหกรรมเกษตรของประเทศไทยให้ก้าวต่อไปได้ในอนาคต
ด้าน ดร.สมพร สืบถวิลกุล นายกสมาคมประกันวินาศภัยไทย กล่าวว่า มีความยินดีเป็นอย่างยิ่งที่ได้ร่วมมือกับกระทรวงเกษตรและสหกรณ์ ในการใช้ระบบประกันวินาศภัยในการจัดการความเสี่ยงให้กับเกษตรกรไทย และได้เล็งเห็นถึงนวัตกรรมนี้ที่สามารถนำมาประยุกต์ใช้ในระบบประกันภัยได้อย่างแม่นยำและรวดเร็ว เพื่อก่อให้เกิดความยั่งยืนทางภาคการเกษตร โดยการนำ Machine learning ปัญญาประดิษฐ์ มาใช้ในการวางแผนรับมือได้อย่างทันถ่วงที และช่วงลดความเสี่ยงที่จะเกิดในอนาคตได้
นายปฐมภพ สุวรรณศิริ ประธานเจ้าหน้าที่บริหารบริษัท ไทยคม จำกัด (มหาชน)  กล่าวว่า การลงนามครั้งนี้ จะผนึกกำลัง ทั้ง 3 หน่วยงานถือเป็นการตอกย้ำพันธกิจของไทยคม ที่นำความเชี่ยวชาญในธุรกิจดาวเทียมและ Space Tech มาต่อยอดให้เกิดเป็นแพลตฟอร์มในการประกันภัยพืชผล เพื่อช่วยเหลือเกษตรกรที่ได้รับผลกระทบให้ได้รับประโยชน์สูงสุดจากโครงการนี้ อีกทั้งเป็นจุดเริ่มต้นในการขยายโอกาสในการช่วยเหลือเกษตรกรในด้านอื่น ๆ เช่น การประกันภัยข้าวโพดเลี้ยงสัตว์ การตรวจสอบพื้นที่เผาไหม้ การดูความอุดมสมบูรณ์ในพื้นที่เพาะปลูก และการพยากรณ์ภัยพิบัติได้อย่างแม่นยำ
นอกจากนี้ กระทรวงเกษตรและสหกรณ์ โดยกรมส่งเสริมการเกษตร ได้มีการวางแผนแนวทางการขับเคลื่อนภารกิจในปี 2567 โดยมุ่งเน้นการขับเคลื่อนงานส่งเสริมการเกษตรเชิงพื้นที่ สร้างสินค้าเกษตรมูลค่าสูง (High Value) ควบคู่ไปกับการใช้ทรัพยากรที่มีอยู่อย่างคุ้มค่า ทำการเกษตรที่เป็นมิตรกับสิ่งแวดล้อม (Low Carbon) และเพิ่มพื้นที่สีเขียวในภาคการเกษตรกร พร้อมปรับเปลี่ยนวิธีการทำงานเข้าสู่การใช้เทคโนโลยีดิจิทัล และขับเคลื่อน BCG Model และปรับเปลี่ยนวิธีการทำงานสู่การใช้เทคโนโลยีดิจิทัล (Digital DOAE) สู่การพัฒนาที่ยั่งยืน สมดุล ทั้งในมิติเศรษฐกิจ สังคม และสิ่งแวดล้อม

ที่มา : https://www.thaigov.go.th/news/contents/details/78227