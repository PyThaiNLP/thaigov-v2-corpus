รัฐบาลไทย-ข่าวทำเนียบรัฐบาล-"ชาดา-ไชยชนก" ถกเลขาฯ มูลนิธิพระมหาไถ่ ประกาศพูดแล้วทำ พร้อมดันแอปฯ เพื่อผู้พิการ ต่อยอดเชื่อมโยงกลไกกระทรวงในกำกับพรรคภูมิใจไทย


วันพฤหัสบดีที่ 4 มกราคม 2567
04/01/2567
พิมพ์
"ชาดา-ไชยชนก" ถกเลขาฯ มูลนิธิพระมหาไถ่ ประกาศพูดแล้วทำ พร้อมดันแอปฯ เพื่อผู้พิการ ต่อยอดเชื่อมโยงกลไกกระทรวงในกำกับพรรคภูมิใจไทย
"ชาดา-ไชยชนก" ถกเลขาฯ มูลนิธิพระมหาไถ่ ประกาศพูดแล้วทำ พร้อมดันแอปฯ เพื่อผู้พิการ ต่อยอดเชื่อมโยงกลไกกระทรวงในกำกับพรรคภูมิใจไทย
เมื่อวันที่ 3 มกราคม 2567 นายชาดา ไทยเศรษฐ์ รัฐมนตรีช่วยว่าการกระทรวงมหาดไทย พร้อมด้วยนายไชยชนก ชิดชอบ สส.บุรีรัมย์ เขต 2 พรรคภูมิใจไทย ร่วมหารือ และรับฟังข้อเสนอแนะ จาก ดร.สุภรธรรม มงคลสวัสดิ์ เลขาธิการมูลนิธิพระมหาไถ่เพื่อพัฒนาคนพิการ ซึ่งถือเป็นรับฟังเสียงของผู้ที่ทำงานใกล้ชิดกับกลุ่มผู้พิการโดยตรง มาต่อยอดการขับเคลื่อนนโยบาย ที่จะเป็นประโยชน์ต่อผู้พิการ อย่างตรงความต้องการ
ทั้งนี้ทางคณะฯ ได้นำเสนอแอปพลิเคชัน NiNa1479 ชุมชนออนไลน์เพื่อนคนพิการและครอบครัว ซึ่งสามารถเชื่อมโยงกับหน่วยงานภาครัฐในหลายด้าน ทั้งการศึกษา และการฝึกอาชีพ ให้ผู้พิการสามารถใช้ประโยชน์โดยตรง เพราะที่ผ่านมา แม้เราจะมีกฎหมายที่เอื้อกับสวัสดิการผู้พิการ แต่ในการปฏิบัติ สิ่งอำนวยความสะดวก ยังไม่เพียงพอ ต่อความต้องการพื้นฐาน จึงอยากผลักดันให้สามารถเข้าถึงสิ่งอำนวยความสะดวกของภาครัฐ ผ่านกลไก ที่พรรคภูมิใจไทย กำกับดูแล ทั้ง กระทรวงมหาดไทย กระทรวงศึกษาธิการ กระทรวงแรงงาน และกระทรวงอุดมศึกษา วิทยาศาสตร์ วิจัย และนวัตกรรม
นายชาดา ระบุ พร้อมที่จะให้ความร่วมมือ ต่อการพัฒนาแอปพลิเคชันนี้ พร้อมให้ข้อสังเกตว่าแอปพลิเคชันดังกล่าว จะต้องสามารถเข้าถึงผู้พิการได้จริง และคำนึงถึงศักยภาพของผู้พิการทุกกลุ่ม ที่จะใช้งาน รวมถึงเข้าถึงสภาพแวดล้อมทางกายภาพ ที่ทางมหาดไทย กำกับดูแล ซึ่งตนจะได้เสนอผ่านไปยังรัฐมนตรีว่าการกระทรวงมหาดไทย ในเรื่องที่สามารถดำเนินการได้ก่อน อย่างเช่น ปรับข้าม ทางม้าลาย ที่ต้องเอื้อให้กับผู้พิการ
ขณะเดียวกัน นายไชยชนก ระบุว่า พรรคภูมิใจไทย เราให้ความสำคัญกับผู้พิการ พร้อมที่จะอุดช่องว่างเชิงนโยบาย ให้ทุกคน ทุกกลุ่มเป้าหมาย สามารถเข้าถึงสวัสดิการผู้พิการ ที่พึงได้รับ อย่างเท่าเทียม และเที่ยงธรรม

ที่มา : https://www.thaigov.go.th/news/contents/details/77004