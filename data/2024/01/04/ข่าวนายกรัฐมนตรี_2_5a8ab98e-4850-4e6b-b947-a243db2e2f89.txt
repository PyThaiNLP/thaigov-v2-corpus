รัฐบาลไทย-ข่าวทำเนียบรัฐบาล-​นายกรัฐมนตรี พอใจภาพรวมอภิปรายวันแรก เมินถูกตั้งฉายา “งบเป็ดง่อย“ โต้กลับ ”จุรินทร์ “  ทำงาน 4 ปี ไม่เท่าภูมิธรรมทำ 1 ปี  


วันพฤหัสบดีที่ 4 มกราคม 2567
04/01/2567
พิมพ์
​นายกรัฐมนตรี พอใจภาพรวมอภิปรายวันแรก เมินถูกตั้งฉายา “งบเป็ดง่อย“ โต้กลับ ”จุรินทร์ “  ทำงาน 4 ปี ไม่เท่าภูมิธรรมทำ 1 ปี
​นายกรัฐมนตรี พอใจภาพรวมอภิปรายวันแรก เมินถูกตั้งฉายา “งบเป็ดง่อย“ โต้กลับ ”จุรินทร์ “  ทำงาน 4 ปี ไม่เท่าภูมิธรรมทำ 1 ปี  หัวเราะเป็นสีสัน วาทกรรม ”นักกู้ถุงเท้าสีชมพู“  ย้ำสีไหนก็ทำงานได้
วันนี้ (4 มกราคม 2567) เวลา 12.00 น. ณ บริเวณชั้น 1 อาคารรัฐสภา ถนนสามเสน เขตดุสิต กรุงเทพฯ         นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังกล่าวถึง ภาพรวมการอภิปรายวันแรก ว่า “ก็ดีมีการแลกเปลี่ยนข้อมูลได้พูดจาอธิบายการดูแล้วพอสมควร  ซึ่งตนเองไม่ทราบว่า แตกต่างจากการอภิปราย งบประมาณสมัยก่อน ๆ หรือไม่ เนื่องจากไม่เคยฟัง จึงพูดไม่ได้ ”
ผู้สื่อข่าวถามว่า วาทกรรมจากฝ่ายค้าน ว่ารัฐบาลตั้งงบประมาณเป็น “เป็ดง่อย” รู้สึกสะดุดหรือไม่ นายกรัฐมนตรี กล่าวว่าตนเองดูเป็น 2 มิติ มิติแรกคือเรื่องวาทกรรมกับ เรื่องเจตนารมณ์ ซึ่งผู้อภิปรายอยากจะให้เราไปปรับปรุงแก้ไขในวาระ 2  และ 3  ถือเป็นโอกาสที่เราจะเอาข้อเสนอแนะ ข้อติชม เพื่อนำไปปรับปรุง
ส่วนเรื่อง “เป็ดง่อย” เป็นเรื่องของกลอนพาไปหรือไม่ แต่ตนเองมั่นใจ ที่นายจุรินทร์ ลักษณวิศิษฏ์ ส.ส. บัญชีรายชื่อพรรคประชาธิปัตย์ พูดถึงกระทรวงพาณิชย์ ที่เคยดูแลอยู่ ตนเองมั่นใจว่า นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ในระยะเวลา1 ปี ทำมากกว่าท่านทำเป็นเวลา 4 ปี เรื่องสนธิสัญญา การค้าระหว่างประเทศ หรือเอฟทีเอ ที่ถือเป็นเรื่องใหญ่
นายกรัฐมนตรีกล่าวต่อไปว่า เป็นที่ประจักษ์อยู่แล้วที่ผ่านมา ว่าง่อยหรือไม่ง่อย และที่เราทำตอนนี้เป็นอย่างไรบ้าง ผมเองมั่นใจในตัวรัฐมนตรีของเรา นโยบายบางเรื่องใช้งบประมาณน้อยมาก แต่เป็นเรื่องของการใส่ใจ เช่น FTA การดูแลราคา ความปลอดภัยเชื่อว่ารัฐบาลมีความตั้งใจจริงและรัฐมนตรีทุกท่านความปรารถนาดี
ผู้สื่อข่าวถามว่า สส. พรรคก้าวไกล พยายามกล่าวหา ว่ารัฐบาลชุดนี้เดินตามรัฐบาลชุดก่อนมากเกินไป ในเรื่องการจัดสรรงบประมาณ
นายกรัฐมนตรีกล่าวว่า เรื่องงบประมาณมีที่มาที่ไปชัดเจนอยู่แล้ว ส่วนจะเดินตามหรือจะไม่เดินตาม ให้ดูที่ความเป็นไปได้  อย่าพูดถึงว่าเป็นรัฐบาลไหนอย่างไร  อะไรที่เป็นประโยชน์กับประชาชน ถ้ามาจากรัฐบาลแล้วเราก็ทำ มีการปรับปรุงอะไรที่ต้องมีการปรับปรุงเราก็จะปรับปรุงเปลี่ยนแปลง
ส่วนกรณี ตั้งคำถามเรื่องนโยบายดิจิทัลวอลเล็ต ไม่ถูกบรรจุอยู่ในงบประมาณ  นายกรัฐมนตรีกล่าวว่า ก็ชัดเจนอยู่แล้วว่าเป็น พระราชบัญญัติ ( พ.ร.บ.) และกำลังรอคำตอบจากกฤษฎีกา  ซึ่งวันนี้จะได้เจอกัน
ส่วนกรณีนายจุรินทร์ ระบุว่า รัฐบาลเศรษฐา เปรียบเป็น “นักกู้ถุงเท้าสีชมพู” นายกรัฐมนตรี ได้ก้มลง และถกขากางเกงขึ้นมา พร้อมพูดว่า “ก็ใส่ให้ท่านดูวันนี้” ก่อนจะยิ้มแล้วหัวเราะเบาๆ และพูดว่า “ก็เป็นสีสันไม่เป็นไรครับ เพราะทุกคนก็กู้หมดแหละครับ แต่สำคัญว่ากู้แล้วนำมาทำประโยชน์ให้ประเทศชาติอย่างไรบ้าง ผมมั่นใจในรัฐบาลนี้และเอาประชาชนเป็นที่ตั้ง “ พร้อมกล่าวย้ำว่า ” จะใส่ถุงเท้าสีไหนก็ทำงานได้มันไม่เกี่ยวกัน “

ที่มา : https://www.thaigov.go.th/news/contents/details/76997