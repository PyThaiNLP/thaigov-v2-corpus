รัฐบาลไทย-ข่าวทำเนียบรัฐบาล-รัฐบาล เชิญชวนคนไทยที่ตกหล่นทางทะเบียนราษฎร ร่วมโครงการตรวจ DNA แก้ไขปัญหาสถานะและสิทธิของคนไทยที่ตกหล่นทางทะเบียนราษฎร ประจำปี 2567


วันพฤหัสบดีที่ 4 มกราคม 2567
04/01/2567
พิมพ์
รัฐบาล เชิญชวนคนไทยที่ตกหล่นทางทะเบียนราษฎร ร่วมโครงการตรวจ DNA แก้ไขปัญหาสถานะและสิทธิของคนไทยที่ตกหล่นทางทะเบียนราษฎร ประจำปี 2567
รัฐบาล เชิญชวนคนไทยที่ตกหล่นทางทะเบียนราษฎร ร่วมโครงการตรวจ DNA แก้ไขปัญหาสถานะและสิทธิของคนไทยที่ตกหล่นทางทะเบียนราษฎร ประจำปี 2567
วันนี้ (4 ม.ค.67) นายคารม พลพรกลาง รองโฆษกประจำสำนักนายกรัฐมนตรีเปิดเผยว่า รัฐบาล โดยกรมการปกครอง กระทรวงมหาดไทยได้จัดทำโครงการตรวจสารพันธุกรรมเพื่อการแก้ไขปัญหาสถานะและสิทธิของคนไทยที่ตกหล่นทางทะเบียนราษฎร ประจำปีงบประมาณ พ.ศ.2567 โดยมีวัตถุประสงค์เพื่อให้การช่วยเหลือคนไทยที่ยังไม่มีชื่อและรายการบุคคลในทะเบียนบ้าน (ท.ร. 14) และขาดพยานหลักฐานสำคัญที่จะพิสูจน์สถานะบุคคลและสัญชาติให้มีหลักฐานในการแจ้งการเกิดเกินกำหนด หรือขอเพิ่มชื่อเข้าในทะเบียนบ้าน หรือรวมทั้งกรณีขอเปลี่ยนแปลงสถานะบุคคลจากคนที่มีรายการในทะเบียนราษฎรระบุไม่ได้สัญชาติไทยเป็นคนสัญชาติไทย ตามกฎหมายว่าด้วยสัญชาติ
นายคารม กล่าวว่า สำนักทะเบียนอำเภอและสำนักทะเบียนท้องถิ่น จัดให้มีการยื่นคำร้องการแจ้งการเกิด การเพิ่มชื่อ การขอลงรายการสัญชาติไทยหรือขอแก้ไขเปลี่ยนแปลงสถานะทางทะเบียนให้เป็นผู้มีสัญชาติไทย โดยสำนักทะเบียนกลางจะเปิดระบบโปรแกรมตรวจสารพันธุกรรม ให้เข้าร่วมโครงการฯ ตั้งแต่วันที่ 15 ธันวาคม 2566 เป็นต้นไป ซึ่งบุคคลที่จะเข้าร่วมโครงการฯ ต้องมีคุณสมบัติ ดังนี้
.1. ประเภทของบุคคลที่เข้าร่วมโครงการฯ 1) บุคคลที่อ้างว่าเป็นคนไทยที่ยื่นคำร้องขอแจ้งการเกิดเกินกำหนดหรือขอเพิ่มชื่อในทะเบียนบ้าน (ท.ร. 14) 2) ชาวเขาและบุคคลบนพื้นที่สูงที่ยื่นคำขอลงรายการสัญชาติไทย 3) บุคคลที่ยื่นคำร้องขอเปลี่ยนแปลงสถานะในเอกสารทะเบียนราษฎรจากคนที่ไม่มีสัญชาติไทยเป็นผู้มีสัญชาติไทยโดยการเกิด โดยผลของกฎหมายว่าด้วยสัญชาติ
2. ต้องเป็นผู้ด้อยโอกาส ผู้ยากจน หรือผู้ยากไร้ และมีบิดา มารดา หรือญาติร่วมสายโลหิตที่มีชื่อและรายการบุคคลในทะเบียนบ้าน (ท.ร. 14) ระบุสัญชาติไทย ซึ่งสามารถตรวจพิสูจน์สารพันธุกรรมเพื่อการมีสัญชาติไทยได้
3. บุคคลที่มีปัญหาสถานะทางทะเบียนราษฎร และบุคคลที่เป็นคู่ตรวจอ้างอิงต้องมีคุณสมบัติตามเงื่อนไขการตรวจหาความสัมพันธ์ทางสายโลหิตของหน่วยบริการตรวจสารพันธุกรรม หรือหน่วยให้บริการตรวจสารพันธุกรรมสามารถตรวจหาความสัมพันธ์ทางสายโลหิตได้
ทั้งนี้ เพื่อให้ประชาชนได้รับข้อมูลเพิ่มเติมจากกรมการปกครอง กระทรวงมหาดไทย สามารถดูที่เว็บไซต์ www.dopa.go.th หรือ โทร. 02-226-2810

ที่มา : https://www.thaigov.go.th/news/contents/details/76980