รัฐบาลไทย-ข่าวทำเนียบรัฐบาล-กระทรวงเกษตรฯ ห่วงใยพี่น้องชาวใต้ เร่งสำรวจความเสียหายน้ำท่วม เยียวยาเกษตรกร


วันพฤหัสบดีที่ 4 มกราคม 2567
กระทรวงเกษตรฯ ห่วงใยพี่น้องชาวใต้ เร่งสำรวจความเสียหายน้ำท่วม เยียวยาเกษตรกร
กระทรวงเกษตรฯ ห่วงใยพี่น้องชาวใต้ เร่งสำรวจความเสียหายน้ำท่วม เยียวยาเกษตรกร
นางสาวอัยรินทร์ พันธุ์ฤทธิ์ โฆษกกระทรวงเกษตรและสหกรณ์ (ฝ่ายการเมือง) เปิดเผยถึงสถานการณ์น้ำท่วม จังหวัดชายแดนภาคใต้ ว่า กระทรวงเกษตรและสหกรณ์ภายใต้การนำของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และรัฐมนตรีช่วยฯ ทั้งสอง ได้สั่งการให้หน่วยงานในสังกัดกระทรวงเกษตรและสหกรณ์
ที่เกี่ยวข้อง เร่งสำรวจความเสียหายพื้นที่ภาคการเกษตรที่ได้รับผลกระทบ ทั้งด้านพืช ด้านประมง และด้านปศุสัตว์
เพื่อเตรียมความพร้อมในการเร่งช่วยเหลือเยียวยาและฟื้นฟูหลังน้ำลด รวมทั้งเพื่อให้เกษตรกรกลับมาใช้ชีวิตได้เป็นปกติโดยเร็ว
นางสาวอัยรินทร์ กล่าวเพิ่มเติมว่า สถานการณ์น้ำท่วมภาคใต้ในครั้งนี้เป็นภัยพิบัติที่เหนือความคาดหมาย ในรอบ 50 ปี ที่สร้างความเสียหายให้กับพี่น้องเกษตรกรอย่างวงกว้าง ซึ่งกระทรวงเกษตรและสหกรณ์ไม่ได้นิ่งนอนใจแต่อย่างใด โดยร้อยเอก ธรรมนัส พรหมเผ่า ได้บินด่วนไปตรวจเยี่ยมพร้อมให้กำลังใจราษฎรผู้เดือดร้อน พร้อมให้การช่วยเหลือบรรเทาความเดือดร้อนเป็นการเบื้องต้น สนับสนุนอาหารกล่องพร้อมน้ำดื่มให้แก่ผู้ประสบอุทกภัย รวมทั้งสิ้น ตั้งแต่วันที่ 27 ธ.ค. 66 - 3 ม.ค. 67 จำนวน 27,560 ชุด ซึ่งหลังจากนี้กระทรวงเกษตรและสหกรณ์จะเร่งสำรวจความเสียหายพื้นที่ภาคการเกษตรทุกด้าน พร้อมสั่งการให้หน่วยงานที่เกี่ยวข้องเข้าพื้นที่เพื่อให้ความช่วยเหลือพี่น้องเกษตรกร และหามาตรการในการเยียวยาเป็นการเร่งด่วนต่อไป
ทั้งนี้ ผลกระทบด้านการเกษตร (ข้อมูล ณ วันที่ 3 ม.ค. 67) ด้านพืช พื้นที่ได้รับผลกระทบ 4 จังหวัด ได้แก่ จังหวัดนราธิวาส ปัตตานี ยะลา และจังหวัดสงขลา 22,766 ราย พื้นที่ 39,673 ไร่ แบ่งเป็น ข้าว 10,914 ไร่ พืชไร่และพืชผัก 3,414 ไร่ ไม้ผลไม้ยืนต้นและอื่น ๆ 25,345 ไร่ อยู่ระหว่างสำรวจความเสียหาย
• ด้านประมง พื้นที่ได้รับผลกระทบ 3 จังหวัด ได้แก่ จังหวัดนราธิวาส ปัตตานี และจังหวัดยะลา เกษตรกร 1,548 ราย พื้นที่ (บ่อปลา) 634 ไร่ กระชัง 6,262 ตร.ม. อยู่ระหว่างสำรวจความเสียหาย
• ด้านปศุสัตว์ พื้นที่ได้รับผลกระทบ 3 จังหวัด ได้แก่ จังหวัดนราธิวาส ปัตตานี และจังหวัดสตูล เกษตรกร 34,641 ราย สัตว์ได้รับผลกระทบ 574,006 ตัว แบ่งเป็น โค 53,972 ตัว, กระบือ 2,217 ตัว, สุกร 5,574 ตัว, แพะ/แกะ 30,331 ตัว, สัตว์ปีก 481,912 ตัว และแปลงหญ้า 1,183 ไร่ อยู่ระหว่างสำรวจความเสียหาย

ที่มา : https://www.thaigov.go.th/news/contents/details/77000