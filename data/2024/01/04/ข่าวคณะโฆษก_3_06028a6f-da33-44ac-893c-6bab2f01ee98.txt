รัฐบาลไทย-ข่าวทำเนียบรัฐบาล-​รองโฆษกฯ รัดเกล้าฯ เตือน ขอให้ประชาชนอย่าหลงเชื่อ และตรวจสอบข้อมูลจากช่องทางหลัก ธนาคารออมสินไม่มีนโยบายปล่อยเงินกู้ผ่านเฟซบุ๊ก


วันพฤหัสบดีที่ 4 มกราคม 2567
04/01/2567
พิมพ์
​รองโฆษกฯ รัดเกล้าฯ เตือน ขอให้ประชาชนอย่าหลงเชื่อ และตรวจสอบข้อมูลจากช่องทางหลัก ธนาคารออมสินไม่มีนโยบายปล่อยเงินกู้ผ่านเฟซบุ๊ก
​รองโฆษกฯ รัดเกล้าฯ เตือน ขอให้ประชาชนอย่าหลงเชื่อ และตรวจสอบข้อมูลจากช่องทางหลัก ธนาคารออมสินไม่มีนโยบายปล่อยเงินกู้ผ่านเฟซบุ๊ก
วันนี้ (4 มกราคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยต่อเพจเฟซบุ๊กหนึ่งเผยแพร่ว่า ธนาคารออมสินปล่อยเงินกู้ฉุกเฉิน 10,000-50,000 บาท ดอกเบี้ยต่ำ ปลอดคนค้ำ นั้น ศูนย์ต่อต้านข่าวปลอมประเทศไทย (Anti-Fake News Center Thailand : AFNC) ได้มีการตรวจสอบข้อเท็จจริง โดยธนาคารออมสิน ชี้แจงว่า เป็นข่าวปลอม (Fake New) ไม่เป็นความจริงแต่อย่างใด
โดยรองโฆษกประจำสำนักนายกรัฐมนตรี กล่าวว่า ธนาคารออมสิน กระทรวงการคลังได้ตรวจสอบข้อมูลดังกล่าวและระบุว่าว่า เพจเฟซบุ๊กดังกล่าวได้แอบอ้างใช้โลโก้ของ MyMo ซึ่งเป็นแอปพลิเคชันของธนาคารออมสิน และไม่ใช่เพจของธนาคาร ไม่มีความเกี่ยวข้องใดๆ กับธนาคารออมสิน
นอกจากนี้ ธนาคารออมสินไม่มีนโยบายปล่อยเงินกู้ผ่านเฟซบุ๊ก แอปพลิเคชันไลน์ และ Messenger โดยเพจดังกล่าวได้แอบอ้างนำชื่อ และตราสัญลักษณ์ธนาคารออมสินไปใช้โดยไม่ได้รับอนุญาต
“ขอประชาชนอย่าได้หลงเชื่อข้อมูล และส่งต่อหรือแชร์ข้อมูลอันเป็นเท็จดังกล่าว หากมีความสงสัย ขอให้ตรวจสอบข้อเท็จจริงจากแหล่งข้อมูลหลักของหน่วยงานนั้น ทั้งนี้ ข้อมูลของธนาคารออมสินสามารถดูได้ที่เว็บไซต์ www.gsb.or.th, แอปพลิเคชัน MyMo, Social Media ช่องทาง GSB Society และ GSB Now เท่านั้น โดยหากแผยแพร่และแชร์ข้อมูลที่ไม่ถูกต้องนอกจากจะก่อให้เกิดความสับสน และอาจนำไปสู่การหลอกลวงสร้างความเสียหายแก่ประชาชนได้แล้ว ยังผิดกฎหมายอีกด้วย” นางรัดเกล้าฯ กล่าว

ที่มา : https://www.thaigov.go.th/news/contents/details/76982