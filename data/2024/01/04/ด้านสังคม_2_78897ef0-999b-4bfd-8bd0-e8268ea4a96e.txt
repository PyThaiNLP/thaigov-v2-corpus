รัฐบาลไทย-ข่าวทำเนียบรัฐบาล-“ตรีชฎา” เผย “เศรษฐา - ชลน่าน -  แพทองธาร”  คิกออฟปฏิบัติการหลักประกันสุขภาพ 30 บาทอัพเดท 7 มกรานี้ หน้าหอโหวด 101 มีคนเข้าร่วม 10,101 คน 


วันพฤหัสบดีที่ 4 มกราคม 2567
“ตรีชฎา” เผย “เศรษฐา - ชลน่าน -  แพทองธาร”  คิกออฟปฏิบัติการหลักประกันสุขภาพ 30 บาทอัพเดท 7 มกรานี้ หน้าหอโหวด 101 มีคนเข้าร่วม 10,101 คน
โฆษกกระทรวงสาธารณสุขฝ่ายการเมือง แจงโครงการบัตรประชาชนใบเดียวรักษาทุกที่ คิกออฟพร้อมกัน 4 จังหวัดนำร่อง แพร่ ร้อยเอ็ด เพชรบุรี นราธิวาส 7 มกราคมนี้ โดย นายกรัฐมนตรี รัฐมนตรีว่าการกระทรวงสาธารณสุข รองประธานกรรมการพัฒนาระบบสุขภาพแห่งชาติ หน้าหอโหวด 101
โฆษกกระทรวงสาธารณสุขฝ่ายการเมือง แจงโครงการบัตรประชาชนใบเดียวรักษาทุกที่ คิกออฟพร้อมกัน 4 จังหวัดนำร่อง แพร่ ร้อยเอ็ด เพชรบุรี นราธิวาส 7 มกราคมนี้ โดย นายกรัฐมนตรี รัฐมนตรีว่าการกระทรวงสาธารณสุข รองประธานกรรมการพัฒนาระบบสุขภาพแห่งชาติ หน้าหอโหวด 101 จังหวัดร้อยเอ็ด มีมวลชนเข้าร่วม 10,101 คน
น.ส.ตรีชฎา ศรีธาดา โฆษกกระทรวงสาธารณสุข ฝ่ายการเมือง เปิดเผยว่า การเปิดโครงการ 30 บาท อัพเกรด ยกระดับปรับระบบหลักประกันสุขภาพถ้วน ซึ่งถือเป็นการปฏิวัติการบริการประชาชนด้านสาธารณสุข ตามนโยบายบัตรประชาชนใบเดียวรักษาได้ทุกที่ ใน 4 จังหวัดนำร่อง ได้แก่ แพร่ ร้อยเอ็ด เพชรบุรี นราธิวาส ภาพรวมขณะนี้มีความพร้อม 100% โดยจะมีการคิกออฟพร้อมกันในวันที่ 7 มกราคมนี้ ที่ ลานสาเกตุนคร หน้าหอโหวต 101 จังหวัดร้อยเอ็ด ในช่วงเย็นเวลา 17.00 - 19.00 น. โดยมี นายเศรษฐา ทวีสิน นายกรัฐมนตรี เปิดงาน และมี นพ.ชลน่าน ศรีแก้ว รัฐมนตรีว่าการกระทรวงสาธารณสุข น.ส.แพทองธาร ชินวัตร รองประธานกรรมการพัฒนาระบบสุขภาพแห่งชาติ หัวหน้าส่วนราชการ นายอำเภอ บุคลากรสาธารณสุข ผู้นำชุมชน ผู้นำท้องถิ่น อสม. ชมรมผู้สูงอายุและประชาชน จำนวน 10,101 คน ร่วมงาน
น.ส.ตรีชฎากล่าวต่อว่า ในช่วงเช้าของวันที่ 7 มกราคม นพ.ชลน่าน น.ส.แพทองธาร และนพ.โอภาส การย์กวินพงศ์ ปลัดกระทรวงสาธารณสุข จะตรวจเยี่ยมโรงพยาบาลจตุรพักพิมาน เพื่อรับทราบการดำเนินงานเกี่ยวกับประวัติสุขภาพอิเล็กทรอนิกส์ การออกใบรับรองแพทย์ดิจิทัล ใบสั่งยา ใบสั่งแล็บออนไลน์ การแพทย์ทางไกล การนัดหมายออนไลน์การส่งยาและเวชภัณฑ์ที่บ้าน และระบบความปลอดภัยทางไซเบอร์ ส่วนช่วงบ่ายจะตรวจเยี่ยมหน่วยบริการที่เข้าร่วมโครงการในอำเภอเมือง ที่ โรงพยาบาลจุรีเวช ร้านยาเภสัชกร เซลทรัลแล็บ 101 สหคลินิกบ้านคุณหมอ และโรงพยาบาลร้อยเอ็ด
โฆษกกระทรวงสาธารณสุขกล่าวว่า นับถอยหลังจากนี้ไปเหลือเพียง 3 วัน สำหรับการเดินหน้านโยบาย บัตรประชาชนใบเดียวรักษาได้ทุกที่อย่างเป็นทางการใน 4 จังหวัด และจะขยายพื้นที่ไปยังจังหวัดอื่นๆ ขอให้พี่น้องประชาชนติดตามข่าวสารของกระทรวงสาธารณสุข การดำเนินการเช่นนี้เป็นไปตามนโยบายของพรรคเพื่อไทยและที่รัฐบาลแถลงเป็นนโยบายต่อรัฐสภา ถือเป็นสัญญาประชาคมในการนำสิ่งดีๆ เพื่อสุขภาพอนามัยของคนไทยทุกคน ต่อยอดจากโครงการ 30 บาทรักษาทุกโรคจากยุคพรรคไทยรักไทย สู่โครงการ 30 บาทอัพเกรด ยกระดับคุณภาพชีวิตของพี่น้องคนไทยทั้งประเทศในยุคที่นายเศรษฐา ทวีสิน เป็นนายกรัฐมนตรี ยุคที่มี นพ.ชลน่าน ศรีแก้ว เป็นเจ้ากระทรวงสาธารณสุข โดยมี น.ส.แพทองธาร ชินวัตร เป็นหัวหน้าพรรคเพื่อไทย ที่ทำหน้าที่เป็น รองประธานกรรมการพัฒนาระบบสุขภาพแห่งชาติ
“จากนี้ไปบัตรประชาชนของทุกคนจะมีคุณค่า มีความหมายต่อการตรวจรักษาสุขภาพร่างกายให้หายจากการเจ็บไข้ได้ป่วย ถือเป็นการปฏิวัติการให้บริการตามนโยบายขับเคลื่อนยกระดับโครงการ 30 บาท รักษาทุกโรค โดยโรงพยาบาลรัฐ โรงพยาบาลเอกชน คลินิก ร้านขายยาที่เข้าร่วมโครงการ จะให้บริการประชาชนอย่างดี ประชาชนคนไทยต้องได้รับการรักษาพยาบาลที่เท่าเทียมถ้วนหน้า” น.ส.ตรีชฎากล่าว
****************************************************** 4 มกราคม 2567

ที่มา : https://www.thaigov.go.th/news/contents/details/77012