รัฐบาลไทย-ข่าวทำเนียบรัฐบาล-โฆษก กมธ.สมรสเท่าเทียม "รัดเกล้า" ยืนยันเร่งเครื่องเดินหน้ากฎหมายให้สำเร็จโดยเร็ว พร้อมทำหน้าที่เป็น กระบอกเสียง สร้างความเข้าใจ สื่อสารถึงความคืบหน้าให้กับประชาชนได้รับทราบ


วันพฤหัสบดีที่ 4 มกราคม 2567
04/01/2567
พิมพ์
โฆษก กมธ.สมรสเท่าเทียม "รัดเกล้า" ยืนยันเร่งเครื่องเดินหน้ากฎหมายให้สำเร็จโดยเร็ว พร้อมทำหน้าที่เป็น กระบอกเสียง สร้างความเข้าใจ สื่อสารถึงความคืบหน้าให้กับประชาชนได้รับทราบ
โฆษก กมธ.สมรสเท่าเทียม "รัดเกล้า" ยืนยันเร่งเครื่องเดินหน้ากฎหมายให้สำเร็จโดยเร็ว พร้อมทำหน้าที่เป็น กระบอกเสียง สร้างความเข้าใจ สื่อสารถึงความคืบหน้าให้กับประชาชนได้รับทราบ
วันนี้ (4 มกราคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี โฆษกกรรมาธิการวิสามัญพิจารณาร่างพระราชบัญญัติ (พ.ร.บ.) แก้ไขประมวลกฎหมายแพ่งและพาณิชย์ (ฉบับที่ …) พ.ศ. … หรือร่างกฎหมายสมรสเท่าเทียม ย้ำว่าจากการประชุมคณะกรรมการธิการนัแรกเมื่อวานนี้ บรรยากาศเป็นไปด้วยดี มีการแต่งตั้งคณะกรรมการที่มาจากทุกภาคส่วน และตั้งที่ปรึกษาที่เป็นตัวแทนจากภาคประชาชน ทำให้เห็นว่าการดำเนินการร่างฎหมายสมรสเท่าเทียม ได้รับฟังความเห็นจากกลุ่มคนที่หลากหลาย และทำให้มีความเสมอภาคกับทุกภาคส่วนโดยเฉพาะกลุ่ม LGBTQIA+
นางรัดเกล้ายังยืนยัน กมธ.สมรสเท่าเทียม เอาจริงเอาจังกับเรื่องนี้ พร้อมจะเร่งดำเนินการให้รอบคอบและประสบความสำเร็จให้เร็วที่สุด ซึ่งเบื้องต้นจะประชุมในทุกวันพุธ หรืออาจเพิ่มเป็น 2 ครั้งต่อสัปดาห์หากมีความจำเป็น  นอกจากนี้ ในช่วงแรกมีการดึง 7 กระทรวงและหน่วยงานที่เกี่ยวข้องมาผลักดันเชิงบูรณาการ  ประกอบด้วย กระทรวงยุติธรรม กระทรวงการคลัง กระทรวงมหาดไทย การะทรวงการพัฒนาสังคมและความมั่นคงของมนุษย์ กระทรวงการต่างประเทศ สำนักงานศาลยุติธรรม และสำนักงานคณะกรรมการกฤษฎีกา ทั้งนี้ หากจำเป็น ก็พร้อมดึงหน่วยงานอื่นเข้ามาเพิ่มเติม เพื่อให้ พรบ.สมรสเท่าเทียม ลุล่วงให้ได้
ในการแถลงข่าววานนี้ (3 มกราคม 2567) ตัวแทน กมธ. สัดส่วนภาคประชาชน กล่าวขอบคุณในโอกาสที่ให้มีส่วนร่วมและเป็นส่วนหนึ่งในการพลิกหน้าประวัติศาสตร์ครั้งนี้ ในขณะที่ นายอัครนันท์ กัณณ์กิตตินันท์ รองประธาน กมธ. ได้เผยด้วยว่าในการประชุมนัดแรกครั้งนี้มีการดึงกลุ่มคนที่มีอิทธิพลต่อความคิด (influencer) มาร่วมเป็นที่ปรึกษา เช่น “วู้ดดี้” วุฒิธร มิลินทจินดา “มดดำ” คชาภา ตันเจริญ “แต๊งค์ อาฟเตอร์ยำ” กฤษฎิ์กุล ชุมแก้ว และ “ป้าตือ” สมบัษร ถิระสาโรช เป็นต้น ซึ่งทั้งหมดพร้อมที่จะขับเคลื่อนเรื่องนี้ให้เดินหน้าไปด้วยกัน
"ในฐานะที่เป็นกระบอกเสียงให้กับรัฐบาลในตำแหน่งรองโฆษกรัฐบาล และยังควบอีกตำแหน่งคือโฆษก กมธ. พร้อมที่จะทำหน้าที่และเป็นกระบอกเสียง สร้างความเข้าใจ สื่อสารถึงความคืบหน้าในการดำเนินการต่างๆให้กับประชาชนได้รับทราบ เพราะรู้ว่าหลายคนตั้งตารอ ในขณะที่หลายคนอาจมีหลายความกังวลใจ ขอยืนยันว่าการทำงาน การสื่อสารของ กมธ. จะเป็นไปอย่างระมัดระวัง ละเอียดอ่อน เพื่อคลายกังวลและสร้างความเข้าใจให้ได้มากที่สุด" รัดเกล้า​ กล่าว

ที่มา : https://www.thaigov.go.th/news/contents/details/76984