รัฐบาลไทย-ข่าวทำเนียบรัฐบาล-นายกฯ ชี้แจงการทำงาน กอ.รมน. มั่นใจทุกหน่วยงานที่เกี่ยวข้องใส่ใจประเด็นสันติภาพภาคใต้  และเชื่อมั่นว่าแนวทางพัฒนาพื้นที่ของรัฐบาลจะทำให้เกิดความสงบสุข


วันพฤหัสบดีที่ 4 มกราคม 2567
04/01/2567
พิมพ์
นายกฯ ชี้แจงการทำงาน กอ.รมน. มั่นใจทุกหน่วยงานที่เกี่ยวข้องใส่ใจประเด็นสันติภาพภาคใต้  และเชื่อมั่นว่าแนวทางพัฒนาพื้นที่ของรัฐบาลจะทำให้เกิดความสงบสุข
พร้อมชี้ มีประเด็นด้านการพัฒนาให้ กอ.รมน. ทำหากพื้นที่ 3 จังหวัดสงบสุข
วันนี้ (4 มกราคม 2567) เวลา 14.30 น. ณ ห้องประชุมสภาผู้แทนราษฎร ชั้น 2 อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เข้าร่วมการประชุมสภาผู้แทนราษฎร ชุดที่ 26 ปีที่ 1 ครั้งที่ 5 (สมัยสามัญประจำปีครั้งที่ 2) เป็นพิเศษ เพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2567 โดยนายกรัฐมนตรีชี้แจงเกี่ยวกับงบประมาณของกองอำนวยการรักษาความมั่นคงภายในราชอาณาจักร (กอ.รมน.) และวิธีการบริหารจัดการปัญหา 3 จังหวัดชายแดนภาคใต้  ดังนี้
นายกรัฐมนตรีขอบคุณที่สมาชิกฯ ทุกคนที่ได้ให้ข้อคิด งบฯ วิธีปัญหา 3 จังหวัด ชายแดนภาคใต้ เห็นว่าหลายประเด็นเป็นเรื่องที่ดี ควรนำมาหยิบยกพูดคุยต่อ เพื่อให้ทีมงานไปขยายผลเพื่อให้ปัญหาลดลง
ประเด็น 3 จังหวัดภาคใต้ เป็นปัญหาสะสมมานาน ระยะหลัง แยกเป็นความมั่นคง และความรุนแรงซึ่งลดน้อยลงอย่างมีนัยยะสำคัญ ขอบคุณทุกฝ่ายที่เกี่ยวข้องที่ทำให้ความรุนแรงลดน้อยลง รวมทั้ง กอ.รมน. ซึ่งนายกรัฐมนตรีเชื่อว่ามีส่วนสำคัญทำให้ปัญหาลดลง ต้องการคืนความสงบ สร้างความมั่งคั่งให้พี่น้อง 3 จังหวัดชายแดนภาคใต้
ตั้งแต่เข้าดำรงตำแหน่ง นายกรัฐมนตรีได้ลงไปในพื้นที่ชายแดนใต้ โดยครั้งแรกในเดือนพฤศจิกายน 2566 ได้พูดคุยกับนายกรัฐมนตรีมาเลเซีย มีการพัฒนาหลายมิติ ทั้งสะพานสุไหงโก-ลก แห่งที่ 2 พัฒนาเขตเศรษฐกิจพิเศษ เพื่อให้การเข้าเมืองของทั้งสองฝ่ายง่ายขึ้น ทั้งนี้ เมื่อยกเลิก ตม. 6 ตอนนี้มีคนมาเลเซียเดินทางมาไทย 30,000 คน โรงแรมเต็ม ทำให้ประชาชนมีชีวิตความเป็นอยู่ที่ดีขึ้น มีเงินมากขึ้น ปัญหาความรุนแรงก็ลดลงเมื่อควบคู่กับการทำงานของฝ่ายความมั่นคงของทั้งสองประเทศ ทั้งนี้ มาเลเซียชื่นชมหัวหน้าเจรจาของไทยที่เป็นพลเรือน และยินดีที่จะทำงาน ร่วมมือกันอย่างต่อเนื่อง
ต่อประเด็นเรื่องความใส่ใจหรือไม่ใส่ใจ ถือเป็นความคิดส่วนตัวของคน แต่ นายกรัฐมนตรีเชื่อว่า สมาชิกรัฐสภาทุกท่านมีความใส่ใจความสงบ ความเรียบร้อย และห่วงใยพี่น้องประชาชนใน 3 จังหวัดชายแดนภาคใต้ ไม่มีใครน้อยกว่าใคร ในการวิเคราะห์เรื่องงบ นายกรัฐมนตรีน้อมรับประเด็นที่ได้รับฟังไปพิจารณา พูดคุย ทำให้งบฯ เกิดประโยชน์สูงสุด ทั้งนี้ ต่อข้อห่วงกังวลที่มีต่อ กอ.รมน. นั้น นายกรัฐมนตรีได้พูดคุยกับ ผบ.ทบ. แล้ว โดยมีประเด็นส่วนของการพัฒนา แก้ไขปัญหา ซึ่ง กอ.รมน. สามารถช่วยดูแลได้ อาทิ อุทกภัย ภัยพิบัติ ภัยแล้ง ขุดบ่อกักเก็บน้ำ เป็นต้น

ที่มา : https://www.thaigov.go.th/news/contents/details/77013