รัฐบาลไทย-ข่าวทำเนียบรัฐบาล-​”เกณิกา“ ยันรัฐ ไม่นิ่งนอนใจแก้ปัญหาฝุ่นพิษ เร่งผลักดันร่างพ.ร.บ.เข้าสภาฯ โดยเร็ว 


วันอาทิตย์ที่ 7 มกราคม 2567
07/01/2567
พิมพ์
​”เกณิกา“ ยันรัฐ ไม่นิ่งนอนใจแก้ปัญหาฝุ่นพิษ เร่งผลักดันร่างพ.ร.บ.เข้าสภาฯ โดยเร็ว
​”เกณิกา“ ยันรัฐ ไม่นิ่งนอนใจแก้ปัญหาฝุ่นพิษ เร่งผลักดันร่างพ.ร.บ.เข้าสภาฯ โดยเร็ว
7 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า จากกรณีที่มีการอภิปรายร่างพ.ร.บ.งบประมาณรายจ่ายประจำปีงบประมาณ พ.ศ.2567 ได้มีการหยิบยกถึงการแก้ไขปัญหา PM 2.5 นั้น รัฐบาลภายใต้การนำของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้ดำเนินการมาโดยตลอดและดำเนินมาตรการเชิงรุก โดยเห็นได้จากตั้งแต่เข้ามาเป็นรัฐบาล ก็ได้มีการตั้งพล.ต.อ.พัชรวาท วงษ์สุวรรณ รองนายกรัฐมนตรีและรมว.ทรัพยากรธรรมชาติและสิ่งแวดล้อม เป็นประธานคณะกรรมการจัดการปัญหามลพิษทางอากาศเพื่อความยั่งยืน และมี นายกิตติรัตน์ ณ ระนอง ในฐานะประธานที่ปรึกษาของนายกรัฐมนตรี เป็นรองประธานคณะกรรมการ ซึ่งกรรมการชุดดังกล่าวมีการขับเคลื่อนการแก้ไขปัญหาในทุกระดับ โดยไม่นิ่งนอนใจ รวมทั้งมีการผลักดันร่างพ.ร.บ.บริหารจัดการเพื่ออากาศสะอาด พ.ศ…..เพื่อให้เข้าสู่การพิจารณาของสภาฯ โดยเร็ว ซึ่งขณะนี้ร่างพ.ร.บ.ฉบับดังกล่าว ยังอยู่ในชั้นการพิจารณาของคณะกรรมการกฤษฎีกา  ทั้งนี้ นายกฯ จะลงพื้นที่จังหวัดเชียงใหม่ เพื่อติดตามการแก้ไขปัญหา และรับฟังปัญหาในพื้นที่ในช่วงวันที่ 11 - 12  ม.ค.นี้
“รัฐบาลให้ความสำคัญกับการแก้ไขปัญหาฝุ่น PM 2.5 ตั้งแต่ต้นน้ำจนถึงปลายน้ำ โดยกระทรวงทรัพยากรธรรมชาติฯ ขณะนี้ได้มีการประกาศการเข้าสู่ฤดูฝุ่น จับมือกับหน่วยงานที่เกี่ยวข้องในการร่วมกันแก้ไขปัญหา เช่น พื้นที่เกษตรเผาไหม้ซ้ำซาก การควบคุมฝุ่นละอองในเขตเมือง ซึ่งเป็นการควบคุมที่ต้นตอของฝุ่น ในเชิงรุกจะมีการตรวจจับจุดความร้อน หรือ Hotsport สามารถชี้เป้าได้ว่าเริ่มมีการเผาในจุดใดบ้าง ในพื้นที่นาข้าว ไร่ข้าวโพด อ้อย หรือพื้นที่ป่า จากนั้นจะมีการสั่งการไปยังศูนย์ปฏิบัติการระดับจังหวัด ให้เข้าไประงับยับยั้งต้นตอ”
น.ส.เกณิกา กล่าวต่ออีกว่า ทั้งนี้ อยากขอสื่อสารประชาสัมพันธ์ไปยังประชาชน และขอความร่วมมืองดเผาในที่โล่ง รวมทั้งรับฟังการแจ้งเตือนจากภาครัฐ หากมีพบว่าจุดใดมีค่าฝุ่นเกินค่ามาตรฐาน หรือผ่านช่องทาง แอปพลิเคชั่น Air4Thai
ที่จะมีการรายงานสถานการณ์ฝุ่นตลอดทุกวัน รวมถึงการคาดการณ์ฝุ่นล่วงหน้าเพื่อแจ้งให้ประชาชนทราบอีกด้วย

ที่มา : https://www.thaigov.go.th/news/contents/details/77112