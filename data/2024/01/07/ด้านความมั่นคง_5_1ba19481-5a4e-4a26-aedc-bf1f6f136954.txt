รัฐบาลไทย-ข่าวทำเนียบรัฐบาล-กรมการจัดหางาน เตือนภัย!! นายหน้าเถื่อนระบาดเหนือ - อีสาน อ้างส่งคนไปทำงานต่างประเทศ


วันอาทิตย์ที่ 7 มกราคม 2567
07/01/2567
พิมพ์
กรมการจัดหางาน เตือนภัย!! นายหน้าเถื่อนระบาดเหนือ - อีสาน อ้างส่งคนไปทำงานต่างประเทศ
กรมการจัดหางาน เตือนคนหางานต่างประเทศ ตรวจสอบรายชื่อบริษัทจัดหางานกับกรมการจัดหางานก่อนหลงเชื่อโอนเงิน เผยนายหน้าเถื่อนภาคเหนือ - อีสาน ระบาดหนัก อ้างเป็นบริษัทขายตั๋วเครื่องบิน หลอกว่าพาไปทำงานต่างประเทศได้
นายสมชาย มรกตศรีวรรณ อธิบดีกรมการจัดหางาน เปิดเผยว่า ในช่วงเดือนธันวาคม 2566 ที่ผ่านมา กรมการจัดหางาน ได้รับแจ้งจากผู้เสียหายว่า ถูกนายหน้าเถื่อนแอบอ้างเป็นตัวแทนของบริษัทเอกชน ประกอบกิจการเป็นตัวแทนจำหน่ายตั๋วเครื่องบิน สามารถช่วยเหลือพาคนหางานไทยไปทำงานที่ประเทศแคนาดาได้ โดยมีพฤติการณ์โพสต์หาผู้สนใจทางสื่อโซเชียลมีเดีย หากมีผู้สนใจจะแลกเปลี่ยนไลน์และเบอร์โทรศัพท์เพื่อติดต่อเป็นการส่วนตัว โดยมักเลือกเหยื่อที่มีภูมิลำเนาอยู่ในภาคอีสานและภาคเหนือ เนื่องจากเป็นพื้นที่ที่คนหางานให้ความสนใจไปทำงานต่างประเทศจำนวนมาก จากนั้นจะเรียกเก็บค่าดำเนินการและค่าใช้จ่าย เป็นเงิน 150,000 - 240,000 บาท ซึ่งมีผู้หลงเชื่อหลายรายทยอยโอนเงินแล้ว รายละ 15,000 บาท แต่เมื่อผู้เสียหายสอบถามความคืบหน้าไปยังสายนายหน้าเถื่อนดังกล่าว ปรากฏว่ามีการบ่ายเบี่ยงและยืดระยะเวลาการเดินทางออกไปเรื่อย ๆ สุดท้ายไม่สามารถจัดส่งไปทำงานต่างประเทศได้จริง จึงเข้าแจ้งความร้องทุกข์ ต่อพนักงานสอบสวน ซึ่งกรมการจัดหางานขอย้ำเตือนอีกครั้งว่า ก่อนตัดสินใจโอนเงินให้สายนายหน้าหรือผู้แทนบริษัทรายใด ขอให้ตรวจสอบรายชื่อบริษัทจัดหางานที่ได้รับอนุญาตให้จัดส่งคนหางานไปทำงานต่างประเทศจากกรมการจัดหางาน ที่เว็บไซต์ กองทะเบียนจัดหางานกลางและคุ้มครองคนหางาน doe.go.th/ipd เสียก่อน และสำหรับผู้ที่หลอกลวงผู้อื่นว่าสามารถหางาน หรือส่งไปฝึกงานในต่างประเทศได้ โดยการหลอกลวงดังว่านั้นได้ไปซึ่งเงินหรือทรัพย์สินหรือประโยชน์อื่นใดจากผู้ถูกหลอกลวง ต้องระวางโทษจำคุก 3-10 ปี หรือปรับตั้งแต่ 60,000 – 200,000 บาท หรือทั้งจำทั้งปรับ และการโฆษณาการจัดหางานโดยไม่ได้รับอนุญาตจากกรมการจัดหางาน มีความผิด ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ
“กรมการจัดหางาน ได้มีการประชาสัมพันธ์สร้างการรับรู้วิธีเดินทางไปทำงานต่างประเทศถูกต้องตามกฎหมาย 5 วิธี มาโดยตลอด เพื่อป้องกันมิให้คนไทยตกเป็นเหยื่อ รวมทั้ง เตือนภัยคนหางานให้เท่าทันเล่ห์เหลี่ยมกลโกงของมิจฉาชีพ ผ่านสื่อต่างๆ โดยมีกองทะเบียนจัดหางานกลางและคุ้มครองคนหางาน ตรวจสอบ ป้องปราม และปราบปรามการหลอกลวงไปทำงานต่างประเทศ ซึ่งปีงบประมาณ พ.ศ. 2567 มีการดำเนินคดีสาย นายหน้าเถื่อนแล้ว 96 ราย หลอกลวงคนหางานทั้งสิ้น 141 คน คิดเป็นมูลค่าความเสียหาย จำนวน 10,214,953 บาท ซึ่งประเทศที่พบคนหางานถูกหลอกลวงไปทำงานมากที่สุด ได้แก่ เกาหลี ออสเตรเลีย ญี่ปุ่น ไต้หวัน และเยอรมัน ตามลำดับ” อธิบดีกรมการจัดหางาน กล่าว
ทั้งนี้ ผู้สนใจทำงานต่างประเทศสามารถศึกษาหาข้อมูลเกี่ยวกับประเทศที่ตนจะเดินทางไปทำงาน เพื่อป้องกันการหลอกลวงผ่านระบบ e - Service กรมการจัดหางาน ที่เว็บไซต์ doe.go.th หรือเว็บไซต์กองบริหารแรงงานไทยไปต่างประเทศ doe.go.th/overseas หรือที่สายด่วนกระทรวงแรงงาน โทร. 1506 กด 2 และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/77110