รัฐบาลไทย-ข่าวทำเนียบรัฐบาล-หน่วยเฉพาะกิจพญานาคราช ลุยต่อเนื่อง นำกำลังลงพื้นที่ตรวจสอบห้องเย็นจังหวัดสมุทรสงคราม


วันเสาร์ที่ 6 มกราคม 2567
หน่วยเฉพาะกิจพญานาคราช ลุยต่อเนื่อง นำกำลังลงพื้นที่ตรวจสอบห้องเย็นจังหวัดสมุทรสงคราม
หน่วยเฉพาะกิจพญานาคราช ลุยต่อเนื่อง นำกำลังลงพื้นที่ตรวจสอบห้องเย็นจังหวัดสมุทรสงคราม
นายธนดล สุวัณณะฤทธิ์ รองผู้บังคับหน่วยเฉพาะกิจนาคราช และโฆษกหน่วยเฉพาะกิจฯ กระทรวงเกษตรและสหกรณ์ เปิดเผยว่า วันนี้ (วันที่ 6 ม.ค. 66) หน่วยเฉพาะกิจพญานาคราช ได้นำกำลังลงพื้นที่เข้าตรวจสอบห้องเย็น บริษัท โชคนาวี ห้องเย็น จำกัด เลขที่ 28 หมู่ 5 ตำบลแหลมใหญ่ อำเภอเมืองสมุทรสงคราม จังหวัดสมุทรสงคราม เนื่องจากได้มีผู้ร้องเรียนสงสัยว่าจะมีการนำซากสัตว์ผิดกฎหมายมาเก็บซุกซ่อน ซึ่งผลการตรวจสอบ พบตับไก่ไม่ทราบแหล่งที่มาและไม่มีเอกสารใบเคลื่อนย้ายฯ มาแสดงต่อพนักงานเจ้าหน้าที่ จำนวน 59,132 กิโลกรัม มูลค่า 6,563,652 บาท เจ้าหน้าที่จึงทำการอายัดไว้เป็นเวลา 15 วันทำการ
หากไม่สามารถนำเอกสารใบเคลื่อนย้ายฯมาแสดงได้จะมีความผิดตาม พ.ร.บ. โรคระบาดสัตว์ พ.ศ. 2558 มาตรา 22 มีโทษตามมาตรา 65 จำคุกไม่เกิน 2 ปี หรือปรับไม่เกิน 40,000 บาท หรือทั้งจำทั้งปรับ และหากพิสูจน์ทราบได้ว่ามีแหล่งที่มาจากต่างประเทศ จะมีความผิดตามมาตรา 31 โทษจำคุกไม่เกิน 2 ปี หรือปรับไม่เกิน 200,000 บาทหรือทั้งจำทั้งปรับ
ทั้งนี้ หน่วยเฉพาะกิจพญานาคราชกระทรวงเกษตรและสหกรณ์ จะติดตามและขยายผลการตรวจสอบ เพื่อดำเนินคดี ตามนโยบายการปราบปรามลักลอบนำเข้าสินค้าเกษตรผิดกฎหมายอย่างเข้มงวดต่อไป

ที่มา : https://www.thaigov.go.th/news/contents/details/77102