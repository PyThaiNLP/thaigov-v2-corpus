รัฐบาลไทย-ข่าวทำเนียบรัฐบาล-‘พัชรวาท’ ตรวจเยี่ยมแหล่งมรดกโลกศรีเทพ หวังกระตุ้นการท่องเที่ยว สร้างเศรษฐกิจสู่ชุมชน จ.เพชรบูรณ์


วันอาทิตย์ที่ 7 มกราคม 2567
‘พัชรวาท’ ตรวจเยี่ยมแหล่งมรดกโลกศรีเทพ หวังกระตุ้นการท่องเที่ยว สร้างเศรษฐกิจสู่ชุมชน จ.เพชรบูรณ์
‘พัชรวาท’ ตรวจเยี่ยมแหล่งมรดกโลกศรีเทพ หวังกระตุ้นการท่องเที่ยว สร้างเศรษฐกิจสู่ชุมชน จ.เพชรบูรณ์
‘พัชรวาท’ ตรวจเยี่ยมแหล่งมรดกโลกศรีเทพ หวังกระตุ้นการท่องเที่ยว สร้างเศรษฐกิจสู่ชุมชน จ.เพชรบูรณ์
วันที่ 7 มกราคม 2567 เวลา 10.00 น. พล.ต.อ. พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย ร.อ.รชฏ พิสิษฐบรรณกร ผู้ช่วย รมว.ทส. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมคณะผู้บริหาร ทส. ลงพื้นที่ตรวจเยี่ยมความพร้อมการดำเนินงานของอุทยานประวัติศาสตร์ศรีเทพ แหล่งมรดกโลกแห่งใหม่ของประเทศไทย พร้อมทั้งรับฟังประวัติความเป็นมาและเยี่ยมชมโบราณสถานเขาคลังนอก เจดีย์สมัยทวารวดีที่ใหญ่ที่สุด โบราณสถานเขาคลังใน ปรางค์ศรีเทพ และปรางค์สองพี่น้อง ณ อุทยานประวัติศาสตร์ศรีเทพ จังหวัดเพชรบูรณ์
อุทยานประวัติศาสตร์ศรีเทพ ได้รับการขึ้นทะเบียนเป็นแหล่งมรดกโลกทางวัฒนธรรมแหล่งที่ 4 ของไทย ในการประชุมคณะกรรมการมรดกโลกสมัยสามัญ ครั้งที่ 45 ณ กรุงริยาร์ด ราชอาณาจักรซาอุดิอาระเบีย เมื่อระหว่างวันที่ 18 – 19 กันยายน 2566 ซึ่งถือเป็นจุดเริ่มต้นของความร่วมมือที่จะดำเนินการร่วมกันในการอนุรักษ์ ฟื้นฟู และปกป้องสถานที่อันทรงคุณค่า ให้เป็นศูนย์กลางแห่งการเรียนรู้ และแหล่งท่องเที่ยวที่สำคัญของประเทศ ที่ได้รับการยกย่องในระดับสากล สร้างความภาคภูมิใจ ความรัก และความหวงแหนให้กับชุมชน ทั้งยังช่วยส่งเสริมการท่องเที่ยวและกระตุ้นเศรษฐกิจให้กับชุมชนและภาคส่วนต่าง ๆ ที่เกี่ยวข้องทั้งทางตรงและทางอ้อม เป็นสมบัติอันล้ำค่าส่งถึงคนรุ่นหลังต่อไป
ในการนี้ รมว.ทส. ได้ต้อนรับ พล.อ.ประวิตร วงษ์สุวรรณ หัวหน้าพรรคพลังประชารัฐ ในฐานะผู้ร่วมผลักดันการขึ้นทะเบียนมรดกโลก เมื่อสมัยเป็นรองนายกรัฐมนตรี พร้อมด้วย ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายสันติ พร้อมพัฒน์ รัฐมนตรีช่วยว่าการกระทรวงสาธารณสุข ณ โบราณสถานเขาคลังนอก ในโอกาสร่วมรับฟังประวัติความเป็นมา และเชิญชวนให้ประชาชนมาเยี่ยมชมแหล่งท่องเที่ยวที่ได้รับการขึ้นทะเบียนเป็นมรดกโลกแห่งนี้ของประเทศไทย

ที่มา : https://www.thaigov.go.th/news/contents/details/77116