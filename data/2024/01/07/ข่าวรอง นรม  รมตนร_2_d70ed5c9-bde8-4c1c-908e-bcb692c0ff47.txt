รัฐบาลไทย-ข่าวทำเนียบรัฐบาล-​“ภูมิธรรม”ช่วยชาวเลย รับดันอ่างเก็บน้ำน้ำลายให้ชาวเลย มีแหล่งน้ำเกษตร อุปโภค-บริโภค สร้างแหล่งท่องเที่ยวใหม่


วันอาทิตย์ที่ 7 มกราคม 2567
07/01/2567
พิมพ์
​“ภูมิธรรม”ช่วยชาวเลย รับดันอ่างเก็บน้ำน้ำลายให้ชาวเลย มีแหล่งน้ำเกษตร อุปโภค-บริโภค สร้างแหล่งท่องเที่ยวใหม่
​“ภูมิธรรม”ช่วยชาวเลย รับดันอ่างเก็บน้ำน้ำลายให้ชาวเลย มีแหล่งน้ำเกษตร อุปโภค-บริโภค สร้างแหล่งท่องเที่ยวใหม่
วันที่ 7 มกราคม 2567 เวลา 14.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ รับฟังบรรยายสรุปเรื่องโครงการอ่างเก็บน้ำน้ำลายอันเนื่องมาจากพระราชดำริ โดยมีนางสาวณหทัย ทิวไผ่งาม ผู้ช่วยรัฐมนตรีประจำสำนักนายกรัฐมนตรี นายชนินทร์ รุ่งธนเกียรติ รองเลขาธิการนายกรัฐมนตรีฝ่ายการเมือง นายชัยพจน์ จรูญพงศ์ ผู้ว่าราชการจังหวัดเลย หัวหน้าส่วนราชการและประชาชนในพื้นที่ร่วมด้วย ที่วัดอรัญญวาสี  ต.นาอาน อ.เมืองเลย จ.เลย
นายเลิศศักดิ์ พัฒนชัยกุล สมาชิกสภาผู้แทนราษฎร จ.เลย กล่าวว่า ตนลงพื้นที่อ่างเก็บน้ำน้ำลาย เที่ยวนี้ถ้ามาสำรวจแล้วไม่ทำ ชาวบ้านจะเลิกหวังแล้ว เพราะเริ่มต้นตั้งแต่ปี พ.ศ. 2520  ซึ่งมีพี่น้องที่ได้รับผลกระทบและได้รับประโยชน์ ซึ่งจะนำน้ำที่นี่ไปสร้างน้ำประปาให้ชาวเมืองเลยได้ใช้น้ำสะอาด เป็นความหวังของคนเมืองเลย ที่จะช่วยแก้ปัญหาได้หลายอย่าง ขอฝากเขื่อนน้ำลายของพี่น้องประชาชนชาวเมืองเลยไว้กับท่านภูมิธรรมด้วย
นายภูมิธรรม กล่าวว่า ได้ฟังจากภาคส่วนต่างๆ ว่าท่านเป็นทุกข์เวลาที่น้ำท่วม น้ำหลากก็เป็นทุกข์ รัฐบาลตั้งใจที่จะดูแลชีวิตความเป็นอยู่และแก้ไขปัญหาชีวิตของพี่น้องประชาชน เรายังยึดมั่นในพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ซึ่งเป็นหนึ่งในโครงการเขื่อนเก็บกักน้ำแม่น้ำเลย อยู่ในโครงการของชลประทานอยู่แล้ว ได้มีการสำรวจไปแล้ว สำหรับผู้ที่ได้รับผลกระทบเราก็ต้องดูแล เราต้องไปด้วยกันทั้งคนตัวใหญ่ คนตัวกลาง ต้องช่วยคนตัวเล็กให้เดินไปให้ได้ ซึ่งที่นี่เป็นจังหวัดที่ตนเป็นผู้ดูแลเขตตรวจราชการในพื้นที่ภาคเหนือตอนบน ถ้าสามารถทำได้น้ำก็จะไม่ท่วมพื้นที่และยังครอบคลุมไปถึงตัวอำเภอและจังหวัด ซึ่งตนเชื่อว่ากรมชลประทานมีศักยภาพ เราจะจัดสรรงบประมาณเพื่อส่งเสริมให้ชัดเจนขึ้น ขอให้พี่น้องประชาชนสบายใจได้
กรมชลประทานระบุว่า เมื่อดําเนินโครงการแล้วเสร็จ จะเป็นแหล่งเก็บกักน้ำที่มีความจุที่ระดับเก็บกัก 27.99 ล้านลูกบาศก์เมตร ไว้สําหรับราษฎรเพื่อใช้ในการเกษตร และใช้เพื่อการอุปโภค - บริโภค จํานวน 14,270 ครัวเรือน มีพื้นที่รับประโยชน์จํานวน 17,200 ไร่ และเป็นแหล่งท่องเที่ยวใหม่ของจังหวัดเลย โดยโครงการอ่างเก็บน้ำน้ำลาย เป็นหนึ่งในโครงการพระราชดําริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้ทรงพระกรุณาโปรดเกล้าฯ ให้อธิบดีกรมชลประทานพร้อมด้วย เจ้าหน้าที่ชลประทาน เข้าเฝ้าที่พระราชตําหนักภูพานราชนิเวศน์ เมื่อวันที่ 20 พฤศจิกายน 2520 ได้ทรงมี พระราชดํารัสกับอธิบดีกรมชลประทานและเจ้าหน้าที่ชลประทานเกี่ยวกับงานชลประทาน ความสรุปได้ดังนี้ “ควรพิจารณาวางโครงการชลประทานลุ่มน้ำเลย โดยพิจารณาวางโครงการเขื่อนเก็บกักน้ำแม่น้ำเลยที่ (บ้านหัวกะโปะ) เขื่อนเก็บกักน้ำน้ำทบที่ (บ้านโพนงาม) และเขื่อนเก็บกักน้ำน้ำลาย (บ้านภูบ่อบิด) เพื่อจัดหาน้ำให้ราษฎรในลุ่มน้ำเลย ทําการเพาะปลูกได้ทั้งในฤดูฝนและฤดูแล้ง และมีน้ำใช้เพื่อการอุปโภคบริโภคได้ตลอดปีด้วย”

ที่มา : https://www.thaigov.go.th/news/contents/details/77115