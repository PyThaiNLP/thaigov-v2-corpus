รัฐบาลไทย-ข่าวทำเนียบรัฐบาล-​“ภูมิธรรม” ลงพื้นที่เชียงคาน ฟื้นฟูแหล่งน้ำ เร่งแก้ปัญหาความเดือดร้อน พร้อมชมผีขนน้ำ การแสดงพื้นถิ่น ชู!สร้างชุมชนเข้มแข็ง เพื่อความยั่งยืน


วันอาทิตย์ที่ 7 มกราคม 2567
07/01/2567
พิมพ์
​“ภูมิธรรม” ลงพื้นที่เชียงคาน ฟื้นฟูแหล่งน้ำ เร่งแก้ปัญหาความเดือดร้อน พร้อมชมผีขนน้ำ การแสดงพื้นถิ่น ชู!สร้างชุมชนเข้มแข็ง เพื่อความยั่งยืน
​“ภูมิธรรม” ลงพื้นที่เชียงคาน ฟื้นฟูแหล่งน้ำ เร่งแก้ปัญหาความเดือดร้อน พร้อมชมผีขนน้ำ การแสดงพื้นถิ่น ชู!สร้างชุมชนเข้มแข็ง เพื่อความยั่งยืน
วันที่ 7 มกราคม 2567 เวลา 11.00 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ และคณะ ลงพื้นที่ตรวจความพร้อมและความเหมาะสมของโครงการพัฒนาและฟื้นฟูแหล่งน้ำเพื่อการเกษตรขุดลอกสระน้ำสาธารณะบ้านใหม่ตาแสง หมู่ที่ 4 ต.นาซ่าว อ.เชียงคาน จ.เลย โดยมีตัวแทนชุมนุมและชาวบ้านให้การต้อนรับอย่างอบอุ่น มีการแสดงผีขนน้ำ บ้านนาซ่าว ซึ่งเป็นการแสดงของเชียงคาน เพื่อขอฝนและความอุดมสมบูรณ์ที่สืบทอดกันมากว่า 300 ปี โดยนายภูมิธรรมได้ชิมอาหารพื้นถิ่น ข้าวจี่และตั๊กแตนทอด ก่อนเดินชมสวนผักปลอดสารพิษของชาวบ้านด้วย
นายภูมิธรรม กล่าวว่า ดีใจที่มีได้มาเยี่ยมเยียนพี่น้องทุกคน วันนี้รัฐบาลไม่ได้นิ่งนอนใจรับรู้ถึงความยากลำบากของพี่น้อง รัฐบาลท่านนายกฯเศรษฐา ทวีสิน ได้กำชับรัฐมนตรีทุกคนให้ดูแลแก้ไขปัญหา โดยเอาประชาชนเป็นศูนย์กลาง อะไรที่แก้ได้ให้แก้ทันที อย่าให้กฎระเบียบเป็นข้อจำกัด ไม่ให้เป็นอุปสรรคในการมาดูแลพี่น้อง โดยรัฐบาลให้ความสำคัญในการแก้ไขความยากลำบาก ลดรายจ่าย เพิ่มรายได้ ขยายโอกาส  นอกจากการดูแลเศรษฐกิจก็กระตุ้นเศรษฐกิจ เราได้สัญญากับประชาชนไว้ว่าจะทำดิจิทัลวอลเล็ต ให้ท่านมีส่วนร่วมช่วยประเทศ กระตุ้นเศรษฐกิจที่ดีกลับคืนมา ให้มีงานทำเหมือนในอดีต
ตนอยู่กระทรวงพาณิชย์ดูแลราคาสินค้า จะพยายามแก้ปัญหาอย่างเต็มที่ ให้พี่น้องมีโอกาส เงิน 10,000 บาท ยืนยันว่าจ่ายแน่นอน รอกฤษฎีกาให้ความเห็น ถ้าให้ความเห็นเรียบร้อย จะดำเนินการทันที ให้พวกท่านทั้งหมด ลูกหลานที่อยู่ที่อื่น ก็กลับมาใช้จ่ายที่บ้าน น่าจะแก้ปัญหาชีวิตความเป็นอยู่ อาจนำไปใช้เป็นเงินลงทุนสร้างอาชีพใหม่ๆได้ด้วย และเรื่องยาเสพติดเป็นสิ่งที่ทำลายประเทศ ทำลายชีวิตประชาชน เราเชื่อมั่นว่าจะแก้ไขได้ดี กระทรวงมหาดไทยและสำนักงานตำรวจแห่งชาติ ผู้ว่าราชการจังหวัด นายอำเภอและผู้กำกับ จะช่วยกันจัดการ เราอยู่ที่ชายแดนก็จะมีปัญหาการลักลอบนำยาเสพติดเข้ามาขอให้ทุกท่านสบายใจได้ พร้อมทั้งหนี้นอกระบบรัฐบาลพร้อมช่วยแก้ไขให้พี่น้องสามารถมีชีวิตที่ดีขึ้น
โดยที่นี่มีปัญหาเรื่องน้ำ สำหรับเรื่องน้ำต้องแก้ทั้งระบบ ที่นี่ต้องการขุดบ่อและทำระบบส่งน้ำ ตนเห็นใจท่าน คิดว่าเงินที่ของบประมาณ 800,000 บาท จะรับไปดูให้ ในฐานะรองนายกฯ ตนมีงบอยู่ 150 ล้านบาท จะไปช่วยดูทุกพื้นที่ที่ตนดูแล 15-20 จังหวัด โดยทำตามข้อกฎหมาย ขอให้ความมั่นใจว่ารัฐบาลนี้ห่วงใย อะไรที่ทำได้เราจะพยายามทำ ได้รับทราบความเดือดร้อนของทุกท่าน จากสมาชิกสภาผู้แทนราษฎรของท่าน ช่วยชี้จุดให้ว่าจุดไหนที่ยากลำบาก อยากให้ทุกท่านสามัคคีกันเป็นชุมชนที่เข้มแข็ง ช่วยกันดูแลเมื่อสร้างสระน้ำขึ้นมาก็ ร่วมกันดูแล ให้ยั่งยืน
นายอภินันท์ สุวรรณโค นายอำเภอเชียงคาน กล่าวว่า เมื่อถึงหน้าแล้งที่นี่จะประสบปัญหาการขาดแคลนน้ำเพื่อใช้ในการเกษตร โดยเฉพาะแหล่งน้ำสาธารณะในหมู่บ้าน มีความตื้นเขินมีวัชพืช บรรจุน้ำได้น้อย ชาวบ้านเห็นควรเสนอฟื้นฟูแหล่งน้ำให้ลึกขึ้น กว้างขึ้น มีระบบโซล่าเซลล์สูบส่งน้ำ และมีระบบท่อเพื่อส่งน้ำให้กับพี่น้องอย่างทั่วถึง สร้างกลุ่มปลูกผักเพื่อสร้างงานสร้างรายได้ในพื้นที่ต่อไป

ที่มา : https://www.thaigov.go.th/news/contents/details/77113