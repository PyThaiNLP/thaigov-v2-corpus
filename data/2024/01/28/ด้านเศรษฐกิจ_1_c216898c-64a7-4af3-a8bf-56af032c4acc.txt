รัฐบาลไทย-ข่าวทำเนียบรัฐบาล-“ครึกครื้น“ เปิดตลาดอย่างเป็นทางการ! รมช.อนุชา ชวนเที่ยวงาน “ช็อป ชิม ริมประภาคาร @ท่าเทียบเรือประมงอ่างศิลา”


วันอาทิตย์ที่ 28 มกราคม 2567
“ครึกครื้น“ เปิดตลาดอย่างเป็นทางการ! รมช.อนุชา ชวนเที่ยวงาน “ช็อป ชิม ริมประภาคาร @ท่าเทียบเรือประมงอ่างศิลา”
“ครึกครื้น“ เปิดตลาดอย่างเป็นทางการ! รมช.อนุชา ชวนเที่ยวงาน “ช็อป ชิม ริมประภาคาร @ท่าเทียบเรือประมงอ่างศิลา” ตอกย้ำตลาดปลากลางทะเลแห่งแรกในไทย ขนทัพอาหารทะเลสด สะอาด ปลอดภัย ระหว่างวันที่ 26 ม.ค. - 4 ก.พ. 67
วันนี้ (27 มกราคม 2567) เวลา 18.00 น. นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงาน “ช็อป ชิม ริมประภาคาร @ท่าเทียบเรือประมงอ่างศิลา” ณ ท่าเทียบเรือประมงอ่างศิลา องค์การสะพานปลา จังหวัดชลบุรี จัดขึ้นระหว่างวันที่ 26 มกราคม 2567 - 4 กุมภาพันธ์ 2567 ซึ่งเป็นการเปิดสะพานปลาอย่างเป็นทางการ วัตถุประสงค์ เพื่อส่งเสริมการขายให้กับผู้ประกอบการในพื้นที่ และกระตุ้นเศรษฐกิจโดยการพัฒนาและส่งเสริมการสร้างมูลค่าการท่องเที่ยวในจังหวัดชลบุรี โดยมี นายอำนาจ เจริญศรี รองผู้ว่าราชการจังหวัดชลบุรี นายวรท ศิริรักษ์ สส.เขต 1 จังหวัดชลบุรี นายจิรวุฒิ สิงห์โตทอง สส.เขต 4 จังหวัดชลบุรี นายปรีดา ยังสุขสถาพร ผู้อำนวยการองค์การสะพานปลา หัวหน้าส่วนราชการกระทรวงเกษตรและสหกรณ์และจังหวัดชลบุรี เข้าร่วม โอกาสนี้ รมช.อนุชา ได้มอบทุนการศึกษาให้กับโรงเรียนอ่างศิลาพิทยาคม จากนั้น นำคณะเดินเยี่ยมชมตลาดและร้านค้า พร้อมพบปะกลุ่มผู้ประกอบการและประชาชนที่เข้าร่วมภายในงาน
นายอนุชา เปิดเผยว่า ภายใต้นโยบายด้านการประมงของนายกรัฐมนตรี (นายเศรษฐา ทวีสิน) ที่มีนโยบายพลิกฟื้นอุตสาหกรรมการประมงไทยให้กลับมาเป็นแหล่งรายได้ที่สำคัญของประเทศ กระทรวงเกษตรและสหกรณ์ จึงได้ผลักดันยกระดับพัฒนาประมงไทยอย่างครบวงจร โดยองค์การสะพานปลา มีส่วนสำคัญในการร่วมขับเคลื่อน ซึ่งเป้าหมายเชิงรุก การจัดตั้งศูนย์จำหน่ายสินค้าสัตว์น้ำและสัตว์น้ำแปรรูป ทั้งในประเทศและต่างประเทศ รวมทั้ง การพัฒนาท่าเทียบเรือประมงพื้นบ้านและศูนย์จำหน่ายสินค้าประมงพื้นบ้าน (อัตลักษณ์พื้นถิ่น) เพื่อให้พี่น้องชาวประมง สามารถประกอบอาชีพได้อย่างมั่นคง
“จากความมุ่งมั่นของกระทรวงเกษตรฯ และองค์การสะพานปลา ที่ต้องการยกระดับคุณภาพชีวิตของชาวประมง โดยพัฒนาพื้นที่บริเวณท่าเทียบเรือประมงอ่างศิลาแห่งนี้ เพื่อให้เป็นแหล่งจำหน่ายสินค้าอาหารทะเลที่มีความสะดวกสบายให้พี่น้องประชาชน และเป็นแหล่งท่องเที่ยวที่สำคัญของจังหวัดชลบุรี ซึ่งถือเป็นตลาดปลากลางทะเลแห่งแรกในประเทศไทย ชูจุดขายเป็นแหล่งรวมสินค้าสัตว์น้ำขนาดใหญ่ที่ปรับโฉมใหม่ ภายใต้คอนเซ็ปต์ “แกะกุ้ง กินปู ดูปลา อ่างศิลา ชลบุรี“  โดยการจัดงานในวันนี้ถือเป็นการเปิดตลาดอย่างเป็นทางการครั้งแรก เพื่อกระตุ้นเศรษฐกิจ และประชาสัมพันธ์ตลาดท่าเทียบเรือประมงอ่างศิลาให้เป็นที่รู้จักมากขึ้น จึงขอเชิญชวนทุกท่าน มาร่วมสัมผัสบรรยากาศที่สวยงาม และช็อป ชิมสินค้าสัตว์น้ำนานาชนิดสดใหม่ สะอาดปลอดภัย ในราคาที่เป็นธรรม” รมช.อนุชา กล่าว
ทั้งนี้ ตำบลอ่างศิลา จังหวัดชลบุรี เป็นชุมชนประมงที่สำคัญแห่งหนึ่ง ดังนั้น เพื่อเป็นการส่งเสริมอาชีพประมงให้อยู่คู่กับสังคมไทย องค์การสะพานปลาเห็นว่าพื้นที่ดังกล่าวควรได้รับการปรับปรุงซ่อมแซมและพัฒนาให้เป็นตลาดรูปแบบใหม่ เพื่อให้สอดคล้องกับพื้นที่ที่เป็นแหล่งท่องเที่ยวของจังหวัดชลบุรี โดยมีร้านค้ารวมกว่า 318 ร้าน จำหน่ายสินค้าสัตว์น้ำมีชีวิต ผลิตภัณฑ์ประมง แปรรูป สร้างรายได้ให้แก่ชุมชนอ่างศิลาและจังหวัดไม่น้อยกว่าปีละ 200 ล้านบาท
ผู้อำนวยการองค์การสะพานปลา กล่าวเพิ่มเติมว่า เดิมพื้นที่แห่งนี้ เป็นสะพานหินขนาดเล็กที่มีการขายสินค้าสัตว์น้ำสองข้างเป็นแนวยาว มีความคับแคบ โครงสร้างสะพานชำรุดทรุดโทรม องค์การสะพานปลาจึงดำเนินการของบประมาณ ก่อสร้างปรับปรุงท่าเทียบเรือ โดยเน้นคอนเซ็ปต์ “แกะกุ้ง กินปู ดูปลา อ่างศิลา ชลบุรี” และเป็นตลาดปลากลางทะเลแห่งแรกของประเทศไทย มีเนื้อที่ทั้งหมด 12,688 ตารางเมตร ซึ่งการปรับโฉมครั้งนี้ เพื่อต้องการพัฒนาและยกระดับให้เป็นตลาดสินค้าสัตว์น้ำที่มีมาตรฐานสากล ถูกสุขลักษณะเทียบชั้นตลาดปลาหรือตลาดสัตว์น้ำในต่างประเทศได้ และผลักดันให้เป็นแหล่งท่องเที่ยวหรือจุดเชคอินแห่งใหม่ในจังหวัดชลบุรี อีกด้วย

ที่มา : https://www.thaigov.go.th/news/contents/details/78053