รัฐบาลไทย-ข่าวทำเนียบรัฐบาล-​โฆษกรัฐบาลเผย ลงนามแล้วความตกลง ไทย-จีนยกเว้นการตรวจลงตราซึ่งกันและกัน ไม่ต้องขอวีซ่า พำนักได้สูงสุดไม่เกิน 30 วัน มีผลบังคับใช้ 1 มีนาคม 2567


วันอาทิตย์ที่ 28 มกราคม 2567
28/01/2567
พิมพ์
​โฆษกรัฐบาลเผย ลงนามแล้วความตกลง ไทย-จีนยกเว้นการตรวจลงตราซึ่งกันและกัน ไม่ต้องขอวีซ่า พำนักได้สูงสุดไม่เกิน 30 วัน มีผลบังคับใช้ 1 มีนาคม 2567
​โฆษกรัฐบาลเผย ลงนามแล้วความตกลง ไทย-จีนยกเว้นการตรวจลงตราซึ่งกันและกัน ไม่ต้องขอวีซ่า พำนักได้สูงสุดไม่เกิน 30 วัน มีผลบังคับใช้ 1 มีนาคม 2567
วันที่ (28 มกราคม 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่าวันนี้ (28 มกราคม 2567 ) รัฐบาลไทยโดยนายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวง การต่างประเทศ และนายหวัง อี้ สมาชิกกรมการเมือง ผู้อำนวยการสำนักงานคณะกรรมการกลางด้านกิจการต่างประเทศประจำพรรคคอมมิวนิสต์จีน และรัฐมนตรีว่าการกระทรวงการต่างประเทศสาธารณรัฐประชาชนจีน ได้ร่วมลงนาม ความตกลง ระหว่างรัฐบาลแห่งราชอาณาจักรไทยกับรัฐบาลแห่งสาธารณรัฐประชาชนจีนว่าด้วย การยกเว้นการตรวจลงตราซึ่งกันและกัน สำหรับ ผู้ถือหนังสือเดินทางธรรมดาและหนังสือเดินทางกึ่งราชการ ณ ห้องนราธิป กระทรวงการต่างประเทศ โดยความตกลงฉบับนี้จะมีผลใช้บังคับตั้งแต่วันที่ 1 มีนาคม 2567
โดยจะยกเว้นการตรวจลงตราสำหรับผู้ถือหนังสือเดินทางธรรมดาของไทย และผู้ถือหนังสือเดินทางกึ่งราชการและหนังสือเดินทางธรรมดาของจีน ในการเดินทางเข้า ออก หรือผ่านแดนของทั้งสองฝ่าย ซึ่งมีระยะเวลาพำนักแต่ละครั้งไม่เกิน 30 วัน และเมื่อรวมการเดินทางหลายๆครั้งภายในห้วงเวลา 180 วัน ระยะเวลาในการพำนักรวมกันต้องไม่เกิน 90 วัน ยกเว้นกรณีการพำนักถาวร การทำงาน การศึกษา กิจกรรมด้านสื่อ หรือกิจกรรมอื่น ๆ ที่จำเป็นต้องได้รับการอนุญาตล่วงหน้าจากหน่วยงานที่รับผิดชอบของอีกฝ่ายหนึ่ง
ทั้งนี้ ความตกลงนี้เป็นผลมาจากที่นายเศรษฐา ทวีสิน นายกรัฐมนตรีไปเยือนจีนอย่างเป็นทางการเมื่อวันที่ 16-19 ตุลาคม 2566 และได้หารือกับ นายสี จิ้นผิง ประธานาธิบดีแห่งสาธารณรัฐประชาชนจีน โดยขอให้ทั้ง 2 ฝ่าย มีการจัดทำความตกลงยกเว้นการตรวจลงตราสำหรับผู้ถือหนังสือเดินทางธรรมดาซึ่งกันและกัน
และนายหวัง อี้ จะเข้าเยี่ยมคารวะนายกรัฐมนตรี วันจันทร์ที่ 29 มกราคม 2567 ในโอกาสเยือนประเทศไทยอย่างเป็นทางการระหว่างวันที่ 26-29 มกราคม 2567 อีกด้วย

ที่มา : https://www.thaigov.go.th/news/contents/details/78065