รัฐบาลไทย-ข่าวทำเนียบรัฐบาล-​”พล.ต.อ.พัชรวาท“เร่งแก้ไขปัญหาลิงแสมสร้างความเดือดร้อนในเขตเทศบาลหัวหิน ตั้งเป้าทำหมันลดประชากรลิงตามหลักวิชาการ


วันอาทิตย์ที่ 28 มกราคม 2567
28/01/2567
พิมพ์
​”พล.ต.อ.พัชรวาท“เร่งแก้ไขปัญหาลิงแสมสร้างความเดือดร้อนในเขตเทศบาลหัวหิน ตั้งเป้าทำหมันลดประชากรลิงตามหลักวิชาการ
​”พล.ต.อ.พัชรวาท“เร่งแก้ไขปัญหาลิงแสมสร้างความเดือดร้อนในเขตเทศบาลหัวหิน ตั้งเป้าทำหมันลดประชากรลิงตามหลักวิชาการ
วันที่ (28 ม.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยถึงแนวทางการแก้ไขปัญหาลิงแสมในเขตเทศบาลเมืองหัวหิน ที่สร้างความเดือดร้อนให้แก่พี่น้องประชาชนในพื้นที่ สร้างผลกระทบทั้งด้านการดำรงชีวิต ด้านสังคม เศรษฐกิจ และสิ่งแวดล้อมในเขตเทศบาลเมืองหัวหินเป็นอย่างมากว่า พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (ทส.) มีนโยบายให้เร่งแก้ไขปัญหาสัตว์ป่าโดยเฉพาะลิงแสมที่ออกมาสร้างความเดือดร้อนให้แก่ประชาชน
“ล่าสุด พล.ต.อ.พัชรวาท ได้มีการมอบหมายให้ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช ลงนามบันทึกข้อตกลง (MOU) ทางวิชาการด้านการบริหารจัดการเพื่อแก้ไขปัญหาลิงในเขตเทศบาลเมืองหัวหิน ร่วมกับ นายกเทศมนตรีเมืองหัวหิน ร่วมด้วย สำนักอนุรักษ์สัตว์ป่า ,สำนักบริหารพื้นที่อนุรักษ์ที่ 3 สาขาเพชรบุรี ,เทศมนตรีเมืองหัวหิน ,เทศบาลเมืองหัวหิน ดำเนินการบริหารจัดการเพื่อแก้ไขปัญหาลิงในเขตเทศบาลเมืองหัวหิน ด้วยการทำหมันอย่างเป็นระบบและตามหลักวิชาการ”น.ส.เกณิกา กล่าว
น.ส.เกณิกา กล่าวต่อว่า ลิงแสมเป็นสัตว์ป่าคุ้มครองตามพระราชบัญญัติสงวนและคุ้มครองสัตว์ป่า พ.ศ.2562 อยู่ในความดูแลและรับผิดชอบของกรมอุทยานแห่งชาติ สัตว์ป่า และพันธุ์พืช เมื่อแก้ปัญหาด้วยการทำหมันแล้ว จะมีการสร้างกรงพักพิงลิง สำหรับเป็นที่ปรับพฤติกรรมลิง โดยจะมีการนำลิงเคลื่อนย้ายไปในสถานที่ที่เหมาะสม หรือสามารถปล่อยคืนสู่ธรรมชาติต่อไป ซึ่ง พล.ต.อ.พัชรวาท ตั้งเป้าหมายที่จะลดจำนวนประชากรลิงในอนาคต โดยหลังจากทำบันทึกข้อตกลงความร่วมมือนี้แล้ว จะสามารถร่วมมือกันแก้ไขปัญหาอย่างเป็นระบบตามหลักวิชาการ

ที่มา : https://www.thaigov.go.th/news/contents/details/78060