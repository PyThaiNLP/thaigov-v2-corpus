รัฐบาลไทย-ข่าวทำเนียบรัฐบาล-อำเภอสุวรรณคูหา เปิดปฏิบัติการฟ้าสางที่นาดี บุกจับผู้ต้องหายาเสพติด 3 ราย พร้อมของกลางยาบ้าและอาวุธปืน เน้นย้ำ มุ่งมั่นขับเคลื่อนการจัดระเบียบสังคมอย่างต่อเนื่อง 


วันเสาร์ที่ 27 มกราคม 2567
27/01/2567
พิมพ์
อำเภอสุวรรณคูหา เปิดปฏิบัติการฟ้าสางที่นาดี บุกจับผู้ต้องหายาเสพติด 3 ราย พร้อมของกลางยาบ้าและอาวุธปืน เน้นย้ำ มุ่งมั่นขับเคลื่อนการจัดระเบียบสังคมอย่างต่อเนื่อง
อำเภอสุวรรณคูหา เปิดปฏิบัติการฟ้าสางที่นาดี บุกจับผู้ต้องหายาเสพติด 3 ราย พร้อมของกลางยาบ้าและอาวุธปืน เน้นย้ำ มุ่งมั่นขับเคลื่อนการจัดระเบียบสังคมอย่างต่อเนื่อง เพื่อความสงบเรียบร้อยและความมั่นคงของบ้านเมือง
วันนี้ (27 ม.ค. 67) ส.ต.ต.ชัยวัฒน์ อินอ่อน นายอำเภอสุวรรณคูหา จังหวัดหนองบัวลำภู เปิดเผยถึงการดำเนินการของชุดปฏิบัติการพิเศษอำเภอสุวรรณคูหา โดยตนพร้อมด้วยปลัดอำเภอ เจ้าพนักงานปกครอง ผู้ช่วยผู้ใหญ่บ้านฝ่ายรักษาความสงบ (ผรส.) และสมาชิกกองร้อยอาสารักษาดินแดนอำเภอสุวรรณคูหาที่ 5 ร่วมลงพื้นที่ตรวจค้นสิ่งผิดกฎหมายในพื้นที่หมู่ที่ 10 ตำบลนาดี อำเภอสุวรรณคูหา โดยสามารถจับกุมผู้ต้องหา จำนวน 3 ราย พร้อมของกลางยาเสพติด อาวุธปืนไทยประดิษฐ์ และอาวุธปืนแก๊ปสั้น
ส.ต.ต.ชัยวัฒน์ อินอ่อน นายอำเภอสุวรรณคูหา กล่าวว่า การปฏิบัติการดังกล่าวเป็นไปตามการขับเคลื่อนนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการจัดระเบียบสังคม และปราบปรามผู้มีอิทธิพล โดยให้ความสำคัญ 6 เรื่อง คือ 1) ยาเสพติด 2) การค้ามนุษย์ 3) การครอบครองและพกพาอาวุธปืน 4) การพนัน 5) การดำเนินการติดตามและเฝ้าระวังผู้มีอิทธิพล และ 6) สถานบริการและสถานบันเทิง เพื่อรักษาความสงบเรียบร้อยของสังคม ประชาชนมีความปลอดภัยในชีวิตและทรัพย์สิน รวมถึงข้อสั่งการของนายสุทธิพงษ์ จุลเจริญ ปลัดกระทรวงมหาดไทย ที่ได้เน้นย้ำและกำชับให้ทุกจังหวัดจัดระเบียบสังคม เพื่อความผาสุกของพี่น้องประชาชน
“ฝ่ายปกครองอำเภอสุวรรณคูหาได้ส่งเจ้าหน้าที่ชุดปฏิบัติการพิเศษ ลงพื้นที่หมู่ที่ 10 ตำบลนาดี อำเภอสุวรรณคูหา ผลการปฏิบัติการครั้งนี้สามารถจับกุมผู้ต้องหายาเสพติดได้ 3 ราย คือ 1) นายสมศักดิ์ฯ พร้อมด้วยของกลางเสพติด 76 เม็ด อาวุธปืนไทยประดิษฐ์ 1 กระบอก พร้อมกระสุนปืน จำนวน 49 นัด 2) นายพัชรพลฯ พร้อมของกลางยาเสพติด 4 เม็ด และรายที่ 3) เด็กชายเอ (นามสมมติ) เป็นเยาวชน พร้อมของกลางอาวุธปืนแก๊ปสั้น 1 กระบอก โดยเจ้าหน้าที่แจ้งข้อกล่าวหา ครอบครองเสพยาเสพติดให้โทษประเภทที่ 1 (เมทแอมเฟตามีน) โดยผิดกฎหมาย และมีไว้ในครอบครองเพื่อจำหน่ายโดยไม่ได้รับอนุญาต รวมถึงมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาตจากนายทะเบียน ก่อนที่จะนำตัวผู้ต้องหาพร้อมของกลางลงบันทึกจับกุม ณ ที่ทำการปกครองอำเภอสุวรรณคูหา แล้วส่งพนักงานสอบสวน สภ.สุวรรณคูหา เพื่อดำเนินคดีตามกฎหมาย พร้อมหาแนวทางช่วยเหลือเพื่อนำผู้เสพเข้ารับการบำบัดฟื้นฟูสภาพทางสังคมต่อไป” ส.ต.ต.ชัยวัฒน์ฯ กล่าว
ส.ต.ต.ชัยวัฒน์ อินอ่อน นายอำเภอสุวรรณคูหา กล่าวเพิ่มเติมว่า อำเภอสุวรรณคูหามุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองและพี่น้องประชาชน เพื่อเสริมสร้างความสงบเรียบร้อยให้กับสังคมไทย เพื่อให้เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน ทุกปัญหาภัยคุกคามที่ส่งผลกระทบต่อการดำเนินชีวิตของพี่น้องประชาชนจะต้องไม่เกิดขึ้นอีก เพื่อสังคมไทยเป็นสังคมที่น่าอยู่ สามารถใช้ชีวิตได้อย่างเป็นปกติสุข ทั้งนี้ หากพี่น้องประชาชนพบเบาะแสการกระทำความผิดเกี่ยวกับสิ่งผิดกฎหมายทุกประเภท สามารถแจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78056