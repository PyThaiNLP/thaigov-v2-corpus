รัฐบาลไทย-ข่าวทำเนียบรัฐบาล-​นลินีฯ กระทบไหล่ Alia Bhatt นางเอกดัง “คังคุไบ” ชวนมาถ่ายภาพยนตร์ในไทยเพิ่มขึ้น ผลักดัน Soft Power ด้านอาหารและสถานที่ท่องเที่ยวไทย


วันอาทิตย์ที่ 28 มกราคม 2567
28/01/2567
พิมพ์
​นลินีฯ กระทบไหล่ Alia Bhatt นางเอกดัง “คังคุไบ” ชวนมาถ่ายภาพยนตร์ในไทยเพิ่มขึ้น ผลักดัน Soft Power ด้านอาหารและสถานที่ท่องเที่ยวไทย
​นลินีฯ กระทบไหล่ Alia Bhatt นางเอกดัง “คังคุไบ” ชวนมาถ่ายภาพยนตร์ในไทยเพิ่มขึ้น ผลักดัน Soft Power ด้านอาหารและสถานที่ท่องเที่ยวไทย ปลื้มนายกสมาคมผู้ผลิตภาพยนตร์อินเดียพร้อมสนับสนุนการถ่ายทำภาพยนตร์ Bollywood ในไทยเพิ่มเติม
วันที่ (28 มกราคม 2567) นลินีฯ กระทบไหล่นางเอกดัง Alia Bhatt (อาเลีย บาตต์) นางเอก “คังคุไบ” เชิญชวนมาถ่ายภาพยนตร์ในไทยเพิ่มมากขึ้น ใช้ภาพยนตร์เป็นสื่อกลางในการยกระดับ Soft Power ด้านอาหารและสถานที่ท่องเที่ยวของไทย ปลื้มคุณ Sajid Nadiadwala เจ้าของบริษัทภาพยนตร์แนวหน้าและนายกสมาคมผู้ผลิตภาพยนตร์และโทรทัศน์อินเดียตอบรับสนับสนุนและผลักดันการถ่ายทำภาพยนตร์ Bollywood ในไทยเพิ่มเติม
นางนลินี ทวีสิน ผู้แทนการค้าไทย เปิดเผยว่าตนได้พบกับคุณ Alia Bhatt (อาเลีย บาตต์) นักแสดงชาวอินเดีย ผู้รับบท “คังคุไบ” จากภาพยนตร์ฮิตเรื่อง Gangubai Kathaiwadi (หญิงแกร่งแห่งมุมไบ) โดยตนได้เชิญชวนให้คุณอาเลีย บาตต์ มาถ่ายภาพยนตร์ในไทยเพิ่มมากขึ้น เนื่องจากการมีนางเอกดังระดับโลกอย่างคุณอาเลีย บาตต์มาถ่ายทำภาพยนตร์ในไทยนั้นจะเป็นการเสริมสร้าง Soft Power ให้แก่ประเทศไทย โดยทุกอย่างที่คุณอาเลียทำ อาหารที่รับประทาน สถานที่ที่ไปจะเป็นกระแสและจะได้รับความนิยมจากฐานผู้สนับสนุนจากทั้งในอินเดียและประเทศอื่นๆ ในชั่วข้ามคืน นางนลินีฯ ยังได้ให้ข้อมูลว่า คุณอาเลีย บาตต์ นิยมเดินทางมาไทย โดยก่อนการหารือนั้นคุณอาเลีย บาตต์ก็เพิ่งเดินทางกลับจากจังหวัดภูเก็ต นอกจากนี้ ยังชื่นชอบอาหารไทยเป็นอย่างมาก ไม่ว่าจะเป็นส้มตำ ผัดไท และที่สำคัญคือน้ำมะพร้าวซึ่งเป็นสิ่งแรกที่ต้องทานเมื่อเดินทางถึงไทย
นางนลินี เปิดเผยเพิ่มเติมว่าตนยังได้มีโอกาสหารือและชักชวนให้คุณ Sajid Nadiadwala เจ้าของบริษัทภาพยนตร์ชั้นนำของอินเดีย Nadiadwala Grandson Entertainment ซึ่งผลิตภาพยนตร์ไปแล้วกว่า 200 เรื่อง และมีภาพยนตร์ที่ประสบความสำเร็จเป็นอย่างสูง เช่น Kick หรือ Highway และยังเป็นประธานสภาผู้ผลิตภาพยนตร์และโทรทัศน์อินเดีย 11 สมัย โดยมีบริษัทผู้ผลิตในเครือราว 400 บริษัท สนับสนุนการถ่ายทำภาพยนตร์ Bollywood ในไทยเพิ่มเติม โดยชูจุดเด่นด้าน Soft Power ของไทยทั้งในแง่ของผู้คน วัฒนธรรม อาหาร และสถานที่ท่องเที่ยว โดยคุณ Sajid ยืนยันว่าผู้ผลิตภาพยนตร์อินเดียนิยมที่จะใช้ไทยเป็นสถานที่ถ่ายทำ รวมถึงชื่นชมความสามารถด้านการแสดงของนักแสดงไทย โดยเฉพาะบทการต่อสู่และศิลปะแม่ไม้มวยไทย นอกจากนี้ ตนยังได้หารือถึงแนวการสนับสนุนการถ่ายทำภาพยนตร์ของทางประเทศอื่น ๆ เช่น สหราชอาณาจักร ออสเตรเลีย หรือสหรัฐอาหรับเอมิเรตส์ ทั้งในรูปแบบการคืนเงินและการสนับสนุนด้านโลจิสติกส์ต่าง ๆ เพื่อนำไปปรับปรุงแนวทางการสนับสนุนและดึงดูดการถ่ายทำภาพยนตร์ของต่างชาติในไทยต่อไป
การถ่ายทำภาพยนตร์ในประเทศไทยจะเป็นโอกาสสำคัญในการส่งเสริมภาพลักษณ์ที่ดีของไทยไปสู่สังคมโลก รวมทั้งยังจะเป็นการกระตุ้นเศรษฐกิจ ดึงเงินเข้าประเทศ รวมถึงก่อให้เกิดการจ้างงานในพื้นที่อีกด้วย นางนลินีฯ กล่าวทิ้งท้าย

ที่มา : https://www.thaigov.go.th/news/contents/details/78064