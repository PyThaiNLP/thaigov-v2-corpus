รัฐบาลไทย-ข่าวทำเนียบรัฐบาล-มท.1 ลุยเอง นำอธิบดีปกครอง พร้อมชุดปฏิบัติการพิเศษกรมการปกครอง ออกปฏิบัติการแฮชแท็ก # 


วันเสาร์ที่ 27 มกราคม 2567
27/01/2567
พิมพ์
มท.1 ลุยเอง นำอธิบดีปกครอง พร้อมชุดปฏิบัติการพิเศษกรมการปกครอง ออกปฏิบัติการแฮชแท็ก #
มท.1 ลุยเอง นำอธิบดีกรมการปกครอง พร้อมชุดปฏิบัติการพิเศษกรมการปกครอง ออกปฏิบัติการแฮชแท็ก # "ผิดไม่จำ จับซ้ำอีกรอบ" บุกจับ TAG ผับ ย่านอ้อมน้อย สมุทรสาคร พบนักเที่ยวฉี่ม่วงกว่า 77 คน หนำซ้ำ พนักงานร้านยืนยัน "ผับนี้มีแต่คนเล่นยา”
วันนี้ (27 ม.ค. 67) เวลา 02.45 น. ที่บริเวณ ถ.เพชรเกษม ต.อ้อมน้อย อ.กระทุ่มแบน จ.สมุทรสาคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นายอรรษิษฐ์ สัมพันธรัตน์ อธิบดีกรมการปกครอง นายผล ดำธรรม ผู้ว่าราชการจังหวัดสมุทรสาคร นายรณรงค์ ทิพย์ศิริ ผู้ตรวจราชการกรมการปกครอง นายวิรุฬห์ สิทธิวงศ์ ผู้อำนวยการสำนักการสอบสวนและนิติการ กรมการปกครอง ร.ต.อ.เขตรัตน์ ชาญศิลป์ ผู้อำนวยการสำนักอำนวยการกองอาสารักษาดินแดน กรมการปกครอง นายไพฑูรย์ มหาชื่นใจ ปลัดจังหวัดสมุทรสาคร นำกำลังชุดปฏิบัติการพิเศษกรมการปกครอง พร้อมสมาชิกกองอาสารักษาดินแดน กองบัญชาการกองอาสารักษาดินแดน กว่า 30 นาย ร่วมกับ ปปส.ภาค 7 ฝ่ายปกครองจังหวัดสมุทรสาคร ฝ่ายปกครองอำเภอกระทุ่มแบน และพันตำรวจเอก สร ซื่อตรงพานิช ผู้กำกับการสถานีตำรวจภูธรกระทุ่มแบน เข้าทำการจับกุม "TAG Pub" ซึ่งเป็นสถานบริการละเมิดกฎหมาย เปิดเกินเวลา ขายเครื่องดื่มแอลกอฮอล์เกินเวลา หนำซ้ำยังยินยอมให้นักเที่ยวใช้สารเสพติดภายในสถานบริการอย่างไม่เกรงกลัวกฎหมาย
นายอรรษิษฐ์ สัมพันธรัตน์ อธิบดีกรมการปกครอง กล่าวว่า การปฏิบัติการในครั้งนี้เป็นการดำเนินการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่ได้เน้นย้ำว่า "การจัดระเบียบสังคมและการปราบปรามผู้มีอิทธิพลเป็นหน้าที่ของกระทรวงมหาดไทย" โดยมุ่งเน้นการจัดระเบียบสังคมเพื่อสร้างสังคมให้สงบสุข บ้านเมืองเป็นระเบียบเรียบร้อย ปลอดอบายมุข ประชาชนมีความมั่นคง ปลอดภัยในชีวิตและทรัพย์สิน สิ่งใดที่ขัดกับความมุ่งหมายนี้ ก็คือสิ่งที่เราต้องใช้กลไกของรัฐในการกำจัดให้สิ้นไป เพื่อทำให้บ้านเมืองมีความผาสุก ประชาชนใช้ชีวิตได้อย่างเป็นปกติสุข ที่สำคัญสถานบริการสามารถเปิดให้บริการนักท่องเที่ยวได้เพื่อกระตุ้นเศรษฐกิจ แต่จะต้องไม่มีสิ่งผิดกฎหมาย โดยเฉพาะอย่างยิ่งไม่มีเด็กอายุต่ำกว่า 20 ปีบริบูรณ์ ไม่มีอาวุธ ไม่มียาเสพติด และไม่มีการค้ามนุษย์ หากพบการกระทำความผิดจะต้องถูกดำเนินการตามกฎหมาย ไม่มีละเว้น
"ปฏิบัติการครั้งนี้ สืบเนื่องจากกรมการปกครองได้รับเรื่องร้องเรียนว่าในพื้นที่ อ.กระทุ่มแบน จ.สมุทรสาคร มีสถานบริการชื่อ "TAG Pub" มีการปล่อยปละละเลยให้นักเที่ยวใช้สารเสพติดภายในสถานบริการ และยังแสดงดนตรีส่งเสียงดังรบกวนชุมชน เปิดให้บริการเกินกว่าเวลาที่กฎหมายกำหนด ไม่เกรงกลัวกฎหมาย และอวดอ้างว่ามีผู้มีอิทธิพลในพื้นที่ให้การสนับสนุน จึงขอให้กรมการปกครองทำการตรวจสอบข้อเท็จจริงในประเด็นดังกล่าว โดยกรมการปกครองได้มอบหมายให้ชุดปฏิบัติการพิเศษกรมปกครองส่งสายลับเข้าสืบสวนข้อเท็จจริงอย่างต่อเนื่อง โดยพบว่าสถานบริการ TAG Pub มีการกระทำผิดจริงตามข้อร้องเรียน ซึ่งในคืนวันที่ 26 มกราคม 2567 ต่อเนื่องเช้าวันที่ 27 มกราคม 2567 ชุดสายลับได้แจ้งไปยังชุดจับกุม เพื่อเปิดปฏิบัติการจู่โจมจับกุมสถานบริการ TAG Pub ทันที โดยเมื่อชุดจับกุมเข้าไปถึงภายในผับ พบนักเที่ยวจำนวนกว่า 300 คน กำลังดื่มด่ำบรรยากาศความสนุกสนานกันอย่างเมามัน และเมื่อเจ้าหน้าที่แสดงตัว นักเที่ยวต่างแตกตื่นโยนยาเสพติดทิ้งเกลื่อนกลาดเต็มพื้น และพยายามหลบหนี กรูกันดันประตูหลบหนีออกไปจำนวนมาก โดยเจ้าพนักงานฝ่ายปกครองได้ควบคุมนักเที่ยวที่เหลือไว้ได้จำนวนหนึ่ง และประกาศให้ทุกคนอยู่ในความสงบ แล้วจึงร่วมกับเจ้าพนักงาน ปปส.ภาค 7 ทำการตรวจหาสารเสพติดในปัสสาวะของนักเที่ยวทุกราย" นายอรรษิษฐ์ฯ กล่าว
นายอรรษิษฐ์ สัมพันธรัตน์ อธิบดีกรมการปกครอง กล่าวต่ออีกว่า จากการตรวจสารเสพติด พบผู้มีสารเสพติดในปัสสาวะ 77 ราย แยกเป็น ชาย 38 ราย หญิง 39 ราย และขณะทำการตรวจนั้น พบพนักงานของทางร้านรายหนึ่ง เปิดเผยกับสายลับ ว่า “ผับนี้มีแต่คนเล่นยา” ทั้งนี้ พนักงานฝ่ายปกครอง ได้จับกุมตัวเจ้าของร้าน และร้องทุกข์กล่าวโทษในฐานความผิด คือ 1. เปิดสถานบริการเกินเวลาที่กฎหมายกำหนด 2. ยินยอมหรือปล่อยปละละเลยให้มีการใช้สารเสพติดภายในสถานบริการ 3. ขายเครื่องดื่มแอลกอฮอล์ในเวลาห้ามขาย 4. จัดโปรโมชั่นส่งเสริมการขายเครื่องดื่มแอลกอฮอล์ อีกทั้ง ยังเป็นการฝ่าฝืนคำสั่ง คสช. ที่ 22/2558 โดยเตรียมเสนอผู้ว่าราชการจังหวัดสมุทรสาครสั่งปิดสถานที่เป็นเวลา 5 ปี นอกจากนี้ยังพบว่า สถานบริการแห่งนี้เคยถูกชุดปฏิบัติการพิเศษกรมการปกครองจับกุมฐานเปิดผับอัพยาและถูกสั่งปิดสถานที่เป็นเวลา 5 ปี มาแล้วเมื่อปี 2561 ปัจจุบันตัวอาคารเดิมถูกหั่นครึ่ง และปรับปรุงใหม่ โดยใช้ชื่อร้านว่า TAG Pub แต่ก็ยังไม่หลาบจำกล้ากลับมาลักลอบประกอบธุรกิจท้าทายกฎหมายซ้ำอีก และจากการสืบสวนทางลับพบเป็นผับที่มีผู้อิทธิพลในพื้นที่หนุนหลังอีกด้วย ซึ่งหลังจากนี้ชุดปฏิบัติการพิเศษกรมการปกครองจะนำเรื่องส่งต่อไปยังคณะกรรมการปราบปรามผู้มีอิทธิพลจังหวัดสมุทรสาครเพื่อขยายผลและดำเนินการในส่วนที่เกี่ยวข้องต่อไป
"หากพี่น้องประชาชน มีข้อมูลการกระทำผิดกฎหมายหรือต้องการแจ้งให้กรมการปกครอง กระทรวงมหาดไทยช่วยแก้ไขปัญหาความเดือดร้อนในทุกเรื่อง สามารถแจ้งได้ที่ศูนย์ดำรงธรรมกระทรวงมหาดไทย สายด่วน 1567 ตลอด 24 ชั่วโมง" นายอรรษิษฐ์ฯ กล่าวในช่วงท้าย
WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78054