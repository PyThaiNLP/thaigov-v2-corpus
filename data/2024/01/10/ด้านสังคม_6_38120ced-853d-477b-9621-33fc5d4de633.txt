รัฐบาลไทย-ข่าวทำเนียบรัฐบาล-รมว.ดีอี  เปิดโครงการ “กางเกงแมวโคราช” แฟชั่นไอเทมเกม Free Fire ส่งเสริมสินค้าวัฒนธรรมไทย สู่เวทีโลกผ่านดิจิทัลคอนเทนต์ 


วันพุธที่ 10 มกราคม 2567
รมว.ดีอี  เปิดโครงการ “กางเกงแมวโคราช” แฟชั่นไอเทมเกม Free Fire ส่งเสริมสินค้าวัฒนธรรมไทย สู่เวทีโลกผ่านดิจิทัลคอนเทนต์
รมว.ดีอี  เปิดโครงการ “กางเกงแมวโคราช” แฟชั่นไอเทมเกม Free Fire ส่งเสริมสินค้าวัฒนธรรมไทย สู่เวทีโลกผ่านดิจิทัลคอนเทนต์
วันนี้ (10 มกราคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ขานรับนโยบายส่งเสริมสินค้าวัฒนธรรม เปิดตัวโครงการ “กางเกงแมวโคราช” แฟชั่นไอเทมใหม่ล่าสุดภายในเกม Free Fire เกมแบทเทิลรอยัลระดับโลก จากการีนาที่เข้าถึงผู้เล่นทั่วโลกกว่า 568 ล้านคน จาก 160 ประเทศ ซึ่ง “กางเกงแมวโคราช” เป็นสินค้าเอสเอ็มอีไทยที่ต่อยอดมาจากการประกวดออกแบบลายโคราช โมโนแกรม (KORAT MONOGRAM) นับเป็นการต่อยอดการประยุกต์ใช้ดิจิทัลคอนเทนต์จากอุตสาหกรรมเกมและอีสปอร์ตที่กำลังเติบโต ตลอดจนยังสร้างประสบการณ์ที่แปลกใหม่ให้กับผู้เล่นด้วยการนำเสนอคอนเทนต์ที่พาผู้เล่นทั้งในไทยและต่างประเทศเข้ามาสัมผัสวัฒนธรรมท้องถิ่นที่มีความแปลกใหม่ เป็นการเผยแพร่เสน่ห์ของประเทศไทยในมุมใหม่ ๆ ออกไปสู่สายตาชาวโลก ด้วยความมือของ การีนา ออนไลน์ (ประเทศไทย) คณะกรรมการยุทธศาสตร์ซอฟต์พาวเวอร์แห่งชาติ กระทรวงดิจิทัลเพื่อเศรษฐกิจและสังคม กระทรวงวัฒนธรรม กระทรวงการท่องเที่ยวและกีฬา และ หอการค้าจังหวัดนครราชสีมา โดยมี นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา  นายแพทย์ สุรพงษ์ สืบวงศ์ลี กรรมการและเลขานุการคณะกรรมการยุทธศาสตร์ ซอฟต์พาวเวอร์แห่งชาติ นายจิรพิสิษฐ์ รุจน์เจริญ ประธาน YEC (Young Entrepreneur Chamber of Commerce) หอการค้าจังหวัดนครราชสีมา นางสาวมณีรัตน์ อนุโลมสมบัติ ประธานเจ้าหน้าที่บริหาร Sea (ประเทศไทย และผู้ที่เกี่ยวข้องเข้าร่วม ณ การีนา อีสปอร์ต สตูดิโอ
ทั้งนี้ นายประเสริฐ รมว.ดีอี ได้กล่าวเสริมว่า “ในโลกสมัยใหม่ที่พึ่งพาเทคโนโลยี การผสานร่วมวัฒนธรรม อัตลักษณ์พื้นถิ่น และการใช้ความคิดสร้างสรรค์ เพื่อเผยแพร่สินค้าวัฒนธรรม (Cultural Products) ผ่านดิจิทัลคอนเทนท์ จะเพิ่มคุณค่า การรับรู้ และสามารถต่อยอดผลิตภัณฑ์อื่น ๆ สู่เวทีโลก ให้เกิดคุณค่าทางเศรษฐกิจและสังคมในโลกดิจิทัลอย่างแท้จริง”
.............................................

ที่มา : https://www.thaigov.go.th/news/contents/details/77275