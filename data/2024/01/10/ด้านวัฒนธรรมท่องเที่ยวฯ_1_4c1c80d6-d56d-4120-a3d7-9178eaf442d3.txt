รัฐบาลไทย-ข่าวทำเนียบรัฐบาล-​วธ. เปิดสนามเด็กเล่นวัฒนธรรมไทย ต้อนรับวันเด็กแห่งชาติ ปี 2567 ทั่วประเทศ แวะทำเนียบพบปะนายก ชมคอสเพลย์ ฟังดนตรี การแสดงศิลปวัฒนธรรม พิเศษเปิดฉายภาพยนตร์-พิพิธภัณฑ์เคลื่อนที่


วันพุธที่ 10 มกราคม 2567
​วธ. เปิดสนามเด็กเล่นวัฒนธรรมไทย ต้อนรับวันเด็กแห่งชาติ ปี 2567 ทั่วประเทศ แวะทำเนียบพบปะนายก ชมคอสเพลย์ ฟังดนตรี การแสดงศิลปวัฒนธรรม พิเศษเปิดฉายภาพยนตร์-พิพิธภัณฑ์เคลื่อนที่
​วธ. เปิดสนามเด็กเล่นวัฒนธรรมไทย ต้อนรับวันเด็กแห่งชาติ ปี 2567 ทั่วประเทศ แวะทำเนียบพบปะนายก ชมคอสเพลย์ ฟังดนตรี การแสดงศิลปวัฒนธรรม พิเศษเปิดฉายภาพยนตร์-พิพิธภัณฑ์เคลื่อนที่ เล่นสีที่แปรงที่หอศิลป์ร่วมสมัยฯ ส่งเสริมการเรียนรู้ศิลปวัฒนธรรมไทย
วธ. เปิดสนามเด็กเล่นวัฒนธรรมไทย ต้อนรับวันเด็กแห่งชาติ ปี 2567 ทั่วประเทศ แวะทำเนียบพบปะนายก ชมคอสเพลย์ ฟังดนตรี การแสดงศิลปวัฒนธรรม พิเศษเปิดฉายภาพยนตร์-พิพิธภัณฑ์เคลื่อนที่ เล่นสีที่แปรงที่หอศิลป์ร่วมสมัยฯ ส่งเสริมการเรียนรู้ศิลปวัฒนธรรมไทย สร้างสรรค์ Soft Power ผ่านเกมมากมาย
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม เปิดเผยว่า เนื่องในวันเด็กแห่งชาติ ประจำปี 2567 กระทรวงวัฒนธรรม (วธ.) และหน่วยงานในสังกัด ได้ร่วมจัดงานกิจกรรมวันเด็กแห่งชาติ ประจำปี 2567 จัดกิจกรรมให้สาระ ความรู้ ความบันเทิง ด้วยมิติวัฒนธรรมแก่เด็กและเยาวชน ในวันเสาร์ที่ 13 มกราคม 2567 โดยร่วมกับภาครัฐ และเอกชน ดังนี้ ที่ทำเนียบรัฐบาล วธ. ร่วมจัดกิจกรรมการเล่นเกมเชิงสร้างสรรค์ การแสดงสวมบทบาทตัวละครจากเกม (คอสเพลย์) การแสดงวงดุริยางค์เครื่องลมเยาวชนไทย (TYW) การแสดงคณะนักร้องประสานเสียงเยาวชนไทย (TYC) กิจกรรมการสาธิตมารยาทไทย การแสดงหุ่นละครเล็กโจหลุยส์ การมอบรางวัลวัฒนธรรมวินิต กิจกรรมส่งเสริมการเรียนรู้ จัดฉายการ์ตูนคุณธรรม ฉายภาพยนตร์เคลื่อนที่ จัดแสดงพิพิธภัณฑ์เคลื่อนที่ รวมทั้งกิจกรรมแจกของขวัญมากมาย ขณะเดียวกันที่กระทรวงศึกษาธิการ (ศธ.) สำนักงานปลัด วธ. ร่วมจัดกิจกรรมส่งเสริมการเรียนรู้ศิลปวัฒนธรรมไทยมาสร้างสรรค์เป็น Soft Power และเกมต่าง ๆ อาทิ กิจกรรมเกมให้ความรู้เกี่ยวกับวัฒนธรรมที่มีศักยภาพ 5F การประดิษฐ์ของเล่นพื้นบ้านจากภูมิปัญญาไทย กิจกรรมเรียนรู้วิทยาศาสตร์การทำเทียนเจล กิจกรรมศิลปะสร้างชีวิต และกิจกรรมนันทนาการอื่นๆอีกมากมาย
รมว.วัฒนธรรม กล่าวอีกว่า กรมส่งเสริมวัฒนธรรม (สวธ.) เปิดหออัครศิลปิน จัดงานหออัครศิลปินสร้างสรรค์งานศิลป์เพื่อเด็กไทย เนื่องในวันเด็กแห่งชาติ ประจำปี 2567 ต้อนรับน้องๆ หนูๆ ตลอดทั้งวันจะมีการแสดงศิลปวัฒนธรรม การแสดงละครเพลงจ๊ะทิงจา จากทีมงานบริษัทดาราวีดิโอ จำกัด จับฉลากแจกของขวัญ กิจกรรมทางวัฒนธรรมจากโรงเรียนต่างๆ สนุกสนานไปกับกิจกรรมทางวัฒนธรรม และการเรียนรู้ศิลปวัฒนธรรม อาทิ การทำก๋วยเตี๋ยว การทำลูกชิ้นทอด การทำข้าวต้มมัด การขนมสอดไส้ การทำขนมครก การทำน้ำวุ้นกะทิ การวาดภาพระบายสี การทำภาพพิมพ์ ตลอดจนกิจกรรมนันทนาการสนุกสนานกันทั้งวัน
ส่วนกรมศิลปากร จัดกิจกรรม แจกของ /กิจกรรมส่งเสริมการเรียนรู้ ณ แหล่งเรียนรู้มรดกศิลปวัฒนธรรมของกรมศิลปากร หอสมุดแห่งชาติ พิพิธภัณฑสถานแห่งชาติ อุทยานประวัติศาสตร์ ทั่วประเทศ ด้านหอสมุดแห่งชาติ ขอเชิญชวนน้อง ๆ ร่วมงานวันเด็กแห่งชาติ ประจำปี 2567 ในแนวคิด “ถนนเด็กเพลิน Learning is FUN” สนุกไปกับกิจกรรมต่าง ๆ และร่วมลุ้นของรางวัลมากมาย หรืออย่างอุทยานประวัติศาสตร์สุโขทัย นอกจากเที่ยวชมโบราณสถานแบบเพลิดเพลินได้ความรู้แล้ว ยังจัดกิจกรรมโพสต์ภาพ "เด็กกับโบราณสถาน" เนื่องในวันเด็ก ชวนเยาวชนร่วมโพสต์ภาพที่ถ่าย ณ อุทยานประวัติศาสตร์สุโขทัย พร้อมเขียนข้อความบรรยายสั้นๆ ได้ตั้งแต่วันนี้ถึง 14 มกราคม ก่อนจะสุ่มจับรางวัลกล่องสุ่มของขวัญ และประกาศรายชื่อผู้โชคดีวันที่ 16 มกราคม 2567
ในส่วนของสำนักงานศิลปวัฒนธรรมร่วมสมัย เด็กๆทุกคนจะได้เรียนรู้เกี่ยวกับศิลปะ การสร้างสรรค์ผลงานในเชิงสร้างสรรค์และมีความร่วมสมัย ชวนชมงานศิลปะและเข้าร่วมเข้ากิจกรรมต่างๆ ภายใต้ชื่องาน “เด็กร่วมสมัยหัวใจอาร์ต” พบกับการแสดงแฟชั่นโชว์เด็ก ซึ่งเป็นเวทีที่เปิดโอกาสให้เด็กๆเยาวชนทั่วประเทศที่สนใจเข้าร่วมการแสดงแฟชั่นโชว์เด็กได้ด้วย
ขณะที่ศูนย์มานุษยวิทยาสิรินธร จัดกิจกรรมวันเด็กแห่งชาติ พ.ศ. 2567 ในแนวคิด “สนุก สร้างสรรค์ ที่ลานละลาน” ประกอบด้วย ฐานที่ 1 กิจกรรมศิลปะจากวัสดุหมุนเวียน ฐานที่ 2 กิจกรรมของเล่นย้อนวันวาน ฐานที่ 3 กิจกรรมดินเบาเล่าเรื่องโบราณคดี กิจกรรมสอยดาวและกิจกรรมบนเวที การแจกของรางวัลจะอยู่ในรูปแบบการสอยดาว โดยให้เด็ก ๆ ได้เป็นผู้จับฉลากรางวัล และนำไปแลกที่ฐานสอยดาวด้วยตนเอง สำหรับกิจกรรมบนเวทีจะมีการเล่นเกมเพื่อรับของรางวัล เช่น ถามตอบคำถามเกี่ยวกับวันเด็ก และคำถามทั่วไป การแสดงความสามารถพิเศษ และการเล่นเกมแต่งตัวเร็ว เกมไม้จังก้า (Jenga) เกม AEIOU หยุด เป็นต้น
หอภาพยนตร์ ชวนหนูๆเที่ยวชมตามเส้นทางกำเนิดภาพยนตร์โลก เส้นทางศตวรรษภาพยนตร์ไทย ชมนิทรรศการภาพค้างติดตา นิทรรศการที่จะพาน้อง ๆ มาค้นหาคำตอบว่า ภาพยนตร์เกิดขึ้นได้อย่างไร พร้อมมีกิจกรรมทั้ง เล่นเกม workshop และของรางวัลมากมาย โดยทั้งวันมีโปรแกรมภาพยนตร์สำหรับเด็ก 4 รอบ
ทั้งนี้ ขอเชิญชวนผู้ปกครองหรือเด็กเยาวชน มาร่วมเรียนรู้กับหลากหลายเรื่องราววัฒนธรรมไทยที่มีเอกลักษณ์ ทั้งวัฒนธรรม อาหาร ผ่านกิจกรรมสุดสนุกครบครัน ชวนให้เด็กๆ ปลดปล่อยพลังความคิดสร้างสรรค์ตามแบบฉบับของเยาวชนที่จะขับเคลื่อน Soft Power ไทยต่อไปในอนาคต สอบถามรายละเอียดได้ที่สายด่วนวัฒนธรรม โทร 1765

ที่มา : https://www.thaigov.go.th/news/contents/details/77233