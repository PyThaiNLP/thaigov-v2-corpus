รัฐบาลไทย-ข่าวทำเนียบรัฐบาล-​เริ่มแล้ว ! รัฐบาลเตรียมเปลี่ยน สปก.เป็นโฉนดเพื่อการเกษตร เปิดศูนย์ร้องทุกข์ “ชนินทร์” มั่นใจนโยบายที่ดินทำกิน 50 ล้านไร่ สร้างเศรษฐกิจ สร้างอาชีพอย่างยั่งยืน


วันพุธที่ 10 มกราคม 2567
10/01/2567
พิมพ์
​เริ่มแล้ว ! รัฐบาลเตรียมเปลี่ยน สปก.เป็นโฉนดเพื่อการเกษตร เปิดศูนย์ร้องทุกข์ “ชนินทร์” มั่นใจนโยบายที่ดินทำกิน 50 ล้านไร่ สร้างเศรษฐกิจ สร้างอาชีพอย่างยั่งยืน
​เริ่มแล้ว ! รัฐบาลเตรียมเปลี่ยน สปก.เป็นโฉนดเพื่อการเกษตร เปิดศูนย์ร้องทุกข์ “ชนินทร์” มั่นใจนโยบายที่ดินทำกิน 50 ล้านไร่ สร้างเศรษฐกิจ สร้างอาชีพอย่างยั่งยืน
วันที่ 10 มกราคม 2567 นายชนินทร์ รุ่งธนเกียรติ รองเลขาธิการนายกรัฐมนตรีฝ่ายการเมือง กล่าวถึงการแก้ปัญหาที่ดินทำกินของประชาชนของรัฐบาลนายกเศรษฐา ทวีสิน ผ่านนโยบายที่ดินทำกิน 50 ล้านไร่ ว่ารัฐบาลมีเป้าหมายในการกระจายกรรมสิทธิ์ที่ดินทำกินให้พี่น้องประชาชนจำนวน 50 ล้านไร่ เพื่อเป็นต้นทุนในการประกอบอาชีพ และเป็นหลักทรัพย์ในการเข้าถึงเงินทุน ให้ประชาชนมีโอกาสในการลงทุนประกอบธุรกิจหรือทำเกษตรกรรมในพื้นที่ได้อย่างยั่งยืนและภาคภูมิใจ โดยที่ผ่านมาได้เริ่มผลักดันนโยบายนี้ไปแล้วผ่านที่ประชุมคณะกรรมการนโยบายที่ดินแห่งชาติ หรือ คทช. ที่มีรองนายกภูมิธรรม เวชยชัย เป็นประธาน ซึ่งเป็นคณะกรรมการที่บูรณาการการทำงานเรื่องที่ดินในทุกๆกระทรวงเข้าด้วยกัน
นายชนินทร์ กล่าวว่า การจะบรรลุเป้าหมายนโยบายที่ดินทำกิน 50 ล้านไร่ ของพรรคเพื่อไทยนั้น จำเป็นต้องทำงานเชิงนโยบายกับที่ดินของ 3 กระทรวงหลัก ได้แก่ ที่ดิน สปก. ของกระทรวงเกษตรและสหกรณ์, ที่ดิน สค.1 ของกระทรวงมหาดไทย และที่ดินป่าไม้ ของกระทรวงทรัพยากรธรรมชาติและสิ่งแวดล้อม ซึ่งได้มีการศึกษาและผลักดันการแก้ไขกฎหมายมาอย่างต่อเนื่อง โดยในวันที่ 15 มกราคมนี้จะเป็นอีกหนึ่งหมุดหมายสำคัญที่รองนายกฯภูมิธรรม เวชยชัย จะเป็นประธานการเปิดกิจกรรมหลัก 2 กิจกรรมคือ การ Kick-off
เปลี่ยนเอกสาร สปก. เป็น ”โฉนดเพื่อการเกษตร“ แก่เกษตรกรในเขตปฏิรูปที่ดิน  ที่จัดโดยกระทรวงเกษตรและสหกรณ์ และกิจกรรมการเปิด “ศูนย์ประสานและจัดการเรื่องราวร้องทุกข์” ของสำนักงานคณะกรรมการที่ดินแห่งชาติ (สคทช.) ที่จะเป็นอีกกลไกสำคัญในการเร่งแก้ปัญหาเรื่องกรรมสิทธิ์ที่ดินให้พี่น้องประชาชนอย่างตรงจุดและรวดเร็ว
“รัฐบาลที่นำโดยพรรคเพื่อไทยเล็งเห็นถึงความเดือดร้อนของประชาชนที่ประสบปัญหาไม่มีที่ดินทำกิน และพร้อมจะช่วยสนับสนุนให้กรรมสิทธิ์ที่ดินในรูปแบบต่างๆ มีศักยภาพในการใช้เป็นต้นทุนในการทำมาหากินมากขึ้น แต่ยังดำรงไว้ซึ่งการรักษาพื้นที่ป่าไม้ของประเทศไปพร้อมๆกัน โดยในเบื้องต้นจะเร่งขับเคลื่อนการแก้กฎหมายในระดับกระทรวงต่างๆที่ทำได้ก่อน และจะมีการผลักดันการแก้ไขกฎหมายในระดับพระราชบัญญัติในสภาต่อไป” นายชนินทร์กล่าว

ที่มา : https://www.thaigov.go.th/news/contents/details/77225