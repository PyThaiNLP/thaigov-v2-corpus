รัฐบาลไทย-ข่าวทำเนียบรัฐบาล-กรมธนารักษ์ชวนสะสมเหรียญที่ระลึกวันเด็กแห่งชาติ 2567


วันพุธที่ 10 มกราคม 2567
10/01/2567
พิมพ์
กรมธนารักษ์ชวนสะสมเหรียญที่ระลึกวันเด็กแห่งชาติ 2567
กรมธนารักษ์จัดทำเหรียญที่ระลึกวันเด็กแห่งชาติ 2567 เพื่อเป็นที่ระลึก และให้ความสำคัญกับเด็กๆ และเยาวชนของชาติ โดยผลิตเป็นเหรียญคิวโปรนิกเกิล จำหน่ายพร้อมตลับ ขนาดเส้นผ่าศูนย์กลาง 32 มิลลิเมตร ราคาเหรียญละ 20 บาท
วันนี้ (10 มกราคม 2567) ณ กรมธนารักษ์ นายจำเริญ โพธิยอด อธิบดีกรมธนารักษ์ เปิดเผยว่า เนื่องในโอกาสวันเด็กแห่งชาติของไทย ที่ตรงกับวันเสาร์ที่ 2 ของเดือนมกราคมของทุกปี โดยวันเด็กแห่งชาติปีนี้ ตรงกับวันเสาร์ที่ 13 มกราคม 2567 ซึ่งนายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ได้มอบคำขวัญ เนื่องในวันเด็กแห่งชาติ ประจำปี 2567 ว่า “มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย”
นายจำเริญ กล่าวต่อว่า กรมธนารักษ์ได้จัดทำเหรียญที่ระลึกวันเด็กแห่งชาติ 2567 เพื่อเป็นที่ระลึก และให้ความสำคัญกับเด็กๆ และเยาวชนของชาติ โดยมีแนวคิดในการออกแบบว่าวัยเด็กเป็นช่วงวัยแห่งจินตนาการที่ไร้ซึ่งขอบเขต สิ่งที่จะทำให้เราเห็นถึงการใช้จินตนาการของเด็กได้อย่างชัดเจนและสมบูรณ์แบบ คือ การเล่น ซึ่งเป็นอีกซึ่งหนึ่งที่อยู่ควบคู่กับช่วงวัยนี้ ดังเช่นบนเหรียญ ที่มีเด็ก 3 คนเล่นด้วยกัน แม้จะมีอุปกรณ์สำหรับการเล่นเพียงไม่กี่ชิ้น ก็สามารถนำสิ่งรอบตัวมาดัดแปลงเหมาะสมกับช่วงวัย ซึ่งสิ่งนี้เองคือของมีค่าในช่วงวัยนี้อย่างเป็นที่สุดแล้ว โดยผลิตเป็นเหรียญคิวโปรนิกเกิล จำหน่ายพร้อมตลับ ขนาดเส้นผ่าศูนย์กลาง 32 มิลลิเมตร ราคาเหรียญละ 20 บาท
ผู้ที่ประสงค์จะขอซื้อเหรียญที่ระลึกดังกล่าว สามารถติดต่อขอซื้อได้ตั้งแต่วันที่ 13 มกราคม 2567 เป็นต้นไป ที่ร้านจำหน่ายของที่ระลึก กองกษาปณ์ โทร 0 2516 8174

ที่มา : https://www.thaigov.go.th/news/contents/details/77237