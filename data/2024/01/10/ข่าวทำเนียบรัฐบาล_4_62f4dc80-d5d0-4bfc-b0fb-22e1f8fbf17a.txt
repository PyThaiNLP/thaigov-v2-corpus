รัฐบาลไทย-ข่าวทำเนียบรัฐบาล-​สำนักเลขาธิการนายกรัฐมนตรี รับมอบของขวัญจากหน่วยงานภาครัฐและเอกชน เพื่อมอบต่อให้กับเด็กและเยาวชน เนื่องในวันเด็กแห่งชาติ ประจำปี 2567 


วันพุธที่ 10 มกราคม 2567
10/01/2567
พิมพ์
​สำนักเลขาธิการนายกรัฐมนตรี รับมอบของขวัญจากหน่วยงานภาครัฐและเอกชน เพื่อมอบต่อให้กับเด็กและเยาวชน เนื่องในวันเด็กแห่งชาติ ประจำปี 2567
​สำนักเลขาธิการนายกรัฐมนตรี รับมอบของขวัญจากหน่วยงานภาครัฐและเอกชน เพื่อมอบต่อให้กับเด็กและเยาวชน เนื่องในวันเด็กแห่งชาติ ประจำปี 2567
วันนี้ (10 ม.ค. 67) เวลา 15.40 น. ที่บริเวณสนามหญ้าหน้าตึกแดง 2 สำนักเลขาธิการนายกรัฐมนตรี ทำเนียบรัฐบาล นางนิชา หิรัญบูรณะ ธุวธรรม รองเลขาธิการนายกรัฐมนตรีฝ่ายบริหาร รับมอบของขวัญวันเด็กจากผู้แทนหน่วยงานต่าง ๆ ทั้งภาครัฐและเอกชน เพื่อมอบต่อให้กับเด็กและเยาวชน เนื่องในวันเด็กแห่งชาติประจำปี 2567 โดยมีนายสนั่น อังอุบลกุล ประธานกรรมการหอการค้าไทยและสภาหอการค้าแห่งประเทศไทย นางสาวฐาปณีย์ เกียรติไพบูลย์ ผู้ว่าการการท่องเที่ยวแห่งประเทศไทย ผู้บริหารสำนักเลขาธิการนายกรัฐมนตรี รองผู้กำกับการ 4 กองบังคับการตำรวจสันติบาล 3 คณะกรรมการจัดงานฉลองวันเด็กแห่งชาติ เข้าร่วมการรับมอบของขวัญด้วย
สำหรับของขวัญวันเด็กจากผู้แทนหน่วยงานต่าง ๆ ประกอบด้วย
สภาอุตสาหกรรมแห่งประเทศไทย มอบของเล่น
สำนักงานปลัดสำนักนายกรัฐมนตรี มอบของเล่นคละแบบ อุปกรณ์เครื่องเขียน อุปกรณ์กีฬา
สำนักงานสภาความมั่นคงแห่งชาติ มอบของเล่นคละแบบ เครื่องเขียน
สำนักเลขาธิการคณะรัฐมนตรี มอบสกู๊ตเตอร์ ตุ๊กตา ของเล่น
ธนาคารกรุงไทย สาขาทำเนียบรัฐบาล มอบจักรยาน ของเล่น กระเป๋าเป้
ธนาคารออมสิน สาขาทำเนียบรัฐบาล มอบกระปุกออมสิน
ไปรษณีย์ไทย สาขาทำเนียบรัฐบาล มอบชุดวาดเขียน
สำนักเลขาธิการนายกรัฐมนตรี มอบของเล่น ตุ๊กตา จักรยาน นาฬิกาสมาร์ทวอทช์ ชุดเครื่องเขียน อุปกรณ์การเรียน หูฟังไร้สาย สกูตเตอร์ อุปกรณ์กีฬา
โอกาสนี้ รองเลขาธิการนายกรัฐมนตรีฝ่ายบริหาร ได้รับมอบของขวัญพร้อมกล่าวขอบคุณสภาอุตสาหกรรมแห่งประเทศไทย และหน่วยงานภายในทำเนียบรัฐบาล ที่ให้ความอนุเคราะห์สำนักเลขาธิการนายกรัฐมนตรี (สลน.) มามอบของขวัญเพื่อเป็นส่วนหนึ่งในกิจกรรมวันเด็กแห่งชาติ โดย สลน. จะได้นำของขวัญวันเด็กที่ได้รับมอบในวันนี้ ไปแจกจ่ายให้แก่เด็กและเยาวชนที่มาร่วมงานฉลองวันเด็กแห่งชาติ ในวันเสาร์ที่ 13 มกราคม 2567 ณ ทำเนียบรัฐบาล และส่งต่อให้กับเด็ก ๆ ในชุมชนวัดแคนางเลิ้ง ชุมชนวัดโสมนัส และชุมชนอื่น ๆ รอบทำเนียบรัฐบาล เพื่อเป็นขวัญและกำลังใจให้แก่เด็กและเยาวชนต่อไป
ทั้งนี้ สำนักเลขาธิการนายกรัฐมนตรีร่วมกับหน่วยงานที่เกี่ยวข้องทั้งภาครัฐและเอกชน เตรียมจัดงานฉลองวันเด็กแห่งชาติ ประจำปี 2567 เพื่อส่งมอบความสุขให้กับเด็กและเยาวชนไทย ในวันเสาร์ที่ 13 มกราคม 2567 ระหว่างเวลา 08.00-15.00 น. ณ บริเวณทำเนียบรัฐบาล

ที่มา : https://www.thaigov.go.th/news/contents/details/77265