รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการขับเคลื่อนแผนแม่บทการพัฒนาระบบการจราจรและขนส่งอัจฉริยะในเขตกรุงเทพมหานครและปริมณฑล ครั้งที่ 1/2567


วันพุธที่ 10 มกราคม 2567
นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการขับเคลื่อนแผนแม่บทการพัฒนาระบบการจราจรและขนส่งอัจฉริยะในเขตกรุงเทพมหานครและปริมณฑล ครั้งที่ 1/2567
....
วันนี้ (10 มกราคม 2567) เวลา 10.00 น. นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการขับเคลื่อนแผนแม่บทการพัฒนาระบบการจราจรและขนส่งอัจฉริยะในเขตกรุงเทพมหานครและปริมณฑล (Intelligent Transport System: ITS) ครั้งที่ 1/2567 โดยมี ผู้แทนสำนักการจราจรและขนส่ง กรุงเทพมหานคร กองบังคับการตำรวจจราจร สำนักงานตำรวจแห่งชาติ และหน่วยงานในสังกัดกระทรวงคมนาคม เข้าร่วมการประชุม ณ ห้องประชุมกระทรวงคมนาคม
นายมนตรี เดชาสกุลสม กล่าวว่า การประชุมครั้งนี้เป็นการบูรณาการร่วมกันของหน่วยงานต่าง ๆ ทั้งกรุงเทพมหานคร สำนักงานตำรวจแห่งชาติ และหน่วยงานในสังกัดกระทรวงคมนาคม ในการขับเคลื่อนแผนแม่บทการพัฒนาระบบการจราจรและขนส่งอัจฉริยะในเขตกรุงเทพมหานครและปริมณฑล        ให้เป็นไปตามนโยบายรัฐบาล และกระทรวงคมนาคม ซึ่งที่ประชุมได้รับทราบผลการดำเนินการตามแผนปฏิบัติการการพัฒนาระบบการจราจรและขนส่งอัจฉริยะในเขตกรุงเทพมหานครและปริมณฑล ระยะกลาง 6 ปี (พ.ศ. 2561 - 2566) การจัดทำมาตรฐานระบบ ITS : มาตรฐานการให้บริการข้อมูลระบบขนส่งสาธารณะ โครงการนำร่องการพัฒนาระบบ ITS ในเขตจังหวัดปริมณฑล โครงการการพัฒนาป้ายจราจรอัจฉริยะพร้อมแนะนำเส้นทางลัด : พื้นที่จังหวัดนนทบุรี และโครงการการประเมินผลการใช้มาตรการตรวจจับผู้กระทำผิดกฎหมายจราจรโดยใช้กล้องตรวจจับ : พื้นที่จังหวัดปทุมธานี รวมทั้งการจัดตั้งศูนย์บูรณาการระบบการจราจรและขนส่งอัจฉริยะ (Intelligent Transport System Integrated Center) หรือศูนย์บูรณาการ ITS นอกจากนี้ที่ประชุมได้รับทราบร่างแผนปฏิบัติการการพัฒนาระบบ ITS พ.ศ. 2567 - 2570 และกรอบแนวทางการดำเนินการขับเคลื่อนแผนปฏิบัติการการพัฒนาระบบ ITS ซึ่งที่ประชุมได้มอบให้สำนักงานนโยบายและแผนการขนส่งและจราจร (สนข.) ปรับปรุงร่างแผนปฏิบัติการการพัฒนาระบบ ITS ตามข้อเสนอแนะของคณะกรรมการฯ เพื่อนำเสนอในการประชุมครั้งต่อไป ทั้งนี้ สนข. จะนำเสนอแผนปฏิบัติการการพัฒนาระบบ ITS ให้กระทรวงคมนาคมพิจารณาให้ความเห็นชอบ และนำส่งหน่วยงานที่เกี่ยวข้องดำเนินการ รวมทั้งติดตามความก้าวหน้าผลการดำเนินการในลำดับถัดไป

ที่มา : https://www.thaigov.go.th/news/contents/details/77262