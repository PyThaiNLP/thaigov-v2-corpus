รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มีความพร้อม และมุ่งมั่นการเจรจากับนายกรัฐมนตรีกัมพูชา ซึ่งจะเดินทางเยือนไทยอย่างเป็นทางการ 7 กุมภาพันธ์ 2567 


วันพุธที่ 10 มกราคม 2567
10/01/2567
พิมพ์
โฆษกรัฐบาลเผย นายกฯ มีความพร้อม และมุ่งมั่นการเจรจากับนายกรัฐมนตรีกัมพูชา ซึ่งจะเดินทางเยือนไทยอย่างเป็นทางการ 7 กุมภาพันธ์ 2567
ในประเด็นพื้นที่ทางทะเลที่ไทยและกัมพูชาอ้างสิทธิในไหล่ทวีปทับซ้อนกัน เพื่อประโยชน์ของประชาชนทั้งสองประเทศ
นายชัย วัชรงค์ โฆษกประจำสำนักนายกรัฐมนตรีเปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมที่จะรับฟังและหารือกับนายกรัฐมนตรีกัมพูชาเพื่อพิจารณาสานต่อและผลักดันการเจรจา เรื่องการแก้ไขปัญหาพื้นที่ที่ไทยและกัมพูชาอ้างสิทธิในไหล่ทวีปทับซ้อนกัน
โฆษกประจำสำนักนายกรัฐมนตรี ระบุว่า ในโอกาสการเดินทางเยือนไทยอย่างเป็นทางการของสมเด็จมหาบวรธิบดี ฮุน มาแนต (His Excellency Samdech Moha Borvor Thipadei HUN MANET) นายกรัฐมนตรีแห่งราชอาณาจักรกัมพูชา ในวันที่ 7 กุมภาพันธ์ 2567 นายกรัฐมนตรีพร้อมที่จะรับฟังและหารือกับกัมพูชา เพื่อพิจารณานำไปสู่การแก้ไขปัญหาเกี่ยวกับพื้นที่ที่ไทยและกัมพูชาอ้างสิทธิในไหล่ทวีปทับซ้อนกัน (overlapping claims area – OCA) บนพื้นฐานของหลักกฎหมายระหว่างประเทศ และใช้ประโยชน์ร่วมกันจากทรัพยากรธรรมชาติใต้ทะเล ซึ่งมีศักยภาพทางเศรษฐกิจสูง โดยเชื่อมั่นว่าจะช่วยยกระดับชีวิตความเป็นอยู่ของประชาชนทั้งสองประเทศ และเพิ่มความมั่นคงทางพลังงาน โดยนายกรัฐมนตรีจะพยายามแสวงหาทางออกที่เป็นที่ยอมรับของประชาชนทั้งสองประเทศ และส่งเสริมความร่วมมือที่ใกล้ชิดระหว่างกัน
“นายกรัฐมนตรีเชื่อมั่นว่า มิตรภาพและการดำเนินนโยบายต่างประเทศด้วยความเป็นมิตรกับทุกประเทศ จะทำให้ทั้งสองฝ่ายบรรลุข้อตกลง เพื่อประโยชน์ร่วมกัน แก่ประเทศและประชาชนของทั้งสองฝ่าย” นายชัย กล่าว
ทั้งนี้ โฆษกประจำสำนักนายกรัฐมนตรีระบุว่า รัฐบาลเดินหน้าเร่งเจรจากรณีพื้นที่ทับซ้อนไทย-กัมพูชา ส่วนหนึ่งก็เพื่อนำทรัพยากรในพื้นที่ทับซ้อนมาแบ่งปันเพื่อใช้ประโยชน์ เชื่อมั่นว่าจะเป็นอีกโอกาสในการแก้ปัญหาค่าพลังงานในประเทศไทย โดยก๊าซจากพื้นที่ทับซ้อนจะทำให้ประเทศไทยสามารถผลิตไฟฟ้าได้ในราคาที่ถูกลง ช่วยลดค่าใช้จ่ายของประชาชน และเพิ่มความสามารถการแข่งขันของประเทศอีกด้วย

ที่มา : https://www.thaigov.go.th/news/contents/details/77260