รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สนับสนุนการผลักดันซอฟต์พาวเวอร์ด้านอาหาร พร้อมส่งเสริมการมอบสัญลักษณ์ Thai SELECT การันตีคุณภาพอาหารไทยทั้งในประเทศและต่างประเทศ


วันพุธที่ 10 มกราคม 2567
10/01/2567
พิมพ์
​โฆษกรัฐบาลเผย นายกฯ สนับสนุนการผลักดันซอฟต์พาวเวอร์ด้านอาหาร พร้อมส่งเสริมการมอบสัญลักษณ์ Thai SELECT การันตีคุณภาพอาหารไทยทั้งในประเทศและต่างประเทศ
​โฆษกรัฐบาลเผย นายกฯ สนับสนุนการผลักดันซอฟต์พาวเวอร์ด้านอาหาร พร้อมส่งเสริมการมอบสัญลักษณ์ Thai SELECT การันตีคุณภาพอาหารไทยทั้งในประเทศและต่างประเทศ
วันนี้ (10 มกราคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า จากการที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้สนับสนุนการผลักดันนโยบายซอฟต์พาวเวอร์ของไทยอย่างต่อเนื่อง หนึ่งในซอฟต์พาวเวอร์ของไทยที่เป็นที่รู้จักอย่างแพร่หลาย ได้แก่ อาหารไทย โดยมีการยกระดับการทูตเชิงอาหาร ทั้งนี้กระทรวงพาณิชย์ได้มีการรับลูกต่อจากนโยบายของรัฐบาลในด้านนี้ โดยได้ส่งเสริมการมอบสัญลักษณ์ Thai SELECT เพื่อการันตีคุณภาพอาหารไทยทั้งในประเทศและต่างประเทศ ชูจุดขายด้านซอฟต์พาวเวอร์ และความเป็นไทยผ่านอาหาร
โฆษกประจำสำนักนายกรัฐมนตรี กล่าวว่า รัฐบาลส่งเสริมการเผยแพร่วัฒนธรรมทางด้านอาหารมาอย่างต่อเนื่อง เพื่อประชาสัมพันธ์ และ สร้างความนิยมอาหารไทยในต่างประเทศผ่านการทูตด้านอาหาร (Gastrodiplomacy) ในโครงการ Global Thai Restaurant Company ทำให้ร้านอาหารไทยในต่างประเทศมีจำนวนเพิ่มขึ้นจาก 5,500 ร้าน เป็น 15,000 ร้าน และมีแนวโน้มเติบโตขึ้น ทำให้อาหารไทยเป็นหนึ่งในอาหารยอดนิยมจากคนทั่วมุมโลก และมักติดอันดับความนิยมที่จัดโดยเว็บไซต์จัดอันดับเกี่ยวกับอาหาร เช่น เว็บไซต์ Tasteatlas Awards 2023/2024 ที่ได้จัดอันดับ 5 เมนูอาหารไทย ได้แก่ ผัดกะเพรา ข้าวซอย แกงพะแนง ต้มข่าไก่ และแกงมัสมั่น ให้ติดอันดับ 100 เมนูแรกในเมนูอาหารที่ดีที่สุดของโลก จากรายการอาหารทั้งหมด 10,927 รายการ
นอกจากนี้ ทางกระทรวงพาณิชย์ได้มีนโยบายในการผลักดันให้ร้านอาหารไทยในต่างประเทศได้รับตราสัญลักษณ์ Thai SELECT โดยเป็นตราสัญลักษณ์ที่มอบให้กับร้านอาหารไทย และผลิตภัณฑ์อาหารไทยสำเร็จรูป ที่ให้บริการและจำหน่ายอาหารไทยรสชาติไทยแท้ ซึ่งจะเป็นการช่วยการันตีคุณภาพความเป็นไทยให้แก่ร้านอาหารไทยที่เปิดขายในต่างแดน และร้านอาหารไทยในประเทศด้วย โดยจากข้อมูลของกรมส่งเสริมการค้าระหว่างประเทศพบว่า ปัจจุบันมีจำนวนร้านอาหารไทยในต่างประเทศรวม 17,478 ร้าน ทั่วโลก โดยสหรัฐอเมริกามีจำนวนร้านอาหารไทยมากที่สุดในโลก รวมทั้งสิ้นราว 6,850 ร้าน (ข้อมูลจากกรมส่งเสริมการค้าระหว่างประเทศ ณ เดือน ต.ค. 2566) คิดเป็น 39% ของจำนวนร้านอาหารไทยในต่างประเทศทั้งหมด ส่วนร้านอาหารไทย Thai Select ทั่วโลก 70 ประเทศมีจำนวน 1,377 ร้าน (https://www.thaiselect.com/th)
“นายกรัฐมนตรีสนับสนุนการผลักดันอาหารไทยซึ่งเป็นอาหารที่เพียบพร้อมด้วยรสชาติ และคุณประโยชน์จากวัตถุดิบ ปรุงรสอย่างสร้างสรรค์เป็นส่วนหนึ่งของมรดกวัฒนธรรมอันทรงคุณค่า ให้เป็นซอฟต์พาวเวอร์ที่สำคัญให้รู้จักอย่างแพร่หลายในระดับโลก” นายชัย กล่าว

ที่มา : https://www.thaigov.go.th/news/contents/details/77222