รัฐบาลไทย-ข่าวทำเนียบรัฐบาล-‘หน่วย ฉก.พญานาคราช’ ผนึก ‘กรมศุลกากร’ เตรียมตั้งคณะทำงานร่วม ขับเคลื่อนปราบสินค้าเกษตร เถื่อนขยายกำลังความร่วมมืออย่างเต็มพิกัด


วันพุธที่ 10 มกราคม 2567
‘หน่วย ฉก.พญานาคราช’ ผนึก ‘กรมศุลกากร’ เตรียมตั้งคณะทำงานร่วม ขับเคลื่อนปราบสินค้าเกษตร เถื่อนขยายกำลังความร่วมมืออย่างเต็มพิกัด
‘หน่วย ฉก.พญานาคราช’ ผนึก ‘กรมศุลกากร’ เตรียมตั้งคณะทำงานร่วม ขับเคลื่อนปราบสินค้าเกษตร
เถื่อนขยายกำลังความร่วมมืออย่างเต็มพิกัด
วันนี้ (10 ม.ค.67) พันเอก รวิรักษ์ สัตตบุศย์ ผู้บังคับหน่วยเฉพาะกิจพญานาคราช นำทีมหน่วยเฉพาะกิจพญานาคราช หารือร่วมกับ นายพันธ์ทอง ลอยกุลนันท์ ที่ปรึกษาด้านการพัฒนาและบริหารจัดการเก็บภาษี กรมศุลกากร เพื่อกำหนดแนวทางการป้องกันและปราบปรามสินค้าเกษตรผิดกฎหมาย โดยมี นายธนดล สุวัณณะฤทธิ์ รองผู้บังคับหน่วยเฉพาะกิจพญานาคราช นายภัสชญภณ หมื่นแจ้ง รองอธิบดีกรมวิชาการเกษตร นายมานพ หนูสอน รองอธิบดีกรมประมง นายสัตวแพทย์บุญญกฤช ปิ่นประสงค์ รองอธิบดีกรมปศุสัตว์ นายอภิชาติ ใจงาม ผู้เชี่ยวชาญด้านการสืบสวนและปราบปราม กรมศุลกากร พร้อมด้วย ผู้แทนจากสำนักงานป้องกันและปราบปรามการฟอกเงิน (ปปง.) สำนักงานตำรวจแห่งชาติ และเจ้าหน้าที่ที่เกี่ยวข้องเข้าร่วม ณ ห้องประชุมภาสกรวงศ์ กรมศุลกากร คลองเตย กรุงเทพมหานคร
สำหรับการประชุมหารือร่วมกันในครั้งนี้ เพื่อกำหนดแนวทางการป้องกันและปราบปรามสินค้าเกษตรผิดกฎหมายร่วมกัน ซึ่งจากการดำเนินงานที่ผ่านมาของหน่วยเฉพาะกิจพญานาคราชนั้นยังพบปัญหาอุปสรรค ดังนั้น เพื่อให้เกิดการบูรณาการความร่วมมือให้การขับเคลื่อนงานเป็นไปอย่างมีประสิทธิภาพและเข้มข้นมากขึ้น กระทรวงเกษตรและสหกรณ์ โดย หน่วยเฉพาะกิจพญานาคราช จึงได้ผนึกความร่วมมือกับกรมศุลกากร ตั้งคณะทำงานร่วมเพื่อกำหนดแนวทางแก้ไข และร่วมระดมกำลังเจ้าหน้าที่ในการลงพื้นที่ตรวจสินค้าเกษตรที่ผิดกฎหมาย เพื่อให้เกิดการทำงานรวดเร็ว และมีแนวทางการทำงานเป็นไปในทิศทางเดียวกัน แก้ไขปัญหาได้อย่างตรงจุด ลดความสูญเสียด้านเศรษฐกิจจากการถูกแทรกแซงกลไกราคาตลาดอย่างเป็นรูปธรรม เป็นไปตามนโยบายของนายกรัฐมนตรี และรัฐมนตรีว่าการกระทรวงเกษตรและสหกรณ์ร้อยเอก ธรรมนัส พรหมเผ่า
ทั้งนี้ ทั้ง 4 หน่วยงาน ได้แก่ กรมวิชาการเกษตร กรมประมง กรมปศุสัตว์ และกรมศุลกากร จะเดินหน้าความร่วมมือขับเคลื่อนป้องกันและการปราบปรามการลักลอบนำเข้าสินค้าเกษตรผิดกฎหมายให้เป็นไปอย่างมีประสิทธิภาพและประสิทธิผล และเพิ่มความเข้มงวดในการสกัดกั้น การลักลอบนำเข้าสินค้าเกษตรอย่างเต็มกำลัง เนื่องจากการลักลอบนำเข้าสินค้าจากต่างประเทศ ถือเป็นภัยคุกคามร้ายแรงต่อระบบเศรษฐกิจของประเทศไทย

ที่มา : https://www.thaigov.go.th/news/contents/details/77267