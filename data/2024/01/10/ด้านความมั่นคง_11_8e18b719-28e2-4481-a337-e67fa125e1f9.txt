รัฐบาลไทย-ข่าวทำเนียบรัฐบาล-ฝ่ายปกครองจังหวัดนราธิวาสบูรณาการหน่วยงานความมั่นคง เข้าช่วยเหลือเหยื่อค้าประเวณีเด็ก พร้อมจับกุมผู้กระทำความผิด 3 ราย ผู้ว่าฯ สั่งเร่งเดินหน้าขยายผลค้นหาเครือข่าย 


วันพุธที่ 10 มกราคม 2567
10/01/2567
พิมพ์
ฝ่ายปกครองจังหวัดนราธิวาสบูรณาการหน่วยงานความมั่นคง เข้าช่วยเหลือเหยื่อค้าประเวณีเด็ก พร้อมจับกุมผู้กระทำความผิด 3 ราย ผู้ว่าฯ สั่งเร่งเดินหน้าขยายผลค้นหาเครือข่าย
ฝ่ายปกครองจังหวัดนราธิวาสบูรณาการหน่วยงานความมั่นคง เข้าช่วยเหลือเหยื่อค้าประเวณีเด็ก พร้อมจับกุมผู้กระทำความผิด 3 ราย ผู้ว่าฯ สั่งเร่งเดินหน้าขยายผลค้นหาเครือข่าย หากพบเบาะแสวอนแจ้งสายด่วนศูนย์ดำรงธรรม 1567 ทันที
วันนี้ (10 ม.ค. 67) ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า จังหวัดนราธิวาสได้สั่งการให้นายสังคม เกิดก่อ ปลัดจังหวัดนราธิวาส เร่งตรวจสอบข้อเท็จจริง กรณีพบการบังคับขู่เข็ญให้เด็กอายุต่ำกว่า 18 ปี ค้าประเวณีในเขตพื้นที่อำเภอเมืองนราธิวาส โดยมอบหมายให้ นายสุวิทย์ นาคเป้า ป้องกันจังหวัดนราธิวาส พร้อมด้วย ว่าที่ร้อยโท สรรพศิริ ศิริสวัสดิ์ ผู้ช่วยป้องกันจังหวัดนราธิวาส บูรณาการร่วมกับ ว่าที่พันตำรวจเอก นิยม สุวรรณคง ผู้กำกับการสืบสวนตำรวจภูธรจังหวัดนราธิวาส นำเจ้าหน้าที่กำลังชุดสืบสวน กองกำกับการสืบสวนตำรวจภูธรจังหวัดนราธิวาส กองบังคับการปราบปรามการค้ามนุษย์ และเจ้าหน้าที่สำนักงานพัฒนาสังคมและความมั่นคงของมนุษย์จังหวัดนราธิวาส ร่วมกันเข้าช่วยเหลือผู้เสียหายจากการค้าประเวณีเด็กอายุต่ำกว่า 18 ปี เบื้องต้นสามารถจับกุมผู้กระทำความผิดได้ 3 ราย จึงได้สั่งการเร่งขยายผล เพื่อทลายเครือข่ายการค้ามนุษย์ในพื้นที่ต่อไป
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มอบนโยบายและแนวทางในการยกระดับความเข้มข้นในการจัดระเบียบสังคม ปราบปรามผู้มีอิทธิพล ยาเสพติด การค้ามนุษย์ รวมทั้งสิ่งผิดกฎหมายทุกรูปแบบ และนายสุทธิพงษ์ จุลเจริญ ปลัดกระทรวงมหาดไทย ได้มีข้อสั่งการและเน้นย้ำให้ทุกจังหวัดทั่วประเทศ มุ่งมั่นในการกำจัดกวาดล้างสิ่งผิดกฎหมายที่อาจก่อให้เกิดความไม่สงบเรียบร้อยในบ้านเมือง พร้อมทั้งตรวจตรา กวดขัน ในการจัดระเบียบสังคม เพื่อ “บำบัดทุกข์ บำรุงสุข” ให้พี่น้องประชาชนสามารถดำเนินชีวิตได้อย่างเป็นปกติสุข
“จากการสืบสวนของเจ้าหน้าที่ฝ่ายปกครองและเจ้าหน้าที่ตำรวจ ได้รับเบาะแสว่า มีการลักลอบค้าประเวณีเด็กอายุต่ำกว่า 18 ปี เจ้าหน้าที่ชุดจับกุมจึงได้วางแผนทำการจับกุมโดยใช้สายลับติดต่อผ่านทางโซเซียลมีเดียและได้นัดหมายบริเวณจุดเกิดเหตุ ต่อมาเจ้าหน้าที่ฯ ได้รับแจ้งจากสายลับว่า นางสาวเอ (เหยื่อ) อายุ 17 ปี อยู่ภายในห้องพักของรีสอร์ตแห่งหนึ่งในพื้นที่อำเภอเมืองนราธิวาส ถูกบังคับขู่เข็ญให้ค้าประเวณีจริง เจ้าหน้าที่ฯ จึงแสดงตัวเข้าให้การช่วยเหลือ และได้พบตัวนางสาวอาลิษาอยู่บริเวณหน้าห้องพักในรีสอร์ตดังกล่าว ซึ่งเป็นคนพานางสาวเอ (เหยื่อ) มาส่งที่ห้องพักดังกล่าวจริง และบริเวณใกล้เคียงยังได้พบนายนัสรี และนายมูฮัมหมัด จึงได้ทำการตรวจค้น พบเงินจำนวน 1,500 บาท โดยได้รับมาจากนางสาวเอ (เหยื่อ) เจ้าหน้าที่ฯ จึงได้ควบคุมตัวผู้กระทำความผิดทั้ง 3 ราย มายังสถานีตำรวจภูธรเมืองนราธิวาส เพื่อทำการสอบสวนและดำเนินคดีตามกฎหมาย และเร่งขยายผลค้นหาผู้เกี่ยวข้องในขบวนการดังกล่าว ทั้งนี้ ได้นำนางสาวเอ (เหยื่อ) เข้ารับการคุ้มครองโดยเจ้าหน้าที่สำนักงานพัฒนาสังคมและความมั่นคงของมนุษย์จังหวัดนราธิวาส เพื่อเข้าสู่กระบวนการสอบปากคำของทีมสหวิชาชีพต่อไป” ว่าที่ร้อยตรีตระกูลฯ กล่าว
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในช่วงท้ายว่า จังหวัดนราธิวาสได้กำชับให้เจ้าหน้าที่ทุกฝ่ายบูรณาการร่วมกันกวาดล้างสิ่งผิดกฎหมายที่ก่อให้เกิดความไม่สงบในบ้านเมืองทุกประเภท เพื่อนำความสงบเรียบร้อยมาสู่สังคม ซึ่งถือเป็นสิ่งสำคัญที่จะช่วยให้การปฏิบัติของเจ้าหน้าที่สำเร็จลุล่วงได้ และขอเชิญชวนพี่น้องประชาชนทุกคนช่วยกันระแวดระวังบ้านเมืองของเรา ช่วยกันเป็นหูเป็นตาให้เจ้าหน้าที่ฝ่ายความมั่นคง หากพบเห็นเบาะแสการกระทำผิดทุกรูปแบบ สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ หรือสายด่วนศูนย์ดำรงธรรม 1567 โทรฟรีตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการแจ้งเบาะแสดังกล่าว
#WorldSoilDay #วันดินโลก  #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77268