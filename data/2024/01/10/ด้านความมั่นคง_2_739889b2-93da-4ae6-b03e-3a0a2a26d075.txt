รัฐบาลไทย-ข่าวทำเนียบรัฐบาล-กสร. ยืนยันช่วยเหลือเรียกร้องสิทธิให้ลูกจ้างบริษัท ริกิ การ์เม้นส์ จำกัด ครบถ้วนตามอำนาจหน้าที่


วันพุธที่ 10 มกราคม 2567
10/01/2567
พิมพ์
กสร. ยืนยันช่วยเหลือเรียกร้องสิทธิให้ลูกจ้างบริษัท ริกิ การ์เม้นส์ จำกัด ครบถ้วนตามอำนาจหน้าที่
กสร. ยืนยันช่วยเหลือเรียกร้องสิทธิให้ลูกจ้างบริษัท ริกิ การ์เม้นส์ จำกัด ครบถ้วนตามอำนาจหน้าที่
กรมสวัสดิการและคุ้มครองแรงงาน (กสร.) ยืนยันการช่วยเหลือลูกจ้างบริษัท ริกิ การ์เม้นส์ จำกัด จังหวัดราชบุรี ได้ดำเนินการอย่างครบถ้วนตามอำนาจหน้าที่ เพื่อให้ได้รับสิทธิประโยชน์ตามกฎหมาย
นางโสภา เกียรตินิรชา อธิบดีกรมสวัสดิการและคุ้มครองแรงงาน เปิดเผยหลังกลุ่มแรงงานเพื่อสังคม นำลูกจ้าง บริษัท ริกิ การ์เม้นท์ จำกัด จังหวัดราชบุรี มาชุมนุมปักหลักบริเวณด้านข้างกระทรวงแรงงานเพื่อเรียกร้องสิทธิตามกฎหมายคุ้มครองแรงงาน ซึ่งกรณีดังกล่าวกรมสวัสดิการและคุ้มครองแรงงาน โดยสำนักงานสวัสดิการและคุ้มครองแรงงานจังหวัดราชบุรี ได้ดำเนินการให้ความช่วยเหลือลูกจ้างโดยบังคับใช้กฎหมายคุ้มครองแรงงานกับนายจ้างอย่างครบถ้วนตามอำนาจหน้าที่แล้ว ดังนี้ พนักงานตรวจแรงงานสำนักงานสวัสดิการและคุ้มครองแรงงานจังหวัดราชบุรีได้รับคำร้อง คร.7 จากลูกจ้าง และได้มีคำสั่งฯ ให้ บริษัท ริกิ การ์เม้นส์ จำกัด นายจ้างจ่ายค่าชดเชยและค่าจ้างแทนการบอกกล่าวล่วงหน้า รวมเป็นเงินจำนวนทั้งสิ้น 4,908,433.97 บาท (สี่ล้านเก้าแสนแปดพันสี่ร้อยสามสิบสามบาทเก้าสิบเจ็ดสตางค์) พร้อมดอกเบี้ย  ในระหว่างเวลาผิดนัดร้อยละสิบห้าต่อปีจนกว่าจะชำระเสร็จสิ้น ให้แก่ลูกจ้างจำนวน 41 คน ซึ่งครบกำหนดระยะเวลาปฏิบัติตามคำสั่ง 30 วัน ในวันที่ 29 มกราคม 2567 และในส่วนของกองทุนสงเคราะห์ลูกจ้างได้ดำเนินการจ่ายเงินสงเคราะห์จากกองทุนสงเคราะห์ลูกจ้าง กรณีค่าชดเชยให้แก่ลูกจ้างจำนวน 40 คน รวมเป็นเงินจำนวนทั้งสิ้น 763,600 บาท (เจ็ดแสนหกหมื่นสามพันหกร้อยบาทถ้วน) แล้วเมื่อวันที่ 26 ธันวาคม 2566 ที่ผ่านมา นอกจากนี้ ลูกจ้างได้ยื่นแบบคำขอแต่งตั้งนิติกรสำนักงานสวัสดิการและคุ้มครองแรงงานจังหวัดราชบุรีดำเนินการฟ้องคดีทางแพ่งให้แก่ลูกจ้าง และปัจจุบันอยู่ระหว่างการดำเนินการตามขั้นตอนของนิติกร
“กรมสวัสดิการและคุ้มครองแรงงาน (กสร.) รวมถึงหน่วยงานในสังกัดทั่วประเทศ ยืนยันไม่เคยนิ่งเฉยในการทำหน้าที่ช่วยเหลือพี่น้องผู้ใช้แรงงานตามสิทธิและอำนาจหน้าที่ตามกฎหมาย อย่างไรก็ตามขอให้กำลังใจทุกฝ่าย และเข้าใจดีถึงความเดือดร้อนกลุ่มลูกจ้างที่มาชุมนุม ซึ่งจะติดตามความคืบหน้าให้ได้รับสิทธิตามกฎหมายแรงงานที่ได้ดำเนินการไปแล้วต่อไป” อธิบดีโสภา กล่าวท้ายสุด

ที่มา : https://www.thaigov.go.th/news/contents/details/77226