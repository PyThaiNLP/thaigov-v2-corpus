รัฐบาลไทย-ข่าวทำเนียบรัฐบาล-รอง ลธน. นายพงศ์ศรัณย์ รับหนังสือร้องเรียนจากผู้ได้รับผลกระทบจากโครงการคอนโด Ashton Asoke เผยต้องดูรายละเอียดของคดี เพื่อหาแนวทางแก้ไขปัญหาให้ทุกฝ่ายได้รับความเป็นธรรม 


วันศุกร์ที่ 26 มกราคม 2567
26/01/2567
พิมพ์
รอง ลธน. นายพงศ์ศรัณย์ รับหนังสือร้องเรียนจากผู้ได้รับผลกระทบจากโครงการคอนโด Ashton Asoke เผยต้องดูรายละเอียดของคดี เพื่อหาแนวทางแก้ไขปัญหาให้ทุกฝ่ายได้รับความเป็นธรรม
รอง ลธน. นายพงศ์ศรัณย์ รับหนังสือร้องเรียนจากผู้ได้รับผลกระทบจากโครงการคอนโด Ashton Asoke เผยต้องดูรายละเอียดของคดี เพื่อหาแนวทางแก้ไขปัญหาให้ทุกฝ่ายได้รับความเป็นธรรม
วันนี้ (26 มกราคม 2567) เวลา 10.15 น. ณ บริเวณด้านหน้าตึกบัญชาการ 1 ทำเนียบรัฐบาล นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง รับหนังสือร้องเรียนจากผู้ได้รับผลกระทบจากโครงการคอนโด Ashton Asoke เพื่อขอให้รัฐบาลช่วยไกล่เกลี่ย หาแนวทางในการดำเนินการแก้ไขปัญหาโครงการ Ashton Asoke เนื่องจากศาลปกครองสูงสุดมีคำพิพากษาตั้งแต่เดือนกรกฎาคมปีที่แล้ว ซึ่งผ่านระยะเวลามากว่า 6 เดือน แต่ยังไม่ได้รับแนวทางในการเยียวยาหรือแก้ไขปัญหาที่เป็นรูปธรรม
นายพงศ์ศรัณย์ กล่าวว่า เบื้องต้นคดีความของคอนโด Ashton Asoke มีคำสั่งจากศาลปกครองสูงสุดแล้ว หลังจากนี้ก็เป็นเรื่องของการดูแลว่าจะต้องทำอย่างไร เพราะขอบเขตของความเสียหายนั้นขยายวงกว้างไม่ใช่แค่เพียงตัวคอนโด Ashton Asoke เท่านั้นแต่ผู้อาศัยกว่า 600 คนภายในคอนโด Ashton Asoke ต่างก็ได้รับผลกระทบด้วย ทั้งนี้จะต้องเข้าไปดูรายละเอียดของคดีความว่าขณะนี้อยู่จุดไหน หน่วยงานไหนที่เกี่ยวข้องบ้าง เพื่อหาแนวทางที่จะแก้ไขปัญหาที่เกิดขึ้นให้ทุกฝ่ายได้รับความเป็นธรรม โดยต้องคำนึงถึงกฎหมายและข้อเท็จจริงของการใช้พื้นที่

ที่มา : https://www.thaigov.go.th/news/contents/details/77995