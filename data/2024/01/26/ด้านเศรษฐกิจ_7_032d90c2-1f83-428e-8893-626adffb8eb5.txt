รัฐบาลไทย-ข่าวทำเนียบรัฐบาล-กรมทางหลวงชนบท สรุปผลการอำนวยความปลอดภัยและการให้บริการประชาชน ช่วงเทศกาล   ปีใหม่ 2567 สถิติการเกิดอุบัติเหตุลดลงกว่า 18% 


วันศุกร์ที่ 26 มกราคม 2567
กรมทางหลวงชนบท สรุปผลการอำนวยความปลอดภัยและการให้บริการประชาชน ช่วงเทศกาล   ปีใหม่ 2567 สถิติการเกิดอุบัติเหตุลดลงกว่า 18%
....
กรมทางหลวงชนบท (ทช.) กระทรวงคมนาคม ได้ขานรับนโยบายการอำนวยความสะดวกปลอดภัยในการเดินทางช่วงเทศกาลปีใหม่ 2567 โดยมอบหมายให้สำนักงานทางหลวงชนบท แขวงทางหลวงชนบท และหมวดบำรุงทางหลวงชนบททั่วประเทศ เตรียมพร้อมรองรับการเดินทางของประชาชนจัดตั้งศูนย์ความปลอดภัยและศูนย์บริการประชาชน ระหว่างวันที่ 29 ธันวาคม 2566 - 4 มกราคม 2567 โดย ทช. ได้จัดชุดเจ้าหน้าที่ให้บริการ ดูแลด้านความสะดวกปลอดภัยในการเดินทางให้กับประชาชนตามจุดต่าง ๆ เช่น การให้รายละเอียดข้อมูลเส้นทาง แนะนำเส้นทางเลี่ยง การช่วยเหลือ และปฐมพยาบาลเบื้องต้น โดยสำนักอำนวยความปลอดภัย ได้สรุปการรายงานสถิติอุบัติเหตุ การช่วยเหลือและให้บริการประชาชนในช่วงเทศกาลปีใหม่ 2567 พบว่าจำนวนสถิติอุบัติเหตุลดลงจากค่าเฉลี่ย 3 ปีย้อนหลัง กว่าร้อยละ 18.68 สาเหตุหลักของการเกิดอุบัติเหตุ 2 อันดับแรก คือ ขับรถเร็วเกินกว่ากฎหมายกำหนด และเมาสุรา มีจำนวนผู้บาดเจ็บลดลงร้อยละ 10.19 ผู้เสียชีวิตลดลงร้อยละ 52.83 ซึ่งบรรลุค่าเป้าหมายตามตัวชี้วัดช่วงเทศกาลปีใหม่ 2567 นอกจากนี้ ทช. ยังมีการให้บริการประชาชน การสอบถามเส้นทาง และขอความช่วยเหลือผ่านสายด่วน ทช. โทร. 1146 ในช่วงวันดังกล่าว 330 ครั้ง และยอดการให้บริการอำนวยความสะดวกทั่วประเทศทั้งสิ้น 4,298 ครั้ง แบ่งเป็นการบริการเครื่องดื่มให้กับประชาชน 1,214 ครั้ง การให้รายละเอียดข้อมูลเส้นทาง 408 ครั้ง การให้บริการห้องสุขา 2,524 ครั้ง การให้ความช่วยเหลือ 46 ครั้ง การปฐมพยาบาลเบื้องต้น 4 ครั้ง บริการแผ่นพับประชาสัมพันธ์ 404 ครั้ง พร้อมทั้งได้จัดชุดลาดตระเวนให้ความช่วยเหลือประชาชนในโครงข่ายทางหลวงชนบททั่วประเทศ เพื่อความปลอดภัยในการสัญจรช่วงเทศกาล
ทั้งนี้ ทช. ได้นำข้อมูลมาวิเคราะห์และดำเนินการปรับปรุงแก้ไขจุดพื้นที่เสี่ยงอันตรายช่วงหลังเทศกาล พร้อมดูแลอำนวยความสะดวกปลอดภัยให้กับประชาชนอย่างต่อเนื่องตลอดเส้นทาง เพื่อให้ประชาชนสามารถเดินทางได้อย่างสะดวกปลอดภัย รวมถึงขอบคุณผู้ใช้รถใช้ถนนที่ปฏิบัติตามกฎจราจรอย่างเคร่งครัด มีน้ำใจต่อผู้ร่วมใช้เส้นทาง ขับขี่ด้วยความไม่ประมาท หากประชาชนต้องการสอบถามข้อมูลการเดินทาง หรือขอความช่วยเหลือสามารถติดต่อได้ที่สายด่วน ทช. โทร. 1146

ที่มา : https://www.thaigov.go.th/news/contents/details/77993