รัฐบาลไทย-ข่าวทำเนียบรัฐบาล-​โฆษกรัฐบาลย้ำประกาศกรมอุตุฯ เตือนภาคใต้มีฝนตกหนัก ขอประชาชนภาคใต้ระวังอันตรายจากฝนตกหนักที่อาจเกิดขึ้น 26-27 ม.ค. 


วันศุกร์ที่ 26 มกราคม 2567
26/01/2567
พิมพ์
​โฆษกรัฐบาลย้ำประกาศกรมอุตุฯ เตือนภาคใต้มีฝนตกหนัก ขอประชาชนภาคใต้ระวังอันตรายจากฝนตกหนักที่อาจเกิดขึ้น 26-27 ม.ค.
​โฆษกรัฐบาลย้ำประกาศกรมอุตุฯ เตือนภาคใต้มีฝนตกหนักขอประชาชนภาคใต้ระวังอันตรายจากฝนตกหนักที่อาจเกิดขึ้น 26-27 ม.ค. ด้านปภ.แจ้งเตือนภัย พื้นที่เฝ้าระวังน้ำท่วมฉับพลัน น้ำป่าไหลหลาก จ.ยะลา-นราธิวาส พื้นที่เฝ้าระวังน้ำล้นตลิ่ง น้ำท่วมขังจ.พัทลุง-นราธิวาส
วันที่ 26 มกราคม 2567 นายชัย วัชรงค์ โฆษกประจำสำนักนายกรัฐมนตรี เผยว่า เมื่อช่วงเช้าที่ผ่านมา กรมอุตุนิยมวิทยา ได้ออกประกาศ เรื่อง คลื่นลมแรงบริเวณอ่าวไทยตอนล่างและทะเลอันดามัน ฉบับที่ 8 (19/2567)  (มีผลกระทบในช่วงวันที่ 26-27 มกราคม 2567) ระบุว่า มรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังค่อนข้างแรง ลักษณะเช่นนี้ทำให้ภาคใต้มีฝนตกหนักบางแห่ง ขอให้ประชาชนบริเวณภาคใต้ระวังอันตรายจากฝนตกหนักที่อาจจะเกิดขึ้นในระยะนี้ไว้ด้วย สำหรับคลื่นลมบริเวณอ่าวไทย และทะเลอันดามันมีกำลังแรงขึ้น โดยอ่าวไทยตอนล่างตั้งแต่จังหวัดนครศรีธรรมราชลงไป ทะเลมีคลื่นสูง 2-3 เมตร บริเวณที่มีฝนฟ้าคะนองคลื่นสูงมากกว่า 3 เมตร ส่วนอ่าวไทยตอนบนตั้งแต่จังหวัดสุราษฎร์ธานีขึ้นมา ทะเลมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร และบริเวณทะเลอันดามันทะเลมีคลื่นสูง 1-2 เมตร ห่างฝั่งคลื่นสูงมากกว่า 2 เมตร บริเวณที่มีฝนฟ้าคะนองคลื่นสูงมากกว่า 3 เมตร
“กรมอุตุนิยมวิทยาขอให้ประชาชนที่อาศัยอยู่บริเวณชายฝั่งภาคใต้ฝั่งตะวันออก ระวังอันตรายจากคลื่นที่ซัดเข้าหาฝั่ง ส่วนชาวเรือบริเวณอ่าวไทยและทะเลอันดามันควรเดินเรือด้วยความระมัดระวังและหลีกเลี่ยงการเดินเรือในบริเวณที่มีฝนฟ้าคะนอง สำหรับเรือเล็กบริเวณอ่าวไทยตอนล่างควรงดออกจากฝั่งจนถึงวันที่ 27 มกราคม 2567 นี้ไว้ด้วย จึงขอให้ประชาชนติดตามประกาศจากกรมอุตุนิยมวิทยา และติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ได้ตลอด 24 ชั่วโมง” นายชัย กล่าว
โฆษกประจำสำนักนายกรัฐมนตรีกล่าวต่อไปว่า ด้านกรมป้องกันและบรรเทาสาธารณภัย (ปภ.) ได้รายงานคาดการณ์และแจ้งเตือนภัย ประจำวันที่ 26 มกราคม 2567 เมื่อเวลา 08.00 น. โดยแจ้งเตือนพื้นที่เฝ้าระวังน้ำท่วมฉับพลัน น้ำป่าไหลหลาก น้ำท่วมขังในระยะสั้น ภาคใต้ จ.ยะลา (อ.เบตง) และนราธิวาส (อ.สุไหงโก-ลก จะแนะ) ขณะที่พื้นที่เฝ้าระวังน้ำล้นตลิ่ง น้ำท่วมขัง ภาคใต้ จ.พัทลุง (อ.กงหรา ตะโหมด ศรีนครินทร์) และนราธิวาส (อ.ระแงะ แว้ง สุคิริน) โดย ปภ. ขอให้ประชาชนติดตามข้อมูลข่าวสารจากทางราชการ ระวังอันตรายจากสัตว์และแมลงมีพิษ อันตรายจากกระแสไฟฟ้าโดยเฉพาะบริเวณน้ำท่วมแนวสายไฟฟ้า เสาไฟฟ้า หรือวัตถุสื่อนำกระแสไฟฟ้า ระวังการขับขี่พาหนะบริเวณน้ำไหลผ่านทาง เพื่อความปลอดภัยควรงดการท่องเที่ยวในพื้นที่ถ้ำที่มีน้ำท่วมขัง และน้ำตกที่น้ำไหลเชี่ยว นอกจากนี้ ปภ. ยังได้แจ้งเตือนภัยพื้นที่เฝ้าระวังคลื่นลมแรง ภาคใต้ จ.นครศรีธรรมราช สงขลา ปัตตานี และนราธิวาส โดยขอให้ติดตามข้อมูลข่าวสารจากทางราชการ ระวังอันตรายจากคลื่นลมแรง ชาวเรือควรเดินเรือด้วยความระมัดระวัง หลีกเลี่ยงบริเวณที่มีฝนฟ้าคะนอง และเรือเล็กควรงดออกจากฝั่ง นักท่องเที่ยวควรงดเล่นน้ำทะเล ผู้ที่มีสิ่งปลูกสร้างที่อยู่บริเวณชายทะเล ให้ระมัดระวังผลกระทบจากคลื่นที่ซัดเข้าฝั่งด้วย

ที่มา : https://www.thaigov.go.th/news/contents/details/77996