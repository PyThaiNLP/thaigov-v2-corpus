รัฐบาลไทย-ข่าวทำเนียบรัฐบาล-นายกฯ ต้อนรับผู้ที่ได้รับพระราชทานรางวัลสมเด็จเจ้าฟ้ามหิดล 2566 ชื่นชมความมุ่งมั่นและทุ่มเท นำมาซึ่งองค์ความรู้ใหม่ เสริมสร้างคุณภาพชีวิตให้คนทั่วโลก


วันศุกร์ที่ 26 มกราคม 2567
นายกฯ ต้อนรับผู้ที่ได้รับพระราชทานรางวัลสมเด็จเจ้าฟ้ามหิดล 2566 ชื่นชมความมุ่งมั่นและทุ่มเท นำมาซึ่งองค์ความรู้ใหม่ เสริมสร้างคุณภาพชีวิตให้คนทั่วโลก
นายกฯ ต้อนรับผู้ที่ได้รับพระราชทานรางวัลสมเด็จเจ้าฟ้ามหิดล 2566 ชื่นชมความมุ่งมั่นและทุ่มเท นำมาซึ่งองค์ความรู้ใหม่ เสริมสร้างคุณภาพชีวิตให้คนทั่วโลก
วันนี้ (26 มกราคม 2567) เวลา 14.00 น. ณ ห้องสีม่วง ตึกไทยคู่ฟ้า ทำเนียบรัฐบาล ศาสตราจารย์นายแพทย์ อภิชาติ อัศวมงคลกุล คณบดีคณะแพทย์ศาสตร์ศิริราชพยาล มหาวิทยาลัยมหิดล นำผู้ได้รับพระราชทานรางวัลสมเด็จเจ้าฟ้ามหิดล ประจำปี 2566จำนวน 2 ราย เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยมีนายรอเบิร์ต เอฟ โกเด็ก (H.E. Mr. Robert F. Godec) เอกอัครราชทูตสหรัฐอเมริกาประจำประเทศไทย นายเปาโล ดีโอนีซี (H.E. Mr. Paolo Dionisi) เอกอัครราชทูตสาธารณรัฐอิตาลีประจำประเทศไทย เข้าร่วมด้วย
สำหรับผู้ได้รับพระราชทานรางวัลสมเด็จเจ้าฟ้ามหิดล ประจำปี 2566 ได้แก่ ศาสตราจารย์ นายแพทย์นาโปเลโอเน เฟอร์รารา (Napoleone Ferrara, M.D.) จากสาขาการแพทย์ ที่ประสบความสำเร็จในการค้นพบและสกัดโปรตีนวีอีจีเอฟ โปรตีนที่เร่งการเจริญเติบโตของเซลล์เยื่อบุหลอดเลือด ซึ่งนำไปสู่การพัฒนายาแอนติบอดีที่ใช้ในการรักษาผู้ป่วยมะเร็งระยะที่มีความรุนแรง และศาสตราจารย์นายแพทย์แบร์รี่ เอช. รูแมค (Barry H. Rumack, M.D.) จากสาขาสาธารณสุข ที่ได้พัฒนากราฟประดิษฐ์เป็นเครื่องมือประเมินความเสี่ยงและวินิจฉัยผู้ป่วยภาวะพิษจากยาพาราเซตามอลเฉียบพลัน กลายเป็นแนวทางการรักษามาตรฐานสากลในการรักษาภาวะพิษดังกล่าวทั่วโลก
โอกาสนี้ นายกรัฐมนตรีกล่าวชื่นชมผู้ได้รับพระราชทานรางวัลสมเด็จเจ้าฟ้ามหิดล ประจำปี 2566 ทั้งสองรายต่อความมุ่งมั่นและทุ่มเท จนนำมาซึ่งองค์ความรู้และการวิจัยทางการแพทย์และสาธารณสุขที่สำคัญ โดยหวังว่าจะได้ต่อยอดความร่วมมือกับบุคลากรไทยในด้านการศึกษาและวิจัยทางการแพทย์และสาธารณสุข เพื่อนำไปสู่การพัฒนานวัตกรรมทางการแพทย์และสาธารณสุข รวมถึงสร้างการตระหนักรู้ทั้งการรักษามะเร็งและภาวะพิษจากยาพาราเซตามอล
ด้านผู้รับพระราชทานรางวัลฯ ทั้งสองราย กล่าวขอบคุณนายกรัฐมนตรีในการต้อนรับในวันนี้ ชื่นชมศักยภาพประเทศไทยที่มีบุคลากรทางการแพทย์ และสาธารณสุขที่มีความเชี่ยวชาญ ทั้งนี้ ยินดีมีความร่วมมือกับรัฐบาล เพื่อนำไปสู่การเสริมสร้างองค์ความรู้และนวัตกรรมทางการแพทย์และสาธารณสุขในสาขาที่ผู้รับพระราชทานรางวัลฯ ทั้งสองรายมีความเชี่ยวชาญ ให้เกิดผลเป็นรูปธรรมต่อไป

ที่มา : https://www.thaigov.go.th/news/contents/details/78009