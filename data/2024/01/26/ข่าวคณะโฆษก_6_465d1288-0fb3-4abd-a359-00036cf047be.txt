รัฐบาลไทย-ข่าวทำเนียบรัฐบาล-“เกณิกา” ป้อง พัชรวาท ปัดหนีตอบกระทู้ แต่ติดภารกิจเร่งด่วน ชี้เป็นนักปฏิบัติมากกว่านักพูด 


วันศุกร์ที่ 26 มกราคม 2567
26/01/2567
พิมพ์
“เกณิกา” ป้อง พัชรวาท ปัดหนีตอบกระทู้ แต่ติดภารกิจเร่งด่วน ชี้เป็นนักปฏิบัติมากกว่านักพูด
“เกณิกา” ป้อง พัชรวาท ปัดหนีตอบกระทู้ แต่ติดภารกิจเร่งด่วน ชี้เป็นนักปฏิบัติมากกว่านักพูด
วันที่ 26 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณี นายชุติพงศ์ พิภพภิญโญ ส.ส.ระยอง พรรคก้าวไกลกล่าวหา พล.ต.อ.พัชรวาท วงษ์สุวรรณ รองนายกรัฐมนตรี และรมว.ทรัพยากรธรรมชาติและสิ่งแวดล้อม เลื่อนตอบกระทู้หลายครั้ง ว่า ขอชี้แจงว่า ในวันที่ 25 ม.ค. พล.ต.อ.พัชรวาท ติดภารกิจ โดยเป็นประธานการประชุมคณะกรรมการอุทยานแห่งชาติ ซึ่งมีวาระสำคัญที่ต้องพิจารณาหลายเรื่องและมีประโยชน์ต่อพี่น้องประชาชน โดยเฉพาะการกำหนดพื้นที่เป็นอุทยานแห่งชาติ 6 แห่ง อาทิ อุทยานแห่งชาติเจ็ดคด - โป่งก้อนเส้า จ.สระบุรี อุทยานแห่งชาติภูชี้ฟ้า จ.เชียงราย ที่มีทรัพยากรธรรมชาติที่สำคัญสมควรสงวนรักษาไว้ให้เป็นประโยชน์แก่การศึกษาของประชาชน รวมถึงได้เห็นชอบแนวทางเลือกในการพัฒนาแหล่งน้ำเพื่อช่วยเหลือประชาชนในพื้นที่ จ.พะเยา ส่วนเรื่องการตอบกระทู้ถามนั้น พล.ต.อ.พัชรวาท ตระหนักและให้ความสำคัญ ไม่ได้หนีแต่อย่างใด แต่เนื่องจากติดภารกิจ จึงขอเลื่อนตอบไปก่อน ในส่วนของประเด็นปัญหาช้างป่าเข้ามาในพื้นที่ชาวบ้านที่นายชุติพงศ์ตั้งกระทู้ถามนั้น ในเรื่องช้างป่าที่ผ่านมา พล.ต.อ.พัชรวาทได้มีการตั้งคณะทำงานขับเคลื่อนการแก้ไขปัญหาช้างป่าขึ้นมาเพื่อแก้ปัญหาดังกล่าวแล้ว มีทีมงานรัฐมนตรี และเจ้าหน้าที่ที่เกี่ยวข้องลงพื้นที่ไปดูแลอย่างต่อเนื่อง
น.ส.เกณิกา กล่าวว่า ส่วนที่นายชุติพงศ์เหน็บแนมเรื่องการลงพื้นที่ต่างจังหวัดนั้น ขอชี้แจงว่า พล.ต.อ.พัชรวาท เป็นนักปฏิบัติมากกว่านักพูด ชอบลงพื้นที่ตั้งแต่สมัยรับราชการ เพราะมองว่าการลงพื้นที่สามารถรับฟังปัญหาจากประชาชนได้โดยตรง และได้เห็นสภาพพื้นที่จริงมากกว่านั่งรับฟังรายงานจากผู้ใต้บังคับบัญชาเพียงอย่างเดียว และแต่ละจังหวัดที่ลงพื้นที่นั้น ภายหลังจากลงพื้นที่แล้ว จะนำปัญหาและความเดือดร้อนของประชาชนกลับมาแก้ไข และติดตามความคืบหน้าว่ามีการแก้ไขมากน้อยเพียงใด ไม่ได้เป็นการลงพื้นที่แบบฉาบฉวย ซึ่งที่ผ่านมามีหลายปัญหาที่ได้รับการแก้ไขแล้วหลังจาก พล.ต.อ.พัชรวาทลงไปด้วยตัวเอง และหลังจากกลับจากพื้นที่ในแต่ละครั้งก็ยังมีการติดตามผลอย่างต่อเนื่อง

ที่มา : https://www.thaigov.go.th/news/contents/details/78011