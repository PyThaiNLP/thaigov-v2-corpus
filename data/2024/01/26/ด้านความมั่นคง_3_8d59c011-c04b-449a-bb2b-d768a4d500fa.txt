รัฐบาลไทย-ข่าวทำเนียบรัฐบาล-งานแถลงข่าวความร่วมมือทางวิชาการ ระหว่าง กองทัพบก กับ กระทรวงการอุดมศึกษา วิทยาศาสตร์ วิจัยและนวัตกรรม 


วันศุกร์ที่ 26 มกราคม 2567
งานแถลงข่าวความร่วมมือทางวิชาการ ระหว่าง กองทัพบก กับ กระทรวงการอุดมศึกษา วิทยาศาสตร์ วิจัยและนวัตกรรม
ในวันพฤหัสบดีที่ ๒๕ มกราคม ๒๕๖๗ เวลา ๑๐๐๐
ณ ห้องรับรอง ๒๒๑ ชั้น ๒ อาคาร ๒ กองบัญชาการกองทัพบก
​สืบเนื่องจากกระทรวงกลาโหม มีนโยบายส่งเสริมและพัฒนาทหารกองประจำการ เพื่อเปิดโอกาสให้ชายไทยที่เข้ารับราชการทหารกองประจำการ สามารถใช้เวลาในระหว่างประจำการให้เกิดประโยชน์โดยการพัฒนาความรู้และทักษะตามโอกาสและความสมัครใจ เพื่อให้ได้รับการรับรองคุณวุฒิ อันจะเป็นประโยชน์ต่อการประกอบอาชีพ และสร้างอนาคตให้แก่ตนเองเมื่อปลดประจำการ รวมทั้งนโยบายของกองทัพบก ที่มุ่งเน้นพัฒนากำลังพลให้มีศักยภาพ มีความพร้อมในการปฏิบัติหน้าที่ มีความทันสมัย มีความรู้ความเข้าใจต่อการเปลี่ยนแปลงไปของสถานการณ์ต่าง ๆ และเป็นที่เชื่อมั่นของประชาชน สามารถช่วยเหลือประชาชนได้ในทุกสถานการณ์ กองทัพบก จึงได้ลงนามในบันทึกความเข้าใจความร่วมมือทางวิชาการ ด้านการส่งเสริมการเรียนรู้ตลอดชีวิต เพื่อพัฒนาศักยภาพกำลังพลของกองทัพบก กับ กระทรวงการอุดมศึกษา วิทยาศาสตร์ วิจัยและนวัตกรรม โดยโครงการมหาวิทยาลัยไซเบอร์ไทยนำไปสู่การนำแพลตฟอร์ม Thai MOOC ซึ่งเป็นแพลตฟอร์มที่สนับสนุนในด้านการจัดการเรียนการสอนแบบออนไลน์ เพื่อให้ประชาชนทั่วไปได้เข้าถึงแหล่งเรียนรู้ได้ทุกที่ทุกเวลา มาพัฒนาต่อยอดเป็นระบบการเรียนรู้ออนไลน์ RTA MOOC สำหรับใช้ในการพัฒนาความรู้ให้กับกำลังพลของกองทัพบกโดยเฉพาะ เพื่อให้กำลังพลของกองทัพบก มีช่องทางสำหรับการพัฒนาตนเอง ปลูกฝังค่านิยม ในการเรียนรู้ตลอดชีวิต ผลักดันให้กองทัพบก พัฒนาไปสู่การเป็นองค์กรแห่งการเรียนรู้ต่อไป
​โดยมีกิจกรรมหลักที่ปฏิบัติภายใต้โครงการความร่วมมือ ในระยะแรก ประกอบด้วย ๒ กิจกรรม คือ
​๑. การส่งเสริมให้กำลังพลเรียนรู้และพัฒนาตนเองอย่างต่อเนื่อง ด้วยระบบการเรียนรู้ออนไลน์ RTA MOOC
​๒. การจัดทำหลักสูตรรายวิชาความรู้ของกองทัพบก เพื่อนำไปเผยแพรในระบบการเรียนรู้ออนไลน์ของ Thai MOOC เพื่อสร้างบรรยากาศของการแลกเปลี่ยนเรียนรู้วิชาการทางด้านการทหาร ให้เผยแพร่สู่สาธารณชนให้มากขึ้น และเพื่อเป็นการประชาสัมพันธ์โครงการภายใต้ความร่วมมือดังกล่าว จึงจัดให้มีพิธีประกาศความร่วมมือทางวิชาการ ระหว่างกองทัพบก โดย พลเอก เจริญชัย หินเธาว์ ผู้บัญชาการทหารบก และ กระทรวงการอุดมศึกษา วิทยาศาสตร์ วิจัยและนวัตกรรม โดย คุณศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ขึ้น ในวันที่ ๒๕ มกราคม ๒๕๖๗ เวลา ๑๐๐๐ ณ ห้องรับรอง ๒๒๑ ชั้น ๒ อาคาร ๒ กองบัญชาการกองทัพบก
ที่มา กองทัพบก

ที่มา : https://www.thaigov.go.th/news/contents/details/77982