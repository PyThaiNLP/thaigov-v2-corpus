รัฐบาลไทย-ข่าวทำเนียบรัฐบาล-ดีอี – ดีป้า เปิดโครงการ AI for Better Life เพื่อประชาชนไทย ให้บริการตรวจคัดกรองมะเร็งปอดเบื้องต้นด้วย AI ฟรี


วันศุกร์ที่ 26 มกราคม 2567
ดีอี – ดีป้า เปิดโครงการ AI for Better Life เพื่อประชาชนไทย ให้บริการตรวจคัดกรองมะเร็งปอดเบื้องต้นด้วย AI ฟรี
ดีอี – ดีป้า เปิดโครงการ AI for Better Life เพื่อประชาชนไทย ให้บริการตรวจคัดกรองมะเร็งปอดเบื้องต้นด้วย AI ฟรี
วันนี้ (26 มกราคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) เป็นประธานพิธีเปิดกิจกรรม “AI for Better Life” ตรวจคัดกรองมะเร็งปอดเบื้องต้นด้วยเทคโนโลยีปัญญาประดิษฐ์ เพื่อมอบเป็นของขวัญปีใหม่ พ.ศ.2567 แก่ประชาชนไทย ดำเนินการโดย ดีป้า และเครือข่ายพันธมิตร ชูการนำนวัตกรรมดิจิทัลเพื่อสุขภาพมาประยุกต์ใช้ยกระดับระบบสาธารณสุขไทย พร้อมสร้างความตระหนักเกี่ยวกับการดูแลรักษาสุขภาพด้วยเทคโนโลยีดิจิทัล สามารถร่วมตรวจคัดกรองมะเร็งปอดเบื้องต้นด้วยเทคโนโลยี AI โดยไม่เสียค่าใช้จ่าย ตั้งแต่วันนี้- 28 มกราคมนี้ ระหว่างเวลา 10.00 – 17.00 น. ชั้น G โซน M Lifestyle Hall ห้างสรรพสินค้าเดอะมอลล์ ไลฟ์สโตร์ บางกะปิ โดยมี นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดิจิทัลฯ นายวัลลภ รุจิรากร เลขานุการรัฐมนตรีว่าการกระทรวงดิจิทัลฯ, ผศ.ดร.ณัฐพล นิมมานพัชรินทร์ ผู้อำนวยการใหญ่ สำนักงานส่งเสริมเศรษฐกิจดิจิทัล หรือ ดีป้า, นายโรมัน รามอส ประธานบริษัท แอสตร้าเซนเนก้า (ประเทศไทย) จำกัด, นางสาววรลักษณ์ ตุลาภรณ์ ประธานเจ้าหน้าที่บริหาร กลุ่มการตลาด บริษัท เดอะมอลล์ กรุ๊ป จำกัด และ พญ.เสาวณีย์ เกิดดอนแฝก ผู้อำนวยการโรงพยาบาลบ้านแพ้ว ร่วมในพิธี ณ เดอะมอลล์ไลฟ์สโตร์ บางกะปิ
โดย นายประเสริฐ หรือ รมว.ดีอี เปิดเผยว่า รัฐบาลเล็งเห็นศักยภาพของเทคโนโลยีปัญญาประดิษฐ์ (AI) มาประยุกต์ใช้ ให้เป็นประโยชน์ต่อระบบการทำงาน ซึ่ง กระทรวงดีอี มุ่งขับเคลื่อนให้เกิดการใช้เทคโนโลยีดิจิทัลเพื่อยกระดับคุณภาพชีวิตของประชาชนโดยเฉพาะอย่างยิ่งมิติด้านสุขภาพ ซึ่งที่ผ่านมา กระทรวงดีอี โดย ดีป้า พร้อมด้วยหน่วยงานพันธมิตร อย่างแอสตร้าเซนเนก้า (ประเทศไทย) โรงพยาบาลบ้านแพ้ว และ เดอะมอลล์ กรุ๊ป เดินหน้าผลักดันให้เกิดการดำเนินโครงการเกี่ยวกับการพัฒนานวัตกรรมดิจิทัลด้านสุขภาพและการดูแลรักษาโรคด้วยดิจิทัล ซึ่งถือเป็นหนึ่งตัวอย่างของการนำเทคโนโลยี AI มาใช้เพื่อพัฒนาเศรษฐกิจและสังคมโดยแท้จริง (AI for Action) อันจะเป็นการเป็นช่วยให้ประชาชนตระหนักถึงความสำคัญของการป้องกันและการดูแลสุขภาพด้วยเทคโนโลยีดิจิทัล และยังช่วยประหยัดค่าใช้จ่ายในการตรวจวินิจฉัยมะเร็งปอดเบื้องต้น อีกด้วย
…………………………………….

ที่มา : https://www.thaigov.go.th/news/contents/details/78016