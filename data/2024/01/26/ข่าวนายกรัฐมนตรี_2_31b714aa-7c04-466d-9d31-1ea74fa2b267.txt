รัฐบาลไทย-ข่าวทำเนียบรัฐบาล-นายกฯ รับมอบ “เสื้อตรุษจีน-ชมเชิดสิงโต” ประชาสัมพันธ์งานตรุษจีน เยาวราช ปี 67 กำชับตำรวจดูแลความปลอดภัยประชาชน


วันศุกร์ที่ 26 มกราคม 2567
26/01/2567
พิมพ์
นายกฯ รับมอบ “เสื้อตรุษจีน-ชมเชิดสิงโต” ประชาสัมพันธ์งานตรุษจีน เยาวราช ปี 67 กำชับตำรวจดูแลความปลอดภัยประชาชน
นายกฯ รับมอบ “เสื้อตรุษจีน-ชมเชิดสิงโต” ประชาสัมพันธ์งานตรุษจีน เยาวราช ปี 67 กำชับตำรวจดูแลความปลอดภัยประชาชน
นายชัย วัชรงค์ โฆษกประจำสำนักนายกรัฐมนตรี เปิดเผยว่าวันนี้ (26 มกราคม 2567) เวลา 09.00 น. ณ สนามหญ้าหน้าตึกไทยคู่ฟ้า ทำเนียบรัฐบาล นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นำคณะผู้จัดงานตรุษจีนเยาวราช เข้าพบนายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลัง เพื่อมอบเสื้อตรุษจีน ซึ่งมีสัญลักษณ์ “มังกร” จากภาพวาดฝีพระหัตถ์ สมเด็จพระกนิษฐาธิราชเจ้า กรมสมเด็จพระเทพรัตนสุดาฯ สยามบรมราชกุมารี เพื่อประชาสัมพันธ์การจัดงานเทศกาลตรุษจีน ประจำปี  2567 ณ บริเวณถนนเยาวราช กรุงเทพมหานคร จัดขึ้นระหว่างวันที่ 10-11 กุมภาพันธ์ 2567 ซึ่งวันตรุษจีนปีนี้ตรงกับวันเสาร์ที่ 10 กุมภาพันธ์ 2567
โอกาสนี้ นายกรัฐมนตรีได้ชมการแสดงเชิดสิงโตจากนักเรียนชมรมเชิดสิงโตมังกร 9 ไม้ โรงเรียนไตรมิตรวิทยาลัย กรุงเทพมหานคร และนายกรัฐมนตรีได้มอบอั่งเปาให้ด้วยตามประเพณีจีนซึ่งถือเป็นการอวยพรให้โชคดี มีโชคลาภ เจริญเติบโตแข็งแรง และเริ่มต้นปีใหม่จีนอย่างมีความสุข
พร้อมกันนี้ นายกรัฐมนตรีกล่าวว่าเนื่องในเทศกาลวันตรุษจีนได้เน้นย้ำให้สำนักงานตำรวจแห่งชาติดูแลเรื่องความปลอดภัยให้แก่ประชาชนถือเป็นเรื่องสำคัญ เพราะขณะนี้นักท่องเที่ยวเริ่มกลับเข้ามาในประเทศไทยแล้ว ซึ่งปัจจุบันมีนักท่องเที่ยวจีนเข้ามาท่องเที่ยวประเทศไทยเพิ่มมากขึ้นอย่างมีนัยสำคัญ และหวังว่าจะดีขึ้นต่อเนื่อง พร้อมขอเชิญชวนนักท่องเที่ยวชาวจีนเข้ามาท่องเที่ยวในไทยให้มากขึ้น ซึ่งตอนนี้ประเทศไทยมีกิจกรรมการท่องเที่ยวที่หลากหลาย โดยทาง ททท. ก็มีกิจกรรมต้อนรับนักท่องเที่ยวอย่างดี
ส่วนนโยบายเรื่องวีซ่าฟรีในอีกหลายประเทศนั้น นายกรัฐมนตรีกล่าวว่ากำลังพิจารณาอยู่ ซึ่งจะมีการพิจารณาทีละประเทศ โดยได้มอบหมายให้กระทรวงการต่างประเทศพิจารณาให้เป็นไปอย่างเหมาะสมและทำงานร่วมกับการท่องเที่ยวแห่งประเทศไทย นอกจากนี้ก็จะมีการพิจารณาไปถึงเรื่องอื่น ๆ ด้วย เช่น เรื่องเรือสำราญ ที่มีนักท่องเที่ยวเดินทางมากับเรือครั้งหนึ่งประมาณถึง 2,500 คน ตลอดจนเรื่องใบ ตม.6 ที่ใช้เวลารอคิวนาน ซึ่งกรณีนักท่องเที่ยวต้องเดินทางมาเช้า-กลับเย็น ตรงนี้ก็ต้องอำนวยความสะดวกให้ ซึ่งหน่วยงานราชการที่เกี่ยวข้องพยายามดูรายละเอียดเรื่องดังกล่าวนี้อยู่

ที่มา : https://www.thaigov.go.th/news/contents/details/77994