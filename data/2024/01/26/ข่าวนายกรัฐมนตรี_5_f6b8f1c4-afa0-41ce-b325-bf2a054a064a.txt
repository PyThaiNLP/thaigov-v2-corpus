รัฐบาลไทย-ข่าวทำเนียบรัฐบาล-นายกรัฐมนตรีมอบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 


วันศุกร์ที่ 26 มกราคม 2567
26/01/2567
พิมพ์
นายกรัฐมนตรีมอบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567
นายกฯ มอบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  เชิญชวนภาครัฐ เอกชน ประชาชนประดับตราสัญลักษณ์ ร่วมแสดงความจงรักภักดีและสำนึกในพระมหากรุณาธิคุณ
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (26 ม.ค. 67) เวลา 16.00 น. ณ ตึกสันติไมตรี (หลังนอก) ทำเนียบรัฐบาล  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีมอบตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ให้แก่ปลัดสำนักนายกรัฐมนตรี ปลัดกระทรวง ผู้บัญชาการเหล่าทัพ ผู้ว่าราชการกรุงเทพมหานคร ผู้ว่าราชการทุกจังหวัด (แบบออนไลน์) และสื่อมวลชนทุกแขนง เพื่อเผยแพร่ประชาสัมพันธ์ให้ประชาชนได้รับรู้และร่วมเป็นส่วนหนึ่งในการจัดกิจกรรมเฉลิมพระเกียรติฯ ในครั้งนี้  โดยเมื่อนายกรัฐมนตรีเดินทางมาถึงได้เปิดกรวยกระทงดอกไม้ ถวายธูปเทียนแพหน้าพระบรมฉายาลักษณ์พระบาทสมเด็จพระเจ้าอยู่หัว  จากนั้น ชมนิทรรศการ “6 รอบพระชนมพรรษา อาณาราษฎร์ร่มเย็น”  แสดงเรื่องของพระราชกรณียกิจ  พระราชประวัติของพระบาทสมเด็จพระเจ้าอยู่หัว
โอกาสนี้ นายกรัฐมนตรีกล่าวว่าเนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพระบรมราชานุญาตและพระบรมราชวินิจฉัยให้รัฐบาลจัดกิจกรรมเฉลิมพระเกียรติเนื่องในโอกาสมหามงคลดังกล่าว  และพระราชทานแบบตราสัญลักษณ์พร้อมความหมายภาษาไทยและภาษาอังกฤษ รัฐบาล หน่วยงานภาครัฐ ภาคเอกชนและประชาชน ขอน้อมสำนึกในพระมหากรุณาธิคุณและแสดงความจงรักภักดี เนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว ทรงเจริญพระชนมพรรษา 6 รอบ 28 กรกฎาคม 2567 โดยร่วมกันจัดทำโครงการและกิจกรรมเฉลิมพระเกียรติฯ และถวายพระราชกุศลให้เป็นไปอย่างสมพระเกียรติ
พร้อมกันนี้นายกรัฐมนตรีเชิญชวนหน่วยงานภาครัฐ ภาคเอกชน และประชาชน จัดตั้งโต๊ะหมู่ประดิษฐานพระบรมฉายาลักษณ์ พร้อมเครื่องราชสักการะ ตกแต่งสถานที่ประดับพระบรมฉายาลักษณ์ ประดับธงชาติไทยคู่กับธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมประดับผ้าระบายสีเหลืองร่วมกับผ้าระบายสีขาว ตามอาคาร สถานที่ของหน่วยงาน บ้านเรือนและจัดการลงนามถวายพระพรภายในหน่วยงานหรือทางเว็บไซต์ ตลอดทั้งปี 2567 รวมทั้งขอความร่วมมือทุกหน่วยงานและสื่อมวลชนประชาสัมพันธ์กิจกรรมเฉลิมพระเกียรติฯ ให้ประชาชนได้รับทราบ เพื่อร่วมเป็นส่วนหนึ่งในการจัดกิจกรรมเฉลิมพระเกียรติฯ เนื่องในวาระมหามงคลนี้
จากนั้น นายกรัฐมนตรีทำพิธีมอบตราสัญลักษณ์พระราชพิธีฯ ให้กับผู้ร่วมพิธี  ได้แก่ ปลัดสำนักนายกรัฐมนตรี และปลัดกระทรวง 19 กระทรวง  ผู้บัญชาการทหารสูงสุด ผู้บัญชาการทหารบก ผู้บัญชาการทหารเรือ  ผู้บัญชาการทหารอากาศ และผู้บัญชาการตำรวจแห่งชาติ   ผู้ว่าราชการกรุงเทพมหานคร  สื่อมวลชน 37หน่วยงาน  และผู้ว่าราชการจังหวัด 76 จังหวัด (ผ่านระบบออนไลน์)
ด้านนางพวงเพ็ชร ชุนละเอียด รัฐมนตรีประจำสำนักนายกรัฐมนตรี ในฐานะประธานกรรมการฝ่ายประชาสัมพันธ์ งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ  28 กรกฎาคม 2567  กล่าวว่าในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  พระบาทสมเด็จพระเจ้าอยู่หัว ทรงพระราชทานแบบตราสัญลักษณ์พร้อมความหมาย ซึ่งในส่วนของคณะกรรมการฝ่ายประชาสัมพันธ์ฯ ได้รับความร่วมมือจากสถานีโทรทัศน์ทุกช่อง  ร่วมประดับตราสัญลักษณ์งานเฉลิมพระเกียรติฯ มุมบนหน้าจอโทรทัศน์ และได้มีการขยายผลการประชาสัมพันธ์ตราสัญลักษณ์งานเฉลิมพระเกียรติ พร้อมความหมายให้ประชาชนรับทราบ ผ่านช่องทางโทรทัศน์  วิทยุ สื่อออนไลน์ และป้ายประสัมพันธ์ โดยได้เริ่มดำเนินการมาตั้งแต่วันที่ 1 มกราคม 2567
“สำหรับพิธีมอบตราสัญลักษณ์งานเฉลิมพระเกียรติฯ ในวันนี้ หน่วยงานที่รับมอบจะนำตราสัญลักษณ์ไปประดับที่หน่วยงานของตน โอกาสนี้ขอเชิญชวนหน่วยงานภาครัฐ ภาคเอกชน และประชาชน ร่วมแสดงความจงรักภักดีต่อพระบาทสมเด็จพระเจ้าอยู่หัว  โดยจัดตั้งโต๊ะหมู่ประดิษฐานพระบรมฉายาลักษณ์  พร้อมเครื่องราชสักการะ ตกแต่งสถานที่ประดับพระบรมฉายาลักษณ์ ประดับธงชาติไทยคู่กับธงตราสัญลักษณ์พระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 พร้อมประดับผ้าระบายสีเหลืองร่วมกับผ้าระบายสีขาว ตามอาคารสถานที่ของหน่วยงานและบ้านเรือน ตามความเหมาะสม  โดยพร้อมเพรียงกัน เพื่อน้อมรำลึกในพระมหากรุณาธิคุณของพระองค์ท่าน ที่ทรงมีต่อพสกนิกรชาวไทยทุกหมู่เหล่า” นางพวงเพ็ชร กล่าว
ทั้งนี้ ส่วนราชการ องค์กรเอกชน หรือหน่วยงานใดมีความประสงค์ขออนุญาตใช้ตราสัญลักษณ์ เพื่อประดิษฐานในสิ่งของใด ๆ ก็ตาม ให้แจ้งขออนุญาตไปที่ คณะกรรมการฝ่ายกลั่นกรองการขอใช้ตราสัญลักษณ์งานเฉลิมพระเกียรติฯ สำนักงานปลัดสำนักนายกรัฐมนตรี สอบถาม โทร. 0 2283 4789-91, 0 2283 4775, 0 2283 4787, 0 2283 4780 โทรสาร 0 2283 4809–10 หรือสามารถดาวน์โหลดรายละเอียดเพิ่มเติมพร้อมแบบฟอร์มได้จาก QR Code ของสำนักงานปลัดสำนักนายกรัฐมนตรี
**********************

ที่มา : https://www.thaigov.go.th/news/contents/details/78015