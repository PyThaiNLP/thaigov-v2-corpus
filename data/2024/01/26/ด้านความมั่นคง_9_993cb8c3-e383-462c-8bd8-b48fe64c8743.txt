รัฐบาลไทย-ข่าวทำเนียบรัฐบาล-“พัชรวาท” หนุนพื้นที่ อช.เขาสามร้อยยอด เป็น Soft power เป็นปอดและแหล่งท่องเที่ยวทางธรรมชาติให้แก่นักท่องเที่ยว


วันศุกร์ที่ 26 มกราคม 2567
“พัชรวาท” หนุนพื้นที่ อช.เขาสามร้อยยอด เป็น Soft power เป็นปอดและแหล่งท่องเที่ยวทางธรรมชาติให้แก่นักท่องเที่ยว
“พัชรวาท” หนุนพื้นที่ อช.เขาสามร้อยยอด เป็น Soft power เป็นปอดและแหล่งท่องเที่ยวทางธรรมชาติให้แก่นักท่องเที่ยว
“พัชรวาท” หนุนพื้นที่ อช.เขาสามร้อยยอด เป็น Soft power เป็นปอดและแหล่งท่องเที่ยวทางธรรมชาติให้แก่นักท่องเที่ยว
วันที่ 26 มกราคม 2567 เวลา 14.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) ลงพื้นที่ตรวจเยี่ยมอุทยานแห่งชาติเขาสามร้อยยอด พร้อมให้ขวัญกำลังใจแก่เจ้าหน้าที่ปฏิบัติงาน ตลอดจนรับฟังปัญหา อุปสรรค และผลกระทบที่อาจเกิดขึ้นจากโครงการก่อสร้างเส้นทางเพื่อการท่องเที่ยวบึงบัว - ชายหาดสามร้อยยอด อุทยานแห่งชาติเขาสามร้อบยอด และมอบแนวทางการพัฒนาปรับปรุงและยกระดับศูนย์ศึกษาธรรมชาติบึงบัว เป็น Soft power เป็นปอดและแหล่งท่องเที่ยวทางธรรมชาติให้แก่นักท่องเที่ยวทั้งชาวไทยและชาวต่างชาติ ซึ่งสอดคล้องตามนโยบายรัฐบาลที่ให้ความสำคัญกับการส่งเสริม Soft power ของประเทศ โดยโอกาสนี้ นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช พร้อมด้วย นายกิตติพงศ์ สุขภาคกุล รองผู้ว่าราชการจังหวัดประจวบคีรีขันธ์ นางภาวินี ณ สายบุรี ผู้ตรวจราชการกระทรวงฯ ตลอดจนหัวหน้าส่วนราชการและเจ้าหน้าที่ในพื้นที่ ร่วมให้การต้อนรับและให้ข้อมูล ณ ศูนย์ศึกษาธรรมชาติบึงบัว อุทยานแห่งชาติเขาสามร้อยยอด อำเภอกุยบุรี จังหวัดประจวบคีรีขันธ์
อุทยานแห่งชาติเขาสามร้อยยอด ตั้งอยู่ในพื้นที่อำเภอกุยบุรี และอำเภอสามร้อยยอดจังหวัดประจวบคีรีขันธ์ ได้รับการประกาศจัดตั้งเป็นอุทยานแห่งชาติ เมื่อวันที่ 28 มิถุนายน 2509 มีเนื้อที่จำนวน 61.28 ตารางกิโลเมตร หรือ 38,300 ไร่ เป็นอุทยานแห่งชาติลำดับที่ 4 และเป็นอุทยานแห่งชาติทางทะเลแห่งแรกของไทย ต่อมาในปี พ.ศ. 2525 ได้ขยายเขตอุทยานแห่งชาติ โดยผนวกพื้นที่ทุ่งสามร้อยยอด ซึ่งเป็นแหล่งที่อยู่อาศัยที่สำคัญของเสือปลาที่ใหญ่ที่สุดในประเทศไทย อีกทั้งมีความหลากหลายของระบบนิเวศตั้งแต่ห้วงน้ำทะเล ชายหาด ป่าชายเลน หนองน้ำจืด ทุ่งหญ้า ป่าเขาหินปูน และแหล่งที่อยู่อาศัยของสัตว์ป่านานาชนิด ตลอดจนเป็นแหล่งพื้นที่ชุ่มน้ำที่มีความสำคัญระดับนานาชาติตามอนุสัญญาแรมซาร์ และในปี พ.ศ. 2558 ถึง ปัจจุบัน ได้ปรับปรุงแก้ไขแนวเขตอุทยานแห่งชาติ โดยมีการจัดตั้งคณะทำงานเพื่อตรวจสอบและตกลงแนวเขตทรัพยากรป่าไม้โครงการเร่งด่วนเพื่อแก้ไขปัญหาการบุกรุกทำลายทรัพยากรป่าไม้ของประเทศ ทำให้อุทยานแห่งชาติเขาสามร้อยยอดมีพื้นที่รวมทั้งสิ้น 158.47 ตารางกิโลเมตร หรือ 99,047.78 ไร่

ที่มา : https://www.thaigov.go.th/news/contents/details/78023