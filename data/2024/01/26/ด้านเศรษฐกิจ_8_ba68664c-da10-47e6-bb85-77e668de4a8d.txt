รัฐบาลไทย-ข่าวทำเนียบรัฐบาล-นายทรงยศินทร์ ชนปทาธิป ผู้ช่วยปลัดกระทรวงคมนาคม เป็นประธานเปิดการประชุมเชิงปฏิบัติการเพื่อขับเคลื่อนและพัฒนาองค์กรคุณธรรมของกระทรวงคมนาคม ประจำปีงบประมาณ 2567


วันศุกร์ที่ 26 มกราคม 2567
นายทรงยศินทร์ ชนปทาธิป ผู้ช่วยปลัดกระทรวงคมนาคม เป็นประธานเปิดการประชุมเชิงปฏิบัติการเพื่อขับเคลื่อนและพัฒนาองค์กรคุณธรรมของกระทรวงคมนาคม ประจำปีงบประมาณ 2567
...
นายทรงยศินทร์ ชนปทาธิป ผู้ช่วยปลัดกระทรวงคมนาคม เป็นประธานเปิดกิจกรรมการประชุมเชิงปฏิบัติการเพื่อขับเคลื่อนและพัฒนาองค์กรคุณธรรมของกระทรวงคมนาคม ประจำปีงบประมาณ 2567 ภายใต้โครงการยกระดับด้านการป้องกันปราบปรามการทุจริตและด้านการส่งเสริมคุณธรรม จริยธรรม ของกระทรวงคมนาคม ประจำปีงบประมาณ 2567 โดยมี ผู้บริหาร และบุคลากรหน่วยงานในสังกัดกระทรวงคมนาคม เข้าร่วมกิจกรรม ในวันที่ 26 มกราคม 2567 ณ โรงแรมทินิดี เทรนดี้ กรุงเทพฯ
นายทรงยศินทร์ ชนปทาธิป กล่าวว่า กระทรวงคมนาคมในฐานะหน่วยงานที่มีหน้าที่หลักในการพัฒนาโครงสร้างพื้นฐานด้านคมนาคมของประเทศ ตระหนักถึงความสำคัญของการดำเนินงานอย่างโปร่งใส เป็นไปตามกฎระเบียบ หลักธรรมาภิบาล ตรวจสอบได้ โดยมีการดำเนินการมาตรการต่าง ๆ เพื่อลดความเสี่ยงต่อการเกิดทุจริต รวมทั้งมุ่งเน้นการปลูกฝังคุณธรรมจริยธรรมในบุคลากร ตลอดจนส่งเสริมและสนับสนุนให้หน่วยงานพัฒนาเป็นองค์กรคุณธรรม โดยเชื่อมั่นว่าบุคลากรหน่วยงานในสังกัดกระทรวงฯ และผู้เกี่ยวข้อง เห็นความสำคัญของการมีส่วนร่วมในการต่อต้านการทุจริตและพัฒนาหน่วยงานให้เป็นองค์กรคุณธรรม อันจะเป็นจุดเริ่มต้นของการสร้างความเข้มแข็งในการป้องกันการทุจริตและสร้างสังคมคุณธรรมให้เกิดขึ้น ทั้งนี้ ขอให้ทุกท่านจะได้รับประโยชน์จากการเข้าร่วมกิจกรรมในครั้งนี้ และนำสิ่งที่ได้เรียนรู้ไปใช้ในการปลูกฝังคุณธรรมจริยธรรมให้แก่บุคลากร พัฒนาหน่วยงานให้เป็นองค์กรคุณธรรม เพื่อให้บรรลุเป้าหมายในการสร้างสังคมและประเทศชาติ ให้มีคุณธรรม มีความมั่นคงและยั่งยืนต่อไป
สืบเนื่องจากแผนพัฒนาเศรษฐกิจและสังคมแห่งชาติ ฉบับที่ 13 (พ.ศ. 2566 - 2570) หมุดหมายที่ 13 ได้มุ่งเน้นให้ไทยมีภาครัฐที่ทันสมัย มีประสิทธิภาพ และตอบโจทย์ประชาชน เป็นการปรับเปลี่ยนการบริหารจัดการและโครงสร้างของภาครัฐให้ยืดหยุ่น เชื่อมโยง เปิดกว้าง มีประสิทธิภาพ เพื่อรองรับการเปลี่ยนแปลงที่เอื้อต่อการพัฒนาประเทศ มีการบูรณาการของหน่วยงานภาครัฐในการแก้ปัญหาและการพัฒนาร่วมมือเพื่อลดการทุจริตคอร์รัปชัน และแผนปฏิบัติการด้านการส่งเสริมคุณธรรมแห่งชาติ ระยะที่ 2 (พ.ศ. 2566 - 2570) เป็นกลไกขับเคลื่อนการส่งเสริมคุณธรรมจริยธรรมในประเทศไทย โดยมุ่งเน้น “การสร้างสังคมคุณธรรม” เพื่อให้คนไทยมีพฤติกรรมที่สะท้อนการมีคุณธรรมเพิ่มขึ้น มุ่งสู่สังคมคุณธรรมที่คนไทยอยู่ร่วมกันด้วยความสมานฉันท์ ภายใต้หลักธรรมทางศาสนา ปรัชญาเศรษฐกิจพอเพียง วิถีวัฒนธรรมไทยอันดีงาม และประเทศไทยปลอดทุจริตและประพฤติมิชอบ ดังนั้น กระทรวงฯ จึงได้จัดกิจกรรมการประชุมเชิงปฏิบัติการเพื่อขับเคลื่อนและพัฒนาองค์กรคุณธรรมฯ เพื่อให้บุคลากรในสังกัดร่วมสร้างวัฒนธรรม ค่านิยมสุจริต มีทัศนคติและพฤติกรรมร่วมต่อต้านทุจริตและประพฤติมิชอบ ก่อให้เกิดกระบวนการเฝ้าระวังการทุจริต เพื่อสร้างและพัฒนากลไก / มาตรการต่าง ๆ ในการป้องกันการทุจริตและส่งเสริมคุณธรรมจริยธรรมของกระทรวงฯ พร้อมทั้งประชาสัมพันธ์ให้บุคลากรในสังกัด ตลอดจนผู้ที่เกี่ยวข้องยึดถือเป็นแนวปฏิบัติร่วมกัน และเพื่อส่งเสริมให้บุคลากรในสังกัดยึดมั่นในหลักคุณธรรมมีความโปร่งใส ปลอดจากการทุจริตและประพฤติมิชอบ ด้วยดัชนีคุณธรรม 5 ประการ พอเพียง วินัย สุจริต จิตอาสา และกตัญญู
สำหรับกิจกรรมในครั้งนี้ มีผู้ปฏิบัติงานเกี่ยวกับการสร้างองค์กรคุณธรรมหรือการส่งเสริมคุณธรรมจริยธรรม ในสังกัดกระทรวงฯ เข้าร่วมการประชุม จำนวน 84 คน โดยกระทรวงฯ ได้รับเกียรติจากวิทยากรเครือข่าย ศูนย์คุณธรรม (องค์การมหาชน) ซึ่งเป็นหน่วยงานที่ส่งเสริมการสร้างและพัฒนามาตรฐานด้านคุณธรรม รวมทั้งพัฒนากระบวนการรับรองการเป็นองค์กรส่งเสริมคุณธรรมมาร่วมเป็นวิทยากร

ที่มา : https://www.thaigov.go.th/news/contents/details/77997