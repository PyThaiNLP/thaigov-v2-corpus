รัฐบาลไทย-ข่าวทำเนียบรัฐบาล-รมว.แรงงาน “พิพัฒน์” มอบเลขาอารีฯ เปิดงาน "สร้างงาน และเส้นทาง สู่อาชีพ @ลำปาง” เตรียมเสิร์ฟงานกว่า 3,500 อัตรา พร้อมไอเดียประกอบอาชีพอิสระ


วันศุกร์ที่ 26 มกราคม 2567
26/01/2567
พิมพ์
รมว.แรงงาน “พิพัฒน์” มอบเลขาอารีฯ เปิดงาน "สร้างงาน และเส้นทาง สู่อาชีพ @ลำปาง” เตรียมเสิร์ฟงานกว่า 3,500 อัตรา พร้อมไอเดียประกอบอาชีพอิสระ
วันที่ 26 มกราคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายให้นายอารี ไกรนรา เลขานุการรัฐมนตรีว่าการกระทรวงแรงงาน ลงพื้นที่เปิดงาน "สร้างงาน และเส้นทาง สู่อาชีพ @ลำปาง”
โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน นางสาวบุณยวีร์ ไขว้พันธุ์ รองอธิบดีกรมการจัดหางาน ร่วมเป็นเกียรติ และนางสาวนิติยา พงษ์พานิช รองผู้ว่าราชการจังหวัดลำปาง พร้อมด้วยหัวหน้าส่วนราชการสังกัดกระทรวงแรงงานในจังหวัดลำปางให้การต้อนรับ ณ อาคารบุญชู ตรีทอง โรงเรียนบุญวาทย์วิทยาลัย ตำบลหัวเวียง อำเภอเมืองลำปาง จังหวัดลำปาง
นายอารี ไกรนรา เลขานุการรัฐมนตรีว่าการกระทรวงแรงงาน เปิดเผยว่า นายพิพัฒน์ รัชกิจประการ รัฐมนตรีว่าการกระทรวงแรงงาน มุ่งมั่นสู่เป้าหมายการจ้างงาน 1 ล้านอัตรา ภายในปี 2567 ยกระดับคุณภาพชีวิตแรงงานภายใต้แนวคิด "ทักษะดี มีงานทำ หลักประกันทางสังคมเด่น เน้นการขับเคลื่อนเศรษฐกิจ" จึงจัดโครงการ "สร้างงาน และเส้นทางสู่อาชีพ” ในทุกภาคทั่วประเทศไทยที่จังหวัดขอนแก่น ลำปาง พระนครศรีอยุธยา พัทลุง นครศรีธรรมราช บุรีรัมย์ สงขลา ตามลำดับ สำหรับจังหวัดลำปาง จัดขึ้นภายใต้ชื่องาน “มหกรรมอาชีพงานสร้างคน คนสร้างงาน จังหวัดลำปาง 2567” ซึ่งงานครั้งนี้จะเป็นฟันเฟืองหนึ่งที่ส่งเสริมให้ประชาชนมีงาน มีรายได้ เกิดการจ้างงานอย่างทั่วถึง และได้ร่วมกิจกรรมที่ทำให้รู้จักตนเอง รู้ความถนัด รู้ถึงโลกอาชีพและแนวโน้มตลาดแรงงานในอนาคต เพื่อสามารถพัฒนาต่อยอดทักษะตนเองได้อย่างเหมาะสม
“ในนามท่านรัฐมนตรีพิพัฒน์ขอขอบคุณ ภาคีเครือข่ายทั้งภาครัฐและเอกชน ที่จัดงานนี้ขึ้น เพื่อเปิดโอกาสให้คนหางาน ผู้ว่างงาน นักเรียน นักศึกษาที่กำลังจะจบการศึกษา ทหารเตรียมปลดประจำการ และประชาชนทุกคนที่ต้องการมีงานทำ มีโอกาสสมัครงานกับนายจ้าง สถานประกอบการโดยตรงได้ทดลองฝึกอาชีพอิสระ และได้ค้นหาตัวเองผ่านการร่วมกิจกรรมที่กรมการจัดหางานเตรียมไว้ ซึ่งเชื่อว่าจะเกิดประโยชน์ต่อผู้ร่วมงานทุกท่านอย่างแน่นอน”  เลขานุการรัฐมนตรีว่าการกระทรวงแรงงาน กล่าว
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การเสวนา หัวข้อ “เทรนด์อาชีพใหม่ อายุน้อย 100 ล้าน” และ “เปิดโลกกว้างสู่เรือสำราญระดับโลก” จากวิทยากรผู้มีความสามารถ การรับสมัครงานและสัมภาษณ์งานโดยตรงจากนายจ้าง สถานประกอบการ จำนวน 30 บริษัท ตำแหน่งงานว่างกว่า 3,500 อัตรา การสาธิตและฝึกปฏิบัติอาชีพอิสระ จำนวน 25 อาชีพ นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ บริการแนะแนวอาชีพและให้คำปรึกษาด้านอาชีพ บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาและรับลงทะเบียนผู้สนใจไปทำงานต่างประเทศ การให้คำปรึกษาแหล่งเงินทุนในการประกอบอาชีพ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าของผู้รับงานไปทำที่บ้าน หาไอเดียการทำธุรกิจ Food Truck และ Franchise น่าลงทุน รวมทั้งกิจกรรมการแข่งขันตอบปัญหาชิงรางวัล ซึ่งคาดว่าจะมีผู้ให้ความสนใจเข้าร่วมงานอย่างน้อย 2,000 คน
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทาง สู่อาชีพ @ลำปาง” ระหว่างวันที่ 26 – 27 มกราคม 2567 เวลา 09.00 – 16.00 น. โดยสามารถลงทะเบียนสมัครงานเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หรือเลือกลงทะเบียนหน้างาน ณ จุดประชาสัมพันธ์ หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดลำปาง โทร 054 265 049

ที่มา : https://www.thaigov.go.th/news/contents/details/78006