รัฐบาลไทย-ข่าวทำเนียบรัฐบาล-‘พัชรวาท’ นำประชุม คกก.อุทยานแห่งชาติ เร่งกำหนดพื้นที่อุทยานฯ 6 แห่ง เพื่อรักษาแหล่งทรัพยากรไว้ให้เป็นประโยชน์แก่ประชาชน


วันศุกร์ที่ 26 มกราคม 2567
‘พัชรวาท’ นำประชุม คกก.อุทยานแห่งชาติ เร่งกำหนดพื้นที่อุทยานฯ 6 แห่ง เพื่อรักษาแหล่งทรัพยากรไว้ให้เป็นประโยชน์แก่ประชาชน
พล.ต.อ.พัชรวาทฯ รมว.ทส. นำประชุม คกก.อุทยานแห่งชาติ เร่งกำหนดพื้นที่อุทยานฯ 6 แห่ง เพื่อรักษาแหล่งทรัพยากรไว้ให้เป็นประโยชน์แก่ประชาชน
วันที่ 25 มกราคม 2567 เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะกรรมการอุทยานแห่งชาติ ครั้งที่ 1/2567 พร้อมด้วย ร.อ.รชฏ พิสิษฐบรรณกร ผู้ช่วย รมว.ทส. นายจตุพร บุรุษพัฒน์ ปลัดกระทรวงฯ และคณะกรรมการ ผู้ทรงคุณวุฒิ ตลอดจนหน่วยงานที่เกี่ยวข้อง โดยมีนายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช ทำหน้าที่ฝ่ายเลขานุการ ณ ห้องประชุม ชั้น 17 กระทรวงทรัพยากรธรรมชาติและสิ่งแวดล้อม และผ่านระบบ Video Conference
ที่ประชุมฯ ได้เห็นชอบการกำหนดพื้นที่เป็นอุทยานแห่งชาติ 6 แห่ง ได้แก่ อุทยานแห่งชาติเจ็ดคด - โป่งก้อนเส้า จังหวัดสระบุรี อุทยานแห่งชาติภูชี้ฟ้า จังหวัดเชียงราย อุทยานแห่งชาติอ่าวมะนาว - เขาตันหยง จังหวัดนราธิวาส อุทยานแห่งชาติภูหินจอมธาตุ - ภูพระบาท จังหวัดหนองบัวลำภู จังหวัดอุดรธานี จังหวัดเลย อุทยานแห่งชาติดอยสอยมาลัย - ไม้กลายเป็นหิน จังหวัดตาก และอุทยานแห่งชาติออบขาน จังหวัดเชียงใหม่ เนื่องจากมีทรัพยากรธรรมชาติที่สำคัญสมควรสงวนรักษาไว้ให้เป็นประโยชน์แก่การศึกษาและรื่นรมย์ของประชาชน รวมทั้งได้เห็นชอบแนวทางเลือกในการพัฒนาแหล่งน้ำเพื่อช่วยเหลือประชาชนในพื้นที่ตำบลปง อำเภอปง จังหวัดพะเยา โครงการประตูระบายน้ำน้ำม่าว โดยให้กรมชลประทานร่วมกับอุทยานแห่งชาติดอยภูนาง ดำเนินการสำรวจแนวเขตและทรัพยากรในพื้นที่โครงการ และให้กรมอุทยานแห่งชาติฯ ดำเนินการตามระเบียบฯ ในการคุ้มครอง ดูแลรักษา หรือบำรุงอุทยานแห่งชาติ และช่วยเหลือประชาชน โดยไม่ต้องเพิกถอนพื้นที่ออกจากอุทยานแห่งชาติ และเห็นชอบการกำหนดอัตราค่าบริการสำหรับบุคคลชาวต่างประเทศในการเข้าไปบริเวณแหล่งท่องเที่ยว เขื่อนรัชชประภา อุทยานแห่งชาติเขาสก จังหวัดสุราษฎร์ธานี ในอัตรา ผู้ใหญ่ 300 บาท เด็ก 150 บาท ซึ่งเป็นอัตราเดิมที่เคยจัดเก็บก่อนพระราชบัญญัติอุทยานแห่งชาติ พ.ศ. 2562 และมอบหมายให้กรมอุทยานแห่งชาติฯ จัดทำประกาศกำหนดอัตราค่าบริการต่อไป

ที่มา : https://www.thaigov.go.th/news/contents/details/78004