รัฐบาลไทย-ข่าวทำเนียบรัฐบาล-นายกฯ ติดตามสถานการณ์ฝนถล่ม อุทกภัยฉับพลัน จากเหตุฝนตกหนักในพื้นที่ จ.พัทลุง สั่งการหน่วยงานบูรณาการสรรพกำลังเข้าคลี่คลายสถานการณ์ 


วันศุกร์ที่ 26 มกราคม 2567
26/01/2567
พิมพ์
นายกฯ ติดตามสถานการณ์ฝนถล่ม อุทกภัยฉับพลัน จากเหตุฝนตกหนักในพื้นที่ จ.พัทลุง สั่งการหน่วยงานบูรณาการสรรพกำลังเข้าคลี่คลายสถานการณ์
นายกฯ ติดตามสถานการณ์ฝนถล่ม อุทกภัยฉับพลัน จากเหตุฝนตกหนักในพื้นที่ จ.พัทลุง สั่งการหน่วยงานบูรณาการสรรพกำลังเข้าคลี่คลายสถานการณ์ อพยพประชาชน-นักเรียนไปพำนักในที่ปลอดภัย หยุดการเรียนการสอนชั่วคราว
วันที่ 26 มกราคม 2567 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  ติดตามสถานการณ์ฝนถล่มและเกิดอุทกภัยฉับพลัน เมื่อวันพฤหัสบดีที่ 25 มกราคม ที่ผ่านมา จากเหตุฝนตกหนักในพื้นที่ของจังหวัดพัทลุง ที่ติดต่อและสะสมเป็นเวลา 3 วัน โดยเฉพาะบริเวณพื้นที่ริมเทือกเขาบรรทัด อำเภอศรีนครินทร์ ทำให้เกิดน้ำป่าไหลทะลักลงจากภูเขาบรรทัดอย่างรุนแรง ไหลหลากเข้าท่วมบ้านเรือนประชาชนอย่างรวดเร็ว และทำให้ทั้งชาวบ้านและนักท่องเที่ยวไม่สามารถออกจากพื้นที่ได้ รวมถึงปิดกั้นการจราจรไม่สามารถผ่านได้
นายกฯ ได้สั่งการให้หน่วยงานที่เกี่ยวข้องบูรณาการสรรพกำลัง พลเรือน ทหาร และเจ้าพนักงาน เข้าคลี่คลายสถานการณ์ทันที อพยพประชาชน ยกสิ่งของขึ้นที่สูง รวมทั้งการอพยพเด็ก นักเรียนในพื้นที่ประสบภัย ออกจากโรงเรียน ไปพำนักในที่ปลอดภัย หยุดการเรียนการสอนชั่วคราว
นายกฯ เข้าใจดีว่า เป็นสถานการณ์ทางธรรมชาติ แต่ทั้งนี้ปัญหาที่ได้สั่งการไว้เรื่องการแจ้งเตือนเหตุ ให้เตรียมรับมือจากสถานการณ์ ยังบกพร่อง ไร้การแจ้งเตือน ทั้งที่มีฝนตกต่อเนื่องติดต่อกัน จึงขอให้หน่วยงาน เช่น กรมอุตุนิยมวิทยา กรมป้องกันและบรรเทาสาธารณภัย เจ้าพนักงานปกครองให้บูรณาการงานเพื่อป้องกันเหตุ และความเสียหายที่จะเกิดขึ้นตามมา
สำหรับการดูแลช่วยเหลือประชาชนจากเหตุการณ์นี้ ขอให้หน่วยงาน ทั้งกระทรวงมหาดไทย กระทรวงสาธารณสุข และกระทรวงศึกษาธิการ ดูแลที่พักพิงของนักเรียนและประชาชนให้มีอาหาร ยารักษาโรค และของใช้จำเป็น รวมไปถึงการเยียวยา ซ่อมแซมอาคารบ้านเรือน และสถานศึกษา ให้กลับมาสู่สภาพปกติโดยเร็ว

ที่มา : https://www.thaigov.go.th/news/contents/details/77984