รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลเร่งผลักดันการตั้งทีมแพทย์ฉุกเฉินทางอากาศ (Sky Doctor) ให้ครอบคลุม เพิ่มการเข้าถึงการรักษาและโอกาสรอดชีวิตอย่างทันท่วงที ส่งเสริมภาพลักษณ์การท่องเที่ยวของประเทศ


วันศุกร์ที่ 26 มกราคม 2567
26/01/2567
พิมพ์
โฆษกรัฐบาลเผย รัฐบาลเร่งผลักดันการตั้งทีมแพทย์ฉุกเฉินทางอากาศ (Sky Doctor) ให้ครอบคลุม เพิ่มการเข้าถึงการรักษาและโอกาสรอดชีวิตอย่างทันท่วงที ส่งเสริมภาพลักษณ์การท่องเที่ยวของประเทศ
โฆษกรัฐบาลเผย รัฐบาลเร่งผลักดันการตั้งทีมแพทย์ฉุกเฉินทางอากาศ (Sky Doctor) ให้ครอบคลุม เพิ่มการเข้าถึงการรักษาและโอกาสรอดชีวิตอย่างทันท่วงที ส่งเสริมภาพลักษณ์การท่องเที่ยวของประเทศ
วันที่ 26 มกราคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้มอบหมายให้กระทรวงสาธารณสุข พัฒนาระบบการแพทย์ฉุกเฉิน (Sky Doctor) พร้อมระบบรับแจ้งเหตุและสั่งการที่มีมาตรฐานในระดับสากล เพื่อเพิ่มโอกาสในการรอดชีวิตของผู้ป่วย สร้างความมั่นใจเรื่องความปลอดภัยให้กับนักท่องเที่ยวและผู้ป่วย และส่งเสริมภาพลักษณ์ที่ดีด้านการท่องเที่ยวของประเทศ
โฆษกประจำสำนักนายกรัฐมนตรี กล่าวว่า รัฐบาลผลักดันนโยบายการจัดตั้งแพทย์ฉุกเฉินทางอากาศ (Sky Doctor) เพิ่มความรวดเร็วในการขนส่งผู้ป่วยฉุกเฉินในพื้นที่ที่ยากต่อการเข้าถึง ตั้งเป้าจัดตั้งทีมแพทย์ฉุกเฉินตามมาตรฐานระบบการแพทย์ฉุกเฉินในระดับสากล ในเขตสุขภาพทั้งหมด 13 เขต 20 หน่วยทั่วประเทศ โดยปัจจุบันมีการใช้ทีมการแพทย์ฉุกเฉินทางอากาศในหลากหลายพื้นที่ที่เข้าถึงได้ยาก โดยเฉพาะในภาคเหนือและภาคใต้ ซึ่งระบบของ Sky Doctor ดำเนินการโดยใช้เฮลิคอปเตอร์ (Helicopter Emergency Medical Service: HEMS) นำทีมแพทย์ไปรับตัวผู้ป่วยในพื้นที่ห่างไกล ภูเขาสูง พื้นที่เกาะในทะเล หรือในเมืองที่มีการจราจรติดขัด เพื่ออำนวยความสะดวกในการขนส่งผู้ป่วยฉุกเฉินไปทำการรักษา ณ โรงพยาบาลเครือข่ายระดับสูง
ทั้งนี้ สถิติการออกปฏิบัติของทีมแพทย์ฉุกเฉินทางอากาศในช่วง พ.ศ. 2564 - 2566 ชี้ให้เห็นว่า จากการออกปฏิบัติทั้งสิ้นจำนวน 401 ครั้ง ภายใต้การปฏิบัติการของหน่วยปฏิบัติการฉุกเฉินทางการแพทย์ด้านอากาศยานที่ได้รับการอนุมัติจำนวน 9 หน่วย เป็นการลำเลียงผู้ป่วยฉุกเฉิน จำนวน 398 ครั้ง และลำเลียงอวัยวะ จำนวน 3 ครั้ง โดยเป็นหน่วยที่อยู่ในเขตสุขภาพ 3 เขต คือ เขตสุขภาพที่ 1 ได้แก่ เชียงใหม่ เชียงราย แพร่ น่าน พะเยา ลำปาง ลำพูน แม่ฮ่องสอน  เขตสุขภาพที่ 2 ได้แก่ ตาก เพชรบูรณ์ พิษณุโลก อุตรดิตถ์ สุโขทัย และ เขตสุขภาพที่ 11 ได้แก่ นครศรีธรรมราช สุราษฎร์ธานี ภูเก็ต กระบี่ พังงา ระนอง ชุมพร ทั้งนี้ ได้มีการวางแผนเพื่อพัฒนาการให้บริการทางทะเลฝั่งอันดามันในพื้นที่ 5 จังหวัด ซึ่งเป็นพื้นที่พิเศษด้านการท่องเที่ยวและพื้นที่เกาะ ได้แก่ ภูเก็ต กระบี่ พังงา สตูล และตรัง เพื่อรองรับฤดูการท่องเที่ยวโดยเฉพาะ
“การเข้าถึงการรักษาเฉพาะทางได้อย่างรวดเร็ว ทั่วถึง และเท่าเทียม ถือเป็นหัวใจสำคัญของการรักษาชีวิตผู้ป่วย ระบบ Sky Doctor ที่มีมาตรฐานในระดับสากลจะช่วยเพิ่มโอกาสการรอดชีวิตของผู้ป่วยได้ โดยรัฐบาลผลักดันให้มีจัดตั้งทีมแพทย์ฉุกเฉินทางอากาศ ให้ครอบคลุมทั่วประเทศ เพื่อให้ช่วยเหลือผู้ป่วยได้อย่างทันท่วงทีครบทุกเขตทั่วประเทศ” นายชัย กล่าว

ที่มา : https://www.thaigov.go.th/news/contents/details/77980