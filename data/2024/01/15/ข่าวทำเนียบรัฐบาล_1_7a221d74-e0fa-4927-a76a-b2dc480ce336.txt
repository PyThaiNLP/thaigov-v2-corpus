รัฐบาลไทย-ข่าวทำเนียบรัฐบาล-”รัฐบาล” ดึง “ญี่ปุ่น” ถ่ายทอดเทคโนโลยีแปรรูปไผ่ หวังดัน “ไผ่ไทย” เป็นพืชเศรษฐกิจใหม่ในภาคเกษตรกรรม


วันจันทร์ที่ 15 มกราคม 2567
15/01/2567
พิมพ์
”รัฐบาล” ดึง “ญี่ปุ่น” ถ่ายทอดเทคโนโลยีแปรรูปไผ่ หวังดัน “ไผ่ไทย” เป็นพืชเศรษฐกิจใหม่ในภาคเกษตรกรรม
”รัฐบาล” ดึง “ญี่ปุ่น” ถ่ายทอดเทคโนโลยีแปรรูปไผ่ หวังดัน “ไผ่ไทย” เป็นพืชเศรษฐกิจใหม่ในภาคเกษตรกรรม
วันนี้ (15 มกราคม 2567) ณ ห้องรับรอง ตึกบัญชาการ 1 ทำเนียบ รัฐบาล นางนฤมล ภิญโญสินวัฒน์ ผู้แทนการค้าไทย หารือกับนาย Fumitaka Machida ผู้เชี่ยวชาญด้านการเงินและนักวิชาการด้านการให้บริการทางการแพทย์ สถาบันวิจัยทางเศรษฐกิจเพื่ออาเซียนและเอเชียตะวันออก
ผู้แทนการค้าไทยเปิดเผยว่า หนึ่งในประเด็นที่มีการหารือ คือ การเชิญชวนภาคเอกชนญี่ปุ่นมาลงทุนอุตสาหกรรมไผ่มากขึ้น เพื่อผลักดันไผ่ ให้เป็นพืชเศรษฐกิจใหม่ของไทย ซึ่งไผ่เป็นไม้ยืนต้นสามารถแปรรูปได้หลากหลาย ทั้งเฟอร์นิเจอร์ ของใช้ เป็นเชื้อเพลิงในโรงไฟฟ้าชีวมวล  และ ยังมีการแปรรูปไผ่เสมือนท่อพีวีซี นำไปทำเป็นตัวถังรถไฟฟ้า และ ประเทศญี่ปุ่นมีอุตสาหกรรมเกี่ยวกับไผ่จำนวนมาก
ผูัแทนการค้ากล่าวว่า  ในเดือนหน้าคณะของผู้แทนการค้าไทย จะเดินทางไปเยือนประเทศญี่ปุ่น ก็จะใช้โอกาสนี้หารือกับภาคเอกชนญี่ปุ่น ให้มาลงทุนอุตสาหกรรมไผ่มากขึ้น ช่วยเพิ่มมูลค่าให้เกษตรกร เปลี่ยนอาชีพไม่ต้องปลูกพืชล้มลุก เกษตรกรไม่ล้มอีกต่อไป นำพืชเศรษฐกิจใหม่มาฟื้นฟูชีวิตเกษตรกรให้ดีขึ้น โดยจะใช้ความร่วมมือระหว่างภาครัฐและเอกชน หรือแบบ PPP ให้เกษตรกรช่วยปลูก เอกชนช่วยแปรรูป ภาครัฐสนับสนุนพื้นที่เพาะปลูกและต้นกล้า ส่วนจะเป็นพื้นที่ใด กำลังจะประชุมแผนงานที่ชัดเจนอีกครั้ง แต่ส่วนตัวเชื่อว่าน่าจะปลูกได้ทุกภาค
นอกจากนึ้ ในสัปดาห์หน้าคณะของผู้แทนการค้าไทย จะเดินทางไปเยือนกรุงปักกิ่ง สาธารณรัฐประชาชนจีน เพื่อหารือเรื่องสินค้าเกษตร ซึ่งจะพบกับรัฐมนตรีช่วยว่าการกระทรวงการค้าของจีน เพื่อหารือถึงความต้องการสินค้าเกษตรชนิดใดของไทย ที่จีนต้องการเพิ่มขึ้นนอกเหนือจากทุเรียน ที่มีการลงนามส่งออกไปจีนแล้วถึง 5 พันตู้

ที่มา : https://www.thaigov.go.th/news/contents/details/77473