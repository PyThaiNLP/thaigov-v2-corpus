รัฐบาลไทย-ข่าวทำเนียบรัฐบาล-เปิดแล้ว “ถนนสายวิทยาศาสตร์” แห่งที่ 2 กลางกรุง "ศุภมาส" ชวนเด็กไทยสนุกวิทย์อย่างสร้างสรรค์ รับของขวัญสุดพิเศษ 12-14 ม.ค. นี้ ณ ศูนย์การค้า เดอะ สตรีท รัชดา


วันจันทร์ที่ 15 มกราคม 2567
เปิดแล้ว “ถนนสายวิทยาศาสตร์” แห่งที่ 2 กลางกรุง "ศุภมาส" ชวนเด็กไทยสนุกวิทย์อย่างสร้างสรรค์ รับของขวัญสุดพิเศษ 12-14 ม.ค. นี้ ณ ศูนย์การค้า เดอะ สตรีท รัชดา
เปิดแล้ว “ถนนสายวิทยาศาสตร์” แห่งที่ 2 กลางกรุง "ศุภมาส" ชวนเด็กไทยสนุกวิทย์อย่างสร้างสรรค์ รับของขวัญสุดพิเศษ 12-14 ม.ค. นี้ ณ ศูนย์การค้า เดอะ สตรีท รัชดา
เมื่อวันที่ 12 ม.ค. 2567 นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงาน “ถนนสายวิทยาศาสตร์ รับวันเด็กแห่งชาติ ประจำปี 2567” แห่งที่ 2 ณ ศูนย์การค้าเดอะ สตรีท รัชดา ชั้น 5 กรุงเทพฯ ภายใต้แนวคิด 'เด็กช่างคิด วิทย์สร้างฝัน' บรรยากาศเป็นไปด้วยความสนุกสนาน มีเด็ก ๆ มาร่วมสร้างสีสันใส่ชุดอาชีพในฝัน รับของขวัญสุดพิเศษจากมือท่าน รมว.อว. พร้อมช่วยสานฝันน้อง ๆ ผู้พิการทางสายตาได้มาสัมผัสชุดสื่อการเรียนรู้ในกิจกรรมดาราศาสตร์ เพื่อเติมเต็มจินตนาการ โดยมี นายเพิ่มสุข สัจจาภิวัฒน์ ปลัดกระทรวง อว. นางกรณิศ งามสุคนธ์รัตนา ประธานคณะทำงาน รมว.อว. ผศ.ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) หรือ NSM และนายพงษ์ศักดิ์ นันตวรรณกุล กรรมการผู้จัดการ ศูนย์การค้า เดอะ สตรีท รัชดา ร่วมพิธีเปิดฯ
นางสาวศุภมาส กล่าวว่า กระทรวง อว. จัดงาน “ถนนสายวิทยาศาสตร์ รับวันเด็กแห่งชาติ” ขึ้น เป็นประจำทุกปี ซึ่งเป็นอีกหนึ่งกิจกรรมความร่วมมือของการผนึกกำลังกับหน่วยงานในสังกัดที่เป็นรูปธรรมที่ได้รับความสนใจจากนักเรียน ครู อาจารย์ ผู้ปกครองจำนวนมาก โดยในปีนี้จัดขึ้นภายใต้แนวคิด 'เด็กช่างคิด วิทย์สร้างฝัน' เพื่อเสริมสร้างจินตนาการและประสบการณ์ให้เด็กไทยช่างคิดและมีความฝัน ส่งเสริมให้เด็ก ๆ และเยาวชน มีความรักในวิทยาศาสตร์ พร้อมสร้างแรงบันดาลใจให้เกิดการใฝ่เรียนรู้ สามารถนำความรู้ทางวิทยาศาสตร์ไปบูรณาการกับศาสตร์อื่น ๆ เพื่อให้เกิดการพัฒนาต่อยอดอย่างสร้างสรรค์ ดังนั้น กิจกรรมที่นำมาจัดแสดงจะเน้นให้เด็กมีส่วนร่วม ได้ลงมือทำ ได้ทดลอง ได้ประดิษฐ์คิดค้นและหาคำตอบด้วยตนเอง ซึ่งหวังว่ากิจกรรมในงานถนนสายวิทยาศาสตร์ปีนี้จะกระตุ้นให้เด็กและเยาวชนได้รับความสนุกและสร้างสรรค์ สอดคล้องกับคำขวัญวันเด็กประจำปี 2567 ของท่านนายกรัฐมนตรีที่มอบไว้ว่า "มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย" และหวังว่าเด็กไทยจะเป็นคนช่างคิด ใฝ่เรียนรู้อยู่เสมอ มีความคิดสร้างสรรค์ มีวินัย ใสใจต่อการเปลี่ยนแปลง เพราะโลกเราเปลี่ยนแปลงอยู่ตลอดเวลา
กิจกรรมในรูปแบบของสถานีแห่งการเรียนรู้ทางวิทยาศาสตร์ ณ ศูนย์การค้า เดอะ สตรีท รัชดา ชั้น 5 มีกิจกรรมไฮไลท์ที่น่าสนใจมากมาย อาทิ Science Careers For Kids สนุกไปกับกิจกรรมสร้างแรงบันตาลใจในอาชีพสาขาวิทยาศาสตร์ เทคโนโลยี วิศวกรรม และคณิตศาสตร์ หรือสะเต็ม ผ่านการทดลองสวมบทบาทอาชีพต่าง ๆ กิจกรรมผจญภัยโลกเสมือน กับ STKC เติมสาระความรู้ผ่านเทคโนโลยี AR หรือ Augmented Reality กิจกรรมหนูน้อยนักคิด...มาตรวิทย์ มาตรวัด ชวนฝึกทักษะการใช้ข้อมูลความรู้ด้านการวัดไปใช้ในการเลือกซื้อและบริโภคอาหารปลอดภัยผ่านกิจกรรมเกมถอดรหัส QR Code นิทรรศการ CubeSat Kits Learning เรียนรู้เรื่องราวของดาวเทียมและสนุกไปกับกิจกรรมการทดลองเกี่ยวกับไฟฟ้า สนุกไปกับกิจกรรม BEC-TERO MUSIC COURSE ห้องเรียนเปียโนอินเตอร์แอคที่ฟออนไลน์สำหรับทุกคน พร้อมชมการประกวด Fashion Science Kids Award ในหัวข้ออาชีพที่เกี่ยวข้องกับวิทยาศาสตร์และเทคโนโลยี และกิจกรรมอื่น ๆ อีกมากมายตลอด 3 วัน
มาร่วมสนับสนุนให้เด็ก ๆ ได้สนุกกันอย่างเต็มที่ สำหรับผู้ปกครองสามารถพาน้อง ๆ ไปร่วมสนุกกันที่งาน 'ถนนสายวิทยาศาสตร์ รับวันเด็กแห่งชาติ ประจำปี 2567' ได้ทั้ง 3 แห่ง ที่กระทรวงการอุดมศึกษา วิทยาศาสตร์ วิจัยและนวัตกรรม ถนนโยธี วันที่ 12-13 มกราคม 2567 ที่ศูนย์การค้าเดอะ สตรีท รัชดา ชั้น 5 กรุงเทพฯ วันที่ 12-14 มกราคม 2567 และที่องค์การพิพิธภัณฑ์วิทยาศาสตร์แห่งชาติ (อพวซ.) คลองห้า ปทุมธานี ในวันที่ 13 มกราคม 2567 นอกจากนี้ยังกระจายความสนุกไปทั่วประเทศในมหาวิทยาลัยราชภัฏอีก 16 แห่ง และวิทยาลัยชุมชนกว่า 20 แห่ง พร้อมด้วยหน่วยงานตามภูมิภาคต่าง ๆ  ที่ยกทัพความสนุกรวมกว่า 46 แห่งทั่วประเทศ ใกล้ที่ไหนไปที่นั่น ฟรี! ไม่มีค่าใช้จ่าย ติดตามรายละเอียดเพิ่มเติมไต้ที่ เฟซบุ๊ก: ถนนสายวิทยาศาสตร์ ScienceAvenue หรือ www.nsm.or.th สอบถามรายละเอียดเพิ่มเติม โทร. 02-577-9999 ต่อ 1791

ที่มา : https://www.thaigov.go.th/news/contents/details/77456