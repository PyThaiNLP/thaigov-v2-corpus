รัฐบาลไทย-ข่าวทำเนียบรัฐบาล-รมว.ธรรมนัส เยือนศรีสะเกษ ชูแนวทางคิดใหม่ ทำใหม่ พัฒนาศักยภาพ ขยายโอกาสอาชีพเกษตรกร


วันอาทิตย์ที่ 14 มกราคม 2567
รมว.ธรรมนัส เยือนศรีสะเกษ ชูแนวทางคิดใหม่ ทำใหม่ พัฒนาศักยภาพ ขยายโอกาสอาชีพเกษตรกร
รมว.ธรรมนัส เยือนศรีสะเกษ ชูแนวทางคิดใหม่ ทำใหม่ พัฒนาศักยภาพ ขยายโอกาสอาชีพเกษตรกร
ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ลงพื้นที่ตรวจราชการและรับฟังความเดือดร้อนของพี่น้องเกษตรกรในพื้นที่ โดยมี ผู้บริหารส่วนราชการในสังกัดกระทรวงเกษตรและสหกรณ์ ผู้บริหารส่วนราชการจังหวัดศรีสะเกษ และเจ้าหน้าที่ที่เกี่ยวข้อง เข้าร่วม ณ เขื่อนราษีไศล โครงการส่งน้ำและบำรุงรักษามูลล่าง จังหวัดศรีสะเกษ
สำหรับการลงพื้นที่ในครั้งนี้ รมว.ธรรมนัสได้ร่วมหารือกับผู้แทนสมาชิกสมัชชาเกษตรกรภาคอีสานและสมาพันธ์เกษตรกรภาคอีสาน (สพอ.) ในประเด็นแนวทางการช่วยเหลือและเยียวยาเกษตรกรในพื้นที่ ที่ได้รับผลกระทบจากการก่อสร้างเขื่อนราษีไศล โดยหน่วยงานภายในสังกัดกระทรวงเกษตรและสหกรณ์ร่วมกับหน่วยงานที่เกี่ยวข้อง ได้มีแนวทางการส่งเสริมเกษตรกรผ่านการพัฒนาองค์ความรู้ “Knowledge & Knowhow” เพื่อส่งเสริมเกษตรกรให้สามารถประกอบอาชีพภาคการเกษตรอย่างหลากหลายและยั่งยืน    ทั้งนี้ จะมีการร่วมกันหาทางออกปัญหาจากผลกระทบดังกล่าวในประเด็นอื่น ๆ เพิ่มเติมในวันที่ 18 มกราคม 2567 อีกด้วย
อย่างไรก็ตาม กระทรวงเกษตรฯ ได้มีการบูรณาการร่วมกับกระทรวงดิจิทัลเพื่อเศรษฐกิจและสังคม ในการจัดทำฐานข้อมูลการเกษตรในระบบคลาวด์ เพื่อใช้ในการวางแผนการขับเคลื่อนนโยบายและพัฒนาอาชีพเกษตรกรอย่างมีประสิทธิภาพสูงสุด โดยในปี 2567 กระทรวงเกษตรฯ จะมีการจำแนกประเภทกลุ่มเกษตรกร เพื่อส่งเสริมเกษตรกรอย่างตรงจุดตามความเหมาะสม และสามารถยกระดับคุณภาพชีวิตเกษตรกรได้อย่างแท้จริง ประกอบด้วย 1.กลุ่มเกษตรกรประเภทเข้มแข็งมาก 2.กลุ่มเกษตรกรประเภทเข้มแข็ง และ 3.กลุ่มเกษตรกรประเภทเปราะบาง นอกจากนี้ ยังให้ความสำคัญในการบริหารจัดการน้ำทั้งในและนอกพื้นที่ชลประทานโดยมีการศึกษาแนวทางเพิ่มเติม เพื่อวางแผนการบริหารจัดการน้ำให้มีความสอดคล้องกับลักษณะของลุ่มน้ำในแต่ละจังหวัด และส่งผลกระทบต่อเกษตรกรน้อยที่สุด
นอกจากนี้ รมว.ธรรมนัส ได้มอบหมายหน่วยงานในสังกัดกระทรวงเกษตรและสหกรณ์ ร่วมบูรณาการทุกภาคส่วนในการส่งเสริมและพัฒนาเกษตรกรอย่างครอบคลุมทั้งระบบการประกอบอาชีพภาคการเกษตรต่อไป

ที่มา : https://www.thaigov.go.th/news/contents/details/77424