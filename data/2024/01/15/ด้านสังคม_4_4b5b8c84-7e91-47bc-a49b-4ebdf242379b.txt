รัฐบาลไทย-ข่าวทำเนียบรัฐบาล-สธ.ปลื้ม ราชวิถีเดินหน้าหมอออนไลน์ ให้บริการกว่า 1,700 ราย มุ่งเชื่อมโยงข้อมูลรพ.ในส่วนภูมิภาคทุกระดับช่วยผู้ป่วยยุ่งยากซับซ้อนทั่วประเทศ


วันจันทร์ที่ 15 มกราคม 2567
สธ.ปลื้ม ราชวิถีเดินหน้าหมอออนไลน์ ให้บริการกว่า 1,700 ราย มุ่งเชื่อมโยงข้อมูลรพ.ในส่วนภูมิภาคทุกระดับช่วยผู้ป่วยยุ่งยากซับซ้อนทั่วประเทศ
โรงพยาบาลราชวิถี เผยผลการดำเนินงาน ภายใต้นโยบายยกระดับ 30 บาท เพื่อเพิ่มประสิทธิภาพระบบบริการและคุณภาพชีวิตประชาชน ของรัฐบาลและรัฐมนตรีว่าการกระทรวงสาธารณสุข
โรงพยาบาลราชวิถี เผยผลการดำเนินงาน ภายใต้นโยบายยกระดับ 30 บาท เพื่อเพิ่มประสิทธิภาพระบบบริการและคุณภาพชีวิตประชาชน ของรัฐบาลและรัฐมนตรีว่าการกระทรวงสาธารณสุข ทั้งโรงพยาบาลเสมือนจริง (Virtual Hospital) เจ็บป่วยรักษาได้ทุกที่, คลินิกส่งเสริมการมีบุตร, ลดช่องว่างการสื่อสารด้วย Care D+ Team  และเปิดราชวิถี 2 (รังสิต) รองรับผู้ป่วยเขตดอนเมือง
วันนี้ (15 มกราคม 2567) ที่ โรงพยาบาลราชวิถี กรุงเทพฯ นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข เยี่ยมชมการดำเนินงานของโรงพยาบาลราชวิถี และให้สัมภาษณ์ถึงผลสำเร็จการดำเนินงานตามนโยบายกระทรวงสาธารณสุข โดยมี พญ.อัมพร เบญจพลพิทักษ์ อธิบดีกรมการแพทย์ นพ.จินดา โรจนเมธินทร์ ผู้อำนวยการโรงพยาบาลราชวิถี และคณะผู้บริหารเข้าร่วม โดย นพ.ชลน่าน กล่าวว่า โรงพยาบาลราชวิถี เป็นอีกหนึ่งหน่วยงานที่ร่วมขับเคลื่อนการดำเนินงานตามเป้าหมาย Quick Win 100 วัน ภายใต้นโยบาย "ยกระดับ 30 บาท" เพื่อเพิ่มประสิทธิภาพระบบบริการและคุณภาพชีวิตประชาชน โดยมีผลสำเร็จใน 4 ประเด็นสำคัญ ได้แก่
1.ดิจิทัลสุขภาพ ให้บริการ Virtual Hospital ผู้ป่วยเข้าถึงบริการได้ทุกที่ สะดวกสบาย ประหยัดเวลา ลดค่าใช้จ่ายการเดินทาง ด้วยบริการครบวงจรเหมือนเข้ารับบริการในโรงพยาบาลจริง พูดคุยตอบโต้กับแพทย์ได้แบบ Real-time สามารถเจาะเลือดที่บ้านหรือใกล้บ้าน ชำระเงินออนไลน์ เบิกจ่ายตามสิทธิ รับยาทางไปรษณีย์ ให้บริการทั้งผู้ป่วยใหม่และผู้ป่วยเก่าที่เข้าเงื่อนไข เช่น ผู้ป่วยมีอาการคงที่ ไม่เร่งด่วน ไม่มีโรคประจำตัวร้ายแรง สามารถพูดคุยกับหมอผ่านระบบออนไลน์ได้ มีผู้เข้ารับบริการแล้วมากกว่า 1,700 ราย และยังมีฐานข้อมูล Digital Medical Services ที่เชื่อมโยงข้อมูลโรงพยาบาลในส่วนภูมิภาคทุกระดับเข้ากับโรงพยาบาลสังกัดกรมการแพทย์ ให้การปรึกษาดูแลผู้ป่วยที่มีความยุ่งยากซับซ้อนผ่านระบบ Teleconsult และส่งข้อมูลให้แพทย์ผู้เชี่ยวชาญได้ล่วงหน้า ทำให้ผู้ป่วยที่ต้องส่งต่อมายังโรงพยาบาลสังกัดกรมการแพทย์ ได้รับการรักษาที่เหมาะสมอย่างรวดเร็ว
2.เปิดคลินิกส่งเสริมการมีบุตร ส่งเสริมการตั้งครรภ์ที่มีคุณภาพอย่างยั่งยืน เน้นตรวจคัดกรองคู่รักอย่างครอบคลุม และดูแลเฉพาะราย ให้บริการแล้ว 47 คู่ พบความผิดปกติและส่งเข้ารักษาภาวะมีบุตรยาก 12 คู่ ซึ่งมีตั้งแต่การฉีดน้ำอสุจิเข้าสู่โพรงมดลูก การทำเด็กหลอดแก้ว และการทำอิ๊กซี่ 3.การสร้างขวัญกำลังใจบุคลากร ด้วย Care D+ Team ลดช่องว่างการสื่อสารระหว่างผู้ให้และผู้รับบริการ โดยให้บริการมากกว่า 4,000 ราย/วัน ส่วนใหญ่ 80% เป็นการให้ข้อมูลเกี่ยวกับขั้นตอนการรับบริการ ซึ่งพบว่า ผู้รับบริการมีความพึงพอใจในระดับดีมาก และได้รับคำชมเชยเพิ่มขึ้น 47% และ 4.การจัดตั้งโรงพยาบาล ประจำเขตดอนเมือง ได้แก่ โรงพยาบาลราชวิถี 2 (รังสิต) ซึ่งเป็นบริการร่วมระหว่าง โรงพยาบาลราชวิถี 2 และ โรงพยาบาลทหารอากาศ (สีกัน) ปัจจุบันเปิดให้บริการหอผู้ป่วยใน 84 เตียง แผนกฉุกเฉิน 24 ชั่วโมง ทำให้มีอัตราเตียงรองรับผู้ป่วยพื้นที่เขตดอนเมือง เพิ่มขึ้นจาก 0.78/1,000 ประชากร เป็น 1.62/1,000 ประชากร
*************************************** 15 มกราคม 2567

ที่มา : https://www.thaigov.go.th/news/contents/details/77471