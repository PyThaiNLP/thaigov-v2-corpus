รัฐบาลไทย-ข่าวทำเนียบรัฐบาล-พม. โดย ศรส. ร่วมกับ ตำรวจ 191 ช่วย ด.ช. 13 ปี เข้าคุ้มครองสวัสดิภาพ หลังถูกนายหน้าให้ค้าบริการทางเพศ พร้อมเร่งดำเนินคดีค้ามนุษย์


วันจันทร์ที่ 15 มกราคม 2567
พม. โดย ศรส. ร่วมกับ ตำรวจ 191 ช่วย ด.ช. 13 ปี เข้าคุ้มครองสวัสดิภาพ หลังถูกนายหน้าให้ค้าบริการทางเพศ พร้อมเร่งดำเนินคดีค้ามนุษย์
พม. โดย ศรส. ร่วมกับ ตำรวจ 191 ช่วย ด.ช. 13 ปี เข้าคุ้มครองสวัสดิภาพ หลังถูกนายหน้าให้ค้าบริการทางเพศ พร้อมเร่งดำเนินคดีค้ามนุษย์
วันที่ 14 มกราคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ เปิดเผยถึงการช่วยเหลือเด็กชาย อายุ 13 ปี ถูกนายหน้าให้ค้าบริการทางเพศ ว่า เมื่อวันที่ 13 ม.ค. 67 ศูนย์เร่งรัดจัดการสวัสดิภาพประชาชน หรือ ศรส. ได้รับรายงานจาก ฮอตไลน์  1300 ทราบว่ามีนายหน้าส่งเด็กชาย อายุ 13 ปี ให้ค้าบริการทางเพศ จึงได้ส่งทีมปฏิบัติการหน่วยเคลื่อนที่เร็ว ศรส. ลงพื้นที่ตรวจสอบข้อเท็จจริง หลังจากที่ได้รับแจ้ง โดยร่วมกับกองบังคับการสายตรวจและปฏิบัติการพิเศษ (บก.สปพ.) หรือตำรวจ 191 พบ เด็กชายไม่มีร่องรอยการถูกทำร้ายร่างกาย ไม่ได้เรียนต่อ หลังจากจบ ป.6  หารายได้จากการเชิดสิงโตในคณะเชิดสิงโต อาศัยอยู่กับพ่อป่วยเป็นอัมพฤกษ์ ซึ่งแยกทางกับแม่ และย่าทำอาชีพรับจ้างรีดผ้า มีรายได้ไม่แน่นอน
นางสาวซาราห์ กล่าวต่อไปว่า หลังจากเจ้าหน้าที่ตำรวจได้ทำการล่อซื้อและเข้าจับกุมชายผู้ต้องหาที่จัดหาเด็กชายให้บริการทางเพศ ทางเจ้าหน้าที่ พม. ได้พูดคุยกับเด็กและเล่าให้ฟังว่า รู้จักกับชายผู้ต้องหา อายุ 19 ปี ในคณะเชิดสิงโตด้วยกัน ประมาณ 2 – 3 เดือน ซึ่งชายคนดังกล่าวมีพฤติกรรมลักลอบนำเด็กชายอายุต่ำกว่า 15 ปี มาส่งให้กับลูกค้าเพื่อการค้าประเวณีตามสถานที่ต่าง ๆ ทั้งนี้ จึงได้นำตัวเด็กชาย ซึ่งอายุไม่เกิน 18 ปี เข้าสู่กระบวนการคัดแยกผู้เสียหายจากการค้ามนุษย์ พบว่า เด็กชายดังกล่าว เป็นผู้เสียหายจากการค้ามนุษย์ ทางทีมปฏิบัติการหน่วยเคลื่อนที่เร็ว ศรส. ร่วมกับเจ้าหน้าที่ตำรวจ ได้พาตัวเด็กไปที่ สน.พหลโยธิน เพื่อลงบันทึกประจำวันไว้เป็นหลักฐานและออกหนังสือส่งตัวเพื่อเข้ารับการคุ้มครองสวัสดิภาพในหน่วยงานด้านเด็กของกระทรวง พม. และให้ความช่วยเหลือต่างๆ ตามพระราชบัญญัติคุ้มครองเด็ก พ.ศ. 2546 อีกทั้งเร่งประสานดำเนินคดีกับผู้กระทำผิดต่อไป
นางสาวซาราห์ กล่าวเพิ่มเติมว่า หากพบเห็นเด็กประสบปัญหาความเดือดร้อนทางสังคม ขอให้แจ้งมาที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่าน ฮอตไลน์ 1300 บริการตลอด 24 ชั่วโมง ซึ่งเรามีชุดปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันเหตุการณ์
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/77445