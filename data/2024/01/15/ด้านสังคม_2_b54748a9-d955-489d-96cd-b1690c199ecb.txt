รัฐบาลไทย-ข่าวทำเนียบรัฐบาล-"วราวุธ" รมว.พม. พร้อมภริยา ต้อนรับ  "พญ.พักตร์พิไล ทวีสิน" พร้อมคณะภริยาคู่สมรส ครม. ให้กำลังใจเด็ก - คนพิการ ในสถานสงเคราะห์ฯ จ.นนทบุรี ในวันเด็กแห่งชาติ 2567


วันจันทร์ที่ 15 มกราคม 2567
"วราวุธ" รมว.พม. พร้อมภริยา ต้อนรับ  "พญ.พักตร์พิไล ทวีสิน" พร้อมคณะภริยาคู่สมรส ครม. ให้กำลังใจเด็ก - คนพิการ ในสถานสงเคราะห์ฯ จ.นนทบุรี ในวันเด็กแห่งชาติ 2567
"วราวุธ" รมว.พม. พร้อมภริยา ต้อนรับ  "พญ.พักตร์พิไล ทวีสิน" พร้อมคณะภริยาคู่สมรส ครม. ให้กำลังใจเด็ก - คนพิการ ในสถานสงเคราะห์ฯ จ.นนทบุรี ในวันเด็กแห่งชาติ 2567
เมื่อวันที่ 13 ม.ค. 67 เวลา 10.00 น. แพทย์หญิงพักตร์พิไล ทวีสิน ภริยา นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง พร้อมด้วยคณะภริยาคู่สมรสคณะรัฐมนตรี ร่วมงานวันเด็กแห่งชาติ ประจำปี 2567 กระทรวงการพัฒนาสังคมและความมั่นคงของมนุษย์ ณ สถานสงเคราะห์เด็กอ่อนพญาไท อำเภอปากเกร็ด จังหวัดนนทบุรี โดยมี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย ดร.สุวรรณา ศิลปอาชา ภริยา ให้การต้อนรับ โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ พร้อมคณะผู้บริหารกระทรวง พม. เข้าร่วม จากนั้น คณะภริยาคู่สมรสคณะรัฐมนตรี เข้าร่วมงานวันเด็กแห่งชาติ ประจำปี 2567 ณ สถานคุ้มครองและพัฒนาคนพิการ บ้านนนทภูมิ อำเภอปากเกร็ด จังหวัดนนทบุรี ทั้งนี้ คณะภริยาคู่สมรสคณะรัฐมนตรีได้เยี่ยมชมสถานที่และการดำเนินงานด้านเด็กและคนพิการของสถานสงเคราะห์ฯ  มอบสิ่งของใช้ที่จำเป็นสำหรับเด็กและคนพิการ มอบของขวัญวันเด็ก และเลี้ยงอาหารกลางวัน อีกทั้งรับชมการแสดงความสามารถต่างๆ  ร่วมกิจกรรมกับเด็กและคนพิการ เช่น การร้องเพลง การแสดงดนตรี  การสาธิตทำอาหาร การเล่นเกมส์ กีฬา รวมถึงได้เยี่ยมชมผลิตภัณฑ์สินค้างานฝีมือ
นายวราวุธ กล่าวต้อนรับว่า วันนี้ ในนามของกระทรวงการพัฒนาสังคมและความมั่นคงของมนุษย์ ขอต้อนรับคณะภริยาคู่สมรสคณะรัฐมนตรี ซึ่งทางสถานสงเคราะห์ฯ เป็นเกียรติอย่างยิ่งที่ทุกท่านได้มาเยี่ยมเยียน และที่สำคัญขอขอบคุณผู้ที่สนับสนุนสิ่งของจำนวนมาก ทั้งเครื่องอุปโภคบริโภค ขนม อุปกรณ์การเรียน ให้กับลูก ๆ หลาน ๆ ทั้งนี้ ตนขอยืนยันว่าของทุกชิ้นที่นำมาให้ กระทรวง พม. โดยกรมกิจการเด็กและเยาวชน (ดย.) จะนำไปแจกจ่ายให้กับเด็กในสถานรองรับเด็กของกระทรวง. พม. ทั่วประเทศ  วันเด็กวันนี้ เรามีน้อง ๆ มาจากหลายพื้นที่ อย่างเช่นเมื่อเช้านี้ งานวันเด็กที่กระทรวง พม. มีเด็กจำนวนหลายร้อยคน ได้มาทำกิจกรรมรวมถึงที่ทำเนียบรัฐบาลก็มีเด็กจำนวนมากมีโอกาสได้เข้าไปนั่งเก้าอี้ทำงานของท่านนายกรัฐมนตรี และมีกิจกรรมพบปะกับท่านนายกรัฐมนตรี ในนามของกระทรวง พม. ขอขอบคุณทุกท่าน ท่านรัฐมนตรีประจำสำนักนายกรัฐมนตรี (นางพวงเพ็ชร ชุนละเอียด) ถ้ามีโอกาสครั้งหน้า ขอเชิญภริยาคู่สมรสของคณะรัฐมนตรี มาเยี่ยมเยียนที่กระทรวง พม.
แพทย์หญิงพักตร์พิไล กล่าวว่า ก่อนอื่นถ้าจะขออวยพร ขอใช้คำขวัญวันเด็กของนายกรัฐมนตรี นั่นคือ มองโลกให้กว้าง คิดอย่างสร้างสรรค์ เคารพความแตกต่าง ร่วมกันสร้างประชาธิปไตย ซึ่งสิ่งเหล่านี้จะทำให้น้องๆ เจริญเติบโตขึ้นมาเป็นผู้ใหญ่ที่มีความคิดดี มีความคิดกว้างไกล มีความคิดสร้างสรรค์ แล้วจะทำให้น้องๆ ประสบความสำเร็จในอนาคต และเชื่อว่าบุคคลที่สำคัญจริงๆ คือพ่อแม่ผู้ปกครองของแต่ละบ้าน และอาจารย์ทุกคนที่ช่วยให้เด็กๆ ได้เห็นโลกกว้าง ได้มีความคิดที่สร้างสรรค์ และขอชื่นชมอาจารย์ทุกท่าน ที่ทุ่มเทและให้ความรัก ให้วิชาความรู้ ให้เด็กๆ ได้มีโอกาสเจริญเติบโตเป็นผู้ใหญ่ที่แข็งแรงทั้งร่างกายและจิตใจ
แพทย์หญิงพักตร์พิไล กล่าวเพิ่มเติมว่า ในโอกาสนี้ ต้องขอขอบคุณภริยาคู่สมรสคณะรัฐมนตรีทุกท่านที่มาร่วมกันหาของขวัญที่จำเป็นให้แก่น้องๆ และที่สำคัญที่สุดคือ ขอขอบคุณผู้ปกครองสถานสงเคราะห์ทุกท่าน ที่ทำให้มองเห็นอนาคตว่า เราจะมีประชาชนคนไทย เรามีน้องๆ ที่จะเติบโตขึ้นมาเป็นผู้ใหญ่ที่เป็นคนดี และช่วยสร้างสรรค์ประเทศต่อไปในอนาคต เพราะถ้าไม่มีผู้ปกครองทุกท่าน เราก็ไม่รู้ว่าอนาคตเด็กๆ จะเป็นอย่างไร และเชื่อว่าเด็กทุกคนจะได้ความรัก ความเอ็นดู ความเอื้ออาทร ได้เติบโตมาเป็นผู้ใหญ่ที่เต็มอิ่ม แม้ว่าจะไม่ได้มีคุณพ่อคุณแม่ที่แท้จริง แต่จะได้รับความรักจากคุณพ่อคุณแม่ผู้ปกครองทุกท่าน จนเติบโตเป็นคนดีของสังคมในอนาคต
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #วันเด็กแห่งชาติ #วันเด็ก2567 #ให้ทุกวันเป็นวันของเด็ก

ที่มา : https://www.thaigov.go.th/news/contents/details/77444