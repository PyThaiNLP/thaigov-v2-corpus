รัฐบาลไทย-ข่าวทำเนียบรัฐบาล-กรมทางหลวงชนบท ร่วมกับกรมการขนส่งทางบก ตรวจควันไอเสีย (ควันดำ) เครื่องจักรกลและยานพาหนะ ป้องกันฝุ่นละอองขนาดเล็ก PM 2.5 ลดปัญหามลภาวะทางอากาศและผลกระทบต่อสุขภาพของประชาชน


วันจันทร์ที่ 15 มกราคม 2567
กรมทางหลวงชนบท ร่วมกับกรมการขนส่งทางบก ตรวจควันไอเสีย (ควันดำ) เครื่องจักรกลและยานพาหนะ ป้องกันฝุ่นละอองขนาดเล็ก PM 2.5 ลดปัญหามลภาวะทางอากาศและผลกระทบต่อสุขภาพของประชาชน
....
กรมทางหลวงชนบท (ทช.) กระทรวงคมนาคม โดยแขวงทางหลวงชนบทพิษณุโลก ร่วมกับกรมการขนส่งทางบก โดยสำนักงานขนส่งจังหวัดพิษณุโลก ตรวจวัดค่าควันดำจากท่อไอเสียของเครื่องจักร และยานพาหนะของหน่วยงาน เพื่อตรวจหาค่าไอเสีย ฝุ่นละออง PM 2.5 ที่อาจเกินกว่ามาตรฐานกำหนด จำนวน 22 คัน ณ แขวงทางหลวงชนบทพิษณุโลก ผลการตรวจพบว่าเครื่องจักรและยานพาหนะทั้งหมด ผ่านตามเกณฑ์มาตรฐาน สอดคล้องกับแนวทางที่ ทช. ดูแล บำรุงรักษา เครื่องจักร ยานพาหนะ ให้อยู่ในสภาพที่พร้อมใช้งาน และให้ความสำคัญต่อสถานการณ์มลภาวะทางอากาศ ทั้งนี้ ทช. ได้เน้นย้ำเรื่องการตรวจสอบสภาพเครื่องจักรให้อยู่ในสภาพดี ห้ามใช้เครื่องจักรที่ก่อให้เกิดเขม่าควันดำ และให้เปลี่ยนถ่ายน้ำมันเครื่องตามกำหนด เลือกใช้เกรดน้ำมันให้เหมาะสมตามมาตรฐาน เพื่อร่วมเป็นส่วนหนึ่งในการบรรเทาปัญหามลพิษทางอากาศอย่างยั่งยืน

ที่มา : https://www.thaigov.go.th/news/contents/details/77446