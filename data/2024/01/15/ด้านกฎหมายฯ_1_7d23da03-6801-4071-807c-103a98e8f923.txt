รัฐบาลไทย-ข่าวทำเนียบรัฐบาล-ปลัดกระทรวงยุติธรรม “มอบนโยบายการขับเคลื่อนการบริหารกระทรวงยุติธรรม ประจำปีงบประมาณ พ.ศ. ๒๕๖๗"


วันจันทร์ที่ 15 มกราคม 2567
15/01/2567
พิมพ์
ปลัดกระทรวงยุติธรรม “มอบนโยบายการขับเคลื่อนการบริหารกระทรวงยุติธรรม ประจำปีงบประมาณ พ.ศ. ๒๕๖๗"
ปลัดกระทรวงยุติธรรม “มอบนโยบายการขับเคลื่อนการบริหารกระทรวงยุติธรรม ประจำปีงบประมาณ พ.ศ. ๒๕๖๗"
ในวันจันทร์ที่ ๑๕ มกราคม ๒๕๖๗ เวลา ๑๑.๐๐ น. นางพงษ์สวาท นีละโยธิน ปลัดกระทรวงยุติธรรม เป็นประธานการมอบนโยบายการขับเคลื่อนการบริหารกระทรวงยุติธรรม ประจำปีงบประมาณ พ.ศ. ๒๕๖๗ โดยมี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน พร้อมด้วยคณะผู้บริหาร​ระดับสูงของกระทรวงยุติธรรม ข้าราชการกรมพินิจและคุ้มครองเด็กและเยาวชนทั่วประเทศ และผู้ที่เกี่ยวข้อง เข้าร่วมฯ ณ โรงแรมมิราเคิล แกรนด์ คอนเวนชั่น เขตหลักสี่ กรุงเทพมหานคร
ในการนี้ ปลัดกระทรวงยุติธรรม ได้กล่าวใจความสำคัญตอนหนึ่งว่า การกำหนดนโยบาย คือ การกำหนดทิศทางว่าทั้งหมดภายใต้กระทรวงยุติธรรมจะเดินหน้าและมุ่งเน้นไปสู่เป้าหมายเดียวกันอย่างไร สำหรับนโยบายที่กระทรวงยุติธรรมได้ประกาศไปในปี ๒๕๖๗ คือ การจะเป็นกระทรวงกฎหมายที่เข้มแข็ง การมีกฎหมายดี บังคับใช้ดี เข้าถึงดี โดยทั้งหมดต้องรวมอยู่ในกระทรวงยุติธรรมเป็นกระทรวงกฎหมายที่มีความเข้มแข็งในการทำงานเชิงรุก และอำนวยความยุติธรรมให้กับสังคม โดยกรมพินิจฯ สามารถถอดในส่วนที่เป็นนโยบายของกระทรวงลงมาขับเคลื่อนในการทำงานภายใต้ภารกิจ และพันธกิจ ของกรมพินิจฯ ได้
ในด้านความเชื่อมั่นของประชาชนที่มีต่อองค์กรถือเป็นเรื่องใหญ่ เพราะหากประชาชนไม่มีความเชื่อมั่น หรือขาดความเชื่อมั่น กระทรวงยุติธรรมจะทำงานได้ยาก เพราะฉะนั้นเราต้องสร้างและหาจุดที่สามารถกำหนดได้ว่ากรมพินิจฯ มีความเข้มแข็งทั้งในเรื่องของกฎหมายและบุคลากร ไม่ว่ากระทรวงยุติธรรมจะขับเคลื่อนนโยบายไปในทิศทางใดก็ตาม ขออย่าได้ละทิ้งจุดยืนของการเป็น "กรมพินิจและคุ้มครองเด็กและเยาวชน"
ในส่วนปัญหาอีกประการหนึ่งของการเข้าถึงกระบวนการยุติธรรม คือ การใช้เวลาที่ยาวนานมากเกินไป รวมถึงการมีค่าใช้จ่ายที่ไม่จำเป็น หากสามารถปรับเปลี่ยนแก้ไข เพื่อลด ละ เลิก สิ่งเหล่านี้ได้ ภายใต้การคงอยู่ซึ่งความถูกต้องของกฎระเบียบ เพื่อทำให้การเข้าถึงกระบวนการยุติธรรม สามารถทำได้จริงและเกิดประโยชน์สูงสุดแก่ประชาชน

ที่มา : https://www.thaigov.go.th/news/contents/details/77474