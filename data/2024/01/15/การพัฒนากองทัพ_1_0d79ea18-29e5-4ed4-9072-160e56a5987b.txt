รัฐบาลไทย-ข่าวทำเนียบรัฐบาล-รมว.กห. พร้อมคณะ ตรวจเยี่ยมการปฏิบัติหน้าที่ของทหาร และส่งมอบถุงยังชีพให้แก่ผู้ประสบอุทกภัยในพื้นที่ภาคใต้


วันจันทร์ที่ 15 มกราคม 2567
รมว.กห. พร้อมคณะ ตรวจเยี่ยมการปฏิบัติหน้าที่ของทหาร และส่งมอบถุงยังชีพให้แก่ผู้ประสบอุทกภัยในพื้นที่ภาคใต้
“เพราะประชาชน คือ ครอบครัวของเรา เราจะผ่านพ้นวิกฤตไปด้วยกัน” นายสุทิน คลังแสง รมว.กห. พร้อมคณะ ตรวจเยี่ยมการปฏิบัติหน้าที่ของทหาร และส่งมอบถุงยังชีพให้แก่ผู้ประสบอุทกภัยในพื้นที่ภาคใต้
วันที่ 9 มกราคม 2567 นายสุทิน คลังแสง รัฐมนตรีว่าการกระทรวงกลาโหม พร้อมด้วย พล.อ.ธีระยุทธ จินหิรัญ ผบ.นทพ., พล.ท.มนิต ศิริรัตนากูล จก.กช. และคณะ ได้ตรวจเยี่ยมการปฏิบัติหน้าที่ ณ ค่ายสิรินธร ต.เขาตูม อ.ยะรัง จ.ปัตตานี เพื่อสร้างขวัญและกำลังใจให้กับกำลังพล รวมถึงมอบของขวัญปีใหม่ 2567 โดยมี พล.ท.ไพศาล หนูสังข์ ผอ.รมน.ภาค 4, พล.ต.ท.ปิยะวัฒน์ เฉลิมศรี ผบ.กกล.ตร.จชต. และ ผบ.บก.ควบคุม อส.จชต. ให้การต้อนรับและเป็นผู้แทนรับมอบสิ่งของ ณ สนามฟุตซอลนาควานิช ค่ายสิรินธร
จากนั้นเดินทางโดย ฮ.ทบ. ไปยัง บก.กอ.รมน.ภาค 4 สน. โดยมี พล.ท.ศานติ ศกุนตนาค มทภ.4/ผอ.รมน.ภาค 4 ให้การต้อนรับ ซึ่ง รมว.กห. ได้กล่าวในที่ประชุม “เป็นกำลังใจให้กับทุกคนและมารับทราบถึงปัญหาอุปสรรคต่างๆ โดยจะประสานหน่วยงานที่เกี่ยวข้องในการคลี่คลายแก้ไขปัญหาให้ต่อไป” ในการนี้ ได้รับฟังการบรรยายสรุปจาก กอ.รมน.ภาค 4 สน. เกี่ยวกับงานการควบคุมพื้นที่และบังคับใช้กฎหมาย การสกัดกั้นตามแนวชายแดน โครงการเพิ่มประสิทธิภาพตามแนวชายแดน งานป้องกันและแก้ไขปัญหายาเสพติด งานการส่งเสริมการอยู่ร่วมกันภายใต้สังคมพหุวัฒนธรรม งานสร้างการความเข้าใจเพื่อนำไปสู่สันติสุข ตลอดจนงานการช่วยเหลือประชาชนผู้ประสบอุทกภัยในการฟื้นฟู ทำความสะอาด และซ่อมแซมบ้านพักอาศัยของผู้ที่ได้รับความเดือดร้อนที่จำเป็นอย่างเร่งด่วนในส่วนของ กกล.ตร.จชต. ชี้แจงสถานการณ์และการติดตามคดีผู้ก่อเหตุการณ์ความไม่สงบในพื้นที่ภาคใต้ และ ศอ.บต.สน แจ้งถึงการพัฒนาโครงสร้างพื้นฐาน การพัฒนาคุณภาพชีวิต การบริหารจัดการภาครัฐตามยุทธศาสตร์ชาติ และการดำเนินการตามหลักเกณฑ์เยียวยาผู้ประสบภัย
และต่อไปที่ ฉก.ทพ.41 ต.วังพญา อ.รามัน จ.ยะลา เพื่อพบปะและมอบสิ่งของให้แก่กำลังพล ณ อาคารอเนกประสงค์ โดย รมว.กห. กล่าว “ขอบคุณและเป็นกำลังใจให้กำลังพลทุกคน ถึงแม้ว่าตนเองและครอบครัวก็ประสบปัญหาน้ำท่วมด้วยเหมือนกัน แต่ก็ยังช่วยเหลือชาวบ้านที่เดือดร้อนมากกว่าก่อน โดยรำลึกห่วงใยเสมอว่า ชีวิตความเป็นอยู่ของทุกๆ คนจะต้องดีขึ้นไม่ว่าจะด้านสวัสดิการ สิทธิทดแทนต่างๆ ซึ่งปรารถนาจะทำในสิ่งนี้ให้กับพวกเราทุกคน”
เสร็จสิ้นแล้วได้เดินทางไปยังวัดรังสิตาวาส ต.ท่าธง อ.รามัน จ.ยะลา เพื่อพบปะพูดคุยกับประชาชนในพื้นที่ถึงปัญหาความเดือดร้อนและความต้องการที่จะขอรับการช่วยเหลือ ตลอดจนมอบถุงยังชีพให้กับผู้ประสบภัย
ทั้งนี้ รมว.กห. ได้ยืนยันอย่างหนักแน่นว่า “ทหารเป็นที่พึ่งของประชาชนในทุกโอกาส” ซึ่งจะบูรณาการในการทำงานร่วมกับส่วนราชการ/หน่วยงานต่างๆ และสั่งการให้สนับสนุนกำลังพล เครื่องมือ และยุทโธปกรณ์ของหน่วยทหารพัฒนา (นทพ.) และ กองการช่าง (กช.) เข้าช่วยเหลือบรรเทาความเดือดร้อนให้กับพี่น้องประชาชนได้อย่างทันท่วงทีในโอกาสแรก สำหรับเรื่องงบประมาณนั้น แนะนำให้ ศอ.บต. รวบรวมข้อมูลตามที่สำรวจ และของบประมาณตรงไปที่ นรม. ซึ่งจะทำให้รวดเร็วขึ้นและเป็นช่องทางเดียว ไม่ซ้ำซ้อน รวมถึง รมว.กห. ช่วยสนับสนุนและผลักดันให้ด้วยต่อไป

ที่มา : https://www.thaigov.go.th/news/contents/details/77459