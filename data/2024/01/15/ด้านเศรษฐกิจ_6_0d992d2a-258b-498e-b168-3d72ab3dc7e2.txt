รัฐบาลไทย-ข่าวทำเนียบรัฐบาล- ชาวชุมพรเฮ! ’รมช.อนุชา‘ ตัวแทนรัฐบาลมอบโฉนดที่ดิน ส.ป.ก. ให้เกษตรกร 129 ราย 149 แปลง มุ่งใช้ประโยชน์จากสินทรัพย์ เพิ่มโอกาสการเข้าถึงแหล่งเงินทุน


วันจันทร์ที่ 15 มกราคม 2567
ชาวชุมพรเฮ! ’รมช.อนุชา‘ ตัวแทนรัฐบาลมอบโฉนดที่ดิน ส.ป.ก. ให้เกษตรกร 129 ราย 149 แปลง มุ่งใช้ประโยชน์จากสินทรัพย์ เพิ่มโอกาสการเข้าถึงแหล่งเงินทุน
ชาวชุมพรเฮ! ’รมช.อนุชา‘ ตัวแทนรัฐบาลมอบโฉนดที่ดิน ส.ป.ก. ให้เกษตรกร 129 ราย 149 แปลง มุ่งใช้ประโยชน์จากสินทรัพย์ เพิ่มโอกาสการเข้าถึงแหล่งเงินทุน
นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ ให้เกียรติเป็นประธานพิธีมอบโฉนดเพื่อการเกษตร ภายใต้งาน “Kick off มอบโฉนดเพื่อการเกษตรเป็นของขวัญปีใหม่ ปี พ.ศ.2567” โดยมี นายวิสาห์ พูลศิริรัตน์ ผู้ว่าราชการจังหวัดชุมพร นายวิชัย สุดสวาสดิ์ สมาชิกสภาผู้แทนราษฎรจังหวัดชุมพร เขต 1 นายสุพล จุลใส สมาชิกสภาผู้แทนราษฎรจังหวัดชุมพร เขต 3 ผู้บริหารกระทรวงเกษตรและสหกรณ์ นางสาวอนงค์นาถ จ่าแก้ว ผู้ช่วยเลขานุการรัฐมนตรีว่าการกระทรวงเกษตรและสหกรณ์ พร้อมหัวหน้าส่วนราชการ ประชาชน และเกษตรกรจังหวัดชุมพร เข้าร่วม ณ โรงเรียนครนพิทยาคม ตำบลครน อำเภอสวี จังหวัดชุมพร
นายอนุชา กล่าวว่า ตามที่นายกรัฐมนตรี ได้แถลงนโยบายของรัฐบาล เมื่อวันที่ 11 กันยายน 2566 มุ่งหวังให้ประชาชนใช้ประโยชน์จากสินทรัพย์เพื่อสร้างโอกาส ในการมีอาชีพ รายได้ และความมั่นคงในชีวิต โดยรัฐบาล ได้เร่งดําเนินการให้ประชาชนมีสิทธิในที่ดิน มีชีวิตที่มั่นคง พิจารณาเอกสารสิทธิการใช้ประโยชน์ให้เป็น โฉนดเพื่อให้สามารถนําไปต่อยอดให้เข้าถึงแหล่งเงินทุนได้ นํามาพัฒนาที่ดินเพื่อสร้างคุณภาพชีวิตที่ดีขึ้นในระยะยาว ซึ่งกระทรวงเกษตรและสหกรณ์ โดยร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ได้ตั้งเป้าหมายและนำมาขับเคลื่อนการดำเนินงานตามนโยบายดังกล่าว จนสำเร็จลุล่วงด้วยดีด้วยการเปลี่ยนสิทธิการใช้ประโยชน์ที่ดินจาก ส.ป.ก.4-01 ให้เป็นโฉนดเพื่อการเกษตร โดยสำนักงานการปฏิรูปที่ดินเพื่อเกษตรกรรม ได้ดำเนินโครงการดังกล่าวมาอย่างต่อเนื่อง ตลอดจนยังมีแนวทางในการขับเคลื่อนเรื่องการทำโฉนดต้นไม้ในเขต ส.ป.ก. ซึ่งเป็นการออกเอกสารสิทธิ สำหรับต้นไม้ที่เป็นพืชเศรษฐกิจ เช่น ต้นยางพาราที่ปลูกบนที่ดินที่มีเอกสารสิทธิ เป็นต้น
“ขอแสดงความยินดีกับพี่น้องเกษตรกรทุกท่าน ที่ได้รับมอบโฉนดเพื่อการเกษตร เพื่อให้ทุกท่านสามารถนำไปต่อยอดในการเข้าถึงโอกาส ในให้บริการของภาครัฐ เป็นการเพิ่มโอกาสการเข้าถึงแหล่งเงินทุนได้เพิ่มมากขึ้น ทำให้พี่น้องเกษตรกรได้มีทางเลือกในการพัฒนาที่ดิน พัฒนาอาชีพของตนเอง และสร้างคุณภาพชีวิตให้ดีขึ้นอย่างยั่งยืน ซึ่งเป็นของขวัญที่ผมขอมอบให้พี่น้องเกษตรกรเพื่อเป็นการส่งความสุขให้ทุกท่าน เพื่อให้มีชีวิตและความเป็นอยู่ที่ดีขึ้น” รมช.อนุชา กล่าว
สำหรับจังหวัดชุมพร มีเกษตรกรที่ได้รับมอบโฉนดเพื่อการเกษตรในวันนี้ จำนวน 129 ราย 149 แปลง เนื้อที่ประมาณ 1,340 ไร่ 2 งาน 7 ตารางวา โดยจังหวัดชุมพร ได้มีพระราชกฤษฎีกากําหนดให้เป็นเขตปฏิรูปที่ดิน เนื้อที่ทั้งหมด ประมาณ 668,300 ไร่ เป็นพื้นที่เขตดําเนินการปฏิรูปที่ดินเนื้อที่ประมาณ 515,907 ไร่ ครอบคลุมพื้นที่ทั่วทั้งจังหวัด 8 อําเภอ 47 ตําบล โดยได้ดําเนินการจัดที่ดินให้เกษตรกรแล้วทั้งสิ้น 32,569 ราย 44,136 แปลง เนื้อที่ประมาณ 503,485 ไร่ ซึ่งในปีงบประมาณ พ.ศ. 2567 ได้ดําเนินการปรับปรุงแก้ไขเอกสาร สิทธิ ส.ป.ก. 4-01 ให้เป็นโฉนดเพื่อการเกษตรให้แก่เกษตรกรจํานวน 6,182 แปลง เนื้อที่ประมาณ 76,710 ไร่
ทั้งนี้ กระทรวงเกษตรและสหกรณ์ ได้กำหนดจัดงาน Kick off มอบโฉนดเพื่อการเกษตร เป็นของขวัญปีใหม่ ปี พ.ศ.2567 ให้แก่เกษตรกรในเขตปฏิรูปที่ดิน จำนวน 25,000 ราย พร้อมกันทั่วประเทศ โดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายให้ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธาน พร้อมด้วย นายไชยา พรหมา รัฐมนตรีช่วยว่าการกระทรวงเกษตรและสหกรณ์ ร่วมมอบโฉนดเพื่อการเกษตรจำนวน 1,000 ฉบับ ณ ศูนย์ส่งเสริมและพัฒนาอาชีพเสริมนอกภาคการเกษตร อ.บางไทร จ.พระนครศรีอยุธยา และถ่ายทอดสดผ่านสื่อออนไลน์พร้อมกันทั่วประเทศ โอกาสนี้ นายกรัฐมนตรี ได้ส่งสารถึงพี่น้องเกษตรกร อีกด้วย

ที่มา : https://www.thaigov.go.th/news/contents/details/77451