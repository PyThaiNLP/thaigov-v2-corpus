รัฐบาลไทย-ข่าวทำเนียบรัฐบาล-เริ่มแล้วถนนสายวิทยาศาสตร์ รับวันเด็กแห่งชาติ 67 “ศุภมาส” เปิดงานชี้อยากให้ทุกวันคือวันเด็ก พร้อมให้ความสำคัญกับเด็กทุกช่วงวัย ขณะที่นักเรียนนับพันคนจากหลายโรงเรียนแห่ร่วมกิจกรรม


วันจันทร์ที่ 15 มกราคม 2567
เริ่มแล้วถนนสายวิทยาศาสตร์ รับวันเด็กแห่งชาติ 67 “ศุภมาส” เปิดงานชี้อยากให้ทุกวันคือวันเด็ก พร้อมให้ความสำคัญกับเด็กทุกช่วงวัย ขณะที่นักเรียนนับพันคนจากหลายโรงเรียนแห่ร่วมกิจกรรม
เริ่มแล้วถนนสายวิทยาศาสตร์ รับวันเด็กแห่งชาติ 67 “ศุภมาส” เปิดงานชี้อยากให้ทุกวันคือวันเด็ก พร้อมให้ความสำคัญกับเด็กทุกช่วงวัย ขณะที่นักเรียนนับพันคนจากหลายโรงเรียนแห่ร่วมกิจกรรมวิทยาศาสตร์
เริ่มแล้วถนนสายวิทยาศาสตร์ รับวันเด็กแห่งชาติ 67 “ศุภมาส” เปิดงานชี้อยากให้ทุกวันคือวันเด็ก พร้อมให้ความสำคัญกับเด็กทุกช่วงวัย ขณะที่นักเรียนนับพันคนจากหลายโรงเรียนแห่ร่วมกิจกรรมวิทยาศาสตร์ ไฮไลท์ขบวนหุ่นยนต์นับสิบตัว KidBright Formula Kids บังคับรถผ่านเขาวงกต แข่งขันเตะฟุตบอลด้วยรถ Formula การบังคับรถไร้คนขับ รับของขวัญของรางวัลกว่า 7 หมื่นชิ้น
เมื่อวันที่ 12 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีเปิดงาน “ถนนสายวิทยาศาสตร์ รับวันเด็กแห่งชาติ ประจำปี 2567” มีนายเพิ่มสุข สัจจาภิวัฒน์ ปลัด อว. ผู้บริหาร อว. และผู้บริหารจากหน่วยงานภาครัฐและเอกชนเข้าร่วม ที่กระทรวง อว. ถ.โยธี กรุงเทพฯ ทั้งนี้ บรรยากาศในงานเป็นไปด้วยความคึกคัก มีนักเรียนจากโรงเรียนต่างๆ ในพื้นที่กรุงเทพฯ เข้ามาร่วมกิจกรรมเป็นจำนวนกว่า 1,000 คน โดยในบริเวณงานมีบูธกิจกรรมต่างๆ จาก 23 หน่วยงานใน อว. ภาคีเครือข่าย และหน่วยงานพันธมิตรทั้งภาครัฐและเอกชนมาจัดแสดงเต็มพื้นที่ลานพระรูปรัชกาลที่ 4 รวมถึงพื้นที่โดยรอบกระทรวง อว. ไฮไลต์สำคัญ คือ กองทัพหุ่นยนต์ต่างๆ ที่สามารถดึงดูดความสนใจจากเด็กๆ ได้เป็นจำนวนมาก ไม่ว่าจะเป็น หุ่นยนต์กู้ภัย หุ่นยนต์กู้ภัยจิ๋ว หุ่นยนต์ซูโม่ หุ่นยนต์ปิ่นโต หุ่นยนต์ผสมยา และหุ่นยนต์อัจฉริยะ “WALKIE” การแสดงเอ็งกอ การเพ้นท์หน้ากากเอ็งกอ กิจกรรม Science for Fun ที่มีทั้งเกม และของเล่นวิทยาศาสตร์อีกมากมาย พร้อมยังมีกิจกรรม KidBright Formula Kids บังคับรถผ่านเขาวงกตและแข่งขันเตะฟุตบอลด้วยรถ Formula และการบังคับรถไร้คนขับรวมทั้งกิจกรรมเกมส์วิทยาศาสตร์และการแสดงอีกหลากหลายที่ให้ความรู้ควบคู่กับความสนุกสนานในเวลาเดียวกัน นอกจากนั้น น.ส.ศุภมาส ยังเปิดโอกาสให้เด็กๆ ที่มาร่วมงานได้นั่งโต๊ะทำงานของรัฐมนตรีด้วย
น.ส. ศุภมาส กล่าวว่า “วันเด็ก” เป็นวันที่มีความสำคัญสำหรับเด็กทุกคน เพราะเด็กๆ จะได้มีโอกาสมาร่วมกิจกรรมที่สนุกสนานและสร้างความสุข สำหรับดิฉันทุกๆ วันคือวันเด็ก ไม่ใช่แค่วันเสาร์สัปดาห์ที่สองของเดือนมกราคมเท่านั้น ดังนั้น ดิฉันและกระทรวง อว. จึงให้ความสำคัญกับเด็กในทุกช่วงวัย เพราะว่าพวกเขาจะเติบโตมาเป็นกำลังสำคัญในการขับเคลื่อนประเทศ “งานถนนสายวิทยาศาสตร์ รับวันเด็กแห่งชาติ ประจำปี 2567” จึงเน้นกิจกรรมทางวิทยาศาสตร์ เทคโนโลยีและนวัตกรรมที่ให้ทั้งความรู้ ความสนุก โดยเนรมิตงานนี้ให้กลายเป็นสวนสนุกทางวิทยาศาสตร์ ที่เด็กๆ ทุกคนจะสนุกสนานกับกิจกรรมทางมากมาย
รมว.อว. กล่าวต่อว่า นอกจากนี้ กระทรวง อว.ได้เตรียมของขวัญและของรางวัลกว่า 70,000 ชิ้นมามอบให้ในงานถนนสายวิทยาศาสตร์ โดยมีภาคเอกชนผู้ใหญ่ใจดีหลายบริษัทที่มาช่วยเติมเต็มจินตนาการให้กับเด็กๆ อาทิ บริษัท พลังงานบริสุทธิ์, บริษัท แพลน บี มีเดีย, บริษัท ชิโน-ไทย เอ็นจีเนียริ่งฯ ที่ได้มอบรางวัลให้กับน้อง ๆ รวมกันกว่า 300 ชิ้น โดยมีทั้งจักรยาน เช่น จักรยานเสือหมอบ จักรยานเสือภูเขา จักรยานเด็กดีไซน์สวย พร้อมยังมีสกู๊ดเตอร์และเซิร์ฟสเก็ตสีสันสดใส ตุ๊กตาแสนน่ารัก รถบังคับวิทยุ อุปกรณ์เครื่องเขียนต่างๆ อีกด้วย ขณะที่ ทางบริษัท มนตรี ทรานสปอร์ต คอร์ปอเรชั่น และ บริษัท คิง เจน จำกัด (มหาชน) ยังได้ให้บริการรถยนต์พลังงานไฟฟ้า เพื่ออำนวยความสะดวกในการเดินทางมาร่วมงานให้กับน้อง ๆ จากโรงเรียนต่างๆ ในพื้นที่กรุงเทพฯ และปริมณฑล กว่า 38 แห่ง นอกจากนี้ ยังมีบริษัท สมูท ไลฟ์ จำกัด โดย ดร.แสนสุข ที่มาร่วมมอบของขวัญโดยการให้ส่วนลดผลิตภัณฑ์ในร้านขายยา P&F เช่น ผลิตภัณฑ์กลุ่ม Smooth E และยาสีฟัน Dentiste ถึง 40% ให้กับนักเรียน นิสิต นักศึกษา ที่เข้าร่วมงาน และในวันที่ 13 มกราคมนี้ คุณ “เอ ศุภชัย” ยังจะนำทีมพี่ๆ ศิลปินดารา อาทิ น้องดล นภดล / เลโอนาร์โด ซุนโด และ ทาฆิ อ่องลออ มาร่วมให้ความบันเทิงและจับสลากของรางวัลให้กับเด็กๆ อีกด้วย
งานถนนสายวิทยาศาสตร์สำหรับปีนี้ ในพื้นที่กรุงเทพฯและปริมณฑลจะจัดขึ้น 3 แห่ง คือ วันที่ 12-13 ม.ค. จัดที่กระทรวง อว. ถนนโยธี วันที่ 12-14 ม.ค. จัดที่ศูนย์การค้าเดอะ สตรีท รัชดา ชั้น 5 กรุงเทพฯ และวันที่ 13 ม.ค จัดที่องค์การพิพิธภัณฑ์วิทยาศาสตร์แห่งชาติ คลองห้า ปทุมธานี ขณะที่ ในต่างจังหวัดยังมีการจัดงานวันเด็กในมหาวิทยาลัยและหน่วยงานในสังกัดกระทรวง อว. อีกกว่า 51 แห่ง ใน 49 จังหวัด เพื่อมอบความสุขให้กับเด็กๆ ทั่วทุกภูมิภาค

ที่มา : https://www.thaigov.go.th/news/contents/details/77455