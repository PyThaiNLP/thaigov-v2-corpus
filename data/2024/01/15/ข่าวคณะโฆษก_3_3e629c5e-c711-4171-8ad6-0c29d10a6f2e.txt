รัฐบาลไทย-ข่าวทำเนียบรัฐบาล-​รองโฆษกฯ รัดเกล้าฯ เผย ภาครัฐ​ พลังงาน-คลัง-อุตสาหกรรม​ ร่วมเดินหน้าผลักดันการผลิตและการใช้พลังงานสะอาด แก้ไขปรับปรุงกฎหมาย Solar Rooftop 


วันจันทร์ที่ 15 มกราคม 2567
15/01/2567
พิมพ์
​รองโฆษกฯ รัดเกล้าฯ เผย ภาครัฐ​ พลังงาน-คลัง-อุตสาหกรรม​ ร่วมเดินหน้าผลักดันการผลิตและการใช้พลังงานสะอาด แก้ไขปรับปรุงกฎหมาย Solar Rooftop
​รองโฆษกฯ รัดเกล้าฯ เผย ภาครัฐ​ พลังงาน-คลัง-อุตสาหกรรม​ ร่วมเดินหน้าผลักดันการผลิตและการใช้พลังงานสะอาด แก้ไขปรับปรุงกฎหมาย Solar Rooftop เพื่อให้ภาคอุตสาหกรรมและภาคธุรกิจใช้พลังงานสะอาด
วันที่ 15 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ภาครัฐผนึกกำลังผลักดันนโยบายที่จะปรับเปลี่ยนโครงสร้างการใช้พลังงานของประเทศ โดยวางแผนความต้องการและสนับสนุนการจัดหาแหล่งพลังงานอย่างเหมาะสม ส่งเสริมการผลิตและการใช้พลังงานสะอาดและพลังงานหมุนเวียน เพื่อให้สอดคล้องกับแนวทางการพัฒนาเศรษฐกิจและสิ่งแวดล้อมอย่างยั่งยืน
รองโฆษกประจำสำนักนายกรัฐมนตรีกล่าวว่า กระทรวงพลังงานมีแผนการส่งเสริมการผลิตไฟฟ้าจาก Solar Rooftop สำหรับหน่วยงานภาครัฐด้วย เพื่อเป็นการลดภาระด้านงบประมาณ โดยให้ผู้ให้บริการระบบ Solar Rooftop อาทิ การไฟฟ้าฯ หรือผู้ให้บริการเอกชน เป็นผู้ลงทุนติดตั้งระบบให้แก่หน่วยงาน และขายไฟฟ้าที่ผลิตได้ให้แก่หน่วยงาน ในอัตราค่าไฟฟ้าที่ถูกกว่าค่าไฟฟ้าของการไฟฟ้าฝ่ายจำหน่าย ไม่น้อยกว่า 15% เป็นระยะเวลา 15-20 ปี
นอกจากนี้ กระทรวงอุตสาหกรรม ยังได้เดินหน้าแก้ไขและปรับปรุงกฎหมายให้การผลิตพลังงานไฟฟ้าจากพลังงานแสงอาทิตย์แบบติดตั้งบนหลังคา​ (Solar Rooftop) ไม่เข้าข่ายโรงงานที่ต้องขอรับใบอนุญาตประกอบกิจการโรงงาน โดยขณะนี้อยู่ระหว่างกระบวนการแก้ไขกฎกระทรวง คาดการณ์ว่าจะมีผลบังคับใช้ภายในปีนี้
ในขณะที่ กระทรวงการคลังได้เตรียมมาตรการบริษัทจัดการพลังงาน (ESCO) สำหรับหน่วยงานภาครัฐ และส่งเสริมการผลิตไฟฟ้าจากพลังงานแสงอาทิตย์แบบติดตั้งบนหลังคาสำหรับหน่วยงานรัฐ รวมทั้งเตรียมผลักดันมาตรการลดหย่อนภาษีประจำปี ส่งเสริม Solar Rooftop ในกลุ่มบ้านอาศัย วงเงินไม่เกิน 2 แสนบาท 10 กิโลวัตต์ เพื่อสนับสนุนคนใช้โซลาร์ 9 หมื่นครัวเรือนต่อปี เพื่อลดค่าใช้จ่ายไฟฟ้า สำหรับประชาชนผู้ร่วมโครงการโซลาร์ภาคประชาชน
“การส่งเสริมการใช้พลังงานสะอาดนี้จะลดการปล่อยก๊าซ CO2 และเป็นอีกปัจจัยสนับสนุนสำคัญในการบรรลุเป้าหมาย Carbon Neutrality ของไทย ซึ่งด้วยความต้องการใช้ไฟฟ้าจากพลังงานแสงอาทิตย์มีแนวโน้มเติบโตอย่างก้าวกระโดด การดำเนินการดังกล่าวไม่เพียงแต่จะช่วยลดต้นทุนในการประกอบธุรกิจจากการติดตั้ง ยังช่วยผลักดันให้เกิดการสร้างธุรกิจสีเขียว ลดค่าใช้จ่ายด้านพลังงาน ตลอดจนขับเคลื่อนการใช้พลังงานสะอาด เพื่อเป็นส่วนหนึ่งในการลดภาวะโลกร้อน แก้ปัญหา และสร้างความมั่นคงทางพลังงานอย่างยั่งยืน” นางรัดเกล้าฯ กล่าว

ที่มา : https://www.thaigov.go.th/news/contents/details/77437