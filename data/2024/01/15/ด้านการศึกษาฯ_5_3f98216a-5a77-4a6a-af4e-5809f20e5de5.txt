รัฐบาลไทย-ข่าวทำเนียบรัฐบาล-"ศุภมาส" นำทีม 5 ศิลปินดาราวัยรุ่นชื่อดัง “มอส - ดล - เลโอ - องศา - ทาฆิ” ร่วมมอบความสุขให้กับเด็กๆ ในงานวันเด็กถนนสายวิทยาศาสตร์


วันจันทร์ที่ 15 มกราคม 2567
"ศุภมาส" นำทีม 5 ศิลปินดาราวัยรุ่นชื่อดัง “มอส - ดล - เลโอ - องศา - ทาฆิ” ร่วมมอบความสุขให้กับเด็กๆ ในงานวันเด็กถนนสายวิทยาศาสตร์
"ศุภมาส" นำทีม 5 ศิลปินดาราวัยรุ่นชื่อดัง “มอส - ดล - เลโอ - องศา - ทาฆิ” ร่วมมอบความสุขให้กับเด็กๆ ในงานวันเด็กถนนสายวิทยาศาสตร์ ด้วยการแสดงมินิคอนเสิร์ต พร้อมเล่นเกมมอบของรางวัลและพบปะพูดคุยกับเด็ก ...
เมื่อวันที่ 13 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานถนนสายวิทยาศาสตร์ รับวันเด็กแห่งชาติ ประจำปี 2567 ที่กระทรวง อว.ถนนโยธี เป็นวันที่สอง โดยไฮไลต์ของงานคือการนำ 5 ศิลปินดาราวัยรุ่นชื่อดัง ได้แก่ มอส - กฤติเดช ภูภัทรธรา, ดล - นภดล ทิพวัฒน์, เลโอนาร์โด ซุนโด, องศา - ธีธัช คุ้มเมือง และ ทาฆิ อ่องลออ รวมทั้งดารานักแสดง“เจนิส” เจณิสตา พรหมผดุงชีพพร้อมนักปั้นศิลปิน เอ - ศุภชัย ศรีวิจิตร มาร่วมงาน ท่ามกลางเสียงกรี๊ดกร๊าดของผู้เข้าชมงานกว่าพันคน โดยศิลปินทั้ง 5 คน ได้เปิดการแสดงมินิคอนเสิร์ตเพลง “เรื่องเล็กเรื่องสำคัญ” และเพลง “จดหมาย” ที่ห้องแถลงข่าว ชั้น 1 อาคารพระจอมเกล้า สำนักงานปลัด อว.โดยได้รับความสนใจจากเด็ก ๆ และผู้ปกครองเป็นอย่างมาก จนผู้เข้าชมล้นออกมานอกห้องจัดแสดง โดยทั้งเด็กและผู้ปกครองได้ร่วมกันทั้งร้องและเต้นกันอย่างสนุกสนาน นอกจากนี้ น.ส.ศุภมาสพร้อมทั้งผู้บริหาร อว. และเหล่าศิลปินดารา รวมไปถึงเด็กๆ พ่อแม่ผู้ปกครอง ยังได้ร่วมกันร้องเพลง “ทรงอย่างแบด” เพลงยอดฮิตวัยฟันน้ำนม ก่อนทิ้งท้ายมินิคอนเสิร์ตด้วยการเล่นเกมแจกจักรยาน สกู๊ตเตอร์ เซิร์ฟสเก็ต ตุ๊กตา อุปกรณ์การเรียน และอื่น ๆ รวมกว่า 100 รายการ
นอกจากนี้ เอ - ศุภชัย ได้นำปฏิทินปี 2567 ของศิลปินดาราในสังกัดมามอบให้กับทุกคนที่เข้าร่วมงาน พร้อมแจกลายเซ็นของทั้ง 5 ศิลปิน จากนั้น ได้นำศิลปินทั้งหมดเข้าร่วมกิจกรรมภายในบูธที่มีมากกว่า 32 สถานีกิจกรรม จากหน่วยงาน อว. เครือข่าย และพันธมิตร ที่มาร่วมออกบูธ เช่น หุ่นยนต์กู้ภัย หุ่นยนต์กู้ภัยจิ๋ว หุ่นยนต์ซูโม่ หุ่นยนต์ปิ่นโต หุ่นยนต์ผสมยา และหุ่นยนต์อัจฉริยะ “WALKIE” การเพ้นท์หน้ากากเอ็งกอ กิจกรรม Science for Fun กิจกรรม KidBright Formula Kids บังคับรถผ่านเขาวงกตและแข่งขันเตะฟุตบอลด้วยรถ Formula และการบังคับรถไร้คนขับรวมทั้งกิจกรรมเกมส์วิทยาศาสตร์ เป็นต้น พร้อมพบปะพูดคุยและแจกของรางวัลให้เด็ก ๆ ที่สถานีกิจกรรมด้วย

ที่มา : https://www.thaigov.go.th/news/contents/details/77457