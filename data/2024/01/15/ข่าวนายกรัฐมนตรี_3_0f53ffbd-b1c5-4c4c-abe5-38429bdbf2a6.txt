รัฐบาลไทย-ข่าวทำเนียบรัฐบาล-นายกฯ ยินดีกับพี่น้องเกษตรกรที่ได้รับโฉนดเพื่อการเกษตร ตามนโยบายของรัฐบาล ย้ำรัฐบาลจะเร่งดำเนินการให้ประชาชนมีสิทธิในที่ดิน เพื่อสร้างคุณภาพชีวิตที่ดียิ่งขึ้นในระยะยาว


วันจันทร์ที่ 15 มกราคม 2567
15/01/2567
พิมพ์
นายกฯ ยินดีกับพี่น้องเกษตรกรที่ได้รับโฉนดเพื่อการเกษตร ตามนโยบายของรัฐบาล ย้ำรัฐบาลจะเร่งดำเนินการให้ประชาชนมีสิทธิในที่ดิน เพื่อสร้างคุณภาพชีวิตที่ดียิ่งขึ้นในระยะยาว
นายกฯ ยินดีกับพี่น้องเกษตรกรที่ได้รับโฉนดเพื่อการเกษตร ตามนโยบายของรัฐบาล ย้ำรัฐบาลจะเร่งดำเนินการให้ประชาชนมีสิทธิในที่ดิน เพื่อสร้างคุณภาพชีวิตที่ดียิ่งขึ้นในระยะยาว
วันที่ 15 มกราคม 2567 นายชัย วัชรงค์ โฆษกประจำสำนักนายกรัฐมนตรี เผย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง กล่าวแสดงความยินดีกับพี่น้องเกษตรกร ที่ได้รับโฉนดเพื่อการเกษตร ตามนโยบายของรัฐบาล ในพิธีมอบโฉนดเพื่อการเกษตรแก่เกษตรกรในเขตปฏิรูปที่ดินดังนี้
นายกรัฐมนตรีกล่าวในนามของรัฐบาล ขอแสดงความยินดีเป็นอย่างยิ่งกับพี่น้องเกษตรกร ที่ได้รับโฉนดเพื่อการเกษตร ตามนโยบายของรัฐบาล ที่ต้องการให้ประชาชนสามารถใช้ประโยชน์จากทรัพย์สิน เพื่อสร้างอาชีพ รายได้ และความมั่นคงในชีวิต โดยรัฐบาลจะเร่งดำเนินการให้ประชาชนมีสิทธิในที่ดิน โดยพิจารณาเอกสารสิทธิการใช้ประโยชน์ ให้เป็นโฉนด เพื่อสามารถนำไปต่อยอด ให้เข้าถึงแหล่งเงินทุนได้ นำมาพัฒนาที่ดิน และอาชีพ เพื่อสร้างคุณภาพชีวิตที่ดียิ่งขึ้นในระยะยาว
นายกรัฐมนตรีขอบคุณกระทรวงเกษตรและสหกรณ์ และทุกฝ่ายที่เกี่ยวข้อง ที่นำนโยบายสู่การปฏิบัติ จนเกิดผลเป็นรูปธรรม โฉนดที่ดินเพื่อการเกษตรที่สำเร็จนี้ เป็นของขวัญปีใหม่จากรัฐบาล ซึ่งมีโฉนดเพื่อการเกษตร แล้วจำนวน 2.1 ล้านไร่ และรัฐบาลหวังเป็นอย่างยิ่งว่า เกษตรกรเหล่านี้จะสามารถเข้าถึงแหล่งเงินทุนต่าง ๆ นำมาซึ่ง อาชีพและรายได้ที่ยั่งยืนต่อไป
“ผมให้ความมั่นใจครับว่า รัฐบาลยังคงมุ่งมั่นที่จะแก้ปัญหาเพื่อสร้างโอกาสให้ประชาชนมีความเป็นอยู่ที่ดี และมีความสุขต่อไปครับ” นายกรัฐมนตรีกล่าว

ที่มา : https://www.thaigov.go.th/news/contents/details/77472