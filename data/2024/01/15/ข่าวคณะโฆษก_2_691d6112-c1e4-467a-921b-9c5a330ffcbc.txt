รัฐบาลไทย-ข่าวทำเนียบรัฐบาล-​”รัฐบาล“ ทำจริง นโยบายปราบยางพาราเถื่อนเห็นผล“รมว.ธรรมนัส“แก้ปัญหาราคายางตกต่ำให้เกษตรกรสวนยาง ล่าสุดราคาทะลุ 60 บาทต่อ กก.แล้ว


วันจันทร์ที่ 15 มกราคม 2567
15/01/2567
พิมพ์
​”รัฐบาล“ ทำจริง นโยบายปราบยางพาราเถื่อนเห็นผล“รมว.ธรรมนัส“แก้ปัญหาราคายางตกต่ำให้เกษตรกรสวนยาง ล่าสุดราคาทะลุ 60 บาทต่อ กก.แล้ว
​”รัฐบาล“ ทำจริง นโยบายปราบยางพาราเถื่อนเห็นผล“รมว.ธรรมนัส“แก้ปัญหาราคายางตกต่ำให้เกษตรกรสวนยาง ล่าสุดราคาทะลุ 60 บาทต่อ กก.แล้ว
15 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า จากข้อมูลของการยางแห่งประเทศไทย เมื่อวันที่ 14 ม.ค.ราคาน้ำยางพาราสดอยู่ที่ 60 บาทต่อกิโลกรัมแล้ว ซึ่งจากข้อมูลตั้งแต่เดือน ก.ย. 66 จนถึงปัจจุบันราคาขยับขึ้นอย่างต่อเนื่อง สอดคล้องกับนโยบายของ ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ในการประกาศสงครามการลักลอบสินค้าเกษตรผิดกฎหมาย โดยปราบปรามการลักลอบนำเข้ายางพาราผิดกฎหมาย  เพื่อลดผลกระทบด้านราคายางพาราที่เกษตรกรได้รับ ส่งผลให้ราคาปรับตัวสูงขึ้นต่อเนื่องและสูงสุดในรอบ 16 เดือน
น.ส.เกณิกา กล่าวต่อว่า ร.อ.ธรรมนัส มุ่งเน้นที่จะสร้างเสถียรภาพให้กับยางพาราด้วยการเพิ่มปริมาณการใช้ยางภายในประเทศโดยเฉพาะอย่างยิ่งการใช้ยางของหน่วยงานภาครัฐจะต้องกำหนดเป็นนโยบาย ควบคู่ไปกับการเร่งปราบปรามการลักลอบนำเข้ายางพาราผิดกฎหมาย โดยทีมปฏิบัติการพิเศษพญานาคราชทำหน้าที่สอดส่องและเฝ้าระวังการลักลอบนำเข้ายางผิดกฎหมาย ซึ่งหากพบเบาะแสผู้กระทำผิด ก็สามารถแจ้งหน่วยงานผู้มีอำนาจดำเนินการจับกุมทันที พร้อมทั้งให้กยท.บูรณาการร่วมทำงานกับหน่วยงานในสังกัดกระทรวงเกษตรฯ ตั้งจุดตรวจสินค้าเกษตร ร่วมกับหน่วยงานด้านความมั่นคงในเส้นทางที่มีการขนส่งสินค้าโดยเฉพาะตามแนวตะเข็บชายแดนประเทศเมียนมาด้วย
“สถานการณ์ราคายางขณะนี้ที่ดีขึ้น นอกจากปัจจัยการเปลี่ยนแปลงของสภาพอากาศ ส่งผลให้ผลผลิตทั่วโลกลดลงแล้ว นโยบายด้านยางพาราของรัฐบาลที่ชัดเจน ในการประกาศสงครามกับยางพาราเถื่อน โดยสั่งปราบปรามอย่างจริงจังของรัฐมนตรีว่าการกระทรวงเกษตรฯ เพราะที่ผ่านมา ปัญหาการลักลอบนำเข้ายางพาราตามชายแดน ส่งผลกระทบและสร้างความเสียหายให้กับยางพาราในประเทศให้มีราคาที่ตกต่ำ เนื่องจากราคายางพาราในต่างประเทศถูกกว่าราคายางพาราในไทย ดังนั้น ร.อ.ธรรมนัส จึงเดินหน้าหาแนวทางในการแก้ไขปัญหา และช่วยเหลือเกษตรกรผู้ปลูกยางอย่างจริงจัง“น.ส.เกณิกา กล่าว

ที่มา : https://www.thaigov.go.th/news/contents/details/77432