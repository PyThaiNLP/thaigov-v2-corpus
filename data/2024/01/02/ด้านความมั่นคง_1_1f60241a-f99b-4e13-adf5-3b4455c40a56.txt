รัฐบาลไทย-ข่าวทำเนียบรัฐบาล-ย้ำเตือนนายจ้าง อย่าลืมยื่นแบบ คร.11 ภายในเดือน มกราคมนี้ ฝ่าฝืนมีโทษปรับตามกฎหมาย


วันอังคารที่ 2 มกราคม 2567
02/01/2567
พิมพ์
ย้ำเตือนนายจ้าง อย่าลืมยื่นแบบ คร.11 ภายในเดือน มกราคมนี้ ฝ่าฝืนมีโทษปรับตามกฎหมาย
ย้ำเตือนนายจ้าง อย่าลืมยื่นแบบ คร.11 ภายในเดือน มกราคมนี้ ฝ่าฝืนมีโทษปรับตามกฎหมาย
กรมสวัสดิการและคุ้มครองแรงงาน (กสร.) ย้ำเตือนนายจ้างที่มีลูกจ้างตั้งแต่ 10 คนขึ้นไป ต้องยื่นแบบแสดงสภาพการจ้างและสภาพการทำงาน (คร.11) ด้วยตนเอง หรือผ่านช่องทาง E-service ตั้งแต่วันที่ 1-31 มกราคม 2567 ให้ถูกต้องและครบถ้วน นอกจากนี้ หากลูกจ้างลดลงไม่ครบ 10 คน ขอให้แจ้งแก้ไขเพื่อปรับปรุงฐานข้อมูลให้เป็นปัจจุบัน หากฝ่าฝืนมีโทษปรับไม่เกิน 20,000 บาท
นางโสภา เกียรตินิรชา ผู้ตรวจราชการกระทรวงแรงงาน รักษาราชการแทนอธิบดีกรมสวัสดิการและคุ้มครองแรงงาน (กสร.) เปิดเผยว่า มาตรา 115/1 แห่งพระราชบัญญัติคุ้มครองแรงงาน พ.ศ. 2541 กำหนดให้นายจ้างซึ่งมีลูกจ้างรวมกันตั้งแต่ 10 ขึ้นไป ต้องยื่นแบบแสดงสภาพการจ้างและสภาพการทำงาน (คร.11) ภายในเดือนมกราคมของทุกปี จึงขอย้ำเตือนให้นายจ้างเร่งดำเนินการจัดเตรียมข้อมูลและยื่นแบบ คร.11 ภายในระยะเวลาที่กำหนด ซึ่งสามารถยื่นแบบดังกล่าวได้ 2 ช่องทาง โดยนำส่งด้วยตนเองที่สำนักงานสวัสดิการและคุ้มครองแรงงานกรุงเทพมหานครพื้นที่ 1-10 หรือสำนักงานสวัสดิการและคุ้มครองแรงงานจังหวัดที่สถานประกอบกิจการตั้งอยู่ หรือยื่นแบบผ่านออนไลน์โดยการกรอกข้อมูลผ่านเว็บไซต์กรมสวัสดิการและคุ้มครองแรงงาน (www.labour.go.th) ช่องทาง E-service (https://eservice.labour.go.th) เพื่อเป็นการอำนวยความสะดวกให้นายจ้างดำเนินการได้ตลอด 24 ชั่วโมง ทั้งนี้ หากตรวจพบว่าสถานประกอบกิจการใดฝ่าฝืนไม่ยื่นแบบแสดงสภาพการจ้างและสภาพการทำงานภายในระยะเวลาที่กำหนด ต้องระวางโทษปรับไม่เกิน 20,000 บาท
นางโสภา ยังกล่าวต่อไปว่า สำหรับสถานประกอบกิจการที่มีลูกจ้างลดลงไม่ครบ 10 คน หรือไม่มีลูกจ้าง หรือเลิกกิจการ ขอให้กรอกแบบฟอร์มดังกล่าวด้วย เพื่อให้พนักงานตรวจแรงงานนำไปปรับปรุงฐานข้อมูลให้เป็นปัจจุบัน ในส่วนของสถานประกอบกิจการที่เพิ่งมีลูกจ้างครบ 10 คน ก็สามารถยื่นแบบ คร.11 ได้เช่นเดียวกัน หากมีข้อสงสัยสามารถสอบถามข้อมูลเพิ่มเติมได้ที่ สำนักงานสวัสดิการและคุ้มครองแรงงานกรุงเทพมหานครพื้นที่ 1-10 หรือสำนักงานสวัสดิการและคุ้มครองแรงงานจังหวัดทุกจังหวัด หรือโทรศัพท์สายด่วน 1506 กด 3 หรือ 1546

ที่มา : https://www.thaigov.go.th/news/contents/details/76876