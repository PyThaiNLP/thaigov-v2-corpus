รัฐบาลไทย-ข่าวทำเนียบรัฐบาล-“วราวุธ” รมว.พม. แนะเบี้ยผู้สูงอายุต้องดูการเงินรัฐบาล ระบุคนวัยทำงานน้อยลงกระทบยอดรายได้ประเทศ


วันอังคารที่ 2 มกราคม 2567
“วราวุธ” รมว.พม. แนะเบี้ยผู้สูงอายุต้องดูการเงินรัฐบาล ระบุคนวัยทำงานน้อยลงกระทบยอดรายได้ประเทศ
“วราวุธ” รมว.พม. แนะเบี้ยผู้สูงอายุต้องดูการเงินรัฐบาล ระบุคนวัยทำงานน้อยลงกระทบยอดรายได้ประเทศ
วันที่ 1 มกราคม 2567 นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงกรณีองค์กรผู้สูงอายุบางส่วนเรียกร้องให้รัฐบาลเพิ่มเงินเบี้ยยังชีพผู้สูงอายุว่า ประเทศไทยกลายเป็นสังคมผู้สูงอายุสมบูรณ์แบบแล้ว และอีกไม่กี่ปีข้างหน่า จะกลายเป็นสังคมผู้สูงอายุสุดยอดซึ่งมีประชากรผู้สูงอายุเกินร้อยละ 20 ของจำนวนประชากรทั้งหมด ซึ่งแสดงให้เห็นว่าคนวัยทำงานจะมีจำนวนน้อยลง สวนทางปริมาณของผู้สูงอายุที่เพิ่มขึ้น ขณะที่รายได้ของรัฐบาลหรือของประเทศมาจากภาษี ถ้าคนทำงานมีจำนวนน้อยลง รายได้ของประเทศจะลดลงด้วย ในขณะที่ ผู้ที่ต้องการใช้สวัสดิการดังกล่าวมีจำนวนเพิ่มขึ้น
นายวราวุธ กล่าวเพิ่มเติมว่า ตนอยากให้ผู้สูงอายุได้รับเบี้ยยังชีพ 3,000 หรือ 5,000 บาท แต่อยากให้ทุกคนคำนึงถึงรายรับของรัฐบาลด้วย มิฉะนั้นประเทศเราจะยังอยู่ในวังวนการกู้ยืมเงินแล้วเกิดปัญหาต่างๆ ตามมา ทั้งนี้ เราเห็นใจผู้สูงอายุที่จำเป็นต้องมีเบี้ยผู้สูงอายุ ซึ่งกระทรวง พม. จะทำให้ดีที่สุดในการกระจายให้ทั่วถึงประชาชนที่มีอายุเกิน 60 ปีขึ้นไปทุกคน ขณะเดียวกันจำเป็นต้องคำนึงถึงฐานะทางการเงินของรัฐบาลด้วย ซึ่งไม่เพียงกรณีของเบี้ยผู้สูงอายุ ยังรวมถึงเบี้ยความพิการและเงินอุดหนุนสำหรับเด็กแรกเกิดด้วย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #เบี้ยผู้สูงอายุ #เบี้ยคนพิการ #เงินอุดหนุนเด็ก

ที่มา : https://www.thaigov.go.th/news/contents/details/76911