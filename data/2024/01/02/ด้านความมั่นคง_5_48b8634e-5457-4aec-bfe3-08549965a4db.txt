รัฐบาลไทย-ข่าวทำเนียบรัฐบาล-เพื่อพี่น้องประชาชนปลอดภัยในทุกๆวัน


วันอังคารที่ 2 มกราคม 2567
เพื่อพี่น้องประชาชนปลอดภัยในทุกๆวัน
31 ธันวาคม 66 ศูนย์บรรเทาสาธารณภัยกระทรวงกลาโหม (ศบภ.กห.) โดย ศบภ.บก.ทท. และ ศบภ.เหล่าทัพ ได้จัดหน่วยทหารในพื้นที่เพื่อเข้าให้ความช่วยเหลือประชาชนจากเหตุการณ์อุทกภัยในพื้นที่ภาคใต้ตอนล่างที่ได้รับผลกระทบจากมรสุมตะวันออกเฉียงเหนือที่พัดปกคลุมอ่าวไทย
และภาคใต้ ซึ่งคาดว่าจะมีแนวโน้มเกิดขึ้นอย่างต่อเนื่อง และอาจจะมีกำลังแรงขึ้น ส่งผลให้ภาคใต้ตอนล่างมีฝนตกหนักถึงหนักมาก รวมถึงเกิดอุทกภัยและทำให้ประชาชนได้รับความเดือดร้อนมากกว่า 12,469 ครัวเรือน
ในการนี้ หน่วยทหารในพื้นที่ได้มีการปฏิบัติที่สำคัญ อาทิ
#ศบภ.บก.ทท. โดย หน่วยพัฒนาการเคลื่อนที่ 44 สำนักงานพัฒนาภาค 4 หน่วยบัญชาการทหารพัฒนา (นพค.44 สนภ.4 นทพ.) ได้มอบถุงยังชีพสิ่งของเครื่องอุปโภคบริโภคในพื้นที่ ต.ปากู อ.ทุ่งยางแดง จ.ปัตตานี
#ศบภ.ทบ. ได้แก่
- กรมทหารราบที่ 151 กองพันทหารราบที่ 1 (ร.151 พัน.1) (ค่ายกัลยานิวัฒนา) ได้บรรจุถุงยังชีพสิ่งของเครื่องอุปโภคบริโภค เพื่อเตรียมมอบให้กับผู้ประสบอุทกภัย และ ประกอบอาหาร รวมทั้งสนับสนุนเฮลิคอปเตอร์ส่งมอบอาหารและน้ำดื่ม ในพื้นที่ ต.สุคิริน อ.สุคิริน จ.นราธิวาส และ ต.บางนาค อ.เมืองนราธิวาส จ.นราธิวาส
- กองพันทหารช่างที่ 15 กองพลทหารราบที่ 15 (ช.พัน.15 พล.ร.15) ได้ปรับพื้นที่ทางสัญจร และติดตั้งสะพานเครื่องหนุนมั่น พร้อมมอบถุงยังชีพสิ่งของเครื่องอุปโภคบริโภคในพื้นที่ ต.สุคิริน อ.สุคิริน จ.นราธิวาส
- หน่วยเฉพาะกิจกรมทหารพรานที่ 41 (ฉก.ทพ.41) ได้ขนย้ายสิ่งของ ฟื้นฟู ทำความสะอาด และปรับภูมิทัศน์ ต.ตะโล๊ะหะลอ อ.รามัน จ.ยะลา รวมทั้งมอบถุงยังชีพสิ่งของเครื่องอุปโภคบริโภค ในพื้นที่ ต.กายูบอเกาะ, ต.จะกว๊ะ และ ต.ท่าธง อ.รามัน จ.ยะลา
- หน่วยเฉพาะกิจกรมทหารพรานที่ 45 (ฉก.ทพ.45) ได้มอบถุงยังชีพสิ่งของเครื่องอุปโภคบริโภค ในพื้นที่ ต.บาโงสะโตอ.ระแงะ จ.นราธิวาส
- หน่วยเฉพาะกิจสันติสุข (ฉก.สันติสุข) ได้มอบอาหารและน้ำดื่ม ในพื้นที่ ต.ตะลุบัน อ.สายบุรี จ.ปัตตานี และ ต.รือเสาะ อ.รือเสาะ จ.นราธิวาส
- หน่วยเฉพาะกิจสงขลา (ฉก.สงขลา) ได้มอบถุงยังชีพสิ่งของเครื่องอุปโภคบริโภค ในพื้นที่ต.สะบ้าย้อย อ.สะบ้าย้อย จ.สงขลา
#ศบภ.ทร.
- หน่วยเฉพาะกิจนาวิกโยธิน กองทัพเรือ (ฉก.นย.ทร.) ได้ฟื้นฟูและทำความสะอาดสถานที่ ในพื้นที่ ต.ละหาร อ.ยี่งอ จ.นราธิวาส ตลอดจนมอบถุงยังชีพสิ่งของเครื่องอุปโภค-บริโภค รวมทั้งข้าวสารและน้ำดื่มในพื้นที่ ต.ละหาร อ.ยี่งอ ต.ปูโยะ อ.สุไหงโก-ลก และ ต.ปะลุกาสาเมาะ อ.บาเจาะ จ.นราธิวาสจว.นราธิวาส
ทั้งนี้ ศบภ.กห. จะดำเนินการติดตามสถานการณ์น้ำจากศูนย์บริหารจัดการน้ำส่วนหน้าในพื้นที่เสี่ยงอุทกภัยภาคใต้ ร่วมกับศูนย์อำนวยการบริหารจังหวัดชายแดนภาคใต้ (ศอ.บต.) กรมชลประทาน การไฟฟ้าฝ่ายผลิตแห่งประเทศไทย กรมป้องกันและบรรเทาสาธารณภัย องค์กรปกครองส่วนท้องถิ่น และหน่วยงานในพื้นที่ เพื่อทำการเข้าให้ความช่วยเหลือและเร่งระบายน้ำออกจากพื้นที่ต่างๆ ต่อไป

ที่มา : https://www.thaigov.go.th/news/contents/details/76885