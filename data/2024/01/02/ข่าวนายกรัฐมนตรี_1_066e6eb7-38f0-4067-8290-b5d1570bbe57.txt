รัฐบาลไทย-ข่าวทำเนียบรัฐบาล-นายกฯ สั่งติดตามสถานการณ์ ต่อเนื่อง รัดกุม หลังเกิดเหตุการณ์แผ่นดินไหว และสึนามิ บริเวณประเทศญี่ปุ่นและประเทศใกล้เคียง ร่วมทั้งให้พิจารณาแผนการช่วยเหลือดูแลคนไทย


วันอังคารที่ 2 มกราคม 2567
02/01/2567
พิมพ์
นายกฯ สั่งติดตามสถานการณ์ ต่อเนื่อง รัดกุม หลังเกิดเหตุการณ์แผ่นดินไหว และสึนามิ บริเวณประเทศญี่ปุ่นและประเทศใกล้เคียง ร่วมทั้งให้พิจารณาแผนการช่วยเหลือดูแลคนไทย
นายกฯ สั่งติดตามสถานการณ์ ต่อเนื่อง รัดกุม หลังเกิดเหตุการณ์แผ่นดินไหว และสึนามิ บริเวณประเทศญี่ปุ่นและประเทศใกล้เคียง ร่วมทั้งให้พิจารณาแผนการช่วยเหลือดูแลคนไทย
วันนี้ (2 มกราคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่าต่อเหตุการณ์แผ่นดินไหวที่ประเทศญี่ปุ่น (จันทร์ที่ 1 มกราคม 2567) เวลาประมาณ 16.16 น. ตามเวลาท้องถิ่นในญี่ปุ่น ซึ่งมีขนาด 7.6 แมกนิจูด มีศูนย์กลางในพื้นที่ทางตอนกลางของญี่ปุ่น ซึ่งห่างจากกรุงโตเกียวประมาณ 526 กิโลเมตร นั้น ได้ส่งผลต่อเนื่องให้เกิดสึนามิ สูง 45 เซนติเมตร ที่เกาหลีใต้ บริเวณชายฝั่งด้านตะวันออก จ.คังวอน ทั้งนี้ หน่วยงานอุตุนิยมวิทยาเกาหลีใต้ระบุว่า หลังสึนามิชุดแรกพัดขึ้นฝั่ง มีความเป็นไปได้ที่อาจเกิดสึนามิอีกในเวลา 24 ชั่วโมง
อย่างไรก็ดี เกาหลีใต้เตือนประชาชนบริเวณจังหวัดคังวอนให้ใช้ความระมัดระวังและอพยพไปยังพื้นที่สูง เช่นเดียวกับที่เกาะซาคาลินในตะวันออกไกลของรัสเซีย และเมืองวลาดิวอสต็อกในมหาสมุทรแปซิฟิกได้ประกาศเตือนภัยสึนามิ ซึ่งรวมทั้ง ยอนฮับ ได้อ้างสื่อเกาหลีเหนือว่า เกาหลีเหนือ ได้ออกคำสั่งเตือนสึนามิ บริเวณชายฝั่งตะวันออก หลังเกิดแผ่นดินไหวครั้งใหญ่ ทางตอนเหนือของญี่ปุ่น โดยระบุว่าคลื่นสูงถึง 2.08 เมตร อาจถึงฝั่ง
โฆษกประจำสำนักนายกรัฐมนตรีกล่าวว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังสั่งการหน่วยงานที่เกี่ยวข้อง ติดตามสถานการณ์ต่อเนื่อง รัดกุม เตรียมแผนการดำเนินการหากต้องให้การช่วยเหลือคนไทย รวมทั้ง ให้เปิดช่องทางติดต่อคนไทยกรณีฉุกเฉิน หากได้รับผลกระทบและเดือดร้อน รวมทั้ง ออกประกาศสถานการณ์ต่อเนื่อง
“นายกรัฐมนตรีห่วงใยผลกระทบที่อาจเกิดจากสถานการณ์แผ่นดินไหว และสึนามิมีถึงคนไทยในต่างประเทศ โดยได้สั่งการหน่วยงานที่เกี่ยวข้องติดตามสถานการณ์เร่งด่วน พร้อมประเมินสถานการณ์ต่อเนื่อง เตรียมแผนรองรับ พร้อมให้การช่วยเหลือและดูแลคนไทย รวมทั้งเปิดช่องทางการติดต่อคนไทยหากเกิดกรณีฉุกเฉิน” นายชัย กล่าว
โดยชาวไทยสามารถศึกษาคู่มือเตรียมความพร้อมรับมือภัยพิบัติ (สำหรับคนไทยในญี่ปุ่น) จัดทำโดยสถานเอกอัครราชทูต ณ กรุงโตเกียว
https://site.thaiembassy.jp/th/services/living-in-japan/10881/
รวมทั้งสามารถลงทะเบียนคนไทยในญี่ปุ่นในกรณีเกิดเหตุฉุกเฉินไว้กับสถานเอกอัครราชทูต ณ กรุงโตเกียวได้ที่ https://site.thaiembassy.jp/th/services/registration/

ที่มา : https://www.thaigov.go.th/news/contents/details/76877