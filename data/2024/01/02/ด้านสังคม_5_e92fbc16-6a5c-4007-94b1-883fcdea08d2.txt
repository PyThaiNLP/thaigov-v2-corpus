รัฐบาลไทย-ข่าวทำเนียบรัฐบาล-"วราวุธ" รมว.พม. เผยงบฯ ปี 2567 เน้นงานสำคัญ ศรส. - ศูนย์บริบาลผู้สูงอายุ - ซ่อมแซมบ้าน พร้อมส่ง จนท. - อพม. - สภาเด็กฯ เร่งช่วยเหลือเยียวยากลุ่มเปราะบางประสบภัยน้ำท่วมชายแดนใต้ 


วันอังคารที่ 2 มกราคม 2567
"วราวุธ" รมว.พม. เผยงบฯ ปี 2567 เน้นงานสำคัญ ศรส. - ศูนย์บริบาลผู้สูงอายุ - ซ่อมแซมบ้าน พร้อมส่ง จนท. - อพม. - สภาเด็กฯ เร่งช่วยเหลือเยียวยากลุ่มเปราะบางประสบภัยน้ำท่วมชายแดนใต้
"วราวุธ" รมว.พม. เผยงบฯ ปี 2567 เน้นงานสำคัญ ศรส. - ศูนย์บริบาลผู้สูงอายุ - ซ่อมแซมบ้าน พร้อมส่ง จนท. - อพม. - สภาเด็กฯ เร่งช่วยเหลือเยียวยากลุ่มเปราะบางประสบภัยน้ำท่วม 3 จังหวัดชายแดนใต้
วันนี้ (2 ม.ค. 67) เวลา 08.30 น. นายวราวุธ  ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงการประชุมสภาผู้แทนราษฎรเพื่อพิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2567 ในวันที่ 3 – 5 ม.ค. นี้ ว่า ก่อนอื่นต้องรอดูว่าฝ่ายค้านได้มีข้อสังเกตหรือข้อซักถามใดที่เกี่ยวกับงบประมาณ​ในส่วนของกระทรวง พม. ซึ่งเรื่องหลักของกระทรวง พม. นั้น จะเป็นเรื่องของเด็กแรกเกิด คนพิการ ผู้สูงอายุ สิทธิ​สตรีต่างๆ โดยเรื่องเหล่านี้เป็นประเด็นสังคมแน่นอน​ที่เราดูแลอยู่ แต่ตนมั่นใจว่าจะสามารถ​ตอบข้อสงสัย​ และทำให้แนวทางการทำงานของงบประมาณปี 2567 ของกระทรวง พม. ผ่านไปได้ด้วยดี สำหรับงบประมาณของกระทรวง พม. นั้น จะมีโครงการใหม่ๆ เช่น โครงการการจัดตั้งศูนย์เร่งรัดจัดการสวัสดิภาพประชาชน (ศรส.) ที่ได้เริ่มทำเป็นโครงการนำร่อง (Pilot Project) ซึ่งคาดว่าจะมีการสานต่อในงบประมาณ​ปี 2567 และขยายให้ครอบคลุมทุกพื้นที่ โครงการศูนย์บริบาลผู้สูงอายุ โดยมีอาสาสมัครดูแลผู้สูงอายุ รวมไปถึงงบประมาณการซ่อมแซมที่อยู่อาศัยของพี่น้องประชาชน หรือปรับปรุงเคหสถานให้เป็น Universal Design รองรับสังคมผู้สูงอายุ รวมถึงคนพิการด้วย
นายวราวุธ กล่าวเพิ่มเติมว่า สำหรับการช่วยเหลือเยียวยาประชาชนที่ได้รับผลกระทบจากอุทกภัยในพื้นที่ 3 จังหวัดชายแดนภาคใต้ ในช่วงปีใหม่ที่ผ่านมานั้น กระทรวง พม. ได้มอบหมายให้เจ้าหน้าที่และอาสาสมัครพัฒนาสังคมและความมั่นคงของมนุษย์ (อพม.)ในพื้นที่ที่ได้รับผลกระทบ ลงพื้นที่เร่งให้ความช่วยเหลือพี่น้องประชาชน โดยเฉพาะกลุ่มเปราะบาง เช่น เด็กเล็ก ผู้สูงอายุ และคนพิการ และเรายังได้ประสานงานกับเครือข่ายสภาเด็กและเยาวชนที่มีอยู่ทุกตำบล ทุกจังหวัด ซึ่งเป็นคนรุ่นใหม่ลงพื้นที่ดำเนินการช่วยเหลือประชาชนอย่างทันท่วงทีด้วย นอกจากนี้ ทีมสหวิชาชีพและเจ้าหน้าที่ของกระทรวง พม. ได้ลงพื้นที่เยียวยาสภาพจิตใจ พร้อมทั้งจัดทำโรงครัว เพื่อทำอาหารปรุงสำเร็จ และนำไปมอบให้กับพี่น้องประชาชนที่ประสบความเดือดร้อน
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #งบประมาณปี2567 #กลุ่มเปราะบาง #ครม

ที่มา : https://www.thaigov.go.th/news/contents/details/76921