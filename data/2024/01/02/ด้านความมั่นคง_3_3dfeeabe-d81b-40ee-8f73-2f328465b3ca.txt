รัฐบาลไทย-ข่าวทำเนียบรัฐบาล-สารอวยพร นายสุทิน  คลังแสง รัฐมนตรีว่าการกระทรวงกลาโหม เนื่องในโอกาสวันขึ้นปีใหม่ พุทธศักราช ๒๕๖๗


วันอังคารที่ 2 มกราคม 2567
สารอวยพร นายสุทิน  คลังแสง รัฐมนตรีว่าการกระทรวงกลาโหม เนื่องในโอกาสวันขึ้นปีใหม่ พุทธศักราช ๒๕๖๗
เนื่องในโอกาสวันขึ้นปีใหม่ พุทธศักราช ๒๕๖๗ ขอส่งความระลึกถึงและความปรารถนาดีมายังข้าราชการทหาร ลูกจ้าง และพนักงานราชการ ในสังกัดกระทรวงกลาโหมทุกท่านด้วยความจริงใจ
ผมมีความภาคภูมิใจเป็นอย่างยิ่งที่ได้ร่วมกับพี่น้องทหารทุกหมู่เหล่า ในการร่วมมือ ร่วมแรง ร่วมใจ ทุ่มเทกำลังกายกำลังใจ ดูแลรักษาความสงบเรียบร้อย เอกราชอธิปไตยและความมั่นคงของชาติ พิทักษ์ปกป้องเทิดทูนและรักษาไว้ซึ่งสถาบันพระมหากษัตริย์ รวมทั้งการปกครองระบอบประชาธิปไตยอันมีพระมหากษัตริย์ทรงเป็นประมุข ตลอดจนการดำเนินการตามนโยบายของรัฐบาลที่เป็นประโยชน์ด้วยการมีส่วนร่วม ในการจัดกิจกรรมโครงการรับสมัครทหารกองเกินเข้ารับราชการทหารกองประจำการ โดยวิธีร้องขอ (กรณีพิเศษ) ด้วยระบบออนไลน์ การเพิ่มโอกาสและสิทธิให้กับทหารกองประจำการ การนำที่ดินในความครอบครองของหน่วยทหารในกระทรวงกลาโหมมาใช้ประโยชน์ให้เกิดแก่ประชาชน พร้อมทั้งการปรับปรุงโครงสร้างของกระทรวงกลาโหมและเหล่าทัพให้เกิดความคล่องตัวและมีประสิทธิภาพมากขึ้นในการตอบสนองต่อผลประโยชน์ของชาติ ทั้งนี้เพื่อต้องการให้เกิดความสามัคคีเป็นหนึ่งเดียวกันระหว่างกองทัพและประชาชน นำมาซึ่งความสงบสุข และความเจริญรุ่งเรืองของประเทศชาติ ขอขอบคุณกำลังพลทุกท่านที่ได้เสียสละแรงกายแรงใจ มีความมุ่งมั่น ทุ่มเท เสียสละ มีความสามัคคี ร่วมมือ ร่วมใจในการปฏิบัติหน้าที่ตามภารกิจที่ได้รับมอบหมายในทุกมิติอย่างเต็มกำลังความสามารถ ส่งผลให้กระทรวงกลาโหม ยังคงดำรงไว้ซึ่งเกียรติยศ ศักดิ์ศรี เป็นสถาบันหลักของประเทศที่มีศักยภาพในการพิทักษ์ เอกราชอธิปไตย และความมั่นคงของชาติ ตลอดจนความสงบสุขของประชาชนสืบไป
ในโอกาสอันเป็นมงคลนี้ ผมขออำนาจคุณพระศรีรัตนตรัย และสิ่งศักดิ์สิทธิ์ทั้งหลายในสากลโลก ตลอดจนพระบารมีอันแผ่ไพศาลแห่งพระบาทสมเด็จพระเจ้าอยู่หัว และสมเด็จพระนางเจ้าฯพระบรมราชินี โปรดดลบันดาลประทานพรให้ข้าราชการทหาร ลูกจ้าง และพนักงานราชการ ในสังกัดกระทรวงกลาโหมทุกท่านพร้อมครอบครัว ประสบแต่ความสุขสิริสวัสดิ์พิพัฒนมงคล สมบูรณ์พูนผลด้วยจตุรพิธพรชัย และสัมฤทธิ์ผลในสิ่งอันพึงปรารถนา เพื่อร่วมกันพิทักษ์รักษาสถาบันชาติ ศาสนา พระมหากษัตริย์ และพัฒนาประเทศให้เจริญมั่นคงสืบไป

ที่มา : https://www.thaigov.go.th/news/contents/details/76882