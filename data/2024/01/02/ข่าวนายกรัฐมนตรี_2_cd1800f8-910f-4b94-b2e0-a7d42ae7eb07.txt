รัฐบาลไทย-ข่าวทำเนียบรัฐบาล-​นายกรัฐมนตรีและภริยา เป็นประธานพิธีทำบุญเนื่องในวันขึ้นปีใหม่ พุทธศักราช 2567 ณ ตึกสันติไมตรี (หลังนอก) ทำเนียบรัฐบาล


วันอังคารที่ 2 มกราคม 2567
02/01/2567
พิมพ์
​นายกรัฐมนตรีและภริยา เป็นประธานพิธีทำบุญเนื่องในวันขึ้นปีใหม่ พุทธศักราช 2567 ณ ตึกสันติไมตรี (หลังนอก) ทำเนียบรัฐบาล
นายกรัฐมนตรีและภริยา เป็นประธานพิธีทำบุญเนื่องในวันขึ้นปีใหม่ พุทธศักราช 2567 ณ ตึกสันติไมตรี (หลังนอก) ทำเนียบรัฐบาล
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (2 ม.ค. 2567) เวลา 07.30 น. ณ ตึกสันติไมตรี (หลังนอก) ทำเนียบรัฐบาล ก่อนการประชุมคณะรัฐมนตรี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และ พญ.พักตร์พิไล ทวีสิน ภริยา เป็นประธานพิธีทำบุญเนื่องในโอกาสวันขึ้นปีใหม่ พุทธศักราช 2567 โดยมีรองนายกรัฐมนตรี คณะรัฐมนตรี เลขาธิการนายกรัฐมนตรี ข้าราชการการเมือง หัวหน้าส่วนราชการสังกัดสำนักนายกรัฐมนตรี หัวหน้าส่วนราชการภายในทำเนียบรัฐบาล ข้าราชการหน่วยงานภายในทำเนียบรัฐบาล และเจ้าหน้าที่ที่เกี่ยวข้องร่วมพิธี
เมื่อนายกรัฐมนตรีและภริยาเดินทางถึงตึกสันติไมตรี (หลังนอก) นายกรัฐมนตรีได้จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ จากนั้นนายกรัฐมนตรีและภริยา รองนายกรัฐมนตรีและภริยา พร้อมด้วยคณะรัฐมนตรี ถวายผ้าไตรและถวายเครื่องไทยธรรมแด่พระสงฆ์ จำนวน 10 รูป พระสงฆ์สวดอนุโมทนา นายกรัฐมนตรีกรวดน้ำรับพร ประธานฝ่ายสงฆ์ประพรมน้ำพระพุทธมนต์
เสร็จแล้วนายกรัฐมนตรีและภริยา รองนายกรัฐมนตรีและภริยา พร้อมด้วยคณะรัฐมนตรี และผู้ร่วมพิธีไปยังโต๊ะสำหรับตักบาตร ณ บริเวณแนวถนนด้านหน้าตึกไทยคู่ฟ้าและตึกสันติไมตรีเพื่อร่วมทำบุญตักบาตร โดยมีพระสงฆ์เดินออกรับบิณฑบาต จำนวน 67 รูป
พร้อมกันนี้ ภายหลังทำบุญตักบาตรนายกรัฐมนตรีและภริยายังได้ถวายสักการะพระพรหม พระภูมิ และศาลตายาย สิ่งศักดิ์สิทธิ์ประจำทำเนียบรัฐบาล เพื่อความเป็นสิริมงคล
ทั้งนี้ นายกรัฐมนตรีเปิดเผยต่อสื่อมวลชนว่าหลังประชุมคณะรัฐมนตรีในช่วงบ่ายจะเดินทางไปสักการะสิ่งศักดิ์สิทธิ์ที่บ้านพิษณุโลกด้วย

ที่มา : https://www.thaigov.go.th/news/contents/details/76878