รัฐบาลไทย-ข่าวทำเนียบรัฐบาล-วราวุธ' รมว.พม. รับมอบผ้าห่ม 5,000 ผืน จากไทยเบฟ ช่วยสร้างไออุ่นให้กลุ่มเปราะบางทั่วประเทศ


วันอังคารที่ 2 มกราคม 2567
วราวุธ' รมว.พม. รับมอบผ้าห่ม 5,000 ผืน จากไทยเบฟ ช่วยสร้างไออุ่นให้กลุ่มเปราะบางทั่วประเทศ
วราวุธ' รมว.พม. รับมอบผ้าห่ม 5,000 ผืน จากไทยเบฟ ช่วยสร้างไออุ่นให้กลุ่มเปราะบางทั่วประเทศ
วันที่ 28 ธ.ค. 66  เวลา 09.15 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานรับมอบ “ผ้าห่มผืนเขียวรักษ์โลก (Eco Friendly Blanket) ” จำนวน 5,000 ผืน จากบริษัท ไทยเบฟเวอเรจ จำกัด (มหาชน) ตามโครงการ “ไทยเบฟ...รวมใจต้านภัยหนาว ปีที่ 24 พ.ศ. 2566” โดย นายสุรพล อุทินทุ ผู้บริหาร บริษัท ไทยเบฟเวอเรจ จำกัด (มหาชน) และ ร.อ.เชษฐ์ รมยะนันทน์ ผู้อำนวยการอาวุโสสำนักประสานงานภายนอก บริษัท ไทยเบฟเวอเรจ จำกัด (มหาชน) เพื่อให้กระทรวง พม. นำไปมอบให้กับประชาชนกลุ่มเปราะบาง ได้แก่ เด็ก ผู้สูงอายุ คนพิการ และผู้ด้อยโอกาส เพื่อสร้างไออุ่นให้กับผู้ประสบภัยหนาว โดยมี นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) และคณะผู้บริหารกระทรวง พม. ร่วมรับมอบ ณ บริเวณโถง ชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ สะพานขาว กรุงเทพฯ
นายวราวุธ กล่าวว่า ในนามของกระทรวง พม. ขอขอบคุณ บริษัท ไทยเบฟเวอเรจ จำกัด (มหาชน) ที่ร่วมเป็นส่วนหนึ่งในการบรรเทาความเดือดร้อนให้กับประชาชนกลุ่มเปราะบางที่ประสบภัยหนาวและปัญหาทางสังคม ด้วยการส่งต่อสังคมแห่งการให้ที่ยั่งยืน ด้วย “ผ้าห่มผืนเขียวรักษ์โลก” จำนวน 5,000 ผืน มาให้กับกระทรวง พม. ที่มีหน่วยงานให้ความช่วยเหลือดูแลประชาชนกลุ่มเปราะบางทั่วประเทศ
นายวราวุธ กล่าวเพิ่มเติมว่า สำหรับ "ผ้าห่มผืนเขียวรักษ์โลก" ที่ให้ความอบอุ่นกับคนไทย เป็นผลิตภัณฑ์ที่ผลิตจากขวดพลาสติกบรรจุเครื่องดื่ม ที่ทำจากเม็ดพลาสติกรีไซเคิล หรือ Recycled PET วันนี้ นับเป็นการสร้างการมีส่วนร่วมทางสังคมที่บูรณาการทำงานร่วมกันระหว่างภาครัฐและภาคเอกชน เพื่อนำไปสู่การยกระดับคุณภาพชีวิตประชาชนกลุ่มเปราะบาง และขอให้ความมั่นใจว่า "ผ้าห่มผืนเขียวรักษ์โลก" จะส่งต่อการให้ ส่งต่อความอบอุ่น ให้ถึงมือประชาชนกลุ่มเปราะบางที่มีความต้องการทั้งส่วนกลางและส่วนภูมิภาคทั่วประเทศโดยเร็ว
ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #ผ้าห่มผืนเขียวรักษ์โลก

ที่มา : https://www.thaigov.go.th/news/contents/details/76910