รัฐบาลไทย-ข่าวทำเนียบรัฐบาล-​รัฐมนตรีฯ พิมพ์ภัทรา ร่วมพิธีทำบุญเนื่องในวันขึ้นปีใหม่ พุทธศักราช 2567


วันอังคารที่ 2 มกราคม 2567
02/01/2567
พิมพ์
​รัฐมนตรีฯ พิมพ์ภัทรา ร่วมพิธีทำบุญเนื่องในวันขึ้นปีใหม่ พุทธศักราช 2567
​รัฐมนตรีฯ พิมพ์ภัทรา ร่วมพิธีทำบุญเนื่องในวันขึ้นปีใหม่ พุทธศักราช 2567
วันนี้ (2 ม.ค. 2567) เวลา 07.30 น. นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมพิธีทำบุญเนื่องในโอกาสวันขึ้นปีใหม่ พุทธศักราช 2567 โดยมี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธาน พร้อมด้วย รองนายกรัฐมนตรี คณะรัฐมนตรี เลขาธิการนายกรัฐมนตรี ข้าราชการการเมือง และเจ้าหน้าที่ที่เกี่ยวข้องร่วมพิธี ณ ตึกสันติไมตรี (หลังนอก) ทำเนียบรัฐบาล
โดย นายกรัฐมนตรี ได้จุดธูปเทียนบูชาพระรัตนตรัย เจ้าหน้าที่อาราธนาศีล พระสงฆ์ให้ศีลและเจริญพระพุทธมนต์ จากนั้นนายกรัฐมนตรีและภริยา รองนายกรัฐมนตรีและภริยา พร้อมด้วยคณะรัฐมนตรี ถวายผ้าไตรและถวายเครื่องไทยธรรมแด่พระสงฆ์ จำนวน 10 รูป พระสงฆ์สวดอนุโมทนา นายกรัฐมนตรีกรวดน้ำรับพร ประธานฝ่ายสงฆ์ประพรมน้ำพระพุทธมนต์
จากนั้น นายกรัฐมนตรีและภริยา รองนายกรัฐมนตรีและภริยา พร้อมด้วยคณะรัฐมนตรี และผู้ร่วมพิธีไปยังโต๊ะสำหรับตักบาตร ณ บริเวณแนวถนนด้านหน้าตึกไทยคู่ฟ้าและตึกสันติไมตรีเพื่อร่วมทำบุญตักบาตร โดยมีพระสงฆ์เดินออกรับบิณฑบาต จำนวน 76 รูป

ที่มา : https://www.thaigov.go.th/news/contents/details/76934