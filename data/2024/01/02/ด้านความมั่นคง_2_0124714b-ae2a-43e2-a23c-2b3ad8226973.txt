รัฐบาลไทย-ข่าวทำเนียบรัฐบาล-นายสุทิน คลังแสง รมว.กห. รับฟังความคืบหน้าการดำเนินงานของคณะทำงานขับเคลื่อนการใช้ประโยชน์ที่ดินในความครอบครองของ กห.


วันอังคารที่ 2 มกราคม 2567
นายสุทิน คลังแสง รมว.กห. รับฟังความคืบหน้าการดำเนินงานของคณะทำงานขับเคลื่อนการใช้ประโยชน์ที่ดินในความครอบครองของ กห.
วันนี้ (28 ธันวาคม 2566) ภายในศาลาว่าการกลาโหม นายสุทิน คลังแสง รัฐมนตรีว่าการกระทรวงกลาโหม เป็นประธาน รับฟังรายงานของคณะทำงานขับเคลื่อนการใช้ประโยชน์ที่ดินในความครอบครองของ กห. ซึ่งมี พลเอก เจริญชัย หินเธาว์ ผู้บัญชาการทหารบก เป็นหัวหน้าคณะทำงาน
โดยมีการชี้แจงถึงความคืบหน้าในการนำที่ดินที่อยู่ในการดูแลของหน่วยทหารและยังมิได้ถูกใช้งานในทางทหาร สรุปได้ดังนี้
บก.ทท. ดำเนินการนำที่ดินที่อยู่ในการครอบครองในพื้นที่ อ.ท่าเสา จ.กาญจนบุรี เนื้อที่ จำนวน 2,178 ไร่ โดยยินยอมให้ประชาชนเช่าใช้ประโยชน์ และกำหนดการรับมอบสัญญาเช่า ในห้วง ก.พ.67
ทบ. ดำเนินการนำที่ดินที่อยู่ในการครอบครองพื้นที่ อ.หนองวัวซอ จ.อุดรธานี เนื้อที่ จำนวน 9,276 ไร่ โดยยินยอมให้ประชาชนเช่าใช้ประโยชน์ และกำหนดการรับมอบสัญญาเช่า โดยมี นรม.เป็นประธาน ในห้วง ม.ค.67
ทร. ดำเนินการนำที่ดินที่อยู่ในการครอบครองในพื้นที่ อ.พระสมุทรเจดีย์ จ.สมุทรปราการ เนื้อที่ จำนวน 3,918 ไร่ โดยยินยอมให้ประชาชนเช่าใช้ประโยชน์ และกำหนดการรับมอบสัญญาเช่า ในห้วง ก.พ.67
ทอ. ดำเนินการนำที่ดินที่อยู่ในการครอบครองในพื้นที่สนามบินนครพนม เนื้อที่ จำนวน 518 ไร่ โดยยินยอมให้ประชาชนเช่าใช้ประโยชน์ และกำหนดการรับมอบสัญญาเช่า ในห้วง มี.ค.67
ในการนี้ นายสุทิน คลังแสง รัฐมนตรีว่าการกระทรวงหลาโหม ยังได้สั่งการให้รวบรวมข้อมูลที่ดินในความครอบครองของ กห. และกำหนดเป้าหมายในการนำมาใช้ประโยชน์ให้ได้ตามนโยบายของรัฐบาล “การนำพื้นที่ของหน่วยทหารที่เกินความจำเป็นมาใช้ให้เป็นประโยชน์ต่อประชาชน โดยเฉพาะเพื่อการเกษตร การพัฒนาโครงสร้างพื้นฐานและระบบสาธารณูปโภค การเพิ่มพูนความสมบูรณ์ของระบบนิเวศ และการใช้เป็นแหล่งเรียนรู้เพื่อสนับสนุนการสร้างรายได้ การสร้างโอกาสทางเศรษฐกิจ และการสร้างความเข้มแข็งด้านสังคมของประเทศ” ให้ชัดเจนมากยิ่งขึ้น รวมทั้งให้คณะทำงานฯ ดำเนินการหารือร่วมกับกระทรวงการคลัง กรมธนารักษ์ และส่วนราชการที่เกี่ยวข้องในการพิจารณาถึงความเป็นไปได้ที่จะกำหนดค่าเช่าที่ดินให้เป็นมาตรฐานเดียวกันทั่วทั้งประเทศ ตลอดจนให้พิจารณากำหนดมาตรฐานการใช้ประโยชน์ที่ดินต่างๆ ของหน่วยทหารในกองทัพตั้งแต่ระดับกองพันจนถึงกองพล เพื่อใช้เป็นข้อมูลสำหรับการดำเนินการในส่วนที่รับผิดชอบต่อไป

ที่มา : https://www.thaigov.go.th/news/contents/details/76881