รัฐบาลไทย-ข่าวทำเนียบรัฐบาล-​เหลือเวลาสมัครอีกเพียง​ 5 วัน!! รัฐบาลโดยกระทรวง พม.เชิญชวนเด็กและเยาวชน ที่มีความสนใจในเรื่องจิตอาสา สมัครเข้าร่วมโครงการ​“ค่ายเยาวชนค้นหาตัวตน : ต้นกล้าดี” 


วันอังคารที่ 2 มกราคม 2567
02/01/2567
พิมพ์
​เหลือเวลาสมัครอีกเพียง​ 5 วัน!! รัฐบาลโดยกระทรวง พม.เชิญชวนเด็กและเยาวชน ที่มีความสนใจในเรื่องจิตอาสา สมัครเข้าร่วมโครงการ​“ค่ายเยาวชนค้นหาตัวตน : ต้นกล้าดี”
​เหลือเวลาสมัครอีกเพียง​ 5 วัน!! รัฐบาลโดยกระทรวง พม.เชิญชวนเด็กและเยาวชน ที่มีความสนใจในเรื่องจิตอาสา สมัครเข้าร่วมโครงการ​“ค่ายเยาวชนค้นหาตัวตน : ต้นกล้าดี” ย้ำรัฐมนตรีว่าการกระทรวง พม.ให้ความสำคัญกับอนาคตของชาติ
นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า กระทรวงการพัฒนาสังคมและความมั่นคงของมนุษย์ (พม.) เตรียมจัดโครงการ “ค่ายเยาวชนค้นหาตัวตน : ต้นกล้าดี” เพื่อส่งเสริมและสนับสนุนให้เด็กและเยาวชนรู้จักตัวเอง ยอมรับความผิดพลาด รู้จักการตั้งเป้าหมายในชีวิต และมีค่านิยมทางสังคมที่ถูกต้อง ซึ่งเป็นปัจจัยที่ทำให้สังคมเกิดความเข้มแข็งและน่าอยู่
โดยมีกลุ่มเป้าหมายรับสมัครเด็กและเยาวชนที่มีความสนใจในเรื่องจิตอาสามุ่งทำประโยชน์เพื่อส่วนรวม มีส่วนร่วมในการแก้ไขปัญหาสร้างประโยชน์ให้กับชุมชนหรือประเทศชาติ  มีความมุ่งมั่นรักและตั้งใจการลงมือทำกิจกรรมต่างๆให้สำเร็จ มีความสนใจใฝ่รู้พร้อมเปิดใจเรียนรู้เพื่อรับประสบการณ์ใหม่ๆร่วมกัน และมีความคิดที่สร้างสรรค์ในการทำสิ่งใหม่ๆ
และเป็นเด็กและเยาวชนอายุตั้งแต่ 12 – 25 ปี จำนวน 77 จังหวัด จังหวัดละ 200 คน รวมทั้งสิ้น 15,400 คน เพื่อเข้าร่วมกิจกรรม ระหว่างเดือนมกราคม - เดือนกุมภาพันธ์ 2567 หลังจากนั้น จะดำเนินการคัดเลือกผู้แทนเด็กและเยาวชน จังหวัดละ 2 คน เพื่อเข้าร่วมกิจกรรม ในเดือนมีนาคม 2567
นางรัดเกล้าระบุว่า โครงการนี้เกิดขึ้นเนื่องจากเห็นว่าในปัจจุบันสังคมไทยเปลี่ยนแปลงไป ไม่ว่าจะเป็น ปัญหาโลกร้อน ปัญหายาเสพติด ปัญหารายได้ต่ำ ปัญหาความเหลื่อมล้ำ ประกอบกับค่านิยมทางสังคมที่ยังไม่ถูกต้องเหมาะสม ไม่มีสิ่งยึดเหนี่ยวทางด้านจิตใจ ส่งผลให้เด็กและเยาวชนตกอยู่ในอิทธิพลของ Social Media ซึ่งจะนำไปสู่ปัญหาของสังคม
“นายวราวุธ ศิลปอาชา รัฐมนตรีว่าการกระทรวงพม.ได้ให้ความสำคัญกับประชาชน กลุ่มเปราะบาง เด็กและเยาวชนเป็นอยากมาก และหวังว่าโครงการ“ค่ายเยาวชนค้นหาตัวตน ต้นกล้าดี” จะทำให้สังคมเกิดความเข้มแข็งและน่าอยู่ยิ่งขึ้น”
ทั้งนี้โครงการดังกล่าวเด็กและเยาวชนที่สนใจเข้าร่วมโครงการ สามารถสมัครได้ตั้งแต่บัดนี้ จนถึงวันที่ 7 มกราคม 2567 โดยสามารถสอบถามข้อมูลเพิ่มเติมได้ที่ กรมกิจการเด็กและเยาวชน หรือโทร 02 651 6735 และเบอร์ 02 651 6676

ที่มา : https://www.thaigov.go.th/news/contents/details/76879