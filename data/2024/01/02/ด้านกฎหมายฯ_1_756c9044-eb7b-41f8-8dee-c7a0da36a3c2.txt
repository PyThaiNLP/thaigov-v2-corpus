รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม นำ ศอ.บต. ร่วมกับกรมราชฑัณฑ์ เปิดปฏิบัติการฟื้นฟูศาสนสถาน-ที่อยู่อาศัย มอบถุงยังชีพบรรเทาความเดือดร้อนให้แก่ผู้ประสบอุทกภัยในพื้นที่จังหวัดชายแดนใต้


วันอังคารที่ 2 มกราคม 2567
02/01/2567
พิมพ์
รัฐมนตรีว่าการกระทรวงยุติธรรม นำ ศอ.บต. ร่วมกับกรมราชฑัณฑ์ เปิดปฏิบัติการฟื้นฟูศาสนสถาน-ที่อยู่อาศัย มอบถุงยังชีพบรรเทาความเดือดร้อนให้แก่ผู้ประสบอุทกภัยในพื้นที่จังหวัดชายแดนใต้
รัฐมนตรีว่าการกระทรวงยุติธรรม นำ ศอ.บต. ร่วมกับกรมราชฑัณฑ์ เปิดปฏิบัติการฟื้นฟูศาสนสถาน-ที่อยู่อาศัย มอบถุงยังชีพบรรเทาความเดือดร้อนให้แก่ผู้ประสบอุทกภัยในพื้นที่จังหวัดชายแดนใต้
เมื่อวันจันทร์ที่ ๑ มกราคม ๒๕๖๗ พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดกิจกรรมปฏิบัติการฟื้นฟูศาสนสถาน-ที่อยู่อาศัยผู้ประสบอุทกภัยในพื้นที่จังหวัดชายแดนใต้ พร้อมมอบถุงยังชีพบรรเทาความเดือดร้อนให้แก่ผู้ประสบอุกทภัยในพื้นที่ หมู่ ๗ ตำบลปะลุกาสาเมาะ อำเภอบาเจาะ จังหวัดนราธิวาส และโรงเรียนบ้านประชาพัฒนา หมู่ ๒ ตำบลบาตง อำเภอรือเสาะ จังหวัดนราธิวาส โดยได้บูรณาการร่วมกับกรมราชทัณฑ์ กระทรวงยุติธรรม จังหวัด อําเภอ องค์กรปกครองส่วนท้องถิ่น และเครือข่ายภาคประชาชนจิตอาสา ในการช่วยเหลือฟื้นฟูศาสนสถานและที่อยู่อาศัยให้แก่ผู้ประสบอุทกภัย โดยมี นายสหการณ์ เพ็ชรนรินทร์ อธิบดีกรมราชทัณฑ์ นายแพทย์ สมหมาย บุญเกลี้ยง ผู้ช่วยเลขาธิการศูนย์อำนวยการบริหารจังหวัดชายแดนภาคใต้ (ศอ.บต.) รองผู้ว่าราชการจังหวัดนราธิวาส นายอำเภอ เจ้าหน้าที่คุมประพฤติ บุคลากร ศอ.บต. เครือข่ายบัณฑิตอาสาฯ และประชาชนจิตอาสาในพื้นที่ เข้าร่วมฯ
ทั้งนี้ ตามที่ได้เกิดสถานการณ์อุทกภัย น้ำป่าไหลหลาก และแผ่นดินถล่มในพื้นที่จังหวัดชายแดนภาคใต้ ตั้งแต่วันที่ ๒๒ ธันวาคมที่ผ่านมา สร้างความเสียหายเป็นวงกว้างทั้งในด้านชีวิตและทรัพย์สินของประชาชนเป็นจำนวนมาก บัดนี้ ปริมาณฝนเริ่มลดลง และสถานการณ์เริ่มเข้าสู่ภาวะปกติ แต่สภาพความเสียหายจากสถานการณ์อุทกภัยจำเป็นต้องใช้ระยะเวลาในการฟื้นฟูให้กลับคืนสู่ภาวะปกติ กรมราชทัณฑ์ กระทรวงยุติธรรม ได้รับการประสานงานจากศูนย์อำนวยการบริหารจังหวัดชายแดนภาคใต้ (ศอ.บต.) ให้ร่วมบูรณาการกับจังหวัด อำเภอ องค์กรปกครองส่วนท้องถิ่น และเครือข่ายภาคประชาชน เปิดปฏิบัติการฟื้นฟูศาสนสถานและที่อยู่อาศัยให้แก่ผู้ประสบอุทกภัยในพื้นที่จังหวัดชายแดนภาคใต้ โดยได้นำกำลังเจ้าหน้าที่กรมราชทัณฑ์ พร้อมผู้ต้องขังกองนอก เข้าพื้นที่ช่วยเหลือผู้ประสบอุทกภัยในพื้นที่ ซึ่งได้รับผลกระทบอย่างหนักในรอบ ๕๐ ปี ในการเก็บกวาด ทำความสะอาดสถานที่ที่ได้รับผลกระทบ พร้อมทั้งได้จัดเตรียมถุงยังชีพ อาหารแห้ง น้ำดื่ม เพื่อมอบให้แก่ครัวเรือนผู้ประสบภัย
รัฐมนตรีว่าการกระทรวงยุติธรรม กล่าวว่า จังหวัดชายแดนภาคใต้ได้เกิดภัยพิบัติซึ่งถือว่าเป็นภัยพิบัติที่หนักในรอบ ๕๐ ปี ความทุกข์ของประชาชนก็เป็นความทุกข์ของรัฐบาล การจัดโครงการในวันนี้เป็นการปฏิบัติฟื้นฟูศาสนสถานและที่อยู่อาศัยของผู้ประสบภัย ซึ่งศาสนสถานทั้งมัสยิดและวัด ถือว่าเป็นสมบัติร่วมกัน วันนี้ กรมราชทัณฑ์ร่วมกับ ศอ.บต. ได้จัดกิจกรรมในครั้งนี้ขึ้น โดยมีการนำผู้ต้องขังมาร่วมปฏิบัติการในครั้งนี้ด้วย แม้ขณะนี้ภาพรวมสถานการณ์ระดับลดลงแล้ว สิ่งที่สำคัญที่สุด คือ ต้องฟื้นฟูให้ประชาชนที่ได้รับความเดือดร้อนกลับสู่สภาวะปกติโดยเร็ว การช่วยเหลือในครั้งนี้เป็นการช่วยเหลือเบื้องต้น ในนามของรัฐบาลจะรวบรวมข้อมูลเพื่อช่วยเหลือเยียวยา ฟื้นฟู และเร่งเข้ามาดูแลต่อไป
สำหรับพื้นที่ของอำเภอบาเจาะ มีพื้นที่ประสบอุทกภัยเนื่องจากฝนตกหนักติดต่อกันหลายวัน ตั้งแต่วันที่ ๒๔ - ๓๐​ ธันวาคม ๒๕๖๖ จำนวน ๖ ตำบล ๔๗ หมู่บ้าน ประชาชน ได้รับความเดือดร้อน จำนวน ๖,๖๔๐​ ครัวเรือน รวมจำนวน ๗,๕๕๘ คน ไม่มีผู้ได้รับบาดเจ็บหรือเสียชีวิต สำหรับพื้นที่ตำบลปะลุกาสาเมาะ เป็นพื้นที่ได้รับผลกระทบมากที่สุด คือ ๙ หมู่บ้าน ประชาชนได้รับความเดือดร้อนจำนวน ๑,๒๘๐ ครัวเรือน รวมจำนวน ๓,๓๐๖ คน โดยในหมู่บ้านปะลุกาแปเราะ มีประชาชนได้รับความเดือดร้อน จำนวน ๑๕๓ ครัวเรือน รวมจำนวน ๓๘๐ คน การดำเนินการช่วยเหลือและแก้ไขปัญหา อำเภอบาเจาะ ได้ร่วมกับองค์กรปกครองส่วนท้องถิ่น คือ เทศบาลตำบลต้นไทร และองค์การบริหารส่วนตำบลปะลุกาสาเมาะ หน่วยกำลังและส่วนราชการที่เกี่ยวข้อง ได้ดำเนินการช่วยเหลือเบื้องต้น โดยการอพยพคนและทรัพย์สินจากน้ำท่วมสูงไปอาศัยในสถานที่พักพิงชั่วคราว พร้อมได้จัดทำข้าวกล่องและแจกถุงยังชีพให้แก่ผู้ประสบภัยเพื่อบรรเทาความเดือดร้อนเบื้องต้น ซึ่งขณะนี้ พื้นที่ประสบภัยทั้งหมดได้คลี่คลายสถานการณ์แล้ว อยู่ในขั้นตอนของการสำรวจรายละเอียดความเสียหาย เพื่อเยียวยาและฟื้นฟู
ทั้งนี้ ในส่วนของอำเภอรือเสาะ มีครัวเรือนที่ได้รับผลกระทบ รวม ๘,๓๕๖ คน บ้านเรือนเสียหายทั้งหลัง ๕๒ หลัง เสียหายบางส่วน ๑,๒๐๙ หลัง วัด/มัสยิด ๑๓ แห่ง โรงเรียน ๑๕ แห่ง สะพาน/คอสะพาน ๑๕ แห่ง ถนน ๖๖ สาย การให้ความช่วยเหลือด้านการดำรงชีพและปัจจัยช่วยเหลืออื่น อำเภอรือเสาะ ร่วมกับส่วนราชการ องค์กรปกครองส่วนท้องถิ่น ผู้บริหารสถานศึกษา กำนัน ผู้ใหญ่บ้าน และภาคประชาชนได้สนับสนุนอาหารปรุงสุก ข้าวกล่อง น้ำดื่ม ถุงยังชีพมอบให้แก่ครัวเรือนผู้ประสบภัยในพื้นที่

ที่มา : https://www.thaigov.go.th/news/contents/details/76895