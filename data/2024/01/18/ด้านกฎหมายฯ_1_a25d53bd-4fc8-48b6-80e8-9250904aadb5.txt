รัฐบาลไทย-ข่าวทำเนียบรัฐบาล-ปลัดกระทรวงยุติธรรม ลงพื้นที่ จ.สุพรรณบุรี ติดตามสถานการณ์​การให้​ความช่วยเหลือเยียวยา​ประชาชนผู้เสียหายจากเหตุโรงงานพลุระเบิด


วันพฤหัสบดีที่ 18 มกราคม 2567
18/01/2567
พิมพ์
ปลัดกระทรวงยุติธรรม ลงพื้นที่ จ.สุพรรณบุรี ติดตามสถานการณ์​การให้​ความช่วยเหลือเยียวยา​ประชาชนผู้เสียหายจากเหตุโรงงานพลุระเบิด
ปลัดกระทรวงยุติธรรม ลงพื้นที่ จ.สุพรรณบุรี ติดตามสถานการณ์​การให้​ความช่วยเหลือเยียวยา​ประชาชนผู้เสียหายจากเหตุโรงงานพลุระเบิด
ในวันพฤหัสบ​ดี​ที่​ ๑๘ มกราคม​ ๒๕๖๗ เวลา ๑๐.๓๐ น. ณ วัดโรงช้าง หมู่ ๒ ตำบลสวนแตง อำเภอ​เมือง​ จังหวัด​สุพรรณบุรี​ นางพงษ์สวาท นีละ​โยธิน​ ปลัดกระทรวงยุติธรรม ลงพื้นที่ติดตามสถานการณ์​การให้​ความช่วยเหลือเยียวยา​ประชาชนผู้เสียหายจากเหตุโรงงานพลุระเบิด ซึ่งเบื้องต้น พบว่า มีผู้เสียชีวิตจำนวน ๒๓ ราย โดยมีหัวหน้าส่วนราชการใน​สังกัด​กระทรวง​ยุติธรรมใน​พื้นที่จังหวัดสุพรรณบุรี​ ประกอบด้วย​ สำนักงาน​ยุติธรรม​จังหวัด​สุพรรณบุรี​ เรือนจำจังหวัดสุพรรณบุรี สถานพินิจและคุ้มครองเด็กและเยาวชนจังหวัดสุพรรณบุรี สำนักงาน​บังคับ​คดี​จังหวัด​สุพรรณบุรี​ สำนักงานคุมประพฤติจังหวัดสุพรรณบุรี และกรมคุ้มครอง​สิทธิ​และ​เสรีภาพ​ ร่วมลงพื้น​ที่
โดยปลัด​กระทรวง​ยุติธรรม ได้แสดงความห่วงใยอย่างสุดซึ้งกับครอบครัวผู้เสียชีวิต พร้อมทั้ง​ได้สั่งการให้หน่วยงาน​ในสังกัด​กระทรวงยุติธรรม​เร่งให้ความ​ช่วยเหลือผู้เสียหาย​ในทุกมิติ ทั้งการให้คำปรึกษาทางด้านกฎหมาย การสนับสนุนนักจิตวิทยาและนักสังคมสงเคราะห์ของหน่วยงานในสังกัดกระทรวงยุติธรรมในพื้นที่เพื่อช่วยเหลือเยียวยาทางด้านจิตใจ การสนับสนุนการพิสูจน์อัตลักษณ์ผู้เสียชีวิต โดยสถาบันนิติวิทยาศาสตร์ กระทรวงยุติธรรม การไกล่เกลี่ยข้อพิพาทของผู้ประสบภัยที่เป็นลูกหนี้ตามคำพิพากษาที่อยู่ระหว่างการบังคับคดี เพื่อให้เจ้าหนี้งดการบังคับคดีไว้ก่อน โดยสำนักงานบังคับคดีจังหวัดสุพรรณบุรี ตลอดจนการสนับสนุนอาหารและเครื่องดื่มให้แก่ผู้ประสบภัย โดยเรือนจำจังหวัดสุพรรณบุรี สถานพินิจและคุ้มครองเด็กและเยาวชนจังหวัดสุพรรณบุรี และสำนักงานคุมประพฤติจังหวัดสุพรรณบุรี
ปลัด​กระทรวง​ยุติธรรม กล่าวว่า สำหรับการช่วยเหลือ กรณีเสียชีวิต ทายาทมีสิทธิได้รับ
(๑) ค่าตอบแทนกรณีถึงแก่ความตาย จำนวน ๑๐๐,๐๐๐ บาท
(๒) ค่าจัดการศพ ๒๐,๐๐๐ บาท
(๓) ค่าขาดอุปการะเลี้ยงดู ๔๐,๐๐๐ บาท
(๔) ค่าเสียหายอื่น ๔๐,๐๐๐ บาท
รวมเป็นเงินทั้งสิ้น จำนวน ๒๐๐,๐๐๐ บาท
ส่วนกรณีบาดเจ็บ มีสิทธิได้รับ
(๑) ค่ารักษาพยาบาล ไม่เกิน ๔๐,๐๐๐ บาท
(๒) ค่าฟื้นฟูสมรรถภาพร่างกายและจิตใจ ไม่เกิน ๒๐,๐๐๐ บาท
(๓) ค่าขาดประโยชน์ทำมาหาได้ ตามค่าจ้างขั้นต่ำในพื้นที่เกิดเหตุ ไม่เกิน ๑ ปี (จังหวัดสุพรรณบุรี ๓๔๘  บาท)
(๔) ค่าตอบแทนความเสียหายอื่น ไม่เกิน ๕๐,๐๐๐ บาท ตามความร้ายแรงและพฤติการณ์
ทั้งนี้ ขึ้นอยู่กับการสรุปความเห็นเกี่ยวกับคดีของพนักงานสอบสวน และการพิจารณาของอนุกรรมการฯ ประจำจังหวัดสุพรรณบุรีเป็นสำคัญ เนื่องจากมีผู้ได้รับความเสียหายจำนวนมาก แต่ให้เร่งดำเนินการโดยเร็วที่สุด

ที่มา : https://www.thaigov.go.th/news/contents/details/77625