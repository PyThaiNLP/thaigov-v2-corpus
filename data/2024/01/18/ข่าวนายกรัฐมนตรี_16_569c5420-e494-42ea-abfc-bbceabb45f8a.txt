รัฐบาลไทย-ข่าวทำเนียบรัฐบาล-Nestlé ชื่นชมศักยภาพไทย เอื้อต่อการลงทุน พร้อมจับมือกับรัฐบาลขยายการผลิตอาหารสัตว์และเครื่องดื่มที่มีประโยชน์ต่อสุขภาพ


วันพฤหัสบดีที่ 18 มกราคม 2567
18/01/2567
พิมพ์
Nestlé ชื่นชมศักยภาพไทย เอื้อต่อการลงทุน พร้อมจับมือกับรัฐบาลขยายการผลิตอาหารสัตว์และเครื่องดื่มที่มีประโยชน์ต่อสุขภาพ
Nestlé ชื่นชมศักยภาพไทย เอื้อต่อการลงทุน พร้อมจับมือกับรัฐบาลขยายการผลิตอาหารสัตว์และเครื่องดื่มที่มีประโยชน์ต่อสุขภาพ
วันนี้ (18 มกราคม 2567) เวลา 9.30 น (ตามเวลาท้องถิ่นเมืองดาวอส ซึ่งช้ากว่าไทย 6 ชั่วโมง) ณ ศูนย์ประชุม Congress Centre เมืองดาวอส สมาพันธรัฐสวิส นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พบปะกับนายเรมี เอเจล (Remy Ejel) ประธานเจ้าหน้าที่บริหาร กลุ่มประเทศในภูมิภาคเอเชีย โอเชียเนีย และแอฟริกา (Chief Executive Officer Zone Asia, Oceania and Africa) บริษัท Nestlé ซึ่งเป็นบริษัทอาหารและเครื่องดื่มที่ใหญ่ที่สุดในโลก มีสินค้าจําหน่ายและมีโรงงานอยู่ทั่วโลก รวมทั้งประเทศไทยด้วย
นายกรัฐมนตรีกล่าวว่า เป็นที่น่าดีใจที่บริษัท Nestlé ได้เข้ามาลงทุนในประเทศไทยเป็นระยะเวลานาน และเป็นบริษัทฯ ที่เป็นอันดับ 1 ของผู้บริโภคไทยที่ให้ความไว้ใจ นอกจากนั้น ปัจจุบัน ทางบริษัทฯ ได้ขยายการผลิตอาหารสัตว์ ที่มีความต้องการสูงมาก โดยจะใช้ไทยเป็นศูนย์กลางในการผลิต และการส่งออก เพราะไทยมีความพร้อมในด้านภูมิศาสตร์ การขนส่ง และความพร้อมในด้านวัตถุดิบการผลิต อย่างไรก็ตาม ปัจจุบันยังติดปัญหาในเรื่องของกรอบความร่วมมือทางการค้า FTA ที่ไทยยังมีไม่ครอบคลุม รวมถึงปัญหาในเรื่องข้อจำกัดทางกฎหมาย และขั้นตอนในการนำเข้าส่งออกที่ยังมีหลายขั้นตอนที่ทับซ้อน ซึ่งตรงกับนโยบายของรัฐบาลที่พยายามจะช่วยเหลือในการอำนวยความสะดวกในการดำเนินธุรกิจ (Ease of doing business) ที่นายกรัฐมนตรีให้ความสำคัญ นอกจากนี้ ทั้งสองฝ่ายยังหารือในเรื่อง Single form พร้อมประสานไปยังหน่วยงานต่างๆ ที่เกี่ยวข้อง รวมถึง BOI เพื่อเร่งรัดประเด็นนี้

ที่มา : https://www.thaigov.go.th/news/contents/details/77652