รัฐบาลไทย-ข่าวทำเนียบรัฐบาล-นายกรัฐมนตรี พอใจกับผลความสำเร็จจากการเข้าร่วมประชุม World Economic Forum เชื่อมั่นเกิดประโยชน์มหาศาลแก่คนไทย นำไปต่อยอดได้อีกมาก


วันพฤหัสบดีที่ 18 มกราคม 2567
18/01/2567
พิมพ์
นายกรัฐมนตรี พอใจกับผลความสำเร็จจากการเข้าร่วมประชุม World Economic Forum เชื่อมั่นเกิดประโยชน์มหาศาลแก่คนไทย นำไปต่อยอดได้อีกมาก
นายกรัฐมนตรี พอใจกับผลความสำเร็จจากการเข้าร่วมประชุม World Economic Forum เชื่อมั่นเกิดประโยชน์มหาศาลแก่คนไทย นำไปต่อยอดได้อีกมาก
วันนี้ (18 มกราคม 2567) เวลา 09.00 น.  (ตามเวลาท้องถิ่นเมืองดาวอส ซึ่งช้ากว่าไทย 6 ชั่วโมง) ณ ศูนย์ประชุม Congress Centre เมืองดาวอส สมาพันธรัฐสวิส นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง
ให้สัมภาษณ์ถึงผลการหารือ WEF ยืนยันว่าได้ส่งข้อความถึงทั่วโลกว่า ประเทศไทยเปิดแล้วสำหรับทุกมิติ ทั้งการเจรจาการค้าระหว่างประเทศ การลงทุนข้ามประเทศ ซึ่งเป็นเรื่องที่รัฐบาลให้ความสำคัญ เมื่อวานนี้ (17 มกราคม 2567) ได้ประชุมเสร็จสิ้นแล้ว 19 วงประชุม แบ่งเป็นการสัมมนา การพบปะภาคเอกชนต่างๆ และทวิภาคีกับบุคคลสำคัญ ทั้งประธานาธิบดีสมาพันธรัฐสวิส นายกรัฐมนตรีเบลเยี่ยม นายกรัฐมนตรีกัมพูชา นายกรัฐมนตรีเวียดนาม โดยได้พูดคุยเรื่องการค้า และขั้นตอนอื่นๆ  ซึ่งการพูดคุยทำให้มีความชัดเจนที่จะนำไปปฏิบัติต่อไป ส่วนการพบปะกับภาคเอกชน ทั้งบริษัท COCA COLA และDubai World รวมถึงนักธุรกิจชั้นนำของโลกคนอื่นๆ  เช่น นักธุรกิจชาวอินเดีย (Adani Group) มีความเชี่ยวชาญด้านท่าเรือและสนามบิน เป็นเรื่องที่ไทยสามารถนำไปต่อยอดได้อีกมาก
นายกรัฐมนตรีกล่าวย้ำ การเดินทางมาครั้งนี้เชื่อว่าเป็นประโยชน์อย่างมหาศาล แม้ว่าการพบปะทั้ง 19 วงประชุม จะค่อนข้างแน่น แต่ไม่รู้สึกเหนื่อย รู้สึกว่ากระชับ ได้ประโยชน์ และใจความตลอด ซึ่งวันนี้ยังต้องดำเนินภารกิจต่อ และในโอกาสที่ได้พบปะหารือกับผู้บริหารของ WEF ได้แจ้งว่าการเดินทางมาประชุมในครั้งนี้เป็นประโยชน์เป็นอย่างมาก โดยในปีหน้าก็จะมาร่วมการประชุมอีก ซึ่งวันนี้จะต้องปฏิบัติภารกิจอีก 4 การประชุม ก่อนเดินทางกลับประเทศไทย

ที่มา : https://www.thaigov.go.th/news/contents/details/77650