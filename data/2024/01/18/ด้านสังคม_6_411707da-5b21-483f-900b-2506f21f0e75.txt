รัฐบาลไทย-ข่าวทำเนียบรัฐบาล-เลขาฯ รมว.พม. สะเทือนใจ เจอเด็ก ม.5 สูญเสียทั้งพ่อแม่ในเหตุโรงงานพลุระเบิด ส่งนักจิตวิทยาดูแลสภาพจิตใจทันที  ยืนยัน พม. ทำงานเต็มที่


วันพฤหัสบดีที่ 18 มกราคม 2567
เลขาฯ รมว.พม. สะเทือนใจ เจอเด็ก ม.5 สูญเสียทั้งพ่อแม่ในเหตุโรงงานพลุระเบิด ส่งนักจิตวิทยาดูแลสภาพจิตใจทันที  ยืนยัน พม. ทำงานเต็มที่
เลขาฯ รมว.พม. สะเทือนใจ เจอเด็ก ม.5 สูญเสียทั้งพ่อแม่ในเหตุโรงงานพลุระเบิด ส่งนักจิตวิทยาดูแลสภาพจิตใจทันที  ยืนยัน พม. ทำงานเต็มที่
วันที่ 17 มกราคม 2567 นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ กล่าวถึงความสูญเสียจากเหตุโรงงานพลุระเบิดที่ จ.สุพรรณบุรี ว่า ขณะนี้ สิ่งที่สำคัญที่สุดคือกระทรวงการพัฒนาสังคมและความมั่นคงของมนุษย์ (พม.) ได้ระดมนักสังคมสงเคราะห์และนักจิตวิทยาจากจังหวัดใกล้เคียง ให้เข้ามาช่วยกันลงพื้นที่ในวันพรุ่งนี้ (18 ม.ค. 67) ทันที ซึ่งสิ่งที่กระทรวง พม. คำนึงถึงมากที่สุดคือความรู้สึกของผู้ได้รับผลกระทบ และครอบครัว เพราะฉะนั้นนอกจากที่เราจะพยายามเยียวยาในเรื่องของเงินและสิ่งที่จะช่วยบรรเทาความเดือดร้อนในการดำรงชีวิตประจำวันได้ แต่ที่สำคัญไม่น้อยไปกว่านั้นคือ เรื่องของสภาพจิตใจของผู้ได้รับผลกระทบและครอบครัว เพราะฉะนั้น วันนี้กระทรวง พม. จึงทำอย่างเต็มที่
นายธเนศพล กล่าวเพิ่มเติมว่า ขณะนี้เรายังไม่สามารถเคลื่อนศพของผู้เสียชีวิตในเหตุการณ์นี้ออกจากพื้นที่ได้ แต่จะทยอยลำเลียงออกมาไว้ที่วัดโรงช้าง อำเภอเมือง จ.สุพรรณบุรี เพื่อพิสูจน์อัตลักษณ์ในเช้าพรุ่งนี้ (18 ม.ค. 67) เนื่องจากยังมีเรื่องของฟอสฟอรัสหรือกำมะถันอยู่ ในบริเวณพื้นที่เกิดเหตุค่อนข้างมากพอสมควร โดยที่วัดโรงช้างขณะนี้ กระทรวง พม. ได้ตั้งโต๊ะรับเรื่องราวร้องทุกข์ หรือปัญหาที่เกิดขึ้น และมีผู้เข้ามาแจ้งความจำนงประมาณ 23 ราย ซึ่งจะได้ให้ความช่วยเหลือต่อไป แต่ที่สำคัญมากไปกว่านั้นคือ เรื่องของสภาพจิตใจของผู้ได้รับผลกระทบ ซึ่งถือว่าเป็นเรื่องที่รุนแรงมาก เราจึงต้องรีบเยียวยาความรู้สึกให้เร็วที่สุด
“ตอนนี้ เจอเคสที่หนักหนาเป็นน้อง ม. 5 ที่สูญเสียทั้งพ่อและแม่ ซึ่งเป็นเรื่องที่น้องยังรับไม่ได้ พวกเราเองยังรับกันไม่ได้  จึงได้ให้นักจิตวิทยาเข้าประกบ และให้ความช่วยเหลือฟื้นฟูสภาพจิตใจ ให้มีความผ่อนคลายลง ซึ่งเวลาความสูญเสียแต่ละครั้ง ผมคิดว่าสิ่งที่สำคัญมากกว่าทรัพย์สินเงินทองคือเรื่องของความรู้สึกของผู้สูญเสียสมาชิกในครอบครัวไป กระทรวง พม. จะทำหน้าที่ให้ดีที่สุดเท่าที่จะทำได้ และจะทำอย่างเต็มที่ เต็มแรง“ นายธเนศพล กล่าวในตอนท้าย
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดสุพรรณบุรี #สุพรรณบุรี

ที่มา : https://www.thaigov.go.th/news/contents/details/77619