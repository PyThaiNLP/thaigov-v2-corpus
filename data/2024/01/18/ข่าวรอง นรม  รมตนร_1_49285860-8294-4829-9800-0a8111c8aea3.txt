รัฐบาลไทย-ข่าวทำเนียบรัฐบาล-“รองนายกฯสมศักดิ์” มอบนโยบายผู้ตรวจราชการ แนะ บูรณาการงานแบบใหม่ ทำโครงการเดียว แต่ได้ผลหลายด้าน


วันพฤหัสบดีที่ 18 มกราคม 2567
18/01/2567
พิมพ์
“รองนายกฯสมศักดิ์” มอบนโยบายผู้ตรวจราชการ แนะ บูรณาการงานแบบใหม่ ทำโครงการเดียว แต่ได้ผลหลายด้าน
“รองนายกฯสมศักดิ์” มอบนโยบายผู้ตรวจราชการ แนะ บูรณาการงานแบบใหม่ ทำโครงการเดียว แต่ได้ผลหลายด้าน ยกตัวอย่าง บ้านทับเบิก เตรียมปลูกอุโมงค์ต้นซากุระเมืองไทย ช่วยกระตุ้นท่องเที่ยว-เพิ่มรายได้-แก้มลภาวะทางอากาศ
วันที่ 18 มกราคม 2567 นายสมศักดิ์ เทพสุทิน รองนายกรัฐมนตรี เป็นประธานเปิดโครงการประชุมเชิงปฏิบัติการเพื่อขับเคลื่อนการตรวจราชการแบบบูรณาการของผู้ตรวจราชการ พร้อมบรรยายพิเศษหัวข้อ”การตรวจราชการเพื่อการขับเคลื่อนนโยบายสำคัญตามที่รัฐบาลคาดหวัง โดยมี นายกิตติกร โล่ห์สุนทร รองเลขาธิการนายกรัฐมนตรีฝ่ายการเมือง นายวิชัย ไชยมงคล ที่ปรึกษารองนายกรัฐมนตรี นายธีระพงษ์ วงศ์ศิวะวิลาส ปลัดสำนักนายกรัฐมนตรี และผู้ตรวจราชการ รวม 360 คน เข้าร่วม ที่โรงแรม เดอะ เบอร์เคลีย์ ประตูน้ำ กทม.
โดยนายสมศักดิ์ กล่าวว่า การตรวจราชการของผู้ตรวจราชการ ถือเป็นกลไกสำคัญ ในการบริหารราชการแผ่นดิน ที่จะช่วยรัฐบาลในการติดตาม กำกับ ดูแล และประเมินผล การปฏิบัติงานของหน่วยงานของรัฐ ให้บรรลุเป้าหมาย รวมถึงสามารถแก้ไขปัญหาความเดือดร้อนของประชาชนในพื้นที่ได้อย่างรวดเร็ว และมีส่วนสำคัญในการรับฟังความคิดเห็นของภาคส่วนต่าง ๆ ทั้งภาครัฐ ภาคเอกชน ภาคประชาชน เพื่อสะท้อนปัญหาอุปสรรค และความต้องการกลับมาสู่รัฐบาล ดังนั้น สิ่งที่อยากฝากกับผู้ตรวจราชการ คือรัฐบาล ให้ความสำคัญในการแก้ไขปัญหาให้กับพี่น้องประชาชนอย่างเร่งด่วน ทั้งการแก้ปัญหาความยากจน การส่งเสริมการท่องเที่ยว และการแก้ปัญหาสภาพอากาศ
นายสมศักดิ์ กล่าวอีกว่า ในช่วงปีใหม่ม้ง ตนได้มีโอกาสเดินทางไปร่วมงานที่บ้านทับเบิก จังหวัดเพชรบูรณ์ และได้พูดคุยกับผู้นำชุมชนถึงการพัฒนาใน 3 เรื่องนี้ด้วย โดยจะทำเพียงโครงการเดียว แต่จะได้ผลถึง 3 เรื่อง คือการปลูกต้นนางพญาเสือโคร่ง หรือ ซากุระเมืองไทย เป็นอุโมงค์ทางยาว ซึ่งจะช่วยกระตุ้นการท่องเที่ยวและทำให้ประชาชน มีรายได้เพิ่มมากขึ้น รวมถึงต้นไม้ จะช่วยดูดคาร์บอน ทำให้สภาพอากาศดีขึ้น จากที่มีปัญหา PM 2.5 จึงถือได้ว่า การขับเคลื่อนโครงการเดียว แต่สามารถแก้ปัญหาได้ทั้ง ความยากจน ส่งเสริมการท่องเที่ยว และลดมลภาวะทางอากาศ
“ผมอยากให้ผู้ตรวจราชการ บูรณาการงานแบบใหม่ ที่ขับเคลื่อนหนึ่งโครงการ แต่สามารถช่วยแก้ปัญหาได้หลายด้าน โดยจะต่างจากเดิมที่เป็นการแก้ปัญหาที่ปลายเหตุ อย่าง งานที่ผมรับผิดชอบกองทุนหมู่บ้าน มีสมาชิกกว่า 13 ล้านคน ซึ่งเกือบทั้งหมดเป็นหนี้กองทุนหมู่บ้าน ผมจึงคิดหาวิธีแก้ปัญหาให้ด้วยการส่งเสริมอาชีพเลี้ยงวัว เพื่อให้สมาชิกมีรายได้เพิ่มมากขึ้น รวมถึงบางพื้นที่ส่งเสริมเลี้ยงวัวกีฬา ก็สามารถช่วยส่งเสริมการท่องเที่ยวได้ โดยหากทำให้สมาชิกกองทุน ปลดหนี้ มีรายได้ ก็จะช่วยทำให้ตัวเลขเศรษฐกิจของประเทศดีขึ้นตามไปด้วย ซึ่งขอยืนยันว่า รัฐบาลต้องการจะสร้างรายได้ สร้างโอกาส และสร้างคุณภาพชีวิตที่ดีให้กับประชาชน ดังนั้น ผู้ตรวจราชการ จึงเป็นความคาดหวังของรัฐบาล ที่จะช่วยขับเคลื่อนนโยบายของรัฐบาลให้บรรลุผลสำเร็จ”รองนายกรัฐมนตรี กล่าว

ที่มา : https://www.thaigov.go.th/news/contents/details/77609