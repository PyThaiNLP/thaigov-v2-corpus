รัฐบาลไทย-ข่าวทำเนียบรัฐบาล-"ชลน่าน" รับมอบจากนายกฯ นำทีม สธ.ติดตามช่วยเหลือเหตุโรงงานพลุระเบิด "สุพรรณบุรี" ส่งทีม MCATT ในพื้นที่เยียวยาจิตใจครอบครัวผู้เสียชีวิตทันที


วันพุธที่ 17 มกราคม 2567
"ชลน่าน" รับมอบจากนายกฯ นำทีม สธ.ติดตามช่วยเหลือเหตุโรงงานพลุระเบิด "สุพรรณบุรี" ส่งทีม MCATT ในพื้นที่เยียวยาจิตใจครอบครัวผู้เสียชีวิตทันที
"ชลน่าน" รับมอบจากนายกฯ นำทีม สธ.ติดตามช่วยเหลือเหตุโรงงานพลุระเบิด "สุพรรณบุรี" ส่งทีม MCATT ในพื้นที่เยียวยาจิตใจครอบครัวผู้เสียชีวิตทันที
รัฐมนตรีว่าการกระทรวงสาธารณสุข รับมอบหมายจากนายกรัฐมนตรี นำปลัดกระทรวงสาธารณสุข และทีมผู้บริหาร ลงพื้นที่จังหวัดสุพรรณบุรี ติดตามสถานการณ์และการให้ความช่วยเหลือด้านการแพทย์และสาธารณสุขแก่ผู้ประสบเหตุโรงงานพลุระเบิด พบผู้เสียชีวิตแล้ว 22 ราย พิสูจน์อัตลักษณ์แล้ว 20 ราย ส่งทีม MCATT ในพื้นที่ประเมินเยียวยาจิตใจครอบครัวทันที พร้อมให้กรมอนามัยเฝ้าระวังผลกระทบสุขภาพและสิ่งแวดล้อม
จากเหตุการณ์โรงงานพลุระเบิด ที่ตำบลศาลาขาว อำเภอเมือง จังหวัดสุพรรณบุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข รับมอบหมายจากนายกรัฐมนตรี ให้ลงพื้นที่ติดตามสถานการณ์และการให้ความช่วยเหลือด้านการแพทย์และสาธารณสุข ที่โรงพยาบาลเจ้าพระยายมราช และวัดโรงช้างสวนแตง อำเภอเมือง จังหวัดสุพรรณบุรี และให้สัมภาษณ์ว่า เหตุเกิดเมื่อเวลาประมาณ 15.30 น. ซึ่งโรงงานดังกล่าวมีคนงานทั้งหมด 30 คน ขณะนี้พบผู้เสียชีวิตแล้ว 22 ราย เป็นหญิง 15 ราย ชาย 7 ราย ในจำนวนนี้พิสูจน์อัตลักษณ์ได้แล้ว 20 ราย ล่าสุดยังไม่พบผู้ที่บาดเจ็บส่งเข้ามารับการรักษา มีเพียงประชาชนในละแวกใกล้เคียงที่มีอาการหูอื้อจากเสียงระเบิด ซึ่งสถานการณ์ในพื้นที่ขณะนี้ยังมีความเสี่ยงที่อาจจะเกิดการระเบิดซ้ำได้
นพ.ชลน่านกล่าวต่อว่า สิ่งสำคัญในขณะนี้คือการดูแลเยียวยาจิตใจของครอบครัวผู้เสียชีวิต ได้ส่งทีม MCATT จากสำนักงานสาธารณสุขจังหวัดสุพรรณบุรี โรงพยาบาลเจ้าพระยายมราช และโรงพยาบาลในเครือข่าย เข้าประเมินอาการและให้การดูแลเยียวยาจิตใจแล้ว พร้อมทั้งให้กรมสุขภาพจิตร่วมให้การสนับสนุน ส่วนเรื่องการพิสูจน์อัตลักษณ์เพื่อยืนยันตัวตนผู้เสียชีวิต จะมีทีมนิติเวชของโรงพยาบาลเจ้าพระยายมราชเป็นหน่วยดำเนินการ สำหรับผลกระทบต่อสุขภาพและสิ่งแวดล้อมจากสารเคมีของพลุที่ระเบิด เนื่องจากที่เกิดเหตุเป็นทุ่งนา อยู่ห่างจากชุมชนมากกว่า 1 กิโลเมตร ไม่มีแหล่งน้ำบริโภค จึงคาดว่าไม่น่าจะมีผลกระทบ อย่างไรก็ตาม ได้มอบหมายให้กรมอนามัยติดตามเฝ้าระวังเรื่องผลกระทบต่อสุขภาพและสิ่งแวดล้อมด้วย เพื่อความมั่นใจและความปลอดภัยของประชาชนที่อยู่ใกล้เคียง
************************************ 17 มกราคม 2567

ที่มา : https://www.thaigov.go.th/news/contents/details/77592