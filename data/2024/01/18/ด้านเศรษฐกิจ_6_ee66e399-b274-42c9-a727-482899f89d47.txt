รัฐบาลไทย-ข่าวทำเนียบรัฐบาล- กรมทางหลวงชนบท จัดตั้งด่านตรวจชั่งน้ำหนักเคลื่อนที่บนถนนสาย นม.3059 จ.นครราชสีมา ป้องกันการชำรุดของพื้นผิวถนนในระยะยาว เพื่อความสะดวกปลอดภัยในการเดินทางของประชาชน


วันพฤหัสบดีที่ 18 มกราคม 2567
กรมทางหลวงชนบท จัดตั้งด่านตรวจชั่งน้ำหนักเคลื่อนที่บนถนนสาย นม.3059 จ.นครราชสีมา ป้องกันการชำรุดของพื้นผิวถนนในระยะยาว เพื่อความสะดวกปลอดภัยในการเดินทางของประชาชน
...
กรมทางหลวงชนบท (ทช.) โดยสำนักงานทางหลวงชนบทที่ 5 (นครราชสีมา) แขวงทางหลวงชนบทนครราชสีมา จัดตั้งด่านชั่งน้ำหนักเคลื่อนที่ถนนทางหลวงชนบทสาย นม.3059 แยก ทล.201 – บ้านห้วยบง อำเภอสีคิ้ว, ด่านขุนทด จังหวัดนครราชสีมา โดยดำเนินการตรวจสอบรถบรรทุกไม่ให้น้ำหนักเกินกว่าที่กฎหมายกำหนด เป็นการป้องกันการชำรุดของพื้นผิวถนนในระยะยาว ตามพระราชบัญญัติทางหลวง พ.ศ. 2535 มาตรา 61 วรรคหนึ่ง ซึ่งหากฝ่าฝืนจะมีโทษจำคุกไม่เกิน 6 เดือน หรือปรับไม่เกิน 10,000 บาท หรือทั้งจำทั้งปรับ และอาจถูกริบรถบรรทุกที่ใช้ในการกระทำความผิดนั้นด้วย รวมทั้ง เพื่อให้เป็นไปตามมาตรการของกระทรวงคมนาคมและนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ได้สั่งการให้ทุกหน่วยงานในสังกัดกระทรวงคมนาคม ดำเนินงานภายใต้กรอบนโยบาย "คมนาคมเพื่อความอุดมสุขของประชาชน" ในทุกมิติ พร้อมกำชับถึงการทำงานในทุกขั้นตอน ต้องมีความโปร่งใสตรวจสอบได้ หมั่นตรวจตรากวดขัน บังคับใช้กฎหมายในเรื่องรถบรรทุกน้ำหนักเกินอย่างจริงจังและต่อเนื่อง พร้อมทั้งให้นำเทคโนโลยีมาปรับใช้ในกระบวนการติดตามตรวจสอบรถบรรทุกน้ำหนักเกินอีกด้วย
อย่างไรก็ตาม ทช. จะดำเนินการจัดเจ้าหน้าที่ตั้งด่านตรวจชั่งน้ำหนักแบบเคลื่อนที่อย่างต่อเนื่องและจะเวียนจัดตั้งด่านตรวจฯ ไปยังเส้นทางอื่น ๆ ให้ทั่วถึงต่อไป หากประชาชนพบเห็นรถบรรทุกน้ำหนักเกินสามารถแจ้งเหตุได้ที่สายด่วนกรมทางหลวงชนบท 1146

ที่มา : https://www.thaigov.go.th/news/contents/details/77641