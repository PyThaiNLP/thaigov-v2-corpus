รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งคลี่คลายสถานการณ์ และเยียวยาครอบครัวผู้ประสบภัย จากเหตุการณ์โรงงานพลุระเบิด ที่จังหวัดสุพรรณบุรี 


วันพฤหัสบดีที่ 18 มกราคม 2567
18/01/2567
พิมพ์
​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งคลี่คลายสถานการณ์ และเยียวยาครอบครัวผู้ประสบภัย จากเหตุการณ์โรงงานพลุระเบิด ที่จังหวัดสุพรรณบุรี
​โฆษกรัฐบาลเผย นายกฯ สั่งการหน่วยงานที่เกี่ยวข้อง เร่งคลี่คลายสถานการณ์ และเยียวยาครอบครัวผู้ประสบภัย จากเหตุการณ์โรงงานพลุระเบิด ที่จังหวัดสุพรรณบุรี รวมทั้งควบคุมป้องกันไม่ให้เกิดเหตุการณ์ซ้ำอีก
นายชัย วัชรงค์ โฆษกประจำสำนักนายกรัฐมนตรี เปิดเผยว่า ต่อเหตุการณ์ที่โรงงานพลุระเบิดที่จังหวัดสุพรรณบุรี (วันที่ 17 มกราคม 2567) นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง สั่งการเร่งด่วนให้ทุกหน่วยงานที่เกี่ยวข้อง เร่งคลี่คลายสถานการณ์ ช่วยเหลือ เยียวยา ประชาชนผู้ได้รับผลกระทบ ดำเนินการในการตรวจสอบเหตุการณ์
โฆษกประจำสำนักนายกรัฐมนตรี กล่าวว่า นายกรัฐมนตรีติดตามสถานการณ์สั่งการหน่วยงานที่เกี่ยวข้อง ติดตามสถานการณ์อย่างใกล้ชิด พร้อมเยียวยาผู้ได้รับผลกระทบจากเหตุการณ์ ทั้งในด้านร่างกายและจิตใจ พร้อมตรวจสอบโรงงาน ทั้งนี้ โรงงานพลุแห่งนี้ เคยเกิดการระเบิดมาแล้ว เมื่อช่วงเดือน พฤศจิกายน 2565 จึงทั้งนี้ต้องมีการดำเนินการควบคุม ดูแลให้รัดกุมมากขึ้นกว่าเดิม ทั้งในเรื่องการดำเนินกิจการ และการออกใบอนุญาตต่อไป
โดยเบื้องต้น นายชลน่าน ศรีแก้ว รัฐมนตรีว่าการกระทรวงสาธารณสุข นำทีมจากสาธารณสุข และ ทีมช่วยเหลือเยียวยาจิตใจผู้ประสบภาวะวิกฤต (Mental Health Crisis Assessment and Treatment Team: MCATT) กระทรวงการพัฒนาสังคมและความมั่นคงของมนุษย์ ลงพื้นที่ติดตามสถานการณ์ ช่วยเหลือด้านการแพทย์และสาธารณสุข รวมถึงการพิสูจน์อัตลักษณ์ เพื่อยืนยันผู้เสียชีวิต รวมทั้ง พม.ในพื้นที่จังหวัดสุพรรณบุรี ร่วมติดตามดูแลเยียวยาจิตใจครอบครัวผู้สูญเสีย รวมถึงชีวิตความเป็นอยู่ของครอบครัวผู้ประสบภัยหลังจากนี้ต่อไป กระทรวงมหาดไทยดำเนินการส่วนของการเยียวยาทั้งกรณีเสียชีวิต และบาดเจ็บ
“นายกรัฐมนตรี และรัฐบาลเสียใจจากเหตุการณ์ที่เกิดขึ้นในครั้งนี้ พร้อมเร่งดำเนินการช่วยเหลือผู้ได้รับผลกระทบอย่างเต็มที่ และนายกรัฐมนตรีได้สั่งการให้หน่วยงานที่เกี่ยวข้องดำเนินการตรวจสอบสาเหตุของเหตุการณ์ที่เกิดขึ้น ตามขั้นตอนกระบวนการทางกฎหมาย เพื่อป้องกันการเกิดเหตุซ้ำ สั่งการให้หน่วยงานที่เกี่ยวข้องพิจารณาการควบคุม เพื่อป้องกันเหตุการณ์ลักษณะนี้เกิดขึ้นกับโรงงานประเภทเดียวกันอีก” นายชัย กล่าว

ที่มา : https://www.thaigov.go.th/news/contents/details/77611