รัฐบาลไทย-ข่าวทำเนียบรัฐบาล-​รัฐมนตรีฯ พิมพ์ภัทรา ระดมผู้บริหาร อก. ติดตามการดำเนินงานของขวัญปีใหม่ให้ประชาชน งบประมาณ 68 โครงการที่เป็นประโยชน์ต่อประชาชนของสถาบันเครือข่าย


วันพฤหัสบดีที่ 18 มกราคม 2567
18/01/2567
พิมพ์
​รัฐมนตรีฯ พิมพ์ภัทรา ระดมผู้บริหาร อก. ติดตามการดำเนินงานของขวัญปีใหม่ให้ประชาชน งบประมาณ 68 โครงการที่เป็นประโยชน์ต่อประชาชนของสถาบันเครือข่าย
​รัฐมนตรีฯ พิมพ์ภัทรา ระดมผู้บริหาร อก. ติดตามการดำเนินงานของขวัญปีใหม่ให้ประชาชน งบประมาณ 68 โครงการที่เป็นประโยชน์ต่อประชาชนของสถาบันเครือข่าย  ย้ำเพื่อประโยชน์สุขของผู้ประกอบการและประชาชน
วันที่ 17 มกราคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม (อก.) ครั้งที่ 1/2567  โดยมีนางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นายดนัยณัฏฐ์ โชคอำนวย ที่ปรึกษารัฐมนตรีว่ากระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่ากระทรวงอุตสาหกรรม นายณัฐพล รังสิตพล ปลัดกระทรวงอุตสาหกรรม นายเอกภัทร วังสุวรรณ นายบรรจง สุกรีฑา นายใบน้อย สุวรรณชาตรี นางสาวณัฏฐิญา เนตยสุภา รองปลัดกระทรวงอุตสาหกรรม คณะผู้บริหารระดับสูงกระทรวงอุตสาหกรรม และผู้อำนวยการสถาบันเครือข่ายกระทรวงอุตสาหกรรม เข้าร่วม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม (สปอ.)
โดยรัฐมนตรีว่าการกระทรวงอุตสาหกรรม ได้แจ้งที่ประชุม ดังนี้ 1) ขอบคุณหน่วยงานในสังกัด อก. กนอ. ธพว. ที่ร่วมสนับสนุนสิ่งของถุงยังชีพเพื่อช่วยเหลือผู้ประสบเหตุอุทกภัยที่ผ่านมา 2) มอบหมายปลัดกระทรวงอุตสาหกรรม ดำเนินการออกมาตรการช่วยเหลือผู้ประกอบการและฟื้นฟูสถานประกอบการจากวิกฤติอุทกภัยในพื้นที่ๆ ได้รับผลกระทบ 3) อก. และ ก.พลังงาน ร่วมเดินหน้าพลังงานสะอาด ซึ่ง อก. ได้มีนโยบายส่งเสริมและพัฒนาผู้ประกอบการและภาคอุตสาหกรรมด้วยเทคโนโลยีและนวัตกรรม เพื่อเปลี่ยนผ่านอุตสาหกรรมไทยสู่อุตสาหกรรม 4.0 ส่งสริมการประกอบกิจการอุตสาหกรรมตามโมเดลเศรษฐกิจ BCG ภายใต้การดำเนินการ Green Industry (GI) นั้น โดยมอบหมายให้กรมโรงงานอุตสาหกรรม (กรอ.) การนิคมอุตสาหกรรมแห่งประเทศไทย (กนอ.) กำหนดตัวชี้วัดการลดคาร์บอนที่ชัดเจน และกำหนดนโยบาย GI ให้สอดรับในการยกระดับสู่การดำเนินงานในอนาคต 4) การรวบรวมข้อมูลในการชี้แจงงบประมาณ ควรมีการจัดทำแบบฟอร์มกลางในการรวบรวมข้อมูล ควรมีการจัดการข้อมูลตอบกระทู้ต่างๆ ให้ทันท่วงที
ที่ประชุมยังได้ติดตามผลการดำเนินงานของขวัญปีใหม่ของ อก. ที่ให้กับประชาชน โดยหน่วยงาน อก. ได้รายงานผลการเผยแพร่ข่าวประชาสัมพันธ์ผ่านสื่อสิ่งพิมพ์ สื่อออนไลน์ สื่อโซเซียลมีเดีย และ 4 มาตรการ คือ มาตรการสินค้าและบริการดี ราคาพิเศษ มาตรการเติมทุน เสริมสภาพคล่อง มาตรการเพิ่มโอกาส เสริมแกร่งธุรกิจ มาตรการกระจายรายได้สู่ชุมชนรอบอุตสาหกรรม ต่อที่ประชุม และขอให้ทุกหน่วยงานติดตามผลให้แล้วเสร็จตามที่นำเสนอไว้นอกจากนี้แต่ละกรมยังได้ชี้แจงรายละเอียดงบประมาณ ปี 2568 สถาบันเครือข่าย อก. ได้นำเสนอโครงการที่น่าสนใจและเป็นประโยชน์ต่อประชาชน ซึ่งรัฐมนตรีฯ ได้ให้ทางสถาบันฯ นำโครงการที่สามารถช่วยสนับสนุน ส่งเสริมผู้ประกอบการ โดยเน้นด้านสิ่งแวดล้อม หรือ GI ทั้งนี้ที่ประชุมยังได้รายงานถึงการเตรียมการการลงพื้นที่ก่อนการประชุมคณะรัฐมนตรีอย่างเป็นทางการนอกสถานที่ ครั้งที่ 1/2567 กลุ่มจังหวัดภาคใต้ฝั่งอันดามัน (จังหวัดกระบี่ ตรัง พังงา ภูเก็ต ระนอง และสตูล) จังหวัดชุมพร และจังหวัดสุราษฎร์ธานี ระหว่างวันที่ 21 – 23 มกราคม 2567 นี้

ที่มา : https://www.thaigov.go.th/news/contents/details/77604