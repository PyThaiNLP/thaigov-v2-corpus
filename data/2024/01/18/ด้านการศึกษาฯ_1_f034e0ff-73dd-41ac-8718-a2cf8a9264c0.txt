รัฐบาลไทย-ข่าวทำเนียบรัฐบาล-“ศุภมาส” เปิด “ศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติ” ยกระดับการเตรียมความพร้อม เฝ้าระวังภัย พร้อมตอบสนองกรณีฉุกเฉินทางนิวเคลียร์และรังสีของประเทศไทย


วันพฤหัสบดีที่ 18 มกราคม 2567
“ศุภมาส” เปิด “ศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติ” ยกระดับการเตรียมความพร้อม เฝ้าระวังภัย พร้อมตอบสนองกรณีฉุกเฉินทางนิวเคลียร์และรังสีของประเทศไทย
“ศุภมาส” เปิด “ศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติ” ยกระดับการเตรียมความพร้อม เฝ้าระวังภัย พร้อมตอบสนองกรณีฉุกเฉินทางนิวเคลียร์และรังสีของประเทศไทยอย่างเต็มรูปแบบ
เมื่อวันที่ 15 ม.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติของประเทศ ยกระดับการเตรียมความพร้อม เฝ้าระวังภัย และตอบสนองกรณีฉุกเฉินทางนิวเคลียร์และรังสีของประเทศไทยอย่างเต็มรูปแบบ ผ่านเทคโนโลยีที่ทันสมัยในการสื่อสารให้ทันต่อสถานการณ์ “รวดเร็ว ปลอดภัย และมีประสิทธิภาพ” โดยมี นายเพิ่มสุข สัจจาภิวัฒน์ ปลัดกระทรวง อว. รศ.ดร.พาสิทธิ์ หล่อธีรพงศ์ รองปลัดกระทรวง อว. คณะผู้บริหาร ข้าราชการ และเจ้าหน้าที่เข้าร่วม ณ สำนักงานปรมาณูเพื่อสันติ (ปส.)
นางสาวศุภมาส รัฐมนตรีกระทรวง อว. กล่าวว่า กระทรวง อว. โดยสำนักงานปรมาณูเพื่อสันติ มีภารกิจในการกำกับดูแลการใช้ประ โยชน์จากพลังงานนิวเคลียร์และรังสี เพื่อป้องกันมิให้เกิดผลกระทบที่เป็นอันตรายต่อผู้ปฏิบัติงาน ประชาชนและสิ่งแวดล้อม ตลอดจนการเฝ้าระวังเตรียมความพร้อมและตอบสนองกรณีฉุกเฉินทางนิวเคลียร์และรังสี โดยทำงานร่วมกับหน่วยงานพันธมิตรทั้งในและต่างประเทศ อาทิ สภาความมั่นคงแห่งชาติ กรมป้องกันและบรรเทาสาธารณภัย กระทรวงมหาดไทย ทบวงการพลังงานระหว่างประเทศ (IAEA) คณะกรรมาธิการยุโรป (European Commission) และเครือข่ายหน่วยงานกำกับดูแลความปลอดภัยจากพลังงานปรมาณูในภูมิภาคอาเซียน (ASEANTOM)
นางสาวศุภมาส กล่าวต่อว่า การจัดตั้ง "ศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติ" จะทำให้ประเทศไทยมีความพร้อมด้านโครงสร้างพื้นฐาน บุคลากรและเครื่องมือที่มีศักยภาพและขีดความสามารถในการเฝ้าระวังภัย เตรียมความพร้อมและตอบสนองกรณีฉุกเฉินทางนิวเคลียร์และรังสีที่ครอบคลุมถึงความเสี่ยงจากภัยคุกคามด้านนิวเคลียร์และรังสีในทุกรูปแบบ ไม่ว่าเหตุการณ์นั้นจะเกิดขึ้นภายในประเทศหรือต่างประเทศ โดยมีเป้าหมายที่สำคัญ คือ ป้องกันและบรรเทาผลกระทบที่เกิดขึ้นกับประชาชน และสิ่งแวดล้อมอย่างรวดเร็วและปลอดภัย
“กระทรวง อว. ยินดีและพร้อมที่จะร่วมผลักดันให้ "ศูนย์อำนวยการสถานการณ์ฉุกเฉินทางนิวเคลียร์และรังสีแห่งชาติ" มีการพัฒนาขีดความสามารถอย่างต่อเนื่อง โดยบูรณาการร่วมกับหน่วยงานพันธมิตรทั้งในและต่างประเทศ เพื่อให้การบริหารจัดการสาธารณภัยด้านนิวเคลียร์และรังสีของประเทศมีความเข้มแข็ง และเกิดความเชื่อมั่นต่อประชาชนอย่างยั่งยืน” รมว.อว. กล่าว

ที่มา : https://www.thaigov.go.th/news/contents/details/77612