รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานในพิธีพระราชทานเพลิงศพ นายนิติ วิวัฒน์วานิช (ป.ช., ป.ม.) ผู้ว่าราชการจังหวัดประจวบคีรีขันธ์


วันพฤหัสบดีที่ 18 มกราคม 2567
18/01/2567
พิมพ์
ปลัดกระทรวงมหาดไทย เป็นประธานในพิธีพระราชทานเพลิงศพ นายนิติ วิวัฒน์วานิช (ป.ช., ป.ม.) ผู้ว่าราชการจังหวัดประจวบคีรีขันธ์
ปลัดกระทรวงมหาดไทย เป็นประธานในพิธีพระราชทานเพลิงศพ นายนิติ วิวัฒน์วานิช (ป.ช., ป.ม.) ผู้ว่าราชการจังหวัดประจวบคีรีขันธ์ ณ เมรุวัดบึงบวรสถิตย์ ตำบลบ้านบึง อำเภอบ้านบึง จังหวัดชลบุรี
เมื่อวันที่ 17 ม.ค. 67 เวลา 17.00 น. นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีพระราชทานเพลิงศพ นายนิติ วิวัฒน์วานิช (ป.ช., ป.ม.) ผู้ว่าราชการจังหวัดประจวบคีรีขันธ์ ณ เมรุวัดบึงบวรสถิตย์ ตำบลบ้านบึง อำเภอบ้านบึง จังหวัดชลบุรี โดยได้รับเมตตาจาก เจ้าประคุณสมเด็จพระมหารัชมงคลมุนี เจ้าคณะใหญ่หนกลาง ผู้ช่วยเจ้าอาวาสวัดไตรมิตรวิทยาราม วรวิหาร เป็นประธานฝ่ายสงฆ์ มีพระสังฆาธิการ พระมหาเถระ พระเถระ เมตตาร่วมในพิธีเป็นจำนวนมาก อาทิ ท่านเจ้าคุณพระธรรมวชิราลังการ เจ้าคณะจังหวัดชลบุรี เจ้าอาวาสวัดบางพระ วรวิหาร พระราชสารโสภณ รองเจ้าคณะจังหวัดชลบุรี เจ้าอาวาสวัดชัยมงคล พระอารามหลวง โดยมี ข้าราชการชั้นผู้ใหญ่ ข้าราชการการเมือง ผู้บริหารภาคเอกชน ภาคประชาสังคม ภาคประชาชน สื่อมวลชน ครอบครัว ญาติมิตร ร่วมในพิธีกว่า 2,000 คน
โดยก่อนเริ่มพิธีพระราชทานเพลิงศพ เมื่อเวลาประมาณ 15.00 น. เจ้าหน้าที่กลุ่มงานพิธีการศพที่ได้รับพระราชทาน สำนักงานวัฒนธรรมจังหวัดชลบุรี พร้อมครอบครัวนายนิติ วิวัฒน์วานิช ผู้ว่าราชการจังหวัดประจวบคีรีขันธ์ ทำพิธีบำเพ็ญกุศลออกเมรุ แล้วเชิญโกศศพแห่เวียนเมรุ 3 รอบ
ต่อมาในเวลา 17.00 น. ข้าราชการผู้ได้รับมอบหมายอ่านหมายรับสั่ง นายพิตตินันท์ วิวัฒน์วานิช อ่านสำนึกในพระมหากรุณาธิคุณ นางสาวพรรัมภา วิวัฒน์วานิช อ่านประวัติผู้วายชนม์ จากนั้น นายสุทธิพงษ์ จุลเจริญ ปลัดกระทรวงมหาดไทย ได้อัญเชิญผ้าไตรพระราชทานทอดถวายที่โกศศพ จากนั้น เจ้าประคุณสมเด็จพระมหารัชมงคลมุนี และพระสงฆ์ทรงสมณศักดิ์พิจารณาผ้าไตรพระราชทาน เสร็จแล้ว นายสุทธิพงษ์ จุลเจริญ ปลัดกระทรวงมหาดไทย ถวายความเคารพพระบาทสมเด็จพระเจ้าอยู่หัว แล้วรับดอกไม้จันทน์พระราชทานจากเจ้าหน้าที่ และจุดเพลิงพระราชทาน เป็นอันเสร็จพิธีพระราชทานเพลิง หลังจากนั้น พระสงฆ์ สามเณร ข้าราชการ ตลอดจนผู้ร่วมพิธี ได้ร่วมกันขึ้นวางดอกไม้จันทน์เป็นครั้งสุดท้าย ด้วยความอาลัยรัก จากนั้น เจ้าประคุณสมเด็จพระมหารัชมงคลมุนี เมตตาเป็นประธานจุดเพลิงพระราชทานเพลิงศพจริง โดยมี นายสุทธิพงษ์ จุลเจริญ ปลัดกระทรวงมหาดไทย คณะผู้บริหารระดับสูง ผู้ใต้บังคับบัญชา และสมาชิกในครอบครัว ร่วมวางดอกไม้จันทน์ เป็นอันเสร็จพิธี
นายนิติ วิวัฒน์วานิช เป็นบุตร คนที่ 2 ของนายพิทักษ์ วิวัฒน์วานิช และนางวิไล วิวัฒน์วานิช เกิดเมื่อวันที่ 14 มิถุนายน 2512 มีภูมิลำเนาอยู่ที่อำเภอบ้านบึง จังหวัดชลบุรี พี่น้องร่วมบิดามารดาเดียวกันจำนวน 2 ท่าน คือ คุณนิพัธ วิวัฒน์วานิช (พี่ชาย) และคุณนิสรา วิวัฒน์วานิช (น้องสาว) โดยด้านการศึกษา สำเร็จการศึกษา ระดับมัธยมศึกษา โรงเรียนชลราษฎรอำรุง จังหวัดชลบุรี ระดับปริญญาตรี นิติศาสตรบัณฑิต จากมหาวิทยาลัยรามคำแหง และระดับปริญญาโท ศิลปศาสตรมหาบัณฑิต (รัฐศาสตร์) จากมหาวิทยาลัยรามคำแหง
ด้านครอบครัว นายนิติ วิวัฒน์วานิช ได้สมรสกับคุณปัทมา วิวัฒน์วานิช มีบุตรและธิดา จำนวน 2 ท่าน คือ นางสาวพรรัมภา วิวัฒน์วานิช อายุ 21 ปี ปัจจุบันเป็นนักศึกษาคณะนิติศาสตร์ ชั้นปีที่ 3 มหาวิทยาลัยธรรมศาสตร์ และนายพิตตินันท์ วิวัฒน์วานิช อายุ 20 ปี ปัจจุบันเป็นนักศึกษาคณะนิติศาสตร์ ชั้นปีที่ 2 มหาวิทยาลัยบูรพา
ประวัติการทำงาน เริ่มบรรจุเข้ารับราชการเมื่อปี 2535 ในตำแหน่งนิติกร 3 ฝ่ายญัตติ กองการประชุม สำนักงานเลขานุการสภาผู้แทนราษฎร ต่อมาได้โอนมาสังกัดกรมการปกครอง โดยเริ่มปฏิบัติหน้าที่ในตำแหน่งปลัดอำเภอ ณ ที่ทำการปกครองอำเภอวัฒนานคร จังหวัดสระแก้ว ต่อมาได้ดำรงตำแหน่งที่สำคัญ ได้แก่ ผู้อำนวยการส่วนส่งเสริมการทะเบียนและบัตร สำนักบริหารการทะเบียน กรมการปกครอง นายอำเภอศรีราชา จังหวัดชลบุรี ผู้อำนวยการสำนักบริหารการปกครองท้องที่ และได้โอนมาสังกัดสำนักงานปลัดกระทรวงมหาดไทย ในตำแหน่งรองผู้ว่าราชการจังหวัดปัตตานี และจังหวัดชลบุรี ตามลำดับ และเมื่อวันที่ 17 ธันวาคม 2566 ได้รับพระมหากรุณาธิคุณโปรดเกล้าโปรดกระหม่อมให้ดำรงตำแหน่งผู้ว่าราชการจังหวัดประจวบคีรีขันธ์ กระทั่งถึงแก่อนิจกรรม เมื่อวันที่ 11 มกราคม 2567 สิริรวมอายุ 54 ปี

ที่มา : https://www.thaigov.go.th/news/contents/details/77640