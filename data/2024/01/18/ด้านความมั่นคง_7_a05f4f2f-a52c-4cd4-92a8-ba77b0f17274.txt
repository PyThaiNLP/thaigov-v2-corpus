รัฐบาลไทย-ข่าวทำเนียบรัฐบาล-มหาดไทยแก้ไขคำสั่ง แต่งตั้งตำรวจจราจรในสังกัดนครบาลเพิ่มเติมเป็นเจ้าพนักงานทางหลวงสำหรับท้องถิ่นใน กทม. เสริมประสิทธิภาพใช้กฎหมายปราบรถบรรทุกเกินน้ำหนัก


วันพฤหัสบดีที่ 18 มกราคม 2567
18/01/2567
พิมพ์
มหาดไทยแก้ไขคำสั่ง แต่งตั้งตำรวจจราจรในสังกัดนครบาลเพิ่มเติมเป็นเจ้าพนักงานทางหลวงสำหรับท้องถิ่นใน กทม. เสริมประสิทธิภาพใช้กฎหมายปราบรถบรรทุกเกินน้ำหนัก
มหาดไทยแก้ไขคำสั่ง แต่งตั้งตำรวจจราจรในสังกัดนครบาลเพิ่มเติมเป็นเจ้าพนักงานทางหลวงสำหรับท้องถิ่นใน กทม. เสริมประสิทธิภาพใช้กฎหมายปราบรถบรรทุกเกินน้ำหนัก
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า เพื่อให้การบังคับใช้กฎหมายเพื่อป้องปรามการกระทำผิดบนทางหลวงท้องถิ่น ขององค์กรปกครองส่วนท้องถิ่น เช่นกรณีรถบรรทุกเกินน้ำหนักให้เป็นไปอย่างมีประสิทธิภาพ นายอนุทิน ชาญวีรกูล รองนายกรัฐมนตรี และ รมว.มหาดไทย ได้ลงนามในคำสั่งกระทรวงมหาดไทย เรื่องแต่งตั้งเจ้าพนักงานทางหลวงสำหรับทางหลวงท้องถิ่น ซึ่งมีสาระสำคัญเป็นการแก้ไขคำสั่งฉบับเดิม โดยเพิ่มเจ้าหน้าที่ตำรวจจราจรในสังกัดกองบัญชาการตำรวจนครบาลให้เป็นเจ้าพนักงานทางหลวงสำหรับทางหลวงท้องถิ่นสำหรับพื้นที่กรุงเทพมหานคร จากเดิมที่มีเฉพาะหน่วยงานที่เกี่ยวข้องของกรุงเทพมหานคร
ทั้งนี้ เจ้าพนักงานทางหลวงท้องถิ่นจะทำหน้าที่ในการดูแลให้มีการปฏิบัติตามพระราชบัญญัติทางหลวง พ.ศ. 2535 และที่แก้ไขเพิ่มเติม อาทิ การตรวจตราไม่ให้มีการฝ่าฝืนตาม พ.ร.บ.ทางหลวงฯ การเรียกตรวจยานพาหนะที่เชื่อว่ามีการกระทำผิดตามกฎหมายฉบับนี้ จับกุมผู้กระทำผิดเพื่อส่งให้พนักงานฝ่ายปกครอง หรือตำรวจ
"ตามคำสั่งเดิมเจ้าพนักงานทางหลวงสำหรับทางหลวงท้องถิ่นกรณีกรุงเทพมหานครจะประกอบด้วยเจ้าหน้าที่ส่วนงานต่าง ๆ ของกรุงเทพมหานครเท่านั้น การเพิ่มเติมเจ้าหน้าที่จราจรในสังกัดนครบาลเข้ามาด้วย จะเป็นการเพิ่มประสิทธิภาพในการบังคับใช้กฎหมาย แก้ไขปัญหาต่างๆ บนทางหลวงท้องถิ่น เช่น การตรวจจับรถบรรทุกเกินน้ำหนัก ซึ่งพบปัญหาอยู่บ่อยครั้งในในเขตกรุงเทพฯ " น.ส.ไตรศุลี กล่าว
ทั้งนี้ ข้อมูลจากกรุงเทพมหานคร ระบุว่า ปัจจุบันกรุงเทพมหานคร ได้ทยอยขึ้นทะเบียนทางหลวงท้องถิ่นไปแล้วประมาณ 2,000 กิโลเมตร ยังเหลือต้องขึ้นทะเบียนอีกประมาณ 3,708.31 กิโลเมตร แยกเป็นถนนที่อยู่ในความรับผิดชอบของสำนักงานเขต ระยะทาง 2,409.17 กิโลเมตร สำนักการโยธา ระยะทาง 1,197.43 กิโลเมตร หน่วยงานอื่นๆ ระยะทาง 101.71 กิโลเมตร โดยทางหลวงท้องถิ่นที่ขึ้นทะเบียนแล้วจะต้องมีเจ้าพนักงานทางหลวงท้องถิ่นเข้ามากำกับและบังคับใช้กฎหมาย เพื่อเกิดความปลอดภัยและความเรียบร้อยบนทางหลวงขององค์กรปกครองส่วนท้องถิ่น

ที่มา : https://www.thaigov.go.th/news/contents/details/77642