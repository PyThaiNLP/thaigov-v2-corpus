รัฐบาลไทย-ข่าวทำเนียบรัฐบาล-นายกรัฐมนตรี มอบกระทรวงอุตฯ ผลักดันโกโก้ภาคตะวันออกสู่พืชเศรษฐกิจหลักของไทย


วันพฤหัสบดีที่ 18 มกราคม 2567
18/01/2567
พิมพ์
นายกรัฐมนตรี มอบกระทรวงอุตฯ ผลักดันโกโก้ภาคตะวันออกสู่พืชเศรษฐกิจหลักของไทย
รมว.พิมพ์ภัทราสั่งการดีพร้อม เร่งขับเคลื่อนส่งเสริมและพัฒนาผลิตภัณฑ์แปรรูปจากโกโก้ จังหวัดสระแก้ว
นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เมื่อคราวลงพื้นที่ตรวจราชการจังหวัดสระแก้วช่วงเดือนพฤศจิกายน 2566 ได้ชูประเด็นเรื่องการส่งเสริมและพัฒนาผลิตภัณฑ์โกโก้ภาคตะวันออกโดยเปิดตัวที่จังหวัดสระแก้ว พร้อมมอบนโยบายให้กระทรวงอุตสาหกรรม ภายใต้การนำของ นางสาวพิมพ์ภัทรา วิชัยกุล รัฐมนตรีกระทรวงอุตสาหกรรม เร่งผลักดันโกโก้สู่พืชเศรษฐกิจหลักของไทย
โดยกระทรวงอุตสาหกรรมได้สั่งการให้ กรมส่งเสริมอุตสาหกรรม หรือดีพร้อม เดินหน้าขับเคลื่อนส่งเสริม
และพัฒนาผลิตภัณฑ์แปรรูปจากโกโก้ พร้อมกางแผนนำร่องกลุ่มวิสาหกิจชุมชนคุ้มเพชรโกโก้ จังหวัดสระแก้ว ด้วยการยกระดับศักยภาพกระบวนการผลิตผ่านโครงการยกระดับสินค้าเกษตรสู่เกษตรอุตสาหกรรม หวังผลักดันให้โกโก้กลายเป็นพืชเศรษฐกิจของประเทศและสร้างรายได้ให้เกษตรกรอย่างยั่งยืน
นางสาวพิมพ์ภัทรา วิชัยกุล รัฐมนตรีกระทรวงอุตสาหกรรม เปิดเผยว่า ตามนโยบายของ นายเศรษฐา
ทวีสิน นายกรัฐมนตรีและรัฐมนตรีว่าการกระทรวงการคลัง เมื่อคราวลงพื้นที่ตรวจราชการจังหวัดสระแก้ว
ช่วงเดือนพฤศจิกายน 2566 ซึ่งได้มีการหารือและชูประเด็นเรื่องการส่งเสริมและพัฒนาผลิตภัณฑ์โกโก้ภาคตะวันออกตั้งแต่ต้นน้ำ กลางน้ำ และปลายน้ำ โดยเปิดตัวที่จังหวัดสระแก้ว และมอบหมายให้กระทรวงอุตสาหกรรมเร่งดำเนินการผลักดันโกโก้สู่พืชเศรษฐกิจหลักของไทย จึงได้สั่งการให้ กรมส่งเสริมอุตสาหกรรม หรือดีพร้อม
เดินหน้าส่งเสริมและพัฒนายกระดับศักยภาพผลิตภัณฑ์โกโก้ในพื้นที่จังหวัดสระแก้ว โดยเริ่มจากการแก้ไขปัญหาเรื่องโรงงานและกระบวนการแปรรูปที่เหมาะสม ซึ่งจะสามารส่งผลต่อรสชาติของโกโก้ รวมถึงการสร้างมูลค่าเพิ่มให้กับโกโก้ในพื้นที่ไปสู่เชิงพาณิชย์ ตลอดจนการนำร่องจังหวัดสระแก้วในการจัดตั้งโรงงานขนาดเล็กสำหรับแปรรูปโกโก้ เพื่อสนับสนุนให้มีการปลูกโกโก้ให้มากขึ้น อันจะสามารถยกระดับให้โกโก้กลายเป็นพืชเศรษฐกิจหลักของประเทศไทยได้ในอนาคต
สำหรับแนวทางการขับเคลื่อนการส่งเสริมและพัฒนาผลิตภัณฑ์โกโก้ในพื้นที่ตะวันออกนั้น เป็นการบูรณาการความร่วมมือกับหน่วยงานภาครัฐและเอกชนในพื้นที่ตั้งแต่ต้นน้ำ กลางน้ำ และปลายน้ำ ด้วยการพัฒนาและยกระดับศักยภาพการเพาะปลูกโกโก้ด้วยนําเทคโนโลยีและนวัตกรรมมาประยุกต์ใช้ในกระบวนการเพาะปลูก (Smart Farming) เพื่อเชื่อมโยงการวิจัยและพัฒนาเทคโนโลยีควบคู่กับภูมิปัญญาท้องถิ่น รวมถึงการแลกเปลี่ยนแนวคิดและประสบการณ์การผลิตโกโก้ที่มีคุณภาพตรงตามความต้องการของอุตสาหกรรมโกโก้ การจัดการโลจิสติกส์ ตลอดจนการพัฒนาโกโก้เป็นวัตถุดิบเพื่อการแปรรูปในสถานประกอบการได้อย่างมีประสิทธิภาพ ขณะเดียวกัน
ยังมีการส่งเสริมและพัฒนามาตรฐานต่าง ๆ ที่เกี่ยวข้อง การพัฒนาและสนับสนุนการใช้เทคโนโลยีและนวัตกรรมในกระบวนการแปรรูปการพัฒนาผลิตภัณฑ์และบรรจุภัณฑ์ให้มีความหลากหลายเป็นอัตลักษณ์ของโกโก้ภาคตะวันออกและตรงตามความต้องการของตลาด การเพิ่มมูลค่าผลิตภัณฑ์ การสร้างและขยายโอกาสทางการตลาด อีกทั้งสนับสนุนการรวมกลุ่มของผู้ประกอบการโกโก้เพื่อแลกเปลี่ยนองค์ความรู้ในทุก ๆ มิติ และเชื่อมโยงเครือข่ายไปยังตลาดสากลในอนาคต
นายภาสกร ชัยรัตน์ อธิบดีกรมส่งเสริมอุตสาหกรรม กล่าวว่า กรมส่งเสริมอุตสาหกรรม หรือดีพร้อม
ได้เร่งเดินหน้าลงพื้นที่สำรวจข้อมูลและบูรณาการกับหน่วยงานในพื้นที่ทุกภาคส่วนในการส่งเสริมและพัฒนาผลิตภัณฑ์แปรรูปจากโกโก้ โดยนำร่องให้กับกลุ่มวิสาหกิจชุมชนคุ้มเพชรโกโก้ ซึ่งในระยะแรกดีพร้อมได้ส่งเสริมและเพิ่มประสิทธิภาพกระบวนการผลิตและคุณภาพสินค้าเกษตรแปรรูปผ่านกิจกรรมการพัฒนาเทคโนโลยีทุ่นแรงสำหรับเกษตรแปรรูปของชุมชน ภายใต้โครงการยกระดับสินค้าเกษตรสู่เกษตรอุตสาหกรรมด้วยการนำนวัตกรรมและการจัดการเกษตรอุตสาหกรรมสมัยใหม่มาปรับใช้ โดยอยู่ระหว่างการพัฒนา "เครื่องผ่าผลสดโกโก้" ซึ่งปัจจุบันได้มีการใช้มีดผ่าผลสดโกโก้ ทำให้ใช้ระยะเวลานานและมีความเสี่ยงในการเกิดอุบัติเหตุ ดีพร้อมจึงนำเทคโนโลยีทุ่นแรงสำหรับเกษตรแปรรูปมาประยุกต์ใช้แทน เพื่อเพิ่มประสิทธิภาพกระบวนการผ่าผลโกโก้สดลดการเกิดข้อผิดพลาดจากการทำงานของคน และยังช่วยให้ลดต้นทุนการผลิตลงได้กว่า 1.2 ล้านบาทต่อปี นอกจากนี้ ดีพร้อม ยังได้ให้คำปรึกษาแนะนำเชิงลึกในการขออนุญาตจัดตั้งสถานที่ผลิตและแปรรูปผลิตภัณฑ์โกโก้การขอมาตรฐาน อย. ให้กับวิสาหกิจชุมชนคุ้มเพชรโกโก้ ซึ่งได้ทำการร่างแบบแปลนสำหรับกั้นแบ่งห้องในอาคารผลิต เพื่อให้สอดคล้อง
กับกฎหมายการจัดตั้งโรงงานต่อไป
ขณะเดียวกัน ดีพร้อมยังได้เตรียมออกแบบและพัฒนาต้นแบบบรรจุภัณฑ์โกโก้หลังจากที่ได้มีการส่งเสริม
และพัฒนาการสร้างแบรนด์และตราสินค้าให้แก่ชุมชนดังกล่าว รวมถึงการต่อยอดและพัฒนาผลิตภัณฑ์หนังเทียมจากเปลือกโกโก้ให้มีคุณภาพและเป็นที่ยอมรับในตลาดอนาคต ตลอดจนการพัฒนาและยกระดับศักยภาพกระบวนการผลิตแปรรูโกโก้ให้มีคุณภาพและประสิทธิภาพเพิ่มมากขึ้นด้วยเทคโนโลยีและนวัตกรรมใหม่ ๆ เพื่อเพิ่มมูลค่าผลิตภัณฑ์โกโก้ให้กับวิสาหกิจชุมชนคุ้มเพชรโกโก้ นอกจากนั้น ดีพร้อมยังจัดทำแผนงานระยะสั้น (Quick Win Plan) ในการยกระดับศักยภาพองค์ความรู้และทักษะให้กับวิสาหกิจชุมชนฯ ด้วยการจัดฝึกอบรม
ด้านการพัฒนาเทคนิคการหมักและการแปรรูปโกโก้ให้ได้คุณภาพมาตรฐานและการเพิ่มกลยุทธ์การตลาดด้วยเทคนิคการเล่าเรื่อง (Storytelling) ซึ่งจะดำเนินการภายในเดือนกุมภาพันธ์นี้ และคาดว่าจะสามารถตอบโจทย์การพัฒนาสร้างความเข้มแข็งให้กับวิสาหกิจชุมชนคุ้มเพชรโกโก้ได้อย่างยั่งยืนต่อไป นายภาสกร กล่าวทิ้งท้าย
……………….………………………………

ที่มา : https://www.thaigov.go.th/news/contents/details/77606