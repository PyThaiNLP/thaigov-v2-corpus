รัฐบาลไทย-ข่าวทำเนียบรัฐบาล-​รมว. “พิพัฒน์” ผลักดันแรงงานนอกระบบเพิ่มรายได้ครัวเรือน ส่งประจำสำนักเลขาธิการนายกรัฐมนตรี ปฏิบัติหน้าที่ฯ ก.แรงงาน ลงเมืองลุง แนะแหล่งทุนดอกเบี้ยต่ำ


วันพฤหัสบดีที่ 18 มกราคม 2567
18/01/2567
พิมพ์
​รมว. “พิพัฒน์” ผลักดันแรงงานนอกระบบเพิ่มรายได้ครัวเรือน ส่งประจำสำนักเลขาธิการนายกรัฐมนตรี ปฏิบัติหน้าที่ฯ ก.แรงงาน ลงเมืองลุง แนะแหล่งทุนดอกเบี้ยต่ำ
วันที่ 18 มกราคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน มอบหมายนายภุชงค์ วรศรี ประจำสำนักเลขาธิการนายกรัฐมนตรี ปฏิบัติหน้าที่ประจำกระทรวงแรงงาน ลงพื้นที่จังหวัดพัทลุง ร่วมกับกรมการจัดหางาน เยี่ยมเยียนกลุ่มผู้รับงานไปทำที่บ้าน
โดยนายภุชงค์ฯ เปิดเผยว่า การส่งเสริมการมีงานทำให้กับประชาชนทุกพื้นที่อย่างทั่วถึง เป็นสิ่งที่รัฐมนตรีพิพัฒน์ ให้ความสำคัญอย่างยิ่ง โดยเฉพาะแรงงานนอกระบบที่ต้องการมีรายได้ แต่ขาดทุนทรัพย์ในการลงทุนเพื่อการประกอบอาชีพ จึงเป็นเรื่องที่กระทรวงแรงงานต้องมองให้ครอบคลุมทุกมิติ เพื่อสนับสนุนแรงงานเหล่านี้ ช่วงบ่ายวันนี้ จึงลงพื้นที่โดยเริ่มจากตำบลปันแต อำเภอควนขนุน จังหวัดพัทลุง เข้าพบปะพูดคุยกับนางชนม์นิกา อัมระนันท์ ผู้นำกลุ่มเย็บผ้าบ้านปันแต ที่นำความรู้ความชำนาญด้านการเย็บผ้าจากประสบการณ์ทำงานในกรุงเทพ กลับมาเปิดร้านเย็บผ้าที่บ้าน จนต่อมาได้จดทะเบียนกลุ่มรับงานไปทำที่บ้าน พร้อมสมาชิก 6 คน ผลิตผ้าสำเร็จรูป เย็บเสื้อโหล เสื้อยืด ชุดนักเรียน และผ้าคลุมเก้าอี้  สร้างรายได้ 60,000 - 90,000 บาทต่อเดือน และเดินทางไปยังตำบลเขาเจียก อำเภอเมืองพัทลุง เยี่ยมเยียนนางจิตรา สนมน้อย ผู้นำกลุ่มเย็บผ้าบ้านเขาเจียก ซึ่งเป็นอีกกลุ่มที่รวบรวมสมาชิกที่มีความชำนาญ 6 คน มารับงานเย็บเสื้อโหลและชุดนักเรียน สร้างรายได้ 70,000 บาทต่อเดือน และสุดท้ายเดินทางไปที่ตำบลคูหาสวรรค์ อำเภอเมือง จังหวัดพัทลุง เพื่อพูดคุยกับนายสุรินทร์ โชติมากร ผู้นำกลุ่มรับงานไปทำที่บ้านศรีบาติก ที่ชื่นชอบการเย็บผ้าบาติกจนรวมกลุ่มสมาชิกทั้ง 6 คน ที่มีความชื่นชอบคล้ายกัน  เย็บผ้าสร้างรายได้ 90,000 - 100,000 บาทต่อเดือน จากการพูดคุยรับฟังปัญหาและศึกษาขั้นตอนการทำงานของทั้ง 3 กลุ่ม ทำให้ทราบว่าก่อนหน้านี้ทางกลุ่มขาดแคลนเครื่องมือในการประกอบอาชีพจำพวกจักรเย็บผ้า และทุนสำรองในการซื้อวัตถุดิบเมื่อสำนักงานจัดหางานจังหวัดพัทลุงเข้ามาให้คำแนะนำในการกู้ยืมเงินจากกองทุนเพื่อผู้รับงานไปทำที่บ้าน ให้สามารถเข้าถึงแหล่งเงินทุนถูกกฎหมายดอกเบี้ยต่ำ กลุ่มจึงมีสภาพคล่องมีทุนหมุนเวียนเพื่อซื้อเครื่องมือและอุปกรณ์ที่จำเป็น ทำให้ผลิตสินค้าได้มากขึ้น และรายได้ต่อเดือนเพิ่มขึ้นตามไปด้วย โดยทั้ง 3 กลุ่มถือเป็นผู้กู้ที่มีศักยภาพ
ชำระหนี้ตามระยะเวลาที่กำหนดมาโดยตลอด ซึ่งปีนี้ท่านรัฐมนตรีพิพัฒน์ ได้มอบของขวัญปีใหม่ให้แรงงานนอกระบบที่เป็นผู้รับงานไปทำที่บ้าน สามารถกู้ยืมเงินจากกองทุน ในอัตราดอกเบี้ย 0% นาน 24 เดือนด้วย
ด้านนายสมชาย มรกตศรีวรรณ อธิบดีกรมการจัดหางาน กล่าวว่า กรมการจัดหางานดำเนินการสนับสนุนกลุ่มผู้รับงานไปทำที่บ้านและจัดตั้งกองทุนเพื่อผู้รับงานไปทำที่บ้านเพื่อให้ผู้รับงานไปทำที่บ้านกู้ยืมไปซื้อวัตถุดิบหรืออุปกรณ์การผลิต มาตั้งแต่ปี พ.ศ. 2545 และติดตามผลการดำเนินการอย่างใกล้ชิด โดยให้คำแนะนำที่เป็นประโยชน์เกี่ยวกับการเรียนรู้และต่อยอดผลิตภัณฑ์ การบริหารจัดการกลุ่ม การทำบัญชี การทำการตลาด รวมทั้งให้คำแนะนำวิธีการขอกู้ยืมเงินดอกเบี้ยต่ำเพื่อเป็นทุนในการเพิ่มกำลังการผลิต จากกองทุนเพื่อผู้รับงานไปทำที่บ้านด้วย สำหรับผู้ที่ต้องการกู้เงินจากกองทุนฯ ต้องเป็นผู้รับงานไปทำที่บ้านที่จดทะเบียนไว้กับกรมการจัดหางาน ซึ่งเป็นได้ทั้งประเภทบุคคลหรือกลุ่มบุคคล โดยสามารถตรวจสอบคุณสมบัติและยื่นคำขอกู้เงินได้ที่สำนักงานจัดหางานกรุงเทพมหานครพื้นที่ 1-10 หรือสำนักงานจัดหางานจังหวัด ในท้องที่ที่ผู้รับงานไปทำที่บ้านได้จดทะเบียนไว้กับกรมการจัดหางาน สอบถามรายละเอียดเพิ่มเติมที่ สายด่วนกรมการจัดหางาน โทร. 1694  หรือ สายด่วนกระทรวงแรงงาน โทร. 1506 กด 2 กรมการจัดหางาน

ที่มา : https://www.thaigov.go.th/news/contents/details/77647