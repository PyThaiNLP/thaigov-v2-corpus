รัฐบาลไทย-ข่าวทำเนียบรัฐบาล-“นฤมล” เผย หอการค้าไทย-จีนพร้อมร่วมมือทำงานกับรัฐบาลเป็นทีมไทยแลนด์ พัฒนาความสัมพันธ์ด้านค้าและการลงทุนทั้ง 2 ประเทศ


วันพฤหัสบดีที่ 18 มกราคม 2567
18/01/2567
พิมพ์
“นฤมล” เผย หอการค้าไทย-จีนพร้อมร่วมมือทำงานกับรัฐบาลเป็นทีมไทยแลนด์ พัฒนาความสัมพันธ์ด้านค้าและการลงทุนทั้ง 2 ประเทศ
“นฤมล” เผย หอการค้าไทย-จีนพร้อมร่วมมือทำงานกับรัฐบาลเป็นทีมไทยแลนด์ พัฒนาความสัมพันธ์ด้านค้าและการลงทุนทั้ง 2 ประเทศ
วันที่ 18 มกราคม 2567 ศาสตราจารย์ นฤมล ภิญโญสินวัฒน์  ผู้แทนการค้าไทย พร้อมด้วยที่ปรึกษาผู้แทนการค้าไทย นายพิริยะ เข็มพล อดีตเอกอัครราชทูตไทยประจำสาธารณรัฐประชาชนจีน  และนายพิรัส ศิริขวัญชัย อดีตที่ปรึกษารัฐมนตรีช่วยว่าการกระทรวงแรงงานด้านยุทธศาสตร์ เดินทางมาเยี่ยมหอการค้าไทย-จีน  ร่วมหารือแนวทางส่งเสริมการค้าการลงทุนไทย-จีน โดยมีนายณรงค์ศักดิ์ พุทธพรมงคล ประธานหอการค้าไทย-จีน นายบุญยงค์ ยงเจริญรัฐ  และนายประสงค์ เอาฬาร รองประธาน ร่วมให้การต้อนรับ
ผู้แทนการค้า กล่าวว่า  ในสัปดาห์หน้าจะนำคณะเดินทางไปประเทศจีนเพื่อหารือกับผู้บริหารระดับสูงของภาครัฐและภาคเอกชนจีน  จึงถือโอกาสนี้มารับฟังความคิดเห็นและข้อเสนอแนะจากผู้นำหอการค้าไทย-จีน เกี่ยวกับแนวทางการผลักดันและส่งเสริมการค้าไทย-จีนในด้านต่าง ๆ   โดยนายกรัฐมนตรี ให้ความสำคัญกับการค้าการลงทุนระหว่างไทยกับจีน พร้อมเน้นย้ำ ให้รัฐบาลทำงานร่วมกับคณะหอการค้าไทย-จีน เป็นทีมไทยแลนด์เพื่อส่งเสริมการลงทุน และอำนวยความสะดวกด้านการค้าให้มีมูลค่าเพิ่มมากขึ้น
​ทางด้าน นายณรงค์ศักดิ์  พุทธพรมงคล ประธานหอการค้าไทย-จีน  ได้กล่าวขอบคุณผู้แทนการค้าไทยและคณะที่ให้เกียรติมาเยี่ยมหอการค้าไทย-จีน  โดยหอการค้าไทย-จีนยินดีที่จะสนับสนุนการทำงานของรัฐบาล เพื่อพัฒนาความสัมพันธ์ด้านการค้าของทั้งสองประเทศ   ซึ่งปัจจุบันรัฐบาลจีนมีนโยบายเปิดกว้างทางการค้า  และให้ความสำคัญกับสินค้านำเข้าจากประเทศต่าง ๆ   ดังนั้น ไทยจึงควรเร่งส่งเสริมการนำสินค้าคุณภาพไทยไปขายยังตลาดจีนให้มากขึ้น  โดยเฉพาะสินค้าเกษตร   ซึ่งการเข้าร่วมงานมหกรรมสินค้านำเข้านานาชาติจีน หรือ CIIE ที่จัดขึ้นทุกปี  ก็เป็นอีกช่องทางสำคัญที่รัฐบาลและหน่วยงานที่เกี่ยวข้อง  เช่น  กระทรวงพาณิชย์  กระทรวงเกษตรฯ ควรให้การสนับสนุนและส่งเสริมผู้ประกอบการไทยเข้าร่วมให้มากขึ้น
นายณรงค์ศักดิ์ กล่าวเสริมอีกว่า  หอการค้าไทย-จีนมีสมาพันธ์ที่เป็นศูนย์รวมของนักธุรกิจจีนในประเทศไทย  มีสมาชิกเป็นสมาคมการค้ากว่า 70 สมาคม   จึงเป็นอีกหนึ่งกำลังสำคัญที่จะช่วยผลักดันให้เกิดความร่วมมือด้านการค้าไทย-จีนอย่างเป็นรูปธรรม   และการประชุมสมาพันธ์หอการค้าไทย-จีน ซึ่งจะจัดขึ้นในทุก ๆ 2 เดือน ก็เป็นเวทีที่จะช่วยเผยแพร่ข้อมูลข่าวสาร เสริมสร้างความเข้าใจระหว่างภาครัฐและเอกชนไทย-จีนได้เป็นอย่างดี
ทั้งนี้ในระหว่างการหารือ ทั้งสองฝ่ายยังได้พูดคุยในประเด็นการพัฒนาเศรษฐกิจการค้าไทย-จีนด้านต่าง ๆ  อาทิ ระบบโลจิสติกส์   รถไฟฟ้าความเร็วสูง   พลังงานสะอาด  รถยนต์ EV  ธุรกิจอสังหาริมทรัพย์  เป็นต้น   หลังจากนั้นทั้งสองฝ่ายต่างร่วมอวยพรเนื่องในวันปีใหม่และวันตรุษจีนที่กำลังจะมาถึง  โดยขอให้ทุกฝ่ายทำงานราบรื่นบรรลุตามเป้าหมายที่ตั้งไว้

ที่มา : https://www.thaigov.go.th/news/contents/details/77636