รัฐบาลไทย-ข่าวทำเนียบรัฐบาล-ปลัด พม. นำทีม พม.หนึ่งเดียว ลงพื้นที่เร่งหาข้อมูลครอบครัวผู้เสียชีวิต เหตุโรงงานพลุระเบิด ที่ จ.สุพรรณบุรี พร้อมเตรียมส่งนักสังคมสงเคราะห์เร่งเยียวยา


วันพฤหัสบดีที่ 18 มกราคม 2567
ปลัด พม. นำทีม พม.หนึ่งเดียว ลงพื้นที่เร่งหาข้อมูลครอบครัวผู้เสียชีวิต เหตุโรงงานพลุระเบิด ที่ จ.สุพรรณบุรี พร้อมเตรียมส่งนักสังคมสงเคราะห์เร่งเยียวยา
ปลัด พม. นำทีม พม.หนึ่งเดียว ลงพื้นที่เร่งหาข้อมูลครอบครัวผู้เสียชีวิต เหตุโรงงานพลุระเบิด ที่ จ.สุพรรณบุรี พร้อมเตรียมส่งนักสังคมสงเคราะห์เร่งเยียวยา
วันที่ 17 มกราคม 2567 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า หลังเกิดเหตุโรงงานพลุระเบิด ที่ จ.สุพรรณบุรี ทันที ตนได้สั่งการให้พัฒนาสังคมและความมั่นคงของมนุษย์จังหวัดสุพรรณบุรี และทีม พม.หนึ่งเดียว จังหวัดสุพรรณบุรี เร่งลงพื้นที่ประเมินสถานการณ์พร้อมกับผู้ว่าราชการจังหวัดสุพรรณบุรี เมื่อได้ข้อมูลบางส่วน จึงได้นำมาวางแผนการช่วยเหลือครอบครัวผู้เสียชีวิต โดยขณะนี้ ศูนย์กลางการประสานการช่วยเหลืออยู่ที่วัดโรงช้าง อำเภอเมือง จังหวัดสุพรรณบุรี
นายอนุกูล กล่าวต่อไปว่า กระทรวง พม. วางแผนให้นักสังคมสงเคราะห์เตรียมเข้าประเมินครอบครัว ในวันรุ่งขึ้น (18 ม.ค. 67) โดยให้นักสังคมสงเคราะห์แต่ละคนจะเข้าไปประกบรายครอบครัว ซึ่งข้อมูลของครอบครัวนั้นคาดว่าในวันเดียวกันนี้จะมีความชัดเจน และเราจะรีบประเมินว่าคนในครอบครัวต้องการความช่วยเหลืออย่างไรบ้าง ซึ่งลำดับแรกคือกำลังใจ โดยเฉพาะกลุ่มเปราะบางในครอบครัว ไม่ว่าจะเป็นคนพิการ ผู้สูงอายุ หรือเด็ก ที่ต้องให้นัก สังคมสงเคราะห์เข้าไปให้คำปรึกษาอย่างใกล้ชิด เพื่อไม่ให้ได้รับผลกระทบทางด้านจิตใจมากไปกว่านี้ และต้องติดตามผลในระยะยาว
นายอนุกูล กล่าวเพิ่มเติมว่า นอกจากนี้ ต้องดูความต้องการความช่วยเหลือด้านอื่นๆ เช่น บุคคลที่เสียชีวิต มีลูกเล็กหรือไม่ เป็นหัวหน้าครอบครัวที่ต้องรับภาระต่างๆ ซึ่งต้องเข้าไปประเมิน และเข้าช่วยเหลือในเบื้องต้น ส่วนเรื่องอื่นๆ อาทิ เรื่องซ่อมแซมบ้าน โดยหลังจากนี้ กระทรวง พม. ต้องติดตามตลอดอย่างใกล้ชิด เพื่อไม่ให้คนในครอบครัวเกิดภาวะผลกระทบจากบุคคลที่เสียชีวิต ซึ่งอาจจะเป็นหัวหน้าครอบครัว และคนในครอบครัว ไม่ว่าจะเป็นคนพิการ ผู้สูงอายุ และเด็ก มีความต้องการความช่วยเหลือเชิงสังคม เพื่อให้สามารถใช้ชีวิตได้อย่างปกติ ซึ่งกระทรวง พม. ต้องประเมินว่าต้องเติมอะไรบ้าง หากเกินกำลังของกระทรวง พม. ที่จะดูแล จำเป็นต้องเชื่อมการทำงานกับกระทรวงอื่นๆ และนักสังคมสงเคราะห์ต้องเข้าไปประเมินติดตามผลต่อเนื่อง โดยใช้กลไกทีมสหวิชาชีพเข้ามาดูแล จนกว่าสถานการณ์ครอบครัวของผู้ได้รับผลกระทบจะดีขึ้น และมีกำลังใจเดินหน้าต่อไปได้
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม #โรงงานพลุระเบิด #พลุระเบิดจังหวัดสุพรรณบุรี #จังหวัดสุพรรณบุรี

ที่มา : https://www.thaigov.go.th/news/contents/details/77616