รัฐบาลไทย-ข่าวทำเนียบรัฐบาล-“รองนายกฯสมศักดิ์” สวมชุดม้ง เปิดงานปีใหม่ม้งบ้านทับเบิก ชี้ เป็นการรักษาประเพณี-เผยแพร่วัฒนธรรม อันดีงามเอาไว้ 


วันอาทิตย์ที่ 14 มกราคม 2567
14/01/2567
พิมพ์
“รองนายกฯสมศักดิ์” สวมชุดม้ง เปิดงานปีใหม่ม้งบ้านทับเบิก ชี้ เป็นการรักษาประเพณี-เผยแพร่วัฒนธรรม อันดีงามเอาไว้
​“รองนายกฯสมศักดิ์” สวมชุดม้ง เปิดงานปีใหม่ม้งบ้านทับเบิก ชี้ เป็นการรักษาประเพณี-เผยแพร่วัฒนธรรม อันดีงามเอาไว้ เตรียมช่วยส่งเสริมการท่องเที่ยว-สร้างรายได้-เลี้ยงโค พร้อมร่วมเล่นกิจกรรมโยนลูกช่วง ขณะที่ ชาวบ้าน เซอร์ไพรส์ร้องเพลงวันเกิดให้
วันที่ 14 มกราคม 2567 นายสมศักดิ์ เทพสุทิน รองนายกรัฐมนตรี เป็นประธานพิธีเปิดงานสืบสานวัฒนธรรมประเพณีปีใหม่ม้ง 2567 โดยมี นายทวีศักดิ์ อนรรฆพันธ์ ที่ปรึกษารัฐมนตรีช่วยว่าการกระทรวงคมนาคม นายชนก มากพันธุ์ รองผู้ว่าราชการจังหวัดเพชรบูรณ์ พล.ต.ต.สารนัย คงเมือง ผู้บังคับการตำรวจภูธรจังหวัดเพชรบูรณ์ นายเสกสรร กลิ่นพูน นายอำเภอหล่มเก่า นายสุขเสริญ บัวอินทร์ นายกองค์การบริหารส่วนตำบลวังบาล และประชาชน เข้าร่วมจำนวนมาก ที่บ้านทับเบิก ตำบลวังบาล อำเภอหล่มเก่า จังหวัดเพชรบูรณ์
โดยนายสุขเสริญ กล่าวรายงานว่า งานปีใหม่ม้ง เป็นงานที่ชาวบ้านทับเบิก จัดขึ้นในช่วงฤดูหนาว หลังจากเสร็จสิ้นการเก็บเกี่ยวผลผลิตทางการเกษตร ซึ่งปฎิบัติสืบทอดมาตั้งแต่บรรพบุรุษ โดยปีนี้ กำหนดจัดงานระหว่างวันที่ 11-19 มกราคม 2567 รวม 9 วัน 9 คืน เพื่อเป็นการให้อนุรักษ์วัฒนธรรม ส่งเสริมความสามัคคีในหมู่บ้าน รวมถึงช่วยประชาสัมพันธ์การท่องเที่ยวภูทับเบิกด้วย
นายสมศักดิ์ กล่าวว่า ตนรู้สึกเป็นเกียรติอย่างยิ่ง ที่ได้มาเป็นประธานเปิดงานปีใหม่ม้ง ซึ่งการจัดงานในครั้งนี้ เป็นการแสดงถึงความสามัคคีของทุกภาคส่วน และรักษาประเพณีอันดีงามเอาไว้ รวมถึงยังเป็นการเผยแพร่วัฒนธรรม และช่วยส่งเสริมการท่องเที่ยว โดยในอนาคต ก็จะมีการช่วยผลักดันด้านการท่องเที่ยว เพื่อให้นักท่องเที่ยว ได้เข้ามาเยี่ยมชมวิถีชีวิตของชาวบ้าน ซึ่งตนก็ได้เน้นย้ำในการประชุมเขตตรวจราชการ ที่มีจังหวัดเพชรบูรณ์ด้วยว่า จะมาผลักดันการท่องเที่ยว และการสร้างอาชีพ
“ผมอยากส่งเสริมอาชีพให้กับพี่น้องประชาชน มีรายได้เพิ่มมากขึ้น ซึ่งที่บ้านทับเบิก ก็มีการเลี้ยงวัว จำนวนมาก ก็ตรงกับนโยบายของผม ที่กำลังผลักดันการเลี้ยงวัว โดยได้ปรึกษาหารือกับผู้ใหญ่ในรัฐบาลแล้ว มีความเห็นว่า จะส่งเสริมการเลี้ยงโค 5 แสนครอบครัว ผ่านกองทุนหมู่บ้าน เพื่อให้พี่น้องประชาชน มีรายได้เพิ่มมากขึ้น และสามารถเลี้ยงดูครอบครัว รวมถึงใช้หนี้ได้ พร้อมขอยืนยันว่า รัฐบาลให้ความสำคัญกับทุกเชื้อชาติโดยเสมอภาค และไม่เลือปฎิบัติ  ไม่ว่าจะเป็นสิทธิด้านการศึกษา ด้านสาธารณสุข และสิทธิขั้นพื้นฐานอื่นๆ เพื่อให้มีความทัดเทียมและทั่วถึงทุกคน” รองนายกรัฐมนตรี กล่าว
ผู้สื่อข่าวรายงานว่า ภายหลังเปิดงาน ชาวบ้านทับเบิก ได้ร่วมร้องเพลงวันเกิดให้กับนายสมศักดิ์ พร้อมมีเค้กมาเซอร์ไพรส์ด้วย ก่อนที่จะร่วมชมการแสดงทางศิลปวัฒนธรรมของกลุ่มสตรีและเยาวชน และร่วมกิจกรรมโยนลูกช่วง ซึ่งบรรยากาศเป็นไปด้วยความคึกคัก นอกจากนี้ นายสมศักดิ์ ยังได้รับหนังสือจากกลุ่มนิคมสร้างตนเองสงเคราะห์ชาวเขาภูทับเบิก ที่ขอให้ช่วยแก้ปัญหาที่ดินทำกิน และการจัดให้มีแหล่งน้ำอย่างเพียงพอ รวมถึงขอให้ช่วยซ่อมแซมถนนที่ชำรุด และขอให้การไฟฟ้าอนุมัติมิเตอร์ไฟฟ้าแบบถาวรด้วย
โดยภายหลังเสร็จสิ้นพิธีเปิด นายสมศักดิ์ ได้เดินทางต่อไปยังสนามกีฬาชนวัวของชาวทับเบิก เพื่อร่วมชมประเพณีชนวัว พร้อมกล่าวกับผู้ที่มาร่วมชมกิจกรรมว่า การชนวัวจะช่วยส่งเสริมการท่องเที่ยว เพราะวัวดัง จะพาคนมาดู ทำให้นักท่องเที่ยว มายังบ้านทับเบิกเพิ่มมากขึ้น ตนจึงอยากส่งเสริมกีฬาสัตว์ เพราะเป็นการสร้างรายได้ และเพิ่มมูลค่าให้กับเกษตรกรได้ โดยตนกำลังให้สำนักนายกรัฐมนตรี ออกกฎหมายส่งเสริมปศุสัตว์ ซึ่งจะใช้เวลาประมาณ 5 เดือน จะเสร็จสิ้น และส่งต่อให้สภาฯพิจารณาต่อไป โดยกฎหมายฉบับนี้ จะคุ้มครองการชนวัว และช่วยส่งเสริมการท่องเที่ยวให้ยั่งยืน เพราะการทำไร่ทำนา อาจไม่เพียงพอ ดังนั้น เราต้องทำปศุสัตว์เสริม เพื่อทำให้มีรายได้เพิ่มมากขึ้น เนื่องจากวัวชน มีราคาแพงกว่าวัวเนื้อหลายเท่าตัว
/////////

ที่มา : https://www.thaigov.go.th/news/contents/details/77414