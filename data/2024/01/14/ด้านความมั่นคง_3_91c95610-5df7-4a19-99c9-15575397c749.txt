รัฐบาลไทย-ข่าวทำเนียบรัฐบาล-ปลัดกระทรวงมหาดไทยเป็นประธานในพิธีบำเพ็ญพระราชกุศล 50 วัน พระราชมงคลวัชราจารย์ (พัฒน์ ปุญญกาโม) อดีตที่ปรึกษาเจ้าคณะจังหวัดนครสวรรค์ เจ้าอาวาสวัดธารทหาร อ.หนองบัว จ.นครสวรรค์


วันอาทิตย์ที่ 14 มกราคม 2567
14/01/2567
พิมพ์
ปลัดกระทรวงมหาดไทยเป็นประธานในพิธีบำเพ็ญพระราชกุศล 50 วัน พระราชมงคลวัชราจารย์ (พัฒน์ ปุญญกาโม) อดีตที่ปรึกษาเจ้าคณะจังหวัดนครสวรรค์ เจ้าอาวาสวัดธารทหาร อ.หนองบัว จ.นครสวรรค์
ปลัดกระทรวงมหาดไทยเป็นประธานในพิธีบำเพ็ญพระราชกุศล 50 วัน พระราชมงคลวัชราจารย์ (พัฒน์ ปุญญกาโม) อดีตที่ปรึกษาเจ้าคณะจังหวัดนครสวรรค์ เจ้าอาวาสวัดธารทหาร อำเภอหนองบัว จังหวัดนครสวรรค์
เมื่อวันที่ 13 ม.ค. 67 เวลา 10.00 น. ที่ศาลา 100 ปี หลวงพ่อพัฒน์ วัดธารทหาร อำเภอหนองบัว จังหวัดนครสวรรค์ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีบำเพ็ญพระราชกุศล 50 วัน พระราชมงคลวัชราจารย์ (พัฒน์ ปุญญกาโม) อดีตที่ปรึกษาเจ้าคณะจังหวัดนครสวรรค์ และเจ้าอาวาสวัดธารทหาร โดยรับเมตตาจาก พระพรหมวชิรมุนี (เชิด จิตฺตคุตฺโต) กรรมการมหาเถรสมาคม ที่ปรึกษาเจ้าคณะภาค 4 เจ้าอาวาสวัดสุทัศนเทพวราราม ราชวรมหาวิหาร เป็นประธานฝ่ายสงฆ์ พร้อมด้วย พระธรรมวชิรธีรคุณ (สฤษดิ์ สิริธโร ป.ธ.9 ,รศ.ดร.) เจ้าคณะจังหวัดนครสวรรค์ เจ้าอาวาสวัดนครสวรรค์ พระอารามหลวง และพระสงฆ์สมณศักดิ์ ร่วมพิธี โดยมี นายทวี เสริมภักดีกุล ผู้ว่าราชการจังหวัดนครสวรรค์ นางสาวชุติพร เสชัง นายชุมพิชญ์ เดชะรัฐ นายบดินทร์ เกษมศานติ์ นายประสงค์ หล้าอ่อน รองผู้ว่าราชการจังหวัดนครสวรรค์ หัวหน้าส่วนราชการ ประชาชนจิตอาสา อุบาสกอุบาสิกา และประชาชนจำนวนมาก ร่วมพิธี
โอกาสนี้ นายสุทธิพงษ์ จุลเจริญ ปลัดกระทรวงมหาดไทย ประธานในพิธีจุดธูปเทียนบูชาพระรัตนตรัย จุดธูปเทียนเครื่องทองน้อยสักการะพระราชมงคลวัชราจารย์ (พัฒน์ ปุญญกาโม) กราบสักการะพระพรหมวชิรมุนี (เชิด จิตฺตคุตฺโต) กรรมการมหาเถรสมาคม ที่ปรึกษาเจ้าคณะภาค 4 เจ้าอาวาสวัดสุทัศนเทพวราราม ราชวรมหาวิหาร จากนั้นประกอบพิธีสวดพระพุทธมนต์ ถวายไทยธรรมบูชากัณฑ์เทศน์ เสร็จแล้วประธานในพิธีถวายภัตตาหารและเครื่องไทยธรรมแด่พระสงฆ์ ทอดผ้าบังสุกุล กรวดน้ำรับพร เป็นอันเสร็จพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า "พระราชมงคลวัชราจารย์ (พัฒน์ ปุญญกาโม)" เกิดเมื่อวันที่ 12 พ.ค. 2465 ที่บ้านสระทะเล ต.ย่านมัทรี อ.พยุหะคีรี จ.นครสวรรค์ มีชื่อเดิมว่า บุญส่ง ก้อนจันเทศ มีบิดาชื่อนายพุฒ มารดาชื่อนางแก้ว ก้อนจันเทศ ซึ่งท่านเข้าพิธีอุปสมบท เมื่อปี พ.ศ. 2489 ณ วัดสระทะเล ต.ย่านมัทรี อ.พยุหะคีรี จ.นครสวรรค์ โดยมี พระธรรมไตรโลกาจารย์ (หลวงพ่อยอด) วัดเขาแก้ว เป็นพระอุปัชฌาย์ มีหลวงพ่อกัน วัดเขาแก้ว เป็นพระกรรมวาจาจารย์ และพระอธิการชั๊ว วัดสระทะเล เป็นพระอนุสาวนาจารย์ ได้รับฉายาว่า “ปุญญกาโม”
"พระราชมงคลวัชราจารย์ (พัฒน์ ปุญญกาโม) มาจำพรรษาและพัฒนาวัดธารทหาร หรือวัดห้วยด้วน ตั้งแต่ปี พ.ศ. 2513 ก่อนที่ท่านได้รับตำแหน่งเจ้าอาวาสวัดธารทหาร และได้รับพระราชทานสัญญาบัตรตั้งสมณศักดิ์ที่ราชทินนาม พระครูนิวิฐปุญญากร กระทั่งปี พ.ศ. 2526 ท่านได้รับแต่งตั้งให้เป็นเจ้าคณะตำบลธารทหาร ต่อมามหาเถรสมาคมมีมติแต่งตั้งให้พระครูนิวิฐปุญญากร เป็นที่ปรึกษาเจ้าคณะตำบลธารทหารจนถึงปัจจุบัน ต่อมาในปี พ.ศ. 2564 ท่านได้รับพระราชทานพัดรองที่ระลึกงานบรมราชาภิเษก และได้รับพระมหากรุณาธิคุณโปรดเกล้าฯ เลื่อนสมณศักดิ์ให้เป็นพระราชาคณะชั้นราชเป็นกรณีพิเศษที่ราชทินนาม "พระราชมงคลวัชราจารย์" ทั้งนี้ประชาชนจังหวัดนครสวรรค์รู้จักและศรัทธาท่านเรื่องการสร้างวัตถุมงคลหลายแขนงหลายรุ่น นำรายได้มาร่วมกันสร้างสาธารณสมบัติให้กับประชาชน เช่น การบูรณะวัดธารทหาร การก่อสร้างโรงพยาบาล การนำเงินไปช่วยพัฒนาบูรณะวัดอื่น ๆ ทั่วประเทศ และการให้ทุนการศึกษาแก่เด็ก นับว่าท่านเป็นพระเกจิอาจารย์ที่ปฏิบัติดี ปฏิบัติชอบ และมีเมตตายิ่ง" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า พระราชมงคลวัชราจารย์ (พัฒน์ ปุญญกาโม) อดีตที่ปรึกษาเจ้าคณะจังหวัดนครสวรรค์ เจ้าอาวาสวัดธารทหาร ได้ถึงแก่มรณภาพเมื่อวันศุกร์ ที่ 24 พฤศจิกายน พ.ศ. 2566 เวลาประมาณ 01.35 น. ณ โรงพยาบาลกรุงเทพ ด้วยอาการอันสงบ สิริอายุ 101 ปี พรรษา 77 โดยพระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทานพระบรมราชานุเคราะห์ในการศพพระราชมงคลวัชราจารย์ฯ โดยตลอด และให้นายทวี เสริมภักดีกุล ผู้ว่าราชการจังหวัดนครสวรรค์ เป็นผู้แทนเชิญพวงมาลาของพระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระนางเจ้าฯ พระบรมราชินี พระบรมวงศานุวงศ์ ไปวางที่หน้าหีบศพ ณ ศาลา 100 ปี หลวงพ่อพัฒน์ วัดธารทหาร (วัดห้วยด้วน) อำเภอหนองบัว จังหวัดนครสวรรค์ เมื่อวันที่ 26 พฤศจิกายน 2566

ที่มา : https://www.thaigov.go.th/news/contents/details/77417