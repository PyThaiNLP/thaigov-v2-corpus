รัฐบาลไทย-ข่าวทำเนียบรัฐบาล-​อธิบดีกกจ. เตือน ระวังผู้แอบอ้าง “หน่วยงานรัฐ” รับสมัครงานผ่านสื่อโซเชียล


วันอาทิตย์ที่ 14 มกราคม 2567
14/01/2567
พิมพ์
​อธิบดีกกจ. เตือน ระวังผู้แอบอ้าง “หน่วยงานรัฐ” รับสมัครงานผ่านสื่อโซเชียล
กรมการจัดหางาน เตือนคนไทย รู้ทันมิจฉาชีพ หลังพบอ้างชื่อ “กรมการจัดหางาน” พร้อม LOGO รับสมัครงานผ่านสื่อโซเชียล หากหลงเชื่อเสี่ยงเสียทรัพย์และโดนรีดข้อมูลส่วนบุคคล
นายสมชาย มรกตศรีวรรณ อธิบดีกรมการจัดหางาน เปิดเผยว่า ขณะนี้พบผู้โฆษณาชวนเชื่อทางสื่อสังคมออนไลน์ อาทิ เฟซบุ๊ก, ไลน์, อินสตาแกรม, ทวิตเตอร์ และยูทูป   ประกาศรับสมัครผู้รับงานไปทำที่บ้าน ลักษณะเป็นงานอิสระ งานฝีมือ งานแพ็คสินค้า สามารถรับอุปกรณ์ไปทำที่บ้านได้ โดยอ้างว่ารายได้ดี ไม่มีค่าใช้จ่าย โดยมักแอบอ้างชื่อหน่วยงานราชการเพื่อสร้างความน่าเชื่อถือ ล่าสุดมีการใช้ภาพอธิบดีกรมการจัดหางาน พร้อมตราสัญลักษณ์กรมการจัดหางาน (Logo)  ไปแอบอ้าง ซึ่งทั้งหมดไม่เป็นความจริง หากหลงเชื่ออาจทำให้เสียทรัพย์ หรือโดนรีดข้อมูลส่วนบุคคลนำไปใช้ในทางมิชอบได้ จึงขอฝากถึงผู้ที่ประสงค์รับงานไปทำที่บ้าน สามารถติดต่อได้ที่สำนักงานจัดหางานจังหวัด หรือสำนักงานจัดหางานกรุงเทพมหานครพื้นที่ 1-10 หรือติดต่อสอบถามได้ที่กองส่งเสริมการมีงานทำ กรมการจัดหางาน กระทรวงแรงงาน โทร. 02 245 1317 หรือสอบถามรายละเอียดเพิ่มเติมได้ที่ สายด่วนกระทรวงแรงงาน 1506 กด 2 กรมการจัดหางาน
นายสมชาย กล่าวเพิ่มเติมว่า กรมการจัดหางานไม่นิ่งนอนใจดำเนินการตอบโต้และเอาผิดกลุ่มมิจฉาชีพทันที โดยดำเนินการ 3 ด้าน คือ 1. ตรวจสอบ เฝ้าระวังและตอบโต้ผ่านแพลตฟอร์มออนไลน์ ที่โพสต์ชักชวนและรับสมัครคนหางานไปทำงานทั้งในประเทศและต่างประเทศด้วยวิธีผิดกฎหมาย โดยทันทีที่พบเห็น ชุดเฝ้าระวังจะนำข้อความแจ้งเตือนที่กรมการจัดหางานได้จัดทำขึ้น (แบนเนอร์โฆษณาสื่อออนไลน์) ไปโพสต์โต้ตอบใต้โพสต์ดังกล่าว เพื่อให้ประชาชนรู้ว่าโพสต์ดังกล่าวไม่เป็นความจริง 2.ประสานงานกับศูนย์ต่อต้านข่าวปลอมประเทศไทย หรือ Anti Fake News เพื่อชี้แจงข้อเท็จจริงให้ประชาชนรับทราบภายใน 2 ชั่วโมง เพื่อป้องกันและลดผลกระทบที่เกิดจากความเข้าใจผิดและนำข่าวที่ไม่ถูกต้องไปเผยแพร่ต่อ 3.การดำเนินการของฝ่ายกฎหมาย ของกรม ฯ ที่ส่งเรื่องดำเนินคดีไปยังศูนย์ปราบปรามอาชญากรรมทางเทคโนโลยีสารสนเทศ และกองบังคับการปราบปรามการค้ามนุษย์ เพื่อดำเนินคดีกับผู้กระทำความผิด โดยปีงบประมาณ พ.ศ. 2567 กรมการจัดหางานมีการดำเนินคดีสาย/นายหน้าเถื่อนแล้วถึง 131 ราย พบการหลอกลวงคนหางานทั้งสิ้น 232 คน คิดเป็นมูลค่าความเสียหาย จำนวน 16,787,622 บาท มีการโพสต์ตอบโต้ ชี้แจง พร้อมประชาสัมพันธ์ข้อมูลที่ถูกต้อง รวม 2,170 ครั้ง
ทั้งนี้ ผู้ที่นำเข้าข้อมูลเท็จ ตามพ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2550 และที่แก้ไขเพิ่มเติม มีโทษจําคุกไม่เกินห้าปี หรือปรับไม่เกินหนึ่งแสนบาท หรือทั้งจําทั้งปรับ และตามพระราชบัญญัติเครื่องหมายราชการ พ.ศ. 2482 ระบุว่า ห้ามมิให้บุคคลใดใช้เครื่องหมายราชการ เว้นแต่หน่วยราชการที่กำหนดเครื่องหมายนั้นจะอนุญาต และ ห้ามมิให้ผู้ใดปลอมหรือเลียนเครื่องหมายราชการ ไม่ว่าจะเป็นสีใด หรือทำด้วยวิธีใด ๆ หรือทำให้ปรากฏที่วัตถุหรือสินค้าใดๆ ก็ตาม หากฝ่าฝืนมีโทษจำคุกไม่เกิน 1 ปี และปรับไม่เกิน 2,000 บาท

ที่มา : https://www.thaigov.go.th/news/contents/details/77412