รัฐบาลไทย-ข่าวทำเนียบรัฐบาล-รองโฆษก “รัดเกล้า” ย้ำ ขออย่าเชื่อ “ปตท. ปลอมแปลงผลิตภัณฑ์น้ำมันเครื่อง” 


วันอาทิตย์ที่ 14 มกราคม 2567
14/01/2567
พิมพ์
รองโฆษก “รัดเกล้า” ย้ำ ขออย่าเชื่อ “ปตท. ปลอมแปลงผลิตภัณฑ์น้ำมันเครื่อง”
รองโฆษก “รัดเกล้า” ย้ำ ขออย่าเชื่อ “ปตท. ปลอมแปลงผลิตภัณฑ์น้ำมันเครื่อง”  ยืนยัน “เป็นข้อมูลเท็จ” ชี้ ปตท. ผลิตน้ำมันเครื่องมีมาตรฐาน
วันนี้ 14 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี ออกมาย้ำเตือน ประชาชนอย่าหลงเชื่อข้อมูลที่ผิดพลาด โดยเฉพาะที่มีข้อมูลเผยแพร่ประเด็นเรื่อง “ปตท. ปลอมแปลงผลิตภัณฑ์น้ำมันเครื่อง”  โดยทางศูนย์ต่อต้านข่าวปลอมได้ดำเนินการตรวจสอบข้อเท็จจริงจาก บริษัท ปตท. น้ำมันและการค้าปลีก จำกัด (มหาชน) กระทรวงพลังงาน พบว่าประเด็นดังกล่าวนั้น  “เป็นข้อมูลเท็จ”
จากกรณีการแชร์ข้อมูลที่ระบุถึง ปตท. ปลอมแปลงผลิตภัณฑ์น้ำมันเครื่อง ทาง บริษัท ปตท. น้ำมันและการค้าปลีก จำกัด (มหาชน) กระทรวงพลังงานได้ตรวจสอบข้อมูลและชี้แจงว่า บริษัท ปตท. น้ำมันและการค้าปลีก จำกัด (มหาชน) หรือ โออาร์ ซึ่งเป็นผู้ผลิตและจำหน่ายผลิตภัณฑ์น้ำมันเครื่อง PTT Lubricants ร่วมกับกองบัญชาการตำรวจสอบสวนกลาง (CIB) โดยกองบังคับการปราบปรามการกระทำความผิดเกี่ยวกับการคุ้มครองผู้บริโภค (บก.ปคบ.) ค้นทลายโกดังผลิตน้ำมันหล่อลื่นปลอมโดยผิดกฎหมายพบว่ามีการนำเข้าวัตถุดิบน้ำมันหล่อลื่น ไม่มียี่ห้อ ก่อนนำมาบรรจุในกระป๋องและแกลลอนเก่าที่ใช้หมดแล้ว จากนั้นก็นำมาปิดฟรอยด์และซีลพลาสติกให้เหมือนใหม่โดยอำพรางใช้ตราสัญลักษณ์ผลิตภัณฑ์น้ำมันเครื่อง PTT Lubricants เพื่อหลอกลวงผู้บริโภค ตามที่ตำรวจสอบสวนกลางได้ชี้แจงผ่านสื่อ
ทั้งนี้ โออาร์ ไม่ได้มีส่วนเกี่ยวข้องกับการกระทำผิดดังกล่าวแต่อย่างใด เป็นเพียงผู้ให้ความร่วมมือกับตำรวจสอบสวนกลางในการเข้าจับกุมผู้กระทำผิดเท่านั้น​  ดังนั้นขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลดังกล่าวต่อในช่องทางสื่อสังคมออนไลน์ต่าง ๆ และเพื่อให้ประชาชนได้รับข้อมูลข่าวสารเกี่ยวกับผลิตภัณฑ์ และบริการจากบริษัท ปตท. จำกัด (มหาชน) สามารถติดตามได้ที่เว็บไซต์ www.pttplc.com หรือโทร. 1365 Contact Center
“รัฐบาลมีความกังวลใจกับการแชร์ข่าวที่สร้างความบิดเบือน และเป็นข้อมูลเท็จ ดังนั้นอยากให้ประชาชนได้ตรวจสอบข้อเท็จจริง จากการรับรู้ข่าวสารที่หลากหลาย” นางรัดเกล้ากล่าว

ที่มา : https://www.thaigov.go.th/news/contents/details/77416