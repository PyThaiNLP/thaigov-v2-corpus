รัฐบาลไทย-ข่าวทำเนียบรัฐบาล-รัฐบาลเชิญชวน หญิงไทย อายุ 30- 59 ปี เข้ารับการตรวจมะเร็งปากมดลูกกับโครงการ “เลิกเขิน เลิกอาย ไม่ต้องขึ้นขาหยั่ง”  ระหว่างวันที่ 15-19 ม.ค. นี้


วันอาทิตย์ที่ 14 มกราคม 2567
14/01/2567
พิมพ์
รัฐบาลเชิญชวน หญิงไทย อายุ 30- 59 ปี เข้ารับการตรวจมะเร็งปากมดลูกกับโครงการ “เลิกเขิน เลิกอาย ไม่ต้องขึ้นขาหยั่ง”  ระหว่างวันที่ 15-19 ม.ค. นี้
รัฐบาลเชิญชวน หญิงไทย อายุ 30- 59 ปี เข้ารับการตรวจมะเร็งปากมดลูกกับโครงการ “เลิกเขิน เลิกอาย ไม่ต้องขึ้นขาหยั่ง”  ระหว่างวันที่ 15-19 ม.ค. นี้ ณ ศูนย์ราชการฯ แจ้งวัฒนะ
วันนี้ 14 มกราคม  2567  นายคารม พลพรกลาง รองโฆษกประจำสำนักนายกรัฐมนตรี กล่าวว่า รัฐบาล โดยกระทรวงสาธารณสุข            เชิญชวนหญิงไทยทุกคนทุกสิทธิรักษาพยาบาล อายุ 30-59 ปี รับสิทธิตรวจคัดกรองมะเร็งปากมดลูกด้วย HPV DNA Self-sampling “เลิกเขิน เลิกอาย ไม่ต้องขึ้นขาหยั่ง” ซึ่งเป็นกิจกรรมเชิงรุกให้หญิงไทยรับการตรวจคัดกรองเพื่อห่างไกลจากมะเร็งปากมดลูก พร้อมร่วมประเมินทำแบบคัดกรองความเสี่ยงและรับสิทธิตรวจคัดกรองการกลายพันธุ์ของยีน BRCA1/BRCA2 ในผู้ป่วยมะเร็งเต้านม สิทธิประโยชน์กองทุนบัตรทองฟรี ไม่เสียค่าใช้จ่าย ระหว่างวันที่ 15 -19 มกราคม 2567 นี้ ณ บริเวณลานกิจกรรมชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ ถนนแจ้งวัฒนะ เขตหลักสี่ กทม.
นายคารม กล่าวว่า ตามนโยบาย Quick win 100 วัน “มะเร็งครบวงจร” ของกระทรวงสาธารณสุข ไม่เพียงแต่ดำเนินการเชิงรุกในด้านการรักษา แต่ยังรวมถึงการป้องกันก่อนเจ็บป่วยรุนแรง โดยเน้นการให้บริการตรวจคัดกรองมะเร็งในระยะเริ่มต้นเพื่อเพิ่มโอกาสในการรักษา โดยรวมถึงบริการตรวจคัดกรองมะเร็งปากมดลูกด้วยวิธีเอชพีวี ดีเอ็นเอ เทสท์ (HPV DNA Test) ซึ่งเป็นสิทธิประโยชน์บริการสร้างเสริมสุขภาพและป้องกันโรค ในระบบหลักประกันสุขภาพแห่งชาติ ดูแลผู้หญิงไทย อายุ 30-59 ปี ทุกคน  ทั้งนี้ เพื่อเป็นการเพิ่มการเข้าถึงการตรวจคัดกรองมะเร็งปากมดลูกนี้ สำนักงานหลักประกันสุขภาพแห่งชาติ ได้เพิ่มสิทธิประโยชน์ชุดเก็บตัวอย่างสิ่งส่งตรวจมะเร็งปากมดลูกด้วยตนเอง (HPV DNA Self-sampling Test) และเพื่อร่วมขับเคลื่อนสู่ความสำเร็จตามเป้าหมาย ในการลดอัตราการป่วยและเสียชีวิตจากโรคมะเร็ง
“เชิญชวนหญิงไทย อายุ 30 - 59 ปี ทุกคน ทุกสิทธิการรักษาพยาบาล เข้ารับการตรวจคัดกรองมะเร็งปากมดลูกด้วยวิธีตรวจดีเอ็นเอแบบการเก็บตัวอย่างด้วยตนเอง ระหว่างวันที่ 15 -19 มกราคม 2567 นี้ ณ บริเวณลานกิจกรรมชั้น 2 อาคารรัฐประศาสนภักดี (อาคารบี) ศูนย์ราชการเฉลิมพระเกียรติฯ ถนนแจ้งวัฒนะ เขตหลักสี่ กทม.ซึ่งในกรณีที่ผลตรวจเป็นบวกพบเชื้อ จะสามารถเข้ารับการตรวจเพิ่มเติมตามสิทธิการรักษาพยาบาล เพื่อวางแผนการรักษาได้ทันท่วงที” นายคารม ย้ำ

ที่มา : https://www.thaigov.go.th/news/contents/details/77410