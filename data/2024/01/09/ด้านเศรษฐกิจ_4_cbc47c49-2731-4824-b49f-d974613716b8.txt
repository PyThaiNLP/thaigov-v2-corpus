รัฐบาลไทย-ข่าวทำเนียบรัฐบาล-นายมนตรี เดชสกุลสม รองปลัดกระทรวงคมนาคม ประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ กระทรวงคมนาคม


วันอังคารที่ 9 มกราคม 2567
นายมนตรี เดชสกุลสม รองปลัดกระทรวงคมนาคม ประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ กระทรวงคมนาคม
....
นายมนตรี เดชสกุลสม รองปลัดกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ กระทรวงคมนาคม โดยมีผู้แทนหน่วยงานในสังกัดกระทรวงฯ ที่เกี่ยวข้องเข้าร่วมประชุม เมื่อวันที่ 9 มกราคม 2567 ณ ห้องประชุมกระทรวงคมนาคม
การประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ กระทรวงคมนาคม เพื่อยกระดับติดตาม การตรวจสอบการดำเนินงาน การกำกับผู้รับจ้าง รวมทั้งการนำเทคโนโลยีการใช้ในการสนับสนุนความปลอดภัยในการก่อสร้างโครงการขนาดใหญ่ของกระทรวงฯ ซึ่งกระทรวงคมนาคมมีนโยบายให้ความสำคัญสูงสุดกับมาตรฐานความปลอดภัยในการคมนาคมขนส่งของประเทศ โดยเฉพาะความปลอดภัยในการก่อสร้างโครงการขนาดใหญ่ ซึ่งได้กวดขัน ตรวจสอบและกำกับดูแลการก่อสร้างให้มีความปลอดภัยตามหลักมาตรฐานวิศวกรรม ซึ่งที่ผ่านมาได้มีอุบัติเหตุเกิดขึ้นในพื้นที่โครงการก่อสร้างหลายครั้ง
ทั้งนี้ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มอบนโยบายด้านความปลอดภัยของโครงการก่อสร้างขนาดใหญ่ในสังกัดกระทรวงคมนาคม โดยให้ทุกหน่วยงานดำเนินการก่อสร้าง เน้นความปลอดภัยต่อพี่น้องประชาชนและผู้ทำงานตามนโยบาย “คมนาคม เพื่อความสุขของประชาชน” มิให้เกิดอุบัติเหตุในระหว่างการก่อสร้าง รวมทั้งให้หน่วยงานดำเนินการตรวจสอบความปลอดภัยให้ครอบคลุม ให้ทุกหน่วยดำเนินการบริหารโครงการก่อสร้างให้ครอบคลุมทุกมิติ ทั้งในช่วงการออกแบบ (Design Stage) ช่วงจัดซื้อจัดจ้าง (Procurement Stage) และช่วงก่อสร้าง (Construction Stage) ควรมีการสร้างเสริมให้เกิดการเรียนรู้ ทักษะ ความปลอดภัยในการทำงานแก่บุคลากรในโครงการฯ โดยเฉพาะแรงงานต่างชาติ สามารถสื่อสารให้เกิดความเข้าใจอย่างถูกต้องทั้งสองทาง (Two Ways Communication) รวมทั้งให้มีการนำเทคโนโลยีที่ทันสมัยมาใช้ในการตรวจสอบความปลอดภัยในโครงการก่อสร้าง เช่น การตรวจสอบ Checklist ความปลอดภัย ผ่านระบบ Mobile Applications เพื่อให้การดำเนินงานเกิดความปลอดภัยสูงสุดในทุกมิติ

ที่มา : https://www.thaigov.go.th/news/contents/details/77205