รัฐบาลไทย-ข่าวทำเนียบรัฐบาล-​รมว.แรงงาน “พิพัฒน์”ต้อนรับ โซลิดาริตี้ เซ็นเตอร์ หารือร่วมปกป้องพัฒนาแรงงานไทย


วันจันทร์ที่ 8 มกราคม 2567
08/01/2567
พิมพ์
​รมว.แรงงาน “พิพัฒน์”ต้อนรับ โซลิดาริตี้ เซ็นเตอร์ หารือร่วมปกป้องพัฒนาแรงงานไทย
​รมว.แรงงาน “พิพัฒน์”ต้อนรับ โซลิดาริตี้ เซ็นเตอร์ หารือร่วมปกป้องพัฒนาแรงงานไทย
วันที่ 8 มกราคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน ให้การต้อนรับ นายเดวิด จอห์น เวลช์ ผู้อำนวยการประจำสำนักงานประเทศไทยของโซลิดาริตี้ เซ็นเตอร์ และคณะ เข้าพบเพื่อแสดงความยินดีในโอกาสเข้ารับตำแหน่ง และหารือด้านแรงงานในประเด็นความปลอดภัยและอาชีวอนามัยในการทำงาน และส่งเสริมความเสมอภาค และความเท่าเทียม โดยเฉพาะคนทำงาน ทั้งชายและหญิง โดยมี นายอารี ไกรนรา เลขานุการรัฐมนตรีว่าการกระทรวงแรงงาน พร้อมด้วยผู้บริหารระดับสูงกระทรวงแรงงาน เข้าร่วม ณ ห้องจัตุมงคล ชั้น 6 อาคารกระทรวงแรงงาน
นายพิพัฒน์ กล่าวว่า ผมพร้อมด้วยผู้บริหารกระทรวงแรงงานมีความยินดีเป็นอย่างยิ่งที่ได้มีโอกาสต้อนรับ เดวิด จอห์น เวลช์ ผู้อำนวยการประจำสำนักงานประเทศไทยของโซลิดาริตี้ เซ็นเตอร์ และคณะ ที่ได้มาเดินทางมาเยี่ยมเยียนกระทรวงแรงงานในวันนี้ ซึ่งต้องขอขอบคุณที่ให้การช่วยเหลือประสานงานในหลายๆ เรื่อง โดยเฉพาะประเด็นในด้านความปลอดภัยและอาชีวอนามัยในการทำงาน รวมทั้งการส่งเสริมและคุ้มครองสิทธิด้านแรงงาน การขจัดการเลือกปฏิบัติในสถานประกอบการ ความเสมอภาค ความเท่าเทียมทางเพศสภาพ ซึ่งกระทรวงแรงงานเราให้ความสำคัญกับการป้องกันการเลือกปฏิบัติ และส่งเสริมความเสมอภาค และความเท่าเทียม โดยเฉพาะคนทำงาน ทั้งชายและหญิง หากมีอะไรที่เราสามารถอำนวยความสะดวกได้เรายินดีที่ประสานงานให้ และพร้อมที่จะประสานการทำงานร่วมกัน
“กระทรวงแรงงานขอขอบคุณโซลิดาริตี้ เซ็นเตอร์ ที่ช่วยประสานงานเข้าไปเคลียร์ปัญหาให้แรงงานไทยได้รับค่าชดเชย ได้รับค่าตอบแทนหลังจากที่บริษัทได้ปิดกิจการ หวังว่ากระทรวงแรงงานและโซลิดาริตี้ เซ็นเตอร์จะร่วมทำงานสนับสนุนซึ่งกันและกัน โดยเฉพาะแรงงานของไทยที่ประสบความเดือดร้อนให้ได้รับสิทธิตามกฎหมายแรงงานต่อไป” นายพิพัฒน์ กล่าวท้ายสุด
ด้าน นายเดวิด จอห์น เวลช์ ผู้อำนวยการประจำสำนักงานประเทศไทยของโซลิดาริตี้ เซ็นเตอร์ กล่าวว่า ขอขอบคุณท่านรัฐมนตรีว่าการกระทรวงแรงงานที่เปิดโอกาสให้เข้าพบและหารือในประเด็นความร่วมมือด้านแรงงานในวันนี้ ซึ่งโซลิดาริตี้ เซ็นเตอร์ เป็นองค์กรที่ได้ทำงานร่วมมือกับรัฐบาลไทยและกระทรวงแรงงาน ในการมุ่งส่งเสริมสิทธิแรงงานให้กับแรงงานที่ทำงานอยู่ในประเทศไทย โดยเฉพาะในการดำเนินการให้ความช่วยเหลือกรณีลูกจ้างของบริษัทบอดี้แฟชั่นถูกเลิกจ้างไม่ได้รับค่าชดเชย ขอขอบคุณกระทรวงแรงงานที่กรุณาเปิดกว้างที่ร่วมมือกันจนสามารถทำให้คนงานได้รับการช่วยเหลือเยียวยา ซึ่งเรายินดีที่จะร่วมมือกับกระทรวงแรงงานในการปกป้องพัฒนาแรงงานไทยต่อไป
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/77162