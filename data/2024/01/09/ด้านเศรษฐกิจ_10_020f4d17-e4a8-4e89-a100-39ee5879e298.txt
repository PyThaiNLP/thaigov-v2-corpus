รัฐบาลไทย-ข่าวทำเนียบรัฐบาล-ผู้อำนวยการใหญ่ FAO เข้าเยี่ยมคารวะนายกรัฐมนตรีและรัฐมนตรีว่าการกระทรวงการคลัง ในโอกาสเยือนไทย โดยมี รัฐมนตรีเกษตรฯ และรองปลัดกระทรวงเกษตรฯ เข้าร่วม ณ ห้องสีม่วง ตึกไทยคู่ฟ้า ทำเนี


วันอังคารที่ 9 มกราคม 2567
ผู้อำนวยการใหญ่ FAO เข้าเยี่ยมคารวะนายกรัฐมนตรีและรัฐมนตรีว่าการกระทรวงการคลัง ในโอกาสเยือนไทย โดยมี รัฐมนตรีเกษตรฯ และรองปลัดกระทรวงเกษตรฯ เข้าร่วม ณ ห้องสีม่วง ตึกไทยคู่ฟ้า ทำเนี
ผู้อำนวยการใหญ่ FAO เข้าเยี่ยมคารวะนายกรัฐมนตรีและรัฐมนตรีว่าการกระทรวงการคลัง ในโอกาสเยือนไทย โดยมี รัฐมนตรีเกษตรฯ และรองปลัดกระทรวงเกษตรฯ เข้าร่วม ณ ห้องสีม่วง ตึกไทยคู่ฟ้า ทำเนียบรัฐบาล
นายฉู ตงหยู (Mr. Qu Dongyu) ผู้อำนวยการใหญ่องค์การอาหารและเกษตรแห่งสหประชาชาติ (Food and Agriculture Organization of the United Nations: FAO) เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสเยือนไทยเพื่อติดตามการดำเนินงานของสำนักงาน FAO ประจำภูมิภาคเอเชียและแปซิฟิก และการดำเนินกิจกรรมด้านการเกษตรของประเทศไทย โดยมี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ และนายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เข้าร่วม ณ ห้องสีม่วง ตึกไทยคู่ฟ้า ทำเนียบรัฐบาล
โดยนายกรัฐมนตรีได้กล่าวชื่นชมความร่วมมือด้านการเกษตรระหว่างไทยและ FAO กว่า 70 ปี และการเยือนครั้งนี้ของผู้อำนวยการใหญ่ FAO จะช่วยสานต่อความร่วมมือให้เข้มแข็งมากยิ่งขึ้น โดยไทยมีความพร้อมที่จะให้ความร่วมมือกับ FAO อย่างใกล้ชิดเพื่อส่งเสริมการแลกเปลี่ยนองค์ความรู้และข้อมูลที่เกี่ยวกับอาหารและการเกษตรที่ไทยมีศักยภาพสูงให้แก่ประเทศอื่น ๆ
ทั้งนี้ นายฉู ตงหยู ผู้อำนวยการใหญ่ FAO กล่าวขอบคุณประเทศไทยที่ให้การสนับสนุนการเป็นที่ตั้งของสำนักงาน FAO ประจำภูมิภาคเอเชียและแปซิฟิก ตั้งแต่ปี พ.ศ. 2495 เป็นต้นมา โดย FAO มีความพร้อมสนับสนุนประเทศไทยในการถ่ายทอดความรู้และประสบการณ์ที่มีศักยภาพ โดยเฉพาะอย่างยิ่งในด้านการจัดการดินและน้ำ ซึ่งสืบเนื่องจากพระอัจฉริยภาพของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร โดยเสนอข้อริเริ่มให้ประเทศไทยเป็นเจ้าภาพจัดการประชุมนานาชาติด้านการจัดการดินและน้ำ พร้อมทั้งได้เสนอแนวคิดการสร้างสวนสาธารณะ-พื้นที่สีเขียว (Green City) โดยอาศัยความร่วมมือจากทุกหน่วยงานที่เกี่ยวข้อง เพื่อให้กรุงเทพฯ กลายเป็นเมืองสีเขียวที่เป็นมิตรกับสิ่งแวดล้อม น่าอยู่ และประชาชนมีสุขภาพดี
โอกาสนี้ ฝ่ายไทยได้กล่าวถึงการดำเนินงานอย่างต่อเนื่องในการขับเคลื่อนกิจกรรมวันดินโลก และแสดงความพร้อมในการพิจารณาข้อเสนอของ FAO ที่ประสงค์ให้ไทยเป็นเจ้าภาพจัดการประชุมนานาชาติด้านการจัดการดินและน้ำ เพื่อสื่อสารให้เห็นถึงความสำคัญของทรัพยากรดินให้เป็นที่รับทราบในวงกว้างและกระตุ้นให้ประเทศสมาชิก FAO ทั่วโลก ดำเนินกิจกรรมด้านการจัดการทรัพยากรดินอย่างมีประสิทธิภาพและยั่งยืน ซึ่งจะนำไปสู่การบรรลุเป้าหมายที่ยั่งยืนด้านความมั่นคงทางด้านอาหาร และการขจัดความอดอยากหิวโหยขององค์การสหประชาชาติอีกทางหนึ่ง ซึ่งนายกรัฐมนตรีจะรับไปพิจารณา พร้อมหารือฝ่ายที่เกี่ยวข้องต่อไป
นอกจากนี้ นายฉู ตงหยู ผู้อำนวยการใหญ่ FAO ได้มอบ “ภาพตัวเขียนจีน” ซึ่งได้เขียนด้วยตัวเอง โดยมีความหมายว่า “ขออวยพรให้ประเทศไทยจงมีแต่ความสุขและมั่งคั่งในปีมะโรง และขอให้ประชาชนชาวไทยพากเพียรสู่ความเจริญรุ่งเรือง ประสบแต่ความสุขความเจริญและสันติภาพตลอดไป”

ที่มา : https://www.thaigov.go.th/news/contents/details/77218