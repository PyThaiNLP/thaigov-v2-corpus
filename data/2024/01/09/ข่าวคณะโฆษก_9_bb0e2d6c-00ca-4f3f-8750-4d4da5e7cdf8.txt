รัฐบาลไทย-ข่าวทำเนียบรัฐบาล-โฆษกรัฐบาลยินดี ธนาคารออมสินช่วยประชาชน ลดดอกเบี้ย MRR เหลือ 6.845% อัตราต่ำสุดในระบบธนาคาร ตั้งเป้าลดภาระประชาชนตามนโยบายรัฐ มีผลตั้งแต่บัดนี้เป็นต้นไป


วันอังคารที่ 9 มกราคม 2567
09/01/2567
พิมพ์
โฆษกรัฐบาลยินดี ธนาคารออมสินช่วยประชาชน ลดดอกเบี้ย MRR เหลือ 6.845% อัตราต่ำสุดในระบบธนาคาร ตั้งเป้าลดภาระประชาชนตามนโยบายรัฐ มีผลตั้งแต่บัดนี้เป็นต้นไป
โฆษกรัฐบาลยินดี ธนาคารออมสินช่วยประชาชน ลดดอกเบี้ย MRR เหลือ 6.845% อัตราต่ำสุดในระบบธนาคาร ตั้งเป้าลดภาระประชาชนตามนโยบายรัฐ มีผลตั้งแต่บัดนี้เป็นต้นไป
วันที่ 9 มกราคม 2567 นายชัย วัชรงค์ โฆษกประจำสำนักนายกรัฐมนตรี เผยว่า ตามที่รัฐบาลภายใต้การนำของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมายสั่งการสถาบันการเงินของรัฐ ดำเนินการสนับสนุนนโยบายรัฐบาลในการลดภาระทางการเงินของประชาชน โดยที่นายกฤษฎา จีนะวิจารณะ รัฐมนตรีช่วยว่าการกระทรวงการคลัง ได้ออกนโยบายให้ธนาคารออมสินตรึงอัตราดอกเบี้ยมาตรฐานไว้ก่อนจนถึงสิ้นปี 2566 นั้น
ล่าสุดธนาคารออมสินประกาศลดอัตราดอกเบี้ยเงินกู้ลูกค้ารายย่อย (MRR) หลังจากตรึงอัตราดอกเบี้ยมาตรฐานไว้ในระดับต่ำจนถึงสิ้นปีที่ผ่านมา โดยประกาศดอกเบี้ย MRR จากเดิม 6.995% ลดลงเหลือ 6.845% มีผลตั้งแต่บัดนี้เป็นต้นไป เพื่อช่วยเหลือบรรเทาภาระทางการเงินของประชาชนในช่วงระยะนี้ไปจนกว่าจะมีการเปลี่ยนแปลง นับเป็นอัตราดอกเบี้ย MRR ที่ต่ำสุดในระบบธนาคาร ณ เวลานี้
“การที่ธนาคารออมสินประกาศดอกเบี้ย MRR จากเดิม 6.995% ลดลงเหลือ 6.845% เป็นข่าวดีสำหรับประชาชนที่เป็นลูกค้าสินเชื่อรายย่อย ซึ่งเป็นกลุ่มลูกค้าหลักของธนาคาร รัฐบาลขอชื่นชมและขอบคุณธนาคารออมสินที่ขานรับนโยบายรัฐบาล และข้อสั่งการของนายกรัฐมนตรี ในการลดภาระทางการเงินให้กับประชาชน” โฆษกประจำสำนักนายกรัฐมนตรีกล่าว
อนึ่ง อัตราดอกเบี้ย MRR หรือ Minimum Retail Rate เป็นอัตราดอกเบี้ยเงินกู้อ้างอิงที่ใช้สำหรับลูกค้าสินเชื่อรายย่อย ซึ่งเป็นกลุ่มลูกค้าหลักของธนาคาร การประกาศลดอัตราดอกเบี้ย MRR ในครั้งนี้ ธนาคารออมสินตั้งเป้าช่วยเหลือประชาชนในภาวะที่ต้องแบกรับต้นทุนทางการเงินมากขึ้นในการดำรงชีพ ถือเป็นการสนับสนุนนโยบายของรัฐ และสอดคล้องตามภารกิจธนาคารเพื่อสังคม

ที่มา : https://www.thaigov.go.th/news/contents/details/77202