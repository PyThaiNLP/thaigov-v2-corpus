รัฐบาลไทย-ข่าวทำเนียบรัฐบาล-กรมทางหลวงชนบท เตือน “ตากข้าวบนถนน” มีโทษตามกฎหมายขอความร่วมมือประชาชนงดวางหรือกองสิ่งของในเขตทางหลวง เพื่อความปลอดภัยของผู้ใช้เส้นทาง


วันอังคารที่ 9 มกราคม 2567
กรมทางหลวงชนบท เตือน “ตากข้าวบนถนน” มีโทษตามกฎหมายขอความร่วมมือประชาชนงดวางหรือกองสิ่งของในเขตทางหลวง เพื่อความปลอดภัยของผู้ใช้เส้นทาง
....
กรมทางหลวงชนบท (ทช.) กระทรวงคมนาคม แจ้งเตือนประชาชน “ผู้นำข้าวเปลือกมาตากแดดกีดขวางทางจราจร” สร้างความไม่สะดวกในการเดินทางของผู้ใช้รถใช้ถนนและอาจก่อให้เกิดอุบัติเหตุ โดยที่ผ่านมา ทช. ได้รับแจ้งเหตุช่วงฤดูเก็บเกี่ยวข้าวในหลายพื้นที่ ซึ่งการกระทำดังกล่าวส่งผลกระทบต่อประชาชนผู้ใช้เส้นทางให้ไม่ได้รับความสะดวกในการสัญจร มีความผิดตามพระราชบัญญัติทางหลวง พ.ศ. 2535 มาตรา 38 วรรคหนึ่ง ซึ่งบัญญัติว่า “ห้ามมิให้ผู้ใดติดตั้ง แขวน วางหรือกองสิ่งใดในเขตทางหลวงในลักษณะที่เป็นการกีดขวางหรืออาจเป็นอันตรายแก่ยานพาหนะ หรือในลักษณะที่จะทำให้เกิดความเสียหายแก่ทางหลวงหรือความไม่สะดวกแก่งานทาง” เว้นแต่ได้รับอนุญาตเป็นหนังสือจากผู้อำนวยการทางหลวงหรือผู้ซึ่งได้รับมอบหมายจากผู้อำนวยการทางหลวงในการอนุญาต ผู้อำนวยการทางหลวงหรือผู้ซึ่งได้รับมอบหมายจากผู้อำนวยการทางหลวงจะกำหนดเงื่อนไขอย่างใดก็ได้ หากฝ่าฝืนมีโทษตามมาตรา 72 ระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ
ทั้งนี้ ทช. ขอย้ำเตือนไปยังประชาชนและเกษตรกร โปรดคำนึงถึงความปลอดภัยของผู้ใช้รถใช้ถนน และประโยชน์ส่วนรวม และขอขอบคุณในความร่วมมือ หากพบเห็นสิ่งของกีดขวางเส้นทาง โปรดแจ้งแขวงทางหลวงชนบทในพื้นที่ หรือโทรสายด่วน ทช. โทร. 1146

ที่มา : https://www.thaigov.go.th/news/contents/details/77206