รัฐบาลไทย-ข่าวทำเนียบรัฐบาล-นายกฯ รับมอบ “ดอกกล้วยไม้” สัญลักษณ์วันครู ศธ. เชิญชวน ครม. และประชาชน ร่วมน้อมรำลึกพระคุณครู ร่วมกิจกรรมงานวันครู ครั้งที่ 68 ภายใต้แนวคิด “ครูดีสอนดี ศิษย์ดีเรียนดี มีความสุข” 


วันอังคารที่ 9 มกราคม 2567
09/01/2567
พิมพ์
นายกฯ รับมอบ “ดอกกล้วยไม้” สัญลักษณ์วันครู ศธ. เชิญชวน ครม. และประชาชน ร่วมน้อมรำลึกพระคุณครู ร่วมกิจกรรมงานวันครู ครั้งที่ 68 ภายใต้แนวคิด “ครูดีสอนดี ศิษย์ดีเรียนดี มีความสุข”
นายกฯ รับมอบ “ดอกกล้วยไม้” สัญลักษณ์วันครู ศธ. เชิญชวน ครม. และประชาชน ร่วมน้อมรำลึกพระคุณครู ร่วมกิจกรรมงานวันครู ครั้งที่ 68 ภายใต้แนวคิด “ครูดีสอนดี ศิษย์ดีเรียนดี มีความสุข” ในวันที่ 16 ม.ค. 67
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (9 มกราคม 2567) เวลา 09.50 น. ก่อนการประชุมคณะรัฐมนตรี (ครม.) ณ บริเวณโถงกลาง ชั้น 1 ตึกบัญชาการ 1 ทำเนียบรัฐบาล พลตำรวจเอก เพิ่มพูน ชิดชอบ รัฐมนตรีว่าการกระทรวงศึกษาธิการ นำคณะผู้บริหาร ผู้ประกอบวิชาชีพทางการศึกษา และนักเรียน เข้าพบนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อมอบ “ดอกกล้วยไม้” ซึ่งเป็นสัญลักษณ์วันครู และชิปการ์ดในรูปแบบสมาร์ทการ์ด เพื่อเป็นการประชาสัมพันธ์การจัดงานวันครู ครั้งที่ 68 พ.ศ. 2567 ภายใต้แนวคิด “ครูดีสอนดี ศิษย์ดีเรียนดี มีความสุข”
โอกาสนี้ รัฐมนตรีว่าการกระทรวงศึกษาธิการได้กล่าวถึงการมอบดอกกล้วยไม้และชิปการ์ดในวันนี้ว่า เพื่อประชาสัมพันธ์และเชิญชวนคณะรัฐมนตรีและประชาชน เห็นความสำคัญของครู ร่วมน้อมรำลึกถึงพระคุณครู และร่วมกิจกรรมงานวันครูเนื่องในโอกาสวันครู ครั้งที่ 68 พ.ศ. 2567 ในวันอังคารที่ 16 มกราคม 2567 สำหรับกิจกรรมงานวันครูจัดขึ้นทั้งในส่วนกลางและภูมิภาคพร้อมกันทั่วประเทศ ในรูปแบบผสมผสาน ทั้ง Onsite และ Online โดยส่วนกลางจัดงานในวันที่ 16 มกราคม 2567 ที่หอประชุมคุรุสภาและสนามหญ้าหน้ากระทรวงศึกษาธิการ มีการถ่ายทอดสดทางสถานีวิทยุกระจายเสียงแห่งประเทศไทย ถ่ายทอดสดทางสถานีวิทยุโทรทัศน์แห่งประเทศไทย (สทท.) และ Online ทางยูทูปและเฟซบุ๊กแฟนเพจคุรุสภา และ TBL Suandusit  ของมหาวิทยาลัยสวนดุสิต ตั้งแต่เวลา 09.30 น. เป็นต้นไป โดยมีล่ามภาษามือด้วย และมีพิธีมอบรางวัลของคุรุสภา ประจำปี 2566 รางวัลผู้มีคุณูปการต่อการศึกษาของชาติ ประจำปี 2567 รางวัลครูภาษาไทยดีเด่น รางวัลพระพฤหัสบดี ระดับประเทศ  ประจำปี พ.ศ. 2566 และรางวัล “ครูดีในดวงใจ” เป็นต้น รวมจำนวน 1,105 คน เพื่อเป็นขวัญและกำลังใจแก่ผู้ประกอบวิชาชีพทางการศึกษา
ทั้งนี้ ภายหลังการรับมอบ “ดอกกล้วยไม้” ซึ่งเป็นสัญลักษณ์วันครูแล้ว นายกรัฐมนตรียังได้กล่าวถึงงานฉลองวันเด็กแห่งชาติปีนี้ว่า ในวันเสาร์ที่ 13 มกราคม 2567 จะเดินทางไปเป็นประธานเปิดงานฉลองวันเด็กแห่งชาติ ประจำปีพุทธศักราช 2567 ที่กระทรวงศึกษาธิการ และจะกลับมาร่วมกิจกรรมงานวันเด็กแห่งชาติ ประจำปี 2567 ที่ทำเนียบรัฐบาลด้วย

ที่มา : https://www.thaigov.go.th/news/contents/details/77171