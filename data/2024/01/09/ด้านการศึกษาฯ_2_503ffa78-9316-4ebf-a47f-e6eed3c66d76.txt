รัฐบาลไทย-ข่าวทำเนียบรัฐบาล-กระทรวง อว.จัดงานวันเด็กยิ่งใหญ่ “ถนนสายวิทยาศาสตร์ เด็กช่างคิด วิทย์สร้างฝัน” 12 - 13 ม.ค.นี้ ทั่วประเทศ !


วันอังคารที่ 9 มกราคม 2567
กระทรวง อว.จัดงานวันเด็กยิ่งใหญ่ “ถนนสายวิทยาศาสตร์ เด็กช่างคิด วิทย์สร้างฝัน” 12 - 13 ม.ค.นี้ ทั่วประเทศ !
กระทรวง อว.จัดงานวันเด็กยิ่งใหญ่ “ถนนสายวิทยาศาสตร์ เด็กช่างคิด วิทย์สร้างฝัน” 12 - 13 ม.ค.นี้ ทั่วประเทศ 23 หน่วยงานจับมือ 6 พันธมิตรภาคเอกชนระดมของขวัญ ของรางวัลกว่า 70,000 ชิ้นแจก มีจักรยาน-สกู๊ตเตอร์-เซิร์ฟสเก็ต ร่วม 300 คัน
กระทรวง อว.จัดงานวันเด็กยิ่งใหญ่ “ถนนสายวิทยาศาสตร์ เด็กช่างคิด วิทย์สร้างฝัน” 12 - 13 ม.ค.นี้ ทั่วประเทศ 23 หน่วยงานจับมือ 6 พันธมิตรภาคเอกชนระดมของขวัญ ของรางวัลกว่า 70,000 ชิ้นแจก มีจักรยาน-สกู๊ตเตอร์-เซิร์ฟสเก็ต ร่วม 300 คัน ด้าน “ศุภมาส” เปิดห้องทำงานให้เด็กนั่ง ขณะที่ “เอ - ศุภชัย” นำทัพศิลปินมาร่วมให้ความบันเทิง วันที่ 13 ม.ค.นี้ ที่กระทรวง อว.ถนนโยธี
เมื่อวันที่ 8 ม.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) แถลงข่าวการจัดงาน “ถนนสายวิทยาศาสตร์ รับวันเด็กแห่งชาติ ประจำปี 2567” มีนายเพิ่มสุข สัจจาภิวัฒน์ ปลัด อว. ผศ.ดร.รวิน ระวิวงศ์ ผอ.องค์การพิพิธภัณฑ์วิทยาศาสตร์แห่งชาติ (NSM) พลเรือตรีอนุสรณ์ ยังคุ้มญาติ ผอ.สำนักงานวิจัยและพัฒนาการทางทหารกองทัพเรือ ดร.ศรันยู สอนกำเนิด ผู้จัดการแผนกชุมชนสัมพันธ์และประชาสัมพันธ์ บริษัท พลังงานบริสุทธิ์ จำกัด (มหาชน) นายรุ่งโรจน์ นาคนวล ผู้จัดการสื่อสารองค์กร บริษัท ชิโน-ไทย เอ็นจีเนียริ่งแอนด์คอนสตรัคชั่น จำกัด (มหาชน) และนายทอม เครือโสภณ ผู้แทนบริษัท สมูท ไลฟ์ จำกัด ร่วมแถลง โดยมี พญ.เพชรดาว โต๊ะมีนา ที่ปรึกษา รมว.อว. น.ส.สุชาดา แทนทรัพย์ เลขานุการ รมว.อว. และผู้บริหาร อว. พร้อมมีน้องดล นภดล เลโอนาร์โด ซุนโด และ ทาฆิ อ่องลออ ศิลปินดาราวัยรุ่นชื่อดัง และนักเรียนจากโรงเรียนต่างๆ ในพื้นที่กรุงเทพมหานครมาเข้าร่วม ที่ห้องแถลงข่าวชั้น 1 อาคารพระจอมเกล้า สำนักงานปลัดกระทรวง อว. (โยธี) กรุงเทพฯ
น.ส.ศุภมาส กล่าวว่า “ถนนสายวิทยาศาสตร์ รับวันเด็กแห่งชาติ ประจำปี 2567” อว.ได้จัดเตรียมงานอย่างยิ่งใหญ่ หัวใจสำคัญของการจัดงานในปีนี้ คือการชวนน้อง ๆ มาเป็น “เด็กช่างคิด วิทย์สร้างฝัน” กิจกรรมที่นำมาจัดแสดงจะเน้นให้เด็กมีส่วนร่วม ได้ลงมือทำ ได้ทดลอง ได้ประดิษฐ์คิดค้นและหาคำตอบด้วยตนเอง โดยงานจัดใน 3 สถานที่ ได้แก่ กระทรวง อว. ถ.โยธี ณ รอบๆ ลานพระรูปรัชกาลที่ 4 วันที่ 12-13 ม.ค. ศูนย์การค้าเดอะ สตรีท รัชดา ชั้น 5 วันที่ 12-14 ม.ค. และองค์การพิพิธภัณฑ์วิทยาศาสตร์แห่งชาติ (อพวช.) หรือ NSM คลองห้า ปทุมธานี วันที่ 13 ม.ค.ขณะเดียวกัน ยังมีการจัดงาน Coding Era : Play Fun Fest ซึ่งเป็นกิจกรรมเพื่อส่งเสริมการเรียนรู้ การเขียนโปรแกรมหรือโค้ดดิ้ง เพื่อพัฒนาศักยภาพคนไทยให้สามารถแข่งขันได้ในระดับสากล วันที่ 12 – 14 ม.ค.ที่เซ็นทรัลพระรามเก้า สำหรับในต่างจังหวัดก็มีสถาบันอุดมศึกษา หน่วยงานในกระทรวง อว. กว่า 51 สถาบัน 49 จังหวัด ร่วมกันจัดงานวันเด็กด้วย
รมว.อว. กล่าวต่อว่า งานถนนสายวิทยาศาสตร์ที่จัด ณ บริเวณกระทรวง อว. มีหน่วยงานมาร่วมจัดมากถึง 23 หน่วยงานรวมถึงสำนักงานวิจัยและพัฒนาการทางทหารกองทัพเรือที่เข้ามาร่วม โดยจัดเต็มพื้นที่ลานพระรูปรัชกาลที่ 4 ไฮไลต์สำคัญ อาทิ ขบวนพาเหรดหุ่นยนต์หลายสิบตัว เช่น หุ่นยนต์กู้ภัย หุ่นยนต์กู้ภัยจิ๋ว หุ่นยนต์โซ่โม่ หุ่นยนต์ผสมยา หุ่นยนต์อัจฉริยะ “WALKIE” ซึ่งหุ่นยนต์เหล่านี้จะออกมาเล่นกับเด็กๆ อย่างใกล้ชิด ส่วนใครที่อยากเป็นจอมยุทธ์ ต้องไม่พลาดกับการแสดงเอ็งกอ การเพ้นท์หน้ากากเอ็งกอ หรือสนุกเพลิดเพลินกับกิจกรรม Science for Fun ที่มีทั้งเกม และของเล่นวิทยาศาสตร์อีกมากมาย พร้อมยังมีกิจกรรม KidBright Formula Kids บังคับรถผ่านเขาวงกตและแข่งขันเตะฟุตบอลด้วยรถ Formula และการบังคับรถไร้คนขับให้ได้ตื่นเต้นกันอีกด้วย นอกจากนี้ กระทรวง อว. ยังจัดเตรียมบริการด้านสุขภาพ โดยการให้บริการวัคซีนป้องกันโรคไข้หวัดใหญ่ จำนวน 1,000 โดส สำหรับเด็กและผู้ปกครอง โดยไม่เสียค่าใช้จ่าย
“ที่สำคัญ ดิฉันจะเปิดห้องทำงานของดิฉัน เพื่อให้เด็กๆ และผู้ปกครองได้เข้าไปถ่ายรูปกับโต๊ะทำงานของรัฐมนตรี เผื่อว่าหนึ่งในนั้น อาจจะได้มาเป็นรัฐมนตรี อว. ในอนาคต เพราะเด็กๆ ทุกคนที่มาร่วมงานถนนสายวิทยาศาสตร์ก็เปรียบเสมือนลูกหลานของดิฉัน และในฐานะที่เป็นทั้งรัฐมนตรีและเป็นคุณแม่ ก็อยากจะสร้างความทรงจำที่น่าประทับใจและมีคุณค่าผ่านงานวันเด็ก” น.ส.ศุภมาส กล่าวและว่า
การจัดงานในครั้งนี้ ยังได้รับการประสานความร่วมมือจากภาคเอกชน ผู้ใหญ่ใจดี หลายบริษัทที่มาช่วยเติมเต็มจินตนาการให้กับเด็กๆ เช่น บริษัท พลังงานบริสุทธิ์ จำกัด (มหาชน) บริษัท แพลน บี มีเดีย จำกัด (มหาชน) บริษัท ชิโน-ไทย เอ็นจีเนียริ่งแอนด์คอนสตรัคชั่น จำกัด (มหาชน) ที่ได้มอบรางวัลให้กับน้อง ๆ รวมกันกว่า 300 ชิ้น ซึ่งมีทั้งจักรยานสุดเฉี่ยว เช่น จักรยานเสือหมอบ จักรยานเสือภูเขา จักรยานเด็กดีไซน์สวย พร้อมยังมีสกู๊ดเตอร์และเซิร์ฟสเก็ตสีสันสดใส ตุ๊กตาแสนน่ารัก รถบังคับวิทยุสุดเฟี้ยว อุปกรณ์เครื่องเขียนอีกด้วย ขณะที่ ทางบริษัท มนตรี ทรานสปอร์ต คอร์ปอเรชั่น จำกัด (มหาชน) และบริษัท คิง เจน จำกัด (มหาชน) ยังได้สนับสนุนรถยนต์พลังงานไฟฟ้า จำนวน 5 คัน เพื่อใช้ในการรับ-ส่ง เด็กๆ จากโรงเรียนต่างๆ กว่า 38 แห่ง ให้มาร่วมงานวันเด็ก และยังมีของรางวัลจากหน่วยงานต่างๆ ที่มาร่วมจัดงาน ซึ่งพร้อมขนของขวัญและของรางวัลมาแจกอีกกว่า 70,000 ชิ้น นอกจากนี้ ยังมีบริษัท สมูท ไลฟ์ จำกัด โดย ดร.แสนสุข มอบของขวัญโดยการให้ส่วนลดผลิตภัณฑ์ในร้านขายยา P&F เช่น ผลิตภัณฑ์กลุ่ม Smooth E และยาสีฟัน Dentiste ถึง 40% ให้กับนักเรียน นิสิต นักศึกษา ยิ่งกว่านั้น ในงานวันเด็กที่ 13 ม.ค. คุณ “เอ ศุภชัย” จะนำทีมพี่ๆ ศิลปินดารา อาทิ น้องดล นภดล เลโอนาร์โด ซุนโด และ ทาฆิ อ่องลออ มาร่วมให้ความบันเทิงและมอบรางวัลให้เด็กๆ ที่กระทรวง อว. อีกด้วย ดังนั้น จึงเชิญผู้ปกครองพาลูก จูงหลานมาสนุกกับงานยิ่งใหญ่แห่งปี กับงานถนนสายวิทยาศาสตร์ รับวันเด็กแห่งชาติ ประจำปี 2567 “เด็กช่างคิด วิทย์สร้างฝัน” ทั้ง 3 จุด ใกล้ที่ไหนไปที่นั่น รับรองว่าสนุกและได้รับของขวัญติดไม้ติดมือกลับบ้านทุกคน

ที่มา : https://www.thaigov.go.th/news/contents/details/77179