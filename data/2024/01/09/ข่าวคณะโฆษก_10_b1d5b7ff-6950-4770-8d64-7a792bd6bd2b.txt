รัฐบาลไทย-ข่าวทำเนียบรัฐบาล-ทีมโฆษกขอเชิญ!! เสาร์ที่ 13 มกราคม งานวันเด็กแสนสนุกสไตล์ Soft Power พบกับกิจกรรมระบายสีหัวโขนจิ๋ว ตกแต่งว่าวจิ๋วและ เกมบันไดงูยักษ์ จัดโดยทีมโฆษก ณ ตึกนารีสโมสร 


วันอังคารที่ 9 มกราคม 2567
09/01/2567
พิมพ์
ทีมโฆษกขอเชิญ!! เสาร์ที่ 13 มกราคม งานวันเด็กแสนสนุกสไตล์ Soft Power พบกับกิจกรรมระบายสีหัวโขนจิ๋ว ตกแต่งว่าวจิ๋วและ เกมบันไดงูยักษ์ จัดโดยทีมโฆษก ณ ตึกนารีสโมสร
ทีมโฆษกขอเชิญ!! เสาร์ที่ 13 มกราคม งานวันเด็กแสนสนุกสไตล์ Soft Power พบกับกิจกรรมระบายสีหัวโขนจิ๋ว ตกแต่งว่าวจิ๋วและ เกมบันไดงูยักษ์ จัดโดยทีมโฆษก ณ ตึกนารีสโมสร เริ่มตั้งแต่ 8:00 น เป็นต้นไป
วันที่ 9 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า ทุกวันเสาร์ที่ 2 ของเดือนมกราคม ตรงกับ “วันเด็กแห่งชาติ” โดยทำเนียบรัฐบาลได้จัดงานฉลองวันเด็กแห่งชาติ ณ ทำเนียบฯ เป็นประจำ โดยในปี พ.ศ. 2567 นี้จัดขึ้นในวันเสาร์ที่ 13 ม.ค. 2567 ตั้งแต่เวลา 08.00 – 15.00 น. โดยมีกิจกรรมไฮไลท์ คือ ให้เยาวชนสามารถนั่งเก้าอี้ของนายกรัฐมนตรีและถ่ายรูปได้ แต่พิเศษไปกว่านั้น ในปีนี้พื้นที่ของตึกนารีสโมสร ที่รับผิดชอบโดยทีมโฆษกฯ นั้นจะมีการจับฉลากมอบของรางวัลทุกๆ 30 นาที และมีกิจกรรมพิเศษที่จัดมาภายใต้ธีมซอฟพาวเวอร์ (Soft Power) ดังต่อไปนี้
กิจกรรมที่ 1 เกมบันไดงู กระดานจัมโบ้ ให้เยาวชนร่วมสนุกล่ารางวัลในเกม ด้วยการโยนลูกเต๋ายักษ์และเดินตามเกมกระดานเป็นส่วนหนึ่งของวัฒนธรรมและความทรงจำวัยเด็กของคนไทยมายาวนาน
กิจกรรมที่ 2 ตกแต่งว่าวจุฬา-ปักเป้าจิ๋ว เพื่อรับเป็นของเล่นที่ระลึกและเรียนรู้เกี่ยวกับการแข่งขันว่าวต่อสู้ ซึ่งเป็นกีฬากลางแจ้งในฤดูร้อนของภาคกลางที่เป็นหนึ่งในวัฒนธรรมไทย ที่ปัจจุบันคนรุ่นใหม่หาสัมผัสได้ยาก โดยในวันงาน “ครูชาย” คเณศณัฏฐ์ เอื้อนสุภา ประธานชมรมว่าวจุฬา-ปักเป้าพระฤาษีตรีเนตร ในเขตบางพลัด จะเป็นผู้มาให้ความรู้แก่เยาวชน
กิจกรรมที่ 3 ระบายสีหัวโขนปูนปลาสเตอร์ พร้อมรับความรู้เกี่ยวกับวัฒนธรรมโขนและตัวละครในรามเกียรติ์ จาก “ครูนก” พิชิต บุญจินต์ จากบ้านหัวโขนลูกพระพาย ในชุมชนบ้านบุ เขตบางกอกน้อย ที่ทำงานเพื่ออนุรักษ์ศิลปวัฒนธรรมโขนไทยมายาวนาน
กิจกรรมที่ 4 การรับชมการแสดงของวงไอดอลไทยน้องใหม่ “วง Sora! Sora!” ใน 2 ช่วงเวลา คือ 11.00 น. และ 15.00 น. ซึ่งนอกเหนือจากให้ความสนุกสนานแล้ว สมาชิกของวงจะยังมาร่วมเล่นกิจกรรมต่างๆ กับน้องๆ บอกเล่าถึงประสบการณ์ของการเป็นส่วนหนึ่งของวงการบันเทิง ซึ่งเป็นหนึ่งใน Soft Power สำคัญที่ใช้เสียงดนตรีและการแสดงในการบอกเล่าเรื่องราวออกสู่สังคม
กิจกรรม 5 คือการแสร้งเป็นโฆษกประจำสำนักนายกบนโพเดี่ยมแถลงข่าว ในตึกนารีสโมสร เพื่อเป็นประสบการณ์ที่ดีและได้บันทึกภาพแห่งความทรงจำไว้ด้วย
“การจัดงานในพื้นที่ตึกนารีสโมสรปีนี้เกิดขึ้นได้จากความร่วมมือร่วมใจของหลายๆ ภาคส่วน ขอบคุณสโมสรโรตารี่ ผู้สนับสนุนหลัก และผู้สนับสนุนรายอื่นๆ เช่น มูลนิธิวินวิน พัดลมฮาตาริ น้ำดื่มสปริงเกอร์ สายการบินนกแอร์ และจิตอาสาทีมไรท์ ที่ทำให้เกิดงานในวันเสาร์ที่ 13 มกราคม ขึ้นได้ นอกเหนือจาก 5 กิจกรรมที่จะมีขึ้นในพื้นที่ของตึกนารีสโมสรแล้ว ในพื้นที่อื่น ๆ ของทำเนียบรัฐบาลจะมีการจัดกิจกรรมสนุกสนานอีกมากมาย ขอให้มาพาบุตรหลานมาร่วมงานกันเยอะๆ นะคะ” รัดเกล้า​ กล่าว

ที่มา : https://www.thaigov.go.th/news/contents/details/77211