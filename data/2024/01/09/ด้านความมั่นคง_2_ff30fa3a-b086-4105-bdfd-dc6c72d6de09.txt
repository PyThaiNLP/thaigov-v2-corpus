รัฐบาลไทย-ข่าวทำเนียบรัฐบาล-ปลัด มท. เผยยอดหนี้นอกระบบครบ 39 วัน จำนวน 7,774 ล้านบาท ประชาชนลงทะเบียนแล้ว 1.2 แสนราย ไกล่เกลี่ยสำเร็จแล้ว 1.8 พันราย มูลหนี้ลดลงร่วม 297 ล้านบาท พร้อมกำชับทุกจังหวัด/อำเภอ 


วันอังคารที่ 9 มกราคม 2567
09/01/2567
พิมพ์
ปลัด มท. เผยยอดหนี้นอกระบบครบ 39 วัน จำนวน 7,774 ล้านบาท ประชาชนลงทะเบียนแล้ว 1.2 แสนราย ไกล่เกลี่ยสำเร็จแล้ว 1.8 พันราย มูลหนี้ลดลงร่วม 297 ล้านบาท พร้อมกำชับทุกจังหวัด/อำเภอ
ปลัดมหาดไทย เผยยอดหนี้นอกระบบครบ 39 วัน จำนวน 7,774 ล้านบาท ประชาชนลงทะเบียนแล้ว 1.2 แสนราย ไกล่เกลี่ยสำเร็จแล้ว 1.8 พันราย มูลหนี้ลดลงร่วม 297 ล้านบาท กำชับทุกจังหวัด/อำเภอ เร่งเดินหน้ารับลงทะเบียนควบคู่การเจรจาไกล่เกลี่ย เพื่อยุติปัญหาหนี้นอกระบบ
ปลัดมหาดไทย เผยยอดหนี้นอกระบบครบ 39 วัน จำนวน 7,774 ล้านบาท ประชาชนลงทะเบียนแล้ว 1.2 แสนราย ไกล่เกลี่ยสำเร็จแล้ว 1.8 พันราย มูลหนี้ลดลงร่วม 297 ล้านบาท กำชับทุกจังหวัด/อำเภอ เร่งเดินหน้ารับลงทะเบียนควบคู่การเจรจาไกล่เกลี่ย เพื่อยุติปัญหาหนี้นอกระบบให้กับประชาชน
วันนี้ (8 ม.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการลงทะเบียนแก้ไขปัญหาหนี้นอกระบบ เป็นวันที่ 39 นับตั้งแต่เปิดลงทะเบียนเมื่อวันที่ 1 ธันวาคม 2566 เป็นต้นมา โดยจากข้อมูลของสำนักการสอบสวนและนิติการ กรมการปกครอง เมื่อเวลา 15.30 น. มีมูลหนี้รวม 7,774.464 ล้านบาท ประชาชนลงทะเบียนแล้ว 120,601 ราย เป็นการลงทะเบียนผ่านระบบออนไลน์ 104,063 ราย และการลงทะเบียน ณ ศูนย์อำนวยการแก้ไขหนี้นอกระบบ 16,538 ราย รวมจำนวนเจ้าหนี้ 88,284 ราย มีพื้นที่/จังหวัดที่มีผู้ลงทะเบียนมากที่สุด 5 ลำดับแรก 1. กรุงเทพมหานคร ยังคงมากที่สุด มีผู้ลงทะเบียน 7,515 ราย เจ้าหนี้ 6,485 ราย มูลหนี้ 689.476 ล้านบาท 2. จังหวัดนครศรีธรรมราช มีผู้ลงทะเบียน 5,041 ราย เจ้าหนี้ 4,338 ราย มูลหนี้ 326.494 ล้านบาท 3. จังหวัดสงขลา มีผู้ลงทะเบียน 4,655 ราย เจ้าหนี้ 3,426 ราย มูลหนี้ 296.570 ล้านบาท 4. จังหวัดนครราชสีมา มีผู้ลงทะเบียน 4,611 ราย เจ้าหนี้ 2,935 ราย มูลหนี้ 344.028 ล้านบาท 5. จังหวัดขอนแก่น มีผู้ลงทะเบียน 3,210 ราย เจ้าหนี้ 2,616 ราย มูลหนี้ 242.238 ล้านบาท ขณะที่จังหวัดที่มีผู้ลงทะเบียนน้อยที่สุด 5 ลำดับแรก ได้แก่ 1. จังหวัดแม่ฮ่องสอน มีผู้ลงทะเบียน 186 ราย เจ้าหนี้ 145 ราย มูลหนี้ 9.338 ล้านบาท 2. จังหวัดระนอง มีผู้ลงทะเบียน 251 ราย เจ้าหนี้ 167 ราย มูลหนี้ 17.696 ล้านบาท 3. จังหวัดสมุทรสงคราม มีผู้ลงทะเบียน 320 ราย เจ้าหนี้ 226 ราย มูลหนี้ 10.051 ล้านบาท 4. จังหวัดตราด มีผู้ลงทะเบียน 399 ราย เจ้าหนี้ 287 ราย มูลหนี้ 17.226 ล้านบาท และ 5. จังหวัดสิงห์บุรี มีผู้ลงทะเบียน 435 ราย เจ้าหนี้ 286 ราย มูลหนี้ 20.820 ล้านบาท
“สำหรับข้อมูลการไกล่เกลี่ยหนี้นอกระบบทั่วประเทศพบว่า มีลูกหนี้เข้าสู่กระบวนการไกล่เกลี่ยแล้ว 6,854 ราย ไกล่เกลี่ยสำเร็จ 1,833 ราย มูลหนี้ของลูกหนี้ก่อนไกล่เกลี่ย 524.274 ล้านบาท หลังการไกล่เกลี่ย 227.090 ล้านบาท มูลหนี้ลดลง 297.184 ล้านบาท ซึ่งจังหวัดที่สามารถนำลูกหนี้เข้าสู่กระบวนการไกล่เกลี่ยได้มากที่สุดยังคงเป็นจังหวัดนครสวรรค์ โดยมีลูกหนี้ที่เข้าสู่กระบวนการไกล่เกลี่ย 2,689 ราย ไกล่เกลี่ยสำเร็จ 54 ราย มูลหนี้ของลูกหนี้ก่อนไกล่เกลี่ย 208.245 ล้านบาท หลังการไกล่เกลี่ย 3.787 ล้านบาท ทำให้มูลหนี้ของพี่น้องประชาชนในจังหวัด ลดลงมากถึง 204.457 ล้านบาท สำหรับกรณีที่ไม่ได้รับความร่วมมือกระทั่งไม่สามารถดำเนินการไกล่เกลี่ยได้ เจ้าหน้าที่จะดำเนินการส่งสำนวนแจ้งความต่อพนักงานสอบสวนของสถานีตำรวจในพื้นที่ ซึ่งในขณะนี้ทั่วประเทศมีการดำเนินคดีไปแล้ว 32 ราย” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทยขับเคลื่อนการแก้ไขปัญหาความเดือดร้อนจากปัญหาหนี้นอกระบบให้กับพี่น้องประชาชนอย่างต่อเนื่อง ด้วยการระดมสรรพกำลังและองคาพยพในพื้นที่ นำโดยท่านผู้ว่าราชการจังหวัด ท่านนายอำเภอ ผู้นำท้องถิ่นท้องที่ ช่วยกันเชิญชวนให้พี่น้องประชาชนที่เป็นหนี้นอกระบบได้เข้าสู่การลงทะเบียนให้ได้มากที่สุด เพื่อที่ขั้นตอนต่อไปจะได้มีการประสานบูรณาการการปฏิบัติช่วยกัน ด้วยการนำพาทั้งลูกหนี้และเจ้าหนี้นอกระบบมาพูดคุยเพื่อพิสูจน์ความจริง และดำเนินการเข้าสู่ขั้นตอนของการไกล่เกลี่ย เพื่อเป็นการยุติหนี้นอกระบบโดยยึดกฎหมายเป็นที่ตั้ง และเน้นย้ำเรื่องความปลอดภัยของลูกหนี้ ซึ่งมีกำนัน ผู้ใหญ่บ้าน คณะกรรมการหมู่บ้าน ผู้นำท้องถิ่น รวมถึงเจ้าหน้าที่ฝ่ายปกครองลงพื้นที่เก็บข้อมูล หาข่าว พร้อมอำนวยความสะดวกแก่ประชาชนให้มากขึ้น ทั้งการลงทะเบียนหนี้นอกระบบและการเข้าสู่กระบวนการไกล่เกลี่ย
“พี่น้องประชาชนยังคงสามารถลงทะเบียนผ่านระบบออนไลน์ที่เว็บไซต์ debt.dopa.go.th ตลอด 24 ชั่วโมง หรือสามารถมาลงทะเบียนด้วยตัวเองที่หน่วยงานราชการ คือ ที่ว่าการอำเภอ ศาลากลางจังหวัด ศูนย์ดำรงธรรมทั่วประเทศ และสำนักงานเขต 50 เขตของกรุงเทพมหานคร ถึงวันที่ 29 กุมภาพันธ์ 2567 โดยสามารถสอบถามรายละเอียดเพิ่มเติมได้ที่สายด่วนศูนย์ดำรงธรรม โทร. 1567 ตลอด 24 ชั่วโมง หรือกำนัน ผู้ใหญ่บ้าน ผู้นำชุมชนในพื้นที่” นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77168