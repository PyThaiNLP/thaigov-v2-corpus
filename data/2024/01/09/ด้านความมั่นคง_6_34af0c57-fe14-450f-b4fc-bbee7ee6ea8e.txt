รัฐบาลไทย-ข่าวทำเนียบรัฐบาล-"ร้อยต้น ร้อยดวงใจ ปลูกต้นตาลไว้ในแผ่นดินธรรม" อำเภอแม่แจ่มจัดกิจกรรมเฉลิมพระเกียรติพระบาทสมเด็จพระเจ้าอยู่หัว สร้างลานธรรมฟื้นฟูศาสนา ฟื้นคืนต้นไม้พื้นถิ่น สร้างความอุดมสมบูรณ์


วันอังคารที่ 9 มกราคม 2567
09/01/2567
พิมพ์
"ร้อยต้น ร้อยดวงใจ ปลูกต้นตาลไว้ในแผ่นดินธรรม" อำเภอแม่แจ่มจัดกิจกรรมเฉลิมพระเกียรติพระบาทสมเด็จพระเจ้าอยู่หัว สร้างลานธรรมฟื้นฟูศาสนา ฟื้นคืนต้นไม้พื้นถิ่น สร้างความอุดมสมบูรณ์
อำเภอแม่แจ่ม จ.เชียงใหม่ จัดกิจกรรมเฉลิมพระเกียรติพระบาทสมเด็จพระเจ้าอยู่หัว สร้างลานธรรมฟื้นฟูศาสนา ฟื้นคืนต้นไม้พื้นถิ่น สร้างความอุดมสมบูรณ์ด้วยการมีส่วนร่วม ขับเคลื่อนการเป็นหมู่บ้านยั่งยืนและกิจกรรมวันดินโลก (WSD)
วันนี้ (9 ม.ค. 67) นายทศพล เผื่อนอุดม รองผู้ว่าราชการจังหวัดเชียงใหม่ เปิดเผยว่า จังหวัดเชียงใหม่ ได้จัดกิจกรรม "ร้อยต้น ร้อยดวงใจ ปลูกต้นตาลไว้ในแผ่นดินธรรม" ภายใต้โครงการหมู่บ้านยั่งยืน (Sustainable Village) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 72 พรรษา โดยได้รับเมตตาธรรมจากพระครูปลัดบดินทร์ สีลสังวโร เจ้าอาวาสวัดเหล่าป่าตาล พร้อมคณะสงฆ์วัดเหล่าป่าตาล นำประชาชนในพื้นที่ร่วมประกอบพิธีทางศาสนา โดยมี นายสุระวุธ จันทร์งาม นายอำเภอแม่แจ่ม พร้อมด้วยหัวหน้าส่วนราชการ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน นักเรียนและชาวบ้านหมู่บ้านแม่ปาน สันเกี๋ยง รวมกว่า 300 คน ร่วมกิจกรรม ที่วัดเหล่าป่าตาล ตำบลช่างเคิ่ง อำเภอแม่แจ่ม จังหวัดเชียงใหม่
นายทศพล เผื่อนอุดม รองผู้ว่าราชการจังหวัดเชียงใหม่ กล่าวว่า กิจกรรม "ร้อยต้น ร้อยดวงใจ ปลูกต้นตาลไว้ในแผ่นดินธรรม" เป็นการส่งเสริมให้ส่วนราชการตลอดจนภาคเอกชน และประชาชนในจังหวัดเชียงใหม่ ได้ตระหนักถึงความสำคัญในการอนุรักษ์และฟื้นฟูทรัพยากรธรรมชาติและสิ่งแวดล้อม คุณค่าและประโยชน์ของต้นไม้ ลดปัญหาอุทกภัย ภัยแล้ง PM 2.5 ลดการพังทลายและการกัดเซาะหน้าดินเพิ่มความชุ่มชื้น ความอุดมสมบูรณ์ เป็นแหล่งอาหารของชุมชน เพิ่มความมั่นคงทางอาหาร เพิ่มพื้นที่ป่าในจังหวัดเชียงใหม่ ด้วยการมีส่วนร่วมของพี่น้องประชาชน มาร่วมกันทำสิ่งที่ดี Change for Good รวมไปถึงการอนุรักษ์สิ่งแวดล้อมที่ยั่งยืน ขับเคลื่อนเป้าหมายการพัฒนาที่ยั่งยืน (SDGs) ตามประกาศเจตนารมณ์ของกระทรวงมหาดไทย ร่วมกับองค์การสหประชาชาติประจำประเทศไทย (UN) “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน เพื่อประเทศไทยที่ยั่งยืน” ด้วยการฟื้นคืนความอุดมสมบูรณ์ของผืนป่า และสร้างจิตสำนึกในการอนุรักษ์และฟื้นฟูป่าไม้ ทำให้คนได้รับประโยชน์ สร้างจิตสำนึกที่ดีให้กับคนในชุมชน
"การจัดกิจกรรมในวันนี้ พี่น้องประชาชนและภาคีเครือข่ายชาวจังหวัดเชียงใหม่ โดยเฉพาะพี่น้องประชาชนอำเภอแม่แจ่มพร้อมใจกันรวมพลังเพื่อร่วมกันปลูกป่าเฉลิมพระเกียรติ อันเป็นการแสดงถึงความจงรักภักดี น้อมสำนึกในพระมหากรุณาธิคุณ และเทิดพระเกียรติพระบาทสมเด็จพระเจ้าอยู่หัว ด้วยการ "แก้ไขในสิ่งผิด" ดังพระราชดำรัส "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" ซึ่งทุกคนที่มาร่วมกิจกรรมมีเป้าหมายสูงสุด คือ “คนไทยทุกคนได้รับความผาสุกร่มเย็น” พร้อมทั้งมีโอกาสขับเคลื่อนการเป็นหมู่บ้านยั่งยืน (Sustainable Village) ซึ่งทุกคนได้มาร่วมกันเดินขบวนแห่ดินและน้ำ โดยกิจกรรมนี้ผู้ร่วมกิจกรรมแต่ละคนจะนำกระบอกไม้ไผ่บรรจุดินและน้ำจากที่พักอาศัยของตนเองซึ่งเป็นแผ่นดินเกิด มาร่วมกัน "ปลูกต้นตาล" ในแผ่นดินธรรมพุทธศาสนา ที่วัดเหล่าป่าตาล จำนวน 100 ต้น เพื่อนำต้นตาลคืนถิ่นเหล่าป่าตาลอันเป็นต้นไม้พื้นถิ่นของพื้นที่แห่งนี้ อันจะช่วยสร้างความอุดมสมบูรณ์ให้ฟื้นคืนกลับมาอีกครั้ง" นายทศพลฯ กล่าว
นายทศพล เผื่อนอุดม รองผู้ว่าราชการจังหวัดเชียงใหม่ กล่าวเพิ่มเติมว่า กิจกรรมนี้ยังส่งเสริมการสร้างความมั่นคงทางอาหาร โดยน้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ตามโครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ทำให้ชุมชนมีความอุดมสมบูรณ์ด้านอาหาร ประชาชนสามารถพึ่งพาตนเองได้ ลดรายจ่ายให้กับครัวเรือน ซึ่งการปลูกต้นไม้หรือต้นตาลนี้ยังเสริมสร้างภูมิทัศน์และสิ่งแวดล้อมที่ดีให้กับพื้นที่โดยรวมให้สวยงาม และยังสร้างลานแสดงธรรม ณ วัดเหล่าป่าตาล อีกด้วย ซึ่งทั้งหมดมาจากการสร้างการมีส่วนร่วมของพี่น้องประชาชนในพื้นที่ ตาม 4 กระบวนการทำงานให้สำเร็จอย่างยั่งยืนของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร คือ การร่วมพูดคุย ร่วมคิด ร่วมทำ และร่วมรับประโยชน์อย่างยั่งยืน ด้วยการบูรณาการขับเคลื่อนไปสู่การเป็นหมู่บ้านยั่งยืน (Sustainable Village) เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 72 พรรษา 28 กรกฎาคม 2567
"จังหวัดเชียงใหม่มีความมุ่งมั่นในการทำสิ่งที่ดี "Change for Good" เพื่อพี่น้องประชาชน เพื่อขับเคลื่อนไปสู่เป้าหมายการพัฒนาที่ยั่งยืน (SDGs) โดยน้อมนำหลักปรัชญาของเศรษฐกิจพอเพียง พร้อมขยายผลนำสิ่งดี ๆไปสู่ทุกพื้นที่ ไปยังทุกอำเภอ ทุกชุมชนหมู่บ้าน เพื่อให้ประชาชนทุกคนมีคุณภาพชีวิตที่ดีอย่างยั่งยืน ทำให้ทุกพื้นที่เป็นบ้านที่ปลอดภัย มีสิ่งแวดล้อมที่ดี มีความมั่นคงทางอาหาร มีความมั่นคงในชีวิตและทรัพย์สิน มีการถ่ายทอดวัฒนธรรมประเพณี มีสภาพแวดล้อมที่เอื้ออำนวยปลอดภัย ซึ่งจะทำให้ประชาชนทุกคนมีความมั่นคงแข็งแรง และนำไปสู่ชุมชนที่มีความสุข เป็นหมู่บ้านยั่งยืนอย่างแท้จริง และร่วมกันขับเคลื่อนการจัดกิจกรรมวันดินโลก (World Soil Day) ประจำปี 2566-2567 ของกระทรวงมหาดไทย ภายใต้แนวคิด ดินดี น้ำดี ชีวีมีสุขอย่างยั่งยืน เพื่อนำไปสู่การจัดการทรัพยากรดินและน้ำอย่างรู้คุณค่า เพื่อส่งต่อความยั่งยืนและความอุดมสมบูรณ์ของโลกเราไปยังลูกหลานของเราต่อไป" นายทศพลฯ กล่าวในช่วงท้าย
WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood #หมู่บ้านยั่งยืนSustainableVillage

ที่มา : https://www.thaigov.go.th/news/contents/details/77189