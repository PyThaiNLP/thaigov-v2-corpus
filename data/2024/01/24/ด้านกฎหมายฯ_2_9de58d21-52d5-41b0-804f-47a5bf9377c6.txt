รัฐบาลไทย-ข่าวทำเนียบรัฐบาล-รมว.ยุติธรรม เปิด “ค่ายสานพลังใจ” ปรับเปลี่ยนพฤติกรรมผู้เสพยาเสพติด ระยะยาว ๖๐ วัน พร้อมสร้างการรับรู้ DRIP Model


วันพุธที่ 24 มกราคม 2567
24/01/2567
พิมพ์
รมว.ยุติธรรม เปิด “ค่ายสานพลังใจ” ปรับเปลี่ยนพฤติกรรมผู้เสพยาเสพติด ระยะยาว ๖๐ วัน พร้อมสร้างการรับรู้ DRIP Model
รมว.ยุติธรรม เปิด “ค่ายสานพลังใจ” ปรับเปลี่ยนพฤติกรรมผู้เสพยาเสพติด ระยะยาว ๖๐ วัน พร้อมสร้างการรับรู้ DRIP Model เพื่อบูรณาการภาคีเครือข่ายร่วมแก้ไขปัญหายาเสพติด
ในวันพุธที่ ๒๔ มกราคม ๒๕๖๗ เวลา ๐๙.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม​ เป็นประธานในพิธีเปิดงานการสร้างการรับรู้ “DRIP Model” กรมคุมประพฤติ ภายใต้โครงการบูรณาการคัดกรองและการปรับเปลี่ยนพฤติกรรมผู้เสพและผู้ติดยาเสพติด โดยเป็นกิจกรรมการเปิด “ค่ายสานพลังใจ” เพื่อมุ่งแก้ไขฟื้นฟู ปรับเปลี่ยนพฤติกรรมผู้เสพและผู้ติดยาเสพติดในรูปแบบการจัดค่ายปรับเปลี่ยนพฤติกรรม ระยะยาว ๖๐ วัน​ โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม พร้อมด้วย​ นายภาสกร บุญญลักษม์ ผู้ว่าราชการจังหวัดปทุมธานี นายเรืองศักดิ์ สุวารี อธิบดีกรมคุมประพฤติ คณะผู้บริหารกรมคุมประพฤติ และผู้ที่เกี่ยวข้อง เข้าร่วมฯ ณ ศูนย์พัฒนาพฤตินิสัยลาดหลุมแก้ว ตำบลคูบางหลวง​ อำเภอ​ลาดหลุมแก้ว จังหวัดปทุมธานี
รัฐมนตรีว่าการกระทรวงยุติธรรม กล่าวว่า ปัจจุบัน​มีผู้ที่อยู่ในความดูแลของกรมคุมประพฤติกว่า​ ๔๐๐,๐๐๐ ราย ซึ่งถือว่ากรมคุมประพฤติเป็นกรมที่ต้องดูแลคนมากที่สุด แต่กลับได้รับงบประมาณน้อยที่สุด ภารกิจในวันนี้ถือว่าเป็นภารกิจที่จะพัฒนาศักยภาพของคนที่อยู่ในความดูแลของกรมคุมประพฤติ ภายใต้ DRIP Model ซึ่งเป็นโมเดลที่จะใช้เปลี่ยนความคิด สิ่งที่มนุษย์พึงระวังมากที่สุด​ คือ​ ความคิด เพราะความคิดจะเปลี่ยนเป็นคำพูด คำพูดจะเปลี่ยนเป็นการกระทำ และการกระทำซ้ำ​ ๆ จะกลายเป็นนิสัย และเป็นพฤติกรรมถาวรในที่สุด ฉะนั้น มนุษย์ทุกคนจะกลายเป็นเชลยของความคิดและปัญญา แต่หากได้รับการพัฒนาศักยภาพ​จะทำให้มีความหวังที่จะให้ตนเอง​ ครอบครัว​ และสังคมดีขึ้น
ทั้งนี้​ กรมคุมประพฤติได้มุ่งเน้นการพัฒนาศักยภาพผู้ที่อยู่ในความดูแล โดยเฉพาะจากคดียาเสพติด ในช่วงที่มีงบประมาณเพียงน้อยนิด แม้กรมคุมประพฤติจะประสบวิกฤติด้านงบประมาณในการที่จะสร้างคนให้มีพลัง มีคุณภาพทางสังคม การสร้างบ้านนั้นย่อมง่ายกว่าการซ่อมบ้าน เปรียบได้กับการบูรณะบุคคลที่ก้าวพลาด ผู้เสพ และผู้ติดยาเสพติด โครงการ DRIP Model จึงถือว่าเป็นนวัตกรรม องค์ความรู้ ที่เราโหยหาเพื่อนำมาแก้ปัญหายาเสพติด มีการพัฒนาเป็นค่ายปรับเปลี่ยนพฤติกรรมระยะยาว ๖๐ วัน หรือที่เรียกว่า ค่ายสานพลังใจ เพื่อฟื้นฟูสภาพร่างกายของผู้เสพยาเสพติดให้แข็งแรง มีภูมิคุ้มกันจิตใจที่เข้มแข็ง พัฒนาความคิด จิตวิญญาณ ปรับเปลี่ยนพฤติกรรมไปในทางที่ดีขึ้น ถือว่าโครงการในวันนี้เป็นการบูรณาการทุกภาคส่วน ในการดูแล แก้ไขฟื้นฟู ช่วยเหลือ สงเคราะห์ อีกทั้งส่งเสริม สนับสนุนด้านอาชีพ เพื่อพัฒนาศักยภาพผู้เสพยาเสพติด และแก้ปัญหาวิกฤติของประเทศ​ คือ​ วิกฤติด้านยาเสพติดที่เกิดขึ้นในขณะนี้

ที่มา : https://www.thaigov.go.th/news/contents/details/77903