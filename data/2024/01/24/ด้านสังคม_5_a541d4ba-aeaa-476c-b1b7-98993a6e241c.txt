รัฐบาลไทย-ข่าวทำเนียบรัฐบาล-รมว.ดีอี ร่วมงาน “Thailand 2024 The Great Challenges" เพิ่มรายได้ ลดรายจ่าย ขยายโอกาส”


วันพุธที่ 24 มกราคม 2567
รมว.ดีอี ร่วมงาน “Thailand 2024 The Great Challenges" เพิ่มรายได้ ลดรายจ่าย ขยายโอกาส”
รมว.ดีอี ร่วมงาน “Thailand 2024 The Great Challenges" เพิ่มรายได้ ลดรายจ่าย ขยายโอกาส”
วันนี้ (24 มกราคม 2567) นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เป็นประธานเปิดและปาฐกถาพิเศษในงานสัมมนา Thailand 2024 The Great Challenges เพิ่มรายได้ ลดรายจ่าย ขยายโอกาส โดยมีวัตถุประสงค์เพื่อให้สังคมรับทราบแนวทางการดำเนินงานของรัฐบาลในการแก้ไขปัญหาเศรษฐกิจและสังคมในปี 2567 และให้เกิดความร่วมมือกันในการขับเคลื่อนประเทศ โดยมีนายภูมิธรรม เวชยชัย รองนายกรัฐมนตรี และรัฐมนตรีว่าการกระทรวงพาณิชย์, นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วยคณะรัฐมนตรี ผู้บริหารและผู้แทนจากหน่วยงานภาครัฐและภาคเอกชนเข้าร่วม จัดโดยหนังสือพิมพ์มติชน ณ ห้องอินฟินิตี้ ชั้น G โรงแรมพูลแมน คิง เพาเวอร์ กรุงเทพฯ
ด้าน นายประเสริฐ หรือ รมว.ดีอี ร่วมนำเสนอแนวคิดการเพิ่มรายได้ผ่านแผนงานขับเคลื่อนเศรษฐกิจและสังคมดิจิทัลของประเทศ ‘The Growth Engine of Thailand’ ได้กล่าวว่า เศรษฐกิจดิจิทัลถือเป็นเรื่องสำคัญและเป็นความท้าทายอย่างยิ่ง ซึ่งเศรษฐกิจดิจิทัลจะเป็นส่วนช่วยให้เศรษฐกิจของประเทศในภาพรวมสามารถขยายตัวได้ประมาณ 15-30% โดยส่วนตัวเชื่อมั่นว่า กระทรวงดีอี จะเป็นกระทรวงที่สร้างความเปลี่ยนแปลงให้กับประเทศไทยผ่านแผนงานสำคัญอย่าง ‘The Growth Engine of Thailand’ เพื่อเพิ่มขีดความสามารถด้านดิจิทัลในการสร้างข้อได้เปรียบในการแข่งขันของประเทศ (Thailand Competitiveness) ผ่านความพร้อมโครงสร้างพื้นฐานด้านดิจิทัล
ปัจจุบัน รัฐบาล โดย กระทรวงดีอี และเครือข่ายพันธมิตรกำลังดำเนินนโยบาย Cloud First Policy หรือบริการคลาวด์กลางที่จะรวบรวมข้อมูลจากหลากหลายหน่วยงานของรัฐ เพื่อลดความซ้ำซ้อนและค่าใช้จ่าย
พร้อมกันนี้ยังให้ความสำคัญกับการส่งเสริมการใช้ประโยชน์จากเทคโนโลยีปัญญาประดิษฐ์ (AI) และข้อมูลขนาดใหญ่ (Big Data) รวมถึงการมุ่งพัฒนาเศรษฐกิจฐานรากผ่านโครงการ 1 ตำบล 1 ดิจิทัล (ชุมชนโดรนใจ) เพื่อสร้างอาชีพใหม่ให้กับเกษตรกรและชุมชนในชนบท เพิ่มรายได้ ลดรายจ่าย ยกระดับคุณภาพชีวิตประชาชน อีกด้วย
โดยในปี 2567 ดีอี ยังคงให้ความสำคัญกับการส่งเสริมการยกระดับดิจิทัลสตาร์ทอัพไทย รวมถึงการขับเคลื่อนการพัฒนาเมืองอัจฉริยะ (Smart City) ซึ่งจะบูรณาการความร่วมมือกับกระทรวงและหน่วยงานที่เกี่ยวข้องในการพัฒนา One ID หรือ Thailand Super App แอปพลิเคชันที่เป็นของคนไทย โดยจะเป็นแหล่งรวบรวมข้อมูลและบริการต่าง ๆ จากภาครัฐ เพื่อสร้างความสะดวกให้กับประชาชน และคาดการณ์ว่าขีดความสามารถด้านดิจิทัลของประเทศใน 2568 จะขยับขึ้นไปอยู่ในอันดับที่ 30 ของโลก และก้าวสู่การเป็นศูนย์กลางด้านดิจิทัลของภูมิภาคเอเชียตะวันออกเฉียงใต้ (ASEAN Digital Hub)ต่อไป

ที่มา : https://www.thaigov.go.th/news/contents/details/77921