รัฐบาลไทย-ข่าวทำเนียบรัฐบาล-ก.น.บ. เห็นชอบแผนพัฒนาจังหวัด 76 จังหวัด และแผนพัฒนากลุ่มจังหวัด 18 กลุ่มจังหวัด พ.ศ. 2566 – 2570 ฉบับทบทวน ประจำปีงบประมาณ พ.ศ. 2568


วันพุธที่ 24 มกราคม 2567
24/01/2567
พิมพ์
ก.น.บ. เห็นชอบแผนพัฒนาจังหวัด 76 จังหวัด และแผนพัฒนากลุ่มจังหวัด 18 กลุ่มจังหวัด พ.ศ. 2566 – 2570 ฉบับทบทวน ประจำปีงบประมาณ พ.ศ. 2568
ก.น.บ. เห็นชอบแผนพัฒนาจังหวัด 76 จังหวัด และแผนพัฒนากลุ่มจังหวัด 18 กลุ่มจังหวัด พ.ศ. 2566 – 2570 ฉบับทบทวน ประจำปีงบประมาณ พ.ศ. 2568
นายชัย วัชรงค์ โฆษกประจำสำนักนายกรัฐมนตรี เปิดเผยว่า วันนี้ (24 มกราคม 2567) เวลา 13.00 น. ณ ตึกภักดีบดินทร์ ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในฐานะประธานคณะกรรมการนโยบายการบริหารงานเชิงพื้นที่แบบบูรณาการ (ก.น.บ.) ได้มอบหมายให้ นายสมศักดิ์ เทพสุทิน รองนายกรัฐมนตรี เป็นประธานการประชุมคณะกรรมการนโยบายการบริหารงานเชิงพื้นที่แบบบูรณาการ ครั้งที่ 1/2567 แทนนายกรัฐมนตรี พร้อมด้วยคณะกรรมการผู้ทรงคุณวุฒิทั้งภาครัฐ ภาคเอกชน และภาคประชาสังคม โดยมีนายดนุชา พิชยนันท์ เลขาธิการสภาพัฒนาการเศรษฐกิจและสังคมแห่งชาติ เป็นกรรมการและเลขานุการเข้าร่วมด้วย โดยที่ประชุมได้มีการพิจารณาในประเด็นสำคัญและมีมติเห็นชอบ ดังนี้
1.แนวทางการปรับปรุงการจัดทำแผนปฏิบัติราชการประจำปีงบประมาณ พ.ศ. 2568 ของจังหวัดและกลุ่มจังหวัด ให้สอดคล้องกับนโยบายการจัดทำงบประมาณรายจ่ายประจำปีงบประมาณ พ.ศ. 2568 ที่ประชุมฯ เห็นชอบในหลักการผลการพิจารณากลั่นกรองแผนปฏิบัติราชการประจำปีงบประมาณ พ.ศ. 2568 ของจังหวัดและกลุ่มจังหวัด (เบื้องต้น) และแนวทางการปรับปรุงการจัดทำแผนปฏิบัติราชการประจำปีงบประมาณ พ.ศ. 2568 ของจังหวัดและกลุ่มจังหวัด โดยให้จังหวัดและกลุ่มจังหวัดปรับปรุงการจัดทำแผนปฏิบัติราชการประจำปีงบประมาณ พ.ศ. 2568 และทบทวน/เพิ่มเติมข้อเสนอแผนงานโครงการที่จังหวัดขอรับการสนับสนุนจากกระทรวง/กรม เพื่อดำเนินการให้สอดคล้องตามความต้องการของแผนจังหวัดและกลุ่มจังหวัด (แบบ จ.3 : กรณีจังหวัด/แบบ กจ.3 : กรณีกลุ่มจังหวัด) ให้สอดคล้องกับนโยบายการจัดทำงบประมาณรายจ่ายประจำปีงบประมาณ พ.ศ. 2568 แผนพัฒนาจังหวัดและกลุ่มจังหวัด และความต้องการของประชาชน รวมทั้งนำข้อมูลแผนงานโครงการประจำปีงบประมาณ พ.ศ. 2568 ที่สำนักงบประมาณได้รวบรวม เสนอคณะกรรมการบริหารงานจังหวัดแบบบูรณาการ (ก.บ.จ.) หรือคณะกรรมการบริหารงานกลุ่มจังหวัดแบบบูรณาการ (ก.บ.ก.) แล้วแต่กรณี พิจารณาให้ความเห็นชอบ และจัดส่งให้ทีมบูรณาการกลาง 3 หน่วยงาน (สำนักงานสภาพัฒนาการเศรษฐกิจและสังคมแห่งชาติ สำนักงบประมาณ และกระทรวงมหาดไทย) ภายในวันที่ 29 มกราคม 2567 เพื่อพิจารณากลั่นกรองก่อนนำเสนอคณะอนุกรรมการประจำภาค เพื่อพิจารณาตามขั้นตอนต่อไป โดยนำเข้าข้อมูลคำของบประมาณในระบบ e-Budgeting ของโครงการทั้งหมดที่เสนอขอภายในวันที่ 2 กุมภาพันธ์ 2567
2.เป้าหมายการพัฒนาจังหวัด 20 ปี และวัตถุประสงค์และทิศทางการพัฒนาในอนาคตของกลุ่มจังหวัด ที่ประชุมฯ เห็นชอบในหลักการและมอบหมายให้ฝ่ายเลขานุการฯ พิจารณาในรายละเอียด และนำเสนอคณะอนุกรรมการประจำภาคพิจารณา เพื่อให้จังหวัด/กลุ่มจังหวัดปรับปรุงเป้าหมายการพัฒนาจังหวัด 20 ปี และวัตถุประสงค์และทิศทางการพัฒนาในอนาคตของกลุ่มจังหวัดให้มีความสมบูรณ์/เหมาะสม รวมทั้งปรับปรุงแผนพัฒนาจังหวัดและ กลุ่มจังหวัด พ.ศ. 2566 - 2570 ประจำปีงบประมาณ พ.ศ. 2569 ให้มีความสอดคล้องกัน และเสนอ ก.น.บ. พิจารณาต่อไป
3.แผนพัฒนาจังหวัดและกลุ่มจังหวัด พ.ศ. 2566 – 2570 ฉบับทบทวน ประจำปีงบประมาณ พ.ศ. 2568 ที่ประชุมฯ เห็นชอบแผนพัฒนาจังหวัด 76 จังหวัด และแผนพัฒนากลุ่มจังหวัด 18 กลุ่มจังหวัด พ.ศ. 2566 – 2570 ฉบับทบทวน ประจำปีงบประมาณ พ.ศ. 2568 โดยให้จังหวัดและกลุ่มจังหวัดนำความเห็นและข้อเสนอแนะ ไปปรับปรุงแผนพัฒนาจังหวัดและกลุ่มจังหวัดในระยะต่อไป และมอบหมายให้ฝ่ายเลขานุการฯ นำเสนอต่อคณะรัฐมนตรีพิจารณาอนุมัติ ก่อนแจ้งเวียนจังหวัดและกลุ่มจังหวัด ดำเนินการในส่วนที่เกี่ยวข้องต่อไป
4.การปรับปรุงหลักเกณฑ์การปรับปรุงแผนปฏิบัติราชการประจำปีและการเปลี่ยนแปลงโครงการของ จังหวัดและกลุ่มจังหวัด ประจำปีงบประมาณ พ.ศ. 2567 – 2570 ที่ประชุมฯ เห็นชอบการปรับปรุงหลักเกณฑ์ตามที่ฝ่ายเลขานุการฯ เสนอและมอบหมายให้ฝ่ายเลขานุการฯ แจ้งเวียนจังหวัดและกลุ่มจังหวัด เพื่อทราบและใช้เป็นแนวปฏิบัติต่อไป

ที่มา : https://www.thaigov.go.th/news/contents/details/77911