รัฐบาลไทย-ข่าวทำเนียบรัฐบาล-ผู้ว่าฯ กาฬสินธุ์ นำส่วนราชการประชุมขับเคลื่อนงานจิตอาสา เพื่อสร้างการมีส่วนร่วมของจิตอาสาภาคประชาชน โดยนายอำเภอเป็นผู้นำ ร่วมกัน “ทำความ ดี ด้วยหัวใจ” สร้าง “สังคมแห่งการให้” 


วันพุธที่ 24 มกราคม 2567
24/01/2567
พิมพ์
ผู้ว่าฯ กาฬสินธุ์ นำส่วนราชการประชุมขับเคลื่อนงานจิตอาสา เพื่อสร้างการมีส่วนร่วมของจิตอาสาภาคประชาชน โดยนายอำเภอเป็นผู้นำ ร่วมกัน “ทำความ ดี ด้วยหัวใจ” สร้าง “สังคมแห่งการให้”
ผู้ว่าฯ กาฬสินธุ์ นำส่วนราชการประชุมขับเคลื่อนงานจิตอาสา เพื่อสร้างการมีส่วนร่วมของจิตอาสาภาคประชาชน โดยนายอำเภอเป็นผู้นำ ร่วมกัน “ทำความ ดี ด้วยหัวใจ” สร้าง “สังคมแห่งการให้” ตอบแทนส่วนรวมและประเทศชาติให้มีความสุขอย่างยั่งยืน
วันนี้ (24 ม.ค. 67) นายสนั่น พงษ์อักษร ผู้ว่าราชการจังหวัดกาฬสินธุ์ เปิดเผยว่า จังหวัดกาฬสินธุ์ได้จัดการประชุมการขับเคลื่อนงานจิตอาสา ในภารกิจของจิตอาสา 904 ครั้งที่ 1 ประจำปี 2567 ขึ้น เพื่อเสริมสร้างความเข้มแข็งให้กับส่วนราชการและภาคีเครือข่าย โดยในปัจจุบันจังหวัดกาฬสินธุ์ มีจิตอาสาพระราชทาน จำนวน 91,852 คน จึงจำเป็นจะต้องมีการประชุมติดตามการขับเคลื่อนงานจิตอาสาอย่างต่อเนื่อง โดยมุ่งเน้นการให้ความสำคัญในการขับเคลื่อนงานจิตอาสาให้มีวิธีปฏิบัติที่ถูกต้องเหมาะสม เป็นตัวอย่าง และปฏิบัติตนตามพระราชปณิธาน เพื่อเสริมสร้างความรักความสามัคคีของประชาชนคนไทย ซึ่งในการประชุมได้นำเสนอถึงแผนในการพัฒนาขับเคลื่อนงานจิตอาสา โดยการจัดทำแผนการฝึกอบรมหลักสูตรจิตอาสา 904 หลักสูตรพื้นฐาน (ภาค 2) รุ่นที่ 4/2567 โครงสร้างศูนย์อำนวยการจิตอาสาพระราชทานจังหวัดและอำเภอ การคัดเลือกหัวหน้าและรองหัวหน้าจิตอาสาประจำจังหวัด (ภาคประชาชน) แผนการจัดกิจกรรมการสอนและสาธิตการปั้มหัวใจ (CPR) ในโครงการหน่วยแพทย์เคลื่อนที่ พอ.สว. การจัดกิจกรรมจังหวัดฯ เคลื่อนที่ และแผนการจัดกิจกรรมจิตอาสาเนื่องในวันสำคัญของชาติไทย ปี 2567
นายสนั่น พงษ์อักษร ผู้ว่าราชการจังหวัดกาฬสินธุ์ กล่าวว่า พระบาทสมเด็จพระเจ้าอยู่หัวทรงมีพระราชปณิธานที่มุ่งมั่นและแน่วแน่ในการทำให้ “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง” เพื่อประโยชน์สุขของประชาชนคนไทย โดยพระองค์ได้พระราชทานโครงการจิตอาสา “เราทำความ ดี ด้วยหัวใจ” เพื่อส่งเสริมให้ประชาชนร่วมกันทำความดี ด้วยจิตอาสาที่จะบำเพ็ญประโยชน์ให้กับสังคมและประเทศชาติ ซึ่งรัฐบาลและกระทรวงมหาดไทยได้น้อมนำและขับเคลื่อนพระบรมราโชบายของพระบาทสมเด็จพระเจ้าอยู่หัว ภายใต้พันธกิจ “บำบัดทุกข์ บำรุงสุข” ผ่านการขับเคลื่อนงานจิตอาสาในระดับพื้นที่มาอย่างต่อเนื่อง อีกทั้งนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ยังเน้นย้ำให้ทุกจังหวัดส่งเสริมและให้ความสำคัญในการขับเคลื่อนกิจกรรมของจิตอาสาพระราชทานของภาคราชการและภาคประชาชน ผ่านกลไกการขับเคลื่อนงานของกระทรวงมหาดไทย และการนำหลักการตามศาสตร์พระราชามาใช้ โดยมีปัจจัยสำคัญ คือ การสานพลังของ 7 ภาคีเครือข่าย อันได้แก่ ภาครัฐ ภาควิชาการ ภาคประชาชน ภาคศาสนา ภาคเอกชน ภาคประชาสังคม และสื่อมวลชน ซึ่งแนวทางการขับเคลื่อนสำคัญ คือ หัวใจและแรงปรารถนาของผู้นำในระดับพื้นที่ นอกเหนือจากการทำหน้าที่ราชการที่ต้องทำให้ดีเพื่อส่วนรวมอยู่แล้ว จะต้องมีความเสียสละ และมีความสุขในการทำความ ดี ด้วยหัวใจ โดยไม่ได้หวังผลตอบแทน
"โครงการจิตอาสาพระราชทานเป็นโครงการที่พระบาทสมเด็จพระเจ้าอยู่หัวพระราชทาน เพื่อให้เกิดความสามัคคีและเกิดประโยชน์สุขต่อประชาชนผ่านกิจกรรมจิตอาสา 3 ประเภท คือ 1. กิจกรรมจิตอาสาพัฒนา ที่มุ่งยกระดับการพัฒนาคุณภาพชีวิตและแก้ไขปัญหาสังคม 2. กิจกรรมจิตอาสาภัยพิบัติ ที่มุ่งป้องกันและบรรเทาความเดือดร้อนเมื่อเกิดสาธารณภัย และ 3. กิจกรรมจิตอาสาเฉพาะกิจ ที่ปฏิบัติภารกิจสนับสนุนงานพระราชพิธีที่สำคัญต่าง ๆ ซึ่งกิจกรรมจิตอาสาล้วนมุ่งหมายให้เกิดความรัก ความสามัคคี ตลอดจนเกิดความสำนึกรับผิดชอบต่อสาธารณะร่วมกัน ให้ความช่วยเหลือซึ่งกันและกัน เกิดความร่วมมือร่วมใจ ในการทำประโยชน์เพื่อส่วนรวมและสังคม ที่จะส่งผลให้ประเทศชาติมีความมั่นคงอย่างยั่งยืน และเพื่อสร้างความร่วมมือในการขับเคลื่อนงานจิตอาสาของภาคประชาชน ในฐานะ “ผู้นำต้องทำก่อน” ทำหน้าที่ผู้นำจิตอาสาในการดูแลพี่น้องประชาชน เป็นโซ่ข้อกลางในการทำงาน มีความทุ่มเท เสียสละ และมีความจงรักภักดีในสถาบันหลักของชาติ ร่วมกันสนองพระราชปณิธานของพระบาทสมเด็จพระเจ้าอยู่หัว จังหวัดกาฬสินธุ์จึงได้มีการแบ่งหน้าที่และพื้นที่ความรับผิดชอบให้ส่วนราชการไปสู่ระดับอำเภอ โดยมีนายอำเภอเป็นผู้นำจิตอาสาในการขับเคลื่อนร่วมกับพี่น้องประชาชน ” นายสนั่นฯ กล่าวเพิ่มเติม
นายสนั่น พงษ์อักษร ผู้ว่าราชการจังหวัดกาฬสินธุ์ กล่าวเพิ่มเติมอีกว่า เราทุกคนมีความมุ่งมั่นในการทำประโยชน์และทำสิ่งที่ดีเพื่อประชาชนและประเทศชาติ และเราพร้อมนำสิ่งที่ดีไปขยายผลยังภาคีเครือข่าย อาทิ การขับเคลื่อนอาสาสมัครท้องถิ่นรักษ์โลก การดูแลสิ่งแวดล้อม การรักษาความสะอาดเรียบร้อยของชุมชน การดูแลแหล่งน้ำชุมชน การคัดแยกขยะ การจัดทำถังขยะเปียกลดโลกร้อน การปลูกผักสวนครัว ซึ่งทั้งหมดต้องอาศัยกลไกภาคประชาชนร่วมเป็นประชาชนจิตอาสาที่พร้อมทำความดีโดยไม่หวังผลตอบแทน ปลูกฝัง DNA แห่งจิตอาสา และสร้าง “สังคมแห่งการให้” ช่วยเหลือคนที่อ่อนแอและด้อยโอกาส ซึ่งทั้งหมดจะช่วยทำให้สังคมไทยเป็นสังคมแห่งการบำเพ็ญประโยชน์ สังคมแห่งการทำความ ดี ด้วยหัวใจ จนหลอมรวมกลายเป็นจิตวิญญาณแห่งความเสียสละประโยชน์ส่วนตนเพื่อทำให้ส่วนรวมมีความเป็นปกติสุขและมีความดีงามเกิดขึ้น ทั้งกับผู้คน สังคม และสิ่งแวดล้อมอย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife  #SustainableSoilandWaterforbetterlife#ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/77905