รัฐบาลไทย-ข่าวทำเนียบรัฐบาล-​ที่ประชุม ครม. มีมติรับทราบสรุปผลการปฏิบัติราชการของคณะรัฐมนตรีในพื้นที่กลุ่มจังหวัดภาคใต้ฝั่งอันดามัน


วันอังคารที่ 23 มกราคม 2567
23/01/2567
พิมพ์
​ที่ประชุม ครม. มีมติรับทราบสรุปผลการปฏิบัติราชการของคณะรัฐมนตรีในพื้นที่กลุ่มจังหวัดภาคใต้ฝั่งอันดามัน
​ที่ประชุม ครม. มีมติรับทราบสรุปผลการปฏิบัติราชการของคณะรัฐมนตรีในพื้นที่กลุ่มจังหวัดภาคใต้ฝั่งอันดามัน
วันนี้ (23 มกราคม 2567) นางรัดเกล้า อินทวงศ์  สุวรรณคีรี  รองโฆษกประจำสำนักนายกรัฐมนตรี เปิดเผยว่า รองนายกรัฐมนตรี และรัฐมนตรี รวม 29 คน ปฏิบัติราชการในพื้นที่กลุ่มจังหวัดภาคใต้ฝั่งอันดามัน และที่ประชุมคณะรัฐมนตรี (23 มกราคม 2567) มีมติรับทราบสรุปผลการปฏิบัติราชการของคณะรัฐมนตรีในพื้นที่กลุ่มจังหวัดภาคใต้ฝั่งอันดามัน ตามที่สำนักงานสภาพัฒนาการเศรษฐกิจและสังคมแห่งชาติ (สศช.) โดยมีประเด็นการตรวจราชการสำคัญและข้อสั่งการสรุปได้ 4 ด้าน ได้แก่
1. ด้านการส่งเสริมการท่องเที่ยวเชิงสุขภาพ อาทิ
-ขับเคลื่อนงานอุดมศึกษา วิทยาศาสตร์ วิจัยและนวัตกรรมในพื้นที่ระเบียงเศรษฐกิจภาคใต้ (Southern Economic Corridor : SEC) และแลนด์บริดจ์ (Land Bridge) ณ มหาวิทยาลัยราชภัฏสวนสุนันทา ศูนย์การศึกษาจังหวัดระนอง ข้อสั่งการ ให้สถาบันอุดมศึกษาในสังกัดกระทรวงการอุดมศึกษา วิทยาศาสตร์ วิจัยและนวัตกรรมที่เกี่ยวข้องในพื้นที่ ดำเนินการตามข้อเสนอแนวทางการขับเคลื่อนงานอุดมศึกษา วิทยาศาสตร์ วิจัยและนวัตกรรมในพื้นที่ SEC และ Land Bridge รวมถึงสนับสนุนให้มีแหล่งส่งเสริมการใช้ประโยชน์จากองค์ความรู้และโครงสร้างพื้นฐานด้านวิทยาศาสตร์ เทคโนโลยีและนวัตกรรมแห่งใหม่ ในรูปแบบการจัดตั้งอุทยานวิทยาศาสตร์ภูมิภาค ทั้งนี้ ขอให้หน่วยงานในสังกัดและสถาบันอุดมศึกษานำงานด้านวิทยาศาสตร์ วิจัยและนวัตกรรม ไปสนับสนุนและขับเคลื่อนการพัฒนาพื้นที่ให้เกิดประโยชน์อย่างเป็นรูปธรรม
- ตรวจราชการประเด็นเศรษฐกิจสุขภาพและนักท่องเที่ยวปลอดภัย (การส่งเสริมการท่องเที่ยวเชิงสุขภาพ) ข้อสั่งการ ให้กรมวิทยาศาสตร์การแพทย์ตรวจสอบและส่งเสริมการพัฒนาต่อยอดผลิตภัณฑ์สุขภาพของผู้ประกอบการ อาทิ ก๊กซิมบี้แช่แข็ง
2. ด้านการแก้ไขปัญหาความเดือดร้อนของภาคการประมง อาทิ
- ตรวจเยี่ยมท่าเทียบเรือประมงระนอง องค์การสะพานปลา อำเภอเมืองระนอง จังหวัดระนอง ข้อสั่งการ ให้องค์การสะพานปลาดำเนินการแก้ไขปัญหาอุปสรรคหรือข้อร้องเรียนของชาวประมงในพื้นที่ และเร่งให้ความช่วยเหลือชาวประมง เพื่อส่งเสริมให้ชาวประมงมีรายได้เพิ่มขึ้น และมีคุณภาพชีวิตที่ดี และให้กรมพัฒนาที่ดินศึกษาแนวทางและดำเนินการลดหรือกำจัดกลิ่นในพื้นที่ท่าเทียบเรือประมงระนอง อาทิ การใช้สารเร่ง พด.6 กำจัดกลิ่นเหม็นในพื้นที่ท่าเทียบเรือ เพื่อสุขลักษณะที่ดี
3. ด้านการยกระดับคุณภาพชีวิตของประชาชน อาทิ
- ติดตามผลการดำเนินงานด้านการยกระดับคุณภาพชีวิต และลดความเหลื่อมล้ำด้านการศึกษา ณ กลุ่มวิสาหกิจชุมชนและกลุ่มพัฒนาอาชีพ บ้านคลองบ่อแสน อำเภอทับปุด จังหวัดพังงา ศูนย์อบรมจริยธรรมมุฟตาฮุนญัณนะห์ มัสยิดมิฟตาฮุนญันนะห์ และเครือข่ายปัทมคีรี อำเภอสุขสำราญ จังหวัดระนอง และกลุ่มเซรามิกบ้านหาดส้มแป้น ตำบลหาดส้มแป้น อำเภอเมืองระนอง จังหวัดระนอง ข้อสั่งการ ให้หน่วยปฏิบัติการส่วนหน้าของกระทรวงการอุดมศึกษา วิทยาศาสตร์ วิจัยและนวัตกรรม (อว.ส่วนหน้า) ในพื้นที่ภาคใต้ฝั่งอันดามัน และหน่วยงานที่เกี่ยวข้อง ขับเคลื่อนการนำวิทยาศาสตร์ เทคโนโลยี วิจัยและนวัตกรรมไปช่วยยกระดับผลิตภัณฑ์ชุมชน ทำให้ประชาชนมีรายได้เพิ่มขึ้น เพื่อยกระดับคุณภาพชีวิต รวมทั้งให้สถาบันอุดมศึกษาและวิทยาลัยชุมชนในพื้นที่รับฟังปัญหาของประชาชน เพื่อเป็นข้อมูลสนับสนุน แนวทางการแก้ไขปัญหาความเดือดร้อนของประชาชน
4. ด้านการติดตามความคืบหน้าโครงการอันเนื่องมาจากพระราชดำริ อาทิ
- ตรวจเยี่ยมและรับฟังการแก้ไขปัญหาความมั่นคงชายแดนในพื้นที่ จังหวัดระนอง ของหน่วยงานในสังกัดกระทรวงกลาโหม พร้อมมอบทุนการศึกษา ถุงยังชีพเพื่อการศึกษา และอุปกรณ์กีฬา ณ โรงเรียนราชประชานุเคราะห์ 38 ระนอง ตำบลราชกรูด อำเภอเมืองระนอง จังหวัดระนอง และหน่วยปฏิบัติการต่อสู้อากาศยานและรักษาฝั่งที่ 451 ตำบลเกาะพยาม อำเภอเมืองระนอง จังหวัดระนอง ข้อสั่งการ ให้กองกำลังเทพสตรี และทัพเรือภาคที่ 3 ดำเนินการ (1) สนับสนุนรัฐบาลในการป้องกันและบรรเทาสาธารณภัย และการช่วยเหลือประชาชน ให้เป็นไปอย่างมีประสิทธิภาพ ทันต่อสถานการณ์ เนื่องจากกองทัพเป็นหน่วยงานที่มีความพร้อมทั้งด้านกำลังพล และยุทโธปกรณ์ สามารถให้การช่วยเหลือประชาชนในพื้นที่ได้อย่างรวดเร็ว (2) ใช้กลไกความร่วมมือด้านความมั่นคงกับประเทศเพื่อนบ้านที่มีอยู่ ทั้งในระดับพื้นที่และระดับภูมิภาค ในการประสานความร่วมมือและพัฒนาความสัมพันธ์กับกำลังทหารของประเทศเพื่อนบ้าน รวมทั้งดำเนินการลาดตระเวนร่วมตามแนวชายแดน เพื่อเป็นการสร้างความเชื่อใจและสร้างความเข้มแข็งของกลไกความร่วมมือในการแก้ไขปัญหาความมั่นคงตามแนวชายแดนร่วมกัน (3) สนับสนุนรัฐบาล ในการแก้ไขปัญหายาเสพติด เนื่องจากประชาชนมีความคาดหวัง และเชื่อมั่นในการปฏิบัติงานของกองทัพในการแก้ไขปัญหาดังกล่าว ซึ่งกองทัพมีส่วนร่วมในการแก้ไขปัญหาทั้งต้นน้ำ (การสกัดกั้นยาเสพติดตามแนวชายแดน) กลางน้ำ (การบูรณาการร่วมกับหน่วยงานด้านความมั่นคงในการแก้ไขปัญหายาเสพติดในพื้นที่ตอนใน) และปลายน้ำ (การสนับสนุนรัฐบาลในการบำบัดผู้ติดยาเสพติด) ทั้งนี้กำลังพลทุกนายจะต้องไม่ยุ่งเกี่ยวกับยาเสพติดโดยเด็ดขาด ทั้งเป็นผู้เสพยาเสพติด หรือผู้ค้ายาเสพติด และ (4) หมั่นทบทวนภารกิจและนโยบายที่ได้รับมอบหมายอยู่เสมอ เพื่อให้กำลังพลมีความพร้อมในการปฏิบัติตามแผนเผชิญเหตุต่าง ๆ ได้อย่างรวดเร็ว ทันต่อสถานการณ์ ตลอดจนสามารถเผชิญกับภัยคุกคามต่าง ๆ ที่อาจเกิดขึ้นในอนาคตได้อย่างมีประสิทธิภาพ
นอกจากนี้ยังมีประเด็นอื่น ๆ เช่น
- ตรวจราชการวิสาหกิจชุมชน กลุ่มจังหวัดภาคใต้ฝั่งอันดามัน ณ สำนักงานพลังงานจังหวัดระนอง ตำบลบางริ้น อำเภอเมืองระนอง จังหวัดระนอง ข้อสั่งการ ให้สำนักงานพลังงานจังหวัด ดำเนินการ (1) นำเทคโนโลยีพลังงาน ทั้งด้านการประหยัดพลังงานและด้านพลังงานทดแทน มาเผยแพร่และส่งเสริมการประกอบอาชีพกลุ่มวิสาหกิจชุมชนให้เกิดการใช้งานที่แพร่หลายมากยิ่งขึ้นในพื้นที่กลุ่มจังหวัดภาคใต้ฝั่งอันดามัน (2) สร้างความรู้และความเข้าใจในด้านพลังงานที่ถูกต้องให้ประชาชนรับทราบและทันต่อสถานการณ์ในปัจจุบัน (3) ส่งเสริมและสนับสนุนกลุ่มวิสาหกิจชุมชนในพื้นที่ให้มากยิ่งขึ้น เพื่อลดภาระค่าใช้จ่ายด้านพลังงาน และ (4) สำรวจและจัดเก็บข้อมูลในพื้นที่ที่ไม่มีไฟฟ้าใช้ และขาดแคลนด้านพลังงาน เพื่อเป็นข้อมูลในการจัดทำแนวทางการส่งเสริมและสนับสนุนด้านพลังงานทดแทนต่อไป

ที่มา : https://www.thaigov.go.th/news/contents/details/77888