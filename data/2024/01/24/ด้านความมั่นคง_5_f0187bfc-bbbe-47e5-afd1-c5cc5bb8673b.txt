รัฐบาลไทย-ข่าวทำเนียบรัฐบาล-จังหวัดอำนาจเจริญ จับมือทุกอำเภอ และอปท. ในพื้นที่ ลงนาม MOU ขับเคลื่อนธนาคารขยะ พร้อมรณรงค์ปลูกจิตสำนึกให้ประชาชนจัดการขยะตามหลัก 3Rs ด้านผู้ว่าฯ เผยมุ่งสร้างการมีส่วนร่วมของชุมชน


วันพุธที่ 24 มกราคม 2567
24/01/2567
พิมพ์
จังหวัดอำนาจเจริญ จับมือทุกอำเภอ และอปท. ในพื้นที่ ลงนาม MOU ขับเคลื่อนธนาคารขยะ พร้อมรณรงค์ปลูกจิตสำนึกให้ประชาชนจัดการขยะตามหลัก 3Rs ด้านผู้ว่าฯ เผยมุ่งสร้างการมีส่วนร่วมของชุมชน
จังหวัดอำนาจเจริญ จับมือทุกอำเภอ และ อปท. ในพื้นที่ ลงนาม MOU ขับเคลื่อนธนาคารขยะ พร้อมรณรงค์ปลูกจิตสำนึกให้ประชาชนจัดการขยะตามหลัก 3Rs ด้านผู้ว่าฯ อำนาจเจริญ เผยมุ่งสร้างการมีส่วนร่วมของชุมชน ลดปริมาณขยะควบคู่กับการลดรายจ่ายครัวเรือน
วันนี้ (24 ม.ค. 67) ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ เปิดเผยถึงการขับเคลื่อนโครงการธนาคารขยะ (Recyclable Waste Bank) ขององค์กรปกครองส่วนท้องถิ่น ร่วมกับส่วนราชการในระดับพื้นที่ โดยจังหวัดอำนาจเจริญ พร้อมด้วย ทุกอำเภอ และองค์กรปกครองส่วนท้องถิ่นในพื้นที่ ได้ลงนามในบันทึกข้อตกลงความร่วมมือ (MOU) การขับเคลื่อนโครงการธนาคารขยะขององค์กรปกครองส่วนท้องถิ่นในพื้นที่จังหวัดอำนาจเจริญ ณ หอประชุมพญานาครินทร์ ศาลากลางจังหวัดอำนาจเจริญ
ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ กล่าวว่า ตามที่กระทรวงมหาดไทยโดยกรมส่งเสริมการปกครองท้องถิ่นได้ให้ความสำคัญของการขับเคลื่อนแผนปฏิบัติการด้านการจัดการขยะของประเทศ (พ.ศ. 2565 - 2570) และสนับสนุนให้องค์กรปกครองส่วนท้องถิ่นนำแนวคิดระบบเศรษฐกิจหมุนเวียนมาใช้ในการจัดการสิ่งปฏิกูลและมูลฝอย สร้างจิตสำนึกให้ประชาชนในท้องถิ่นมีส่วนร่วมในการลดปริมาณขยะ โดยการคัดแยกขยะที่สามารถนำไปรีไซเคิลได้ไปขายเพื่อสร้างรายได้ และพัฒนาสู่การจัดตั้งธนาคารขยะเพื่อเป็นสถานที่รวบรวมและรับซื้อขยะรีไซเคิลจากประชาชน สร้างมูลค่าเพิ่มให้กับชุมชน และนำรายได้ไปจัดสวัสดิการสังคมในรูปแบบต่าง ๆ สอดคล้องกับเป้าหมายการพัฒนาที่ยั่งยืน (SDGs) ด้วยการจัดให้มีระบบจัดการและกำจัดขยะมูลฝอยที่มีประสิทธิภาพ สามารถนำไปใช้ให้เกิดประโยชน์ด้านอื่น ๆ พร้อมกับมีแนวทางการส่งเสริมและสนับสนุนให้พี่น้องประชาชนได้มีการคัดแยกขยะอย่างถูกวิธีตามหลัก 3Rs ได้แก่ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) รวมทั้งสนับสนุนครัวเรือนให้มีการจัดทำถังขยะเปียกลดโลกร้อน เพื่อลดการปล่อยก๊าซคาร์บอนไดออกไซด์ที่เป็นต้นเหตุของภาวะโลกร้อน และส่งเสริมให้องค์กรปกครองส่วนท้องถิ่นนำแนวคิดระบบเศรษฐกิจหมุนเวียน (Circular Economy) มาใช้ในการจัดการสิ่งปฏิกูลและมูลฝอย เพื่อไม่ส่งผลกระทบต่อสิ่งแวดล้อม ทำให้ชุมชนสังคมมีความสะอาดเป็นระเบียบเรียบร้อย และเป็นการบำบัดทุกข์ บำรุงสุข เพื่อสร้างรอยยิ้มให้กับประชาชนได้มีคุณภาพชีวิตที่ดี
ว่าที่พันตรี อดิศักดิ์ น้อยสุวรรณ ผู้ว่าราชการจังหวัดอำนาจเจริญ กล่าวเพิ่มเติมว่า สำนักงานส่งเสริมการปกครองท้องถิ่นจังหวัดอำนาจเจริญ จึงได้มีการดำเนินกิจกรรม Kick-off การขับเคลื่อนโครงการธนาคารขยะขององค์กรปกครองส่วนท้องถิ่นขึ้น โดยมีวัตถุประสงค์เพื่อเป็นการส่งเสริมให้องค์กรปกครองส่วนท้องถิ่นทุกแห่งได้มีธนาคารขยะอย่างน้อย อปท. ละ 1 แห่ง และส่งเสริมให้เกิดการบูรณาการความร่วมมือของส่วนราชการภาคเอกชน องค์กรปกครองส่วนท้องถิ่น และประชาชน อีกทั้งเป็นการสนับสนุนผลักดันให้อาสาสมัครท้องถิ่นรักษ์โลกทุกครัวเรือนเข้าร่วมเป็นสมาชิกธนาคารขยะของชุมชน/หมู่บ้าน พร้อมรณรงค์และประชาสัมพันธ์ให้ประชาชนในจังหวัดทราบถึงประโยชน์ของการคัดแยกขยะรีไซเคิล สร้างองค์ความรู้ในการดำเนินโครงการธนาคารขยะ และผลประโยชน์ชุมชนที่จะได้รับจากการเข้าร่วมโครงการธนาคารขยะ เพื่อเป็นการสนับสนุนให้ประชาชนคัดแยกขยะรีไซเคิลในครัวเรือน ซึ่งคาดว่าจะเป็นกิจกรรมที่ช่วยขับเคลื่อนให้องค์กรปกครองส่วนท้องถิ่นในพื้นที่จังหวัดอำนาจเจริญทุกแห่ง จัดตั้งธนาคารขยะครบถ้วน 100 % ภายในวันที่ 29 กุมภาพันธ์ 2567 และดำเนินการขยายผลให้ครบถ้วน 100% ทุกหมู่บ้านหรือชุมชนต่อไป นอกจากนี้ยังช่วยให้เกิดการจัดการและการอนุรักษ์ทรัพยากรดินและน้ำอย่างยั่งยืน ตามแนวคิดการขับเคลื่อนวันดินโลกของกระทรวงมหาดไทย (World Soil Day) ดินดี น้ำดี ชีวีมีสุขอย่างยั่งยืน ให้เกิดผลลัพธ์ที่เป็นรูปธรรมอีกด้วย” ผู้ว่าราชการจังหวัดอำนาจเจริญ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/77906