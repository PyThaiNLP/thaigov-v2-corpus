รัฐบาลไทย-ข่าวทำเนียบรัฐบาล-นายกฯ ให้การต้อนรับประธานาธิบดีเยอรมนี และภริยา ณ ทำเนียบรัฐบาล พรุ่งนี้ในโอกาสการเดินทางเยือนไทยอย่างเป็นทางการในฐานะแขกของรัฐบาล


วันพุธที่ 24 มกราคม 2567
นายกฯ ให้การต้อนรับประธานาธิบดีเยอรมนี และภริยา ณ ทำเนียบรัฐบาล พรุ่งนี้ในโอกาสการเดินทางเยือนไทยอย่างเป็นทางการในฐานะแขกของรัฐบาล
นายกฯ ให้การต้อนรับประธานาธิบดีเยอรมนี และภริยา ณ ทำเนียบรัฐบาล พรุ่งนี้ในโอกาสการเดินทางเยือนไทยอย่างเป็นทางการในฐานะแขกของรัฐบาล
วันนี้ (24 มกราคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมต้อนรับ ดร. ฟรังค์-วัลเทอร์ ชไตน์ไมเออร์ ประธานาธิบดีแห่งสหพันธ์สาธารณรัฐเยอรมนี และภริยา ในโอกาสเดินทางเยือนประเทศไทยอย่างเป็นทางการ ในฐานะแขกของรัฐบาล (Official Visit) ในวันพฤหัสบดีที่ 25 มกราคม 2567 เวลา 10.00 น. ณ ทำเนียบรัฐบาล
โฆษกประจำสำนักนายกรัฐมนตรีกล่าวว่าการเดินทางเยือนไทยของประธานาธิบดีแห่งสหพันธ์สาธารณรัฐเยอรมนีครั้งนี้ เป็นโอกาสสำคัญที่ไทยจะได้ผลักดันความสัมพันธ์รอบด้านสู่การเป็นหุ้นส่วนยุทธศาสตร์ การเพิ่มการค้า การลงทุนระหว่างกัน และความร่วมมือในประเด็นที่เป็นความท้าทายร่วมกัน อาทิ ด้านภูมิอากาศ และการเปลี่ยนผ่านสู่พลังงานสะอาด รวมทั้ง จะเป็นโอกาสส่งเสริมประเด็นที่เป็นประโยชน์กับประชาชนไทย ได้แก่ ความร่วมมือด้านอาชีวศึกษา และการพัฒนาทักษะแรงงานสำหรับการลงทุนของเยอรมนีในไทย ตลอดจน ยกระดับหนังสือเดินทางไทยยกเว้นการตรวจลงตราเพื่อเดินทางเข้าเขตเชงเกน
โดยเมื่อเสร็จสิ้นพิธีต้อนรับและตรวจแถวกองทหารเกียรติยศ นายกรัฐมนตรีจะเชิญประธานาธิบดีเยอรมนี และภริยา เข้าสู่ตึกไทยคู่ฟ้า ทำเนียบรัฐบาล เพื่อถ่ายภาพร่วมกัน ณ บันไดโถงกลางตึกไทยคู่ฟ้า ก่อนที่นายกรัฐมนตรีจะเชิญประธานาธิบดีเยอรมนี และภริยา ไปยังห้องสีม่วง เพื่อแนะนำคณะรัฐมนตรี
หลังจากนั้น เวลา 10.15 น. นายกรัฐมนตรีและประธานาธิบดีเยอรมนี พร้อมบุคลลสำคัญฝ่ายไทย ได้แก่ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม และนายพรหมินทร์ เลิศสุริย์เดช เลขาธิการนายกรัฐมนตรี รวมทั้งบุคลลสำคัญฝ่ายเยอรมนี ได้แก่ นาย Hubertus Heil รัฐมนตรีว่าการกระทรวงแรงงานและกิจการสังคม และนาย Michael Kellner รัฐมนตรีช่วยว่าการกระทรวงเศรษฐกิจและการปฏิบัติการด้านสภาพภูมิอากาศ จะร่วมหารือข้อราชการ ณ ห้องสีงาช้าง  ก่อนที่ทั้งสองฝ่ายจะหารือร่วมกับภาคเอกชน ในเวลา 10.45 น. ณ ตึกภักดีบดินทร์ ถึงนโยบายด้านเศรษฐกิจ และแนวทางส่งเสริมการค้าและการลงทุนระหว่างกัน
เมื่อเสร็จสิ้นการหารือกับภาคเอกชน นายกรัฐมนตรีและประธานาธิบดีเยอรมนีจะร่วมกันแถลงข่าวต่อสื่อมวลชนไทยและต่างประเทศ ณ ตึกสันติไมตรี (หลังใน) ก่อนจะร่วมกันเยี่ยมชมนิทรรศการ ณ โถงกลาง ตึกสันติไมตรี และช่วงเที่ยง นายกรัฐมนตรีจะเป็นเจ้าภาพงานเลี้ยงอาหารกลางวัน เพื่อเป็นเกียรติแก่ประธานาธิบดีเยอรมนี และภริยา

ที่มา : https://www.thaigov.go.th/news/contents/details/77901