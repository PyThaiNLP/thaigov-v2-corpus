รัฐบาลไทย-ข่าวทำเนียบรัฐบาล-สธ. ระดมพลัง 5 ภาคีเครือข่ายเข้มแข็ง สร้าง “ชุมชนล้อมรักษ์” บำบัดรักษาฟื้นฟูผู้ติดยาเสพติดโดยการมีส่วนร่วมของชุมชน แก้ปัญหายาเสพติดอย่างยั่งยืน


วันพุธที่ 24 มกราคม 2567
สธ. ระดมพลัง 5 ภาคีเครือข่ายเข้มแข็ง สร้าง “ชุมชนล้อมรักษ์” บำบัดรักษาฟื้นฟูผู้ติดยาเสพติดโดยการมีส่วนร่วมของชุมชน แก้ปัญหายาเสพติดอย่างยั่งยืน
กระทรวงสาธารณสุข เดินหน้าขับเคลื่อนการบำบัดรักษาและฟื้นฟูผู้ติดยาเสพติด โดยการมีส่วนร่วมของชุมชน (CBTx) “ชุมชนล้อมรักษ์” บูรณาการ 5 ภาคีเครือข่ายเข้มแข็ง ทหาร - ตำรวจ - นายอำเภอ - นายก อบต. - สาธารณสุขอำเภอ จาก 200 อำเภอ ใน 31 จังหวัด
กระทรวงสาธารณสุข เดินหน้าขับเคลื่อนการบำบัดรักษาและฟื้นฟูผู้ติดยาเสพติด โดยการมีส่วนร่วมของชุมชน (CBTx) “ชุมชนล้อมรักษ์” บูรณาการ 5 ภาคีเครือข่ายเข้มแข็ง ทหาร - ตำรวจ - นายอำเภอ - นายก อบต. - สาธารณสุขอำเภอ จาก 200 อำเภอ ใน 31 จังหวัด ร่วมกันดูแลผู้ป่วยยาเสพติดทั้งร่างกาย จิตใจ สังคมและการดำเนินชีวิต ให้กลับมาใช้ชีวิตได้อย่างปลอดภัยทั้งต่อตนเอง ครอบครัวและชุมชน
วันนี้ (24 มกราคม 2567) ที่ อิมแพ็ค ฟอรั่ม เมืองทองธานี จ.นนทบุรี นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข พร้อมด้วย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เปิดประชุมเชิงปฏิบัติการเพื่อขับเคลื่อนการบำบัดรักษาและฟื้นฟูผู้ติดยาเสพติด โดยการมีส่วนร่วมของชุมชน (CBTx) “ชุมชนล้อมรักษ์” ประจำปีงบประมาณ พ.ศ. 2567 โดยมี นายแพทย์โอภาส การย์กวินพงศ์ ปลัดกระทรวงสาธารณสุข คณะที่ปรึกษากระทรวงสาธารณสุข คณะผู้บริหาร และภาคีเครือข่ายทั้งภาครัฐและเอกชน อาทิ กระทรวงกลาโหม กระทรวงมหาดไทย สำนักงานตำรวจแห่งชาติ กรมการส่งเสริมการปกครองส่วนท้องถิ่น เข้าร่วม
นายแพทย์ชลน่านกล่าวว่า รัฐบาลโดยนายเศรษฐา ทวีสิน นายกรัฐมนตรี ได้ให้ความสำคัญกับการแก้ไขปัญหายาเสพติดและกำหนดให้เป็นวาระแห่งชาติที่ต้องดำเนินการอย่างจริงจังและเด็ดขาด โดยให้ทุกภาคส่วนบูรณาการทำงานร่วมกัน ภายใต้นโยบาย “ปลุกชุมชนให้เข้มแข็ง เปลี่ยนผู้เสพเป็นผู้ป่วย ปราบปรามสกัดกั้นยึดทรัพย์ผู้ค้า ขจัดข้าราชการทุจริตพัวพันยาเสพติดให้สิ้น” โดยในส่วนของกระทรวงสาธารณสุข ได้ให้ความสำคัญกับการบำบัดฟื้นฟูผู้ติดยาเสพติด ด้วยกระบวนการบำบัดรักษาผู้ติดยาเสพติดโดยชุมชนมีส่วนร่วม (CBTx) หรือเรียกว่า “ชุมชนล้อมรักษ์” ร่วมกับการรักษาทางการแพทย์ เนื่องจากการติดยาเสพติดถือเป็นความเจ็บป่วยที่ซับซ้อน ทั้งด้านสุขภาพกาย สุขภาพจิต สังคมและการดำเนินชีวิต และเป็นโรคเรื้อรังที่กลับเป็นซ้ำได้อีก จึงต้องได้รับการบำบัดรักษาที่มีประสิทธิภาพแบบรอบด้านและต่อเนื่อง เพื่อให้ผู้ป่วยยาเสพติดสามารถกลับมาใช้ชีวิตอยู่ในสังคมได้อย่างปลอดภัยทั้งต่อตนเอง ครอบครัวและชุมชน
“การรักษาในระยะสั้นแค่ให้หมดอาการ หรือการลงโทษ หรือการนำผู้ป่วยออกจากชุมชนไปกักขังชั่วคราว ไม่ใช่วิธีที่จะช่วยแก้ปัญหาได้ ต้องส่งเสริมให้ผู้เสพเข้ารับการบำบัดโดยสมัครใจ โดยค้นหาเชิงรุกด้วยมาตรการเชิงบวก ส่งต่อให้หน่วยงานสาธารณสุขคัดกรองเข้ารับการบำบัดอย่างเหมาะสม และเตรียมความพร้อมก่อนส่งกลับเข้าสู่ชุมชน เพื่อให้ได้รับการดูแลอย่างต่อเนื่อง ซึ่งครอบครัวและชุมชนเป็นส่วนสำคัญที่จะช่วยสนับสนุนให้การแก้ไขปัญหายาเสพติดสำเร็จได้อย่างยั่งยืน” นายแพทย์ชลน่านกล่าว
นายแพทย์ชลน่านกล่าวต่อว่า สำหรับการขับเคลื่อนภารกิจ “ชุมชนล้อมรักษ์” ให้บรรลุเป้าหมาย จะใช้กลไกของคณะกรรมการพัฒนาคุณภาพชีวิตระดับอำเภอ (พชอ.) ซึ่งมาจากหน่วยงานและภาคส่วนต่างๆ ในพื้นที่ เป็นแกนหลักในการประสานและสนับสนุนการบูรณาการการทำงานร่วมกันของ 5 ภาคีเครือข่ายเข้มแข็ง ได้แก่ ทหาร ตำรวจ นายอำเภอ นายก อบต. และสาธารณสุขอำเภอ ให้เป็นไปในทิศทางเดียวกันอย่างประสิทธิภาพ เพื่อสร้าง “ชุมชนล้อมรักษ์” ในทุกอำเภอ โดยในการประชุมครั้งนี้ มี 5 ภาคีเครือข่ายเข้มแข็ง จาก 200 อำเภอ ใน 31 จังหวัด จำนวนทั้งสิ้น 1,095 คน มาร่วมกันแลกเปลี่ยนเรียนรู้ประสบการณ์การทำงานด้านยาเสพติด เพื่อพัฒนารูปแบบการดำเนินงานด้านการบำบัดรักษาและฟื้นฟูผู้ติดยาเสพติดโดยชุมชนมีส่วนร่วม (CBTx) ภายใต้แนวคิด “สร้างความสุข เติมความรัก โอบอุ้มสังคมให้อบอุ่น เพื่อเป้าหมาย คืนคนสู่สังคมอย่างปลอดภัย” ต่อไป
***************************** 24 มกราคม 2567

ที่มา : https://www.thaigov.go.th/news/contents/details/77898