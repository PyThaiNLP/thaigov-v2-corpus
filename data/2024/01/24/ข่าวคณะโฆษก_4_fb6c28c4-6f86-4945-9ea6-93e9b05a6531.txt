รัฐบาลไทย-ข่าวทำเนียบรัฐบาล-​“กระทรวงสาธารณสุข”เชิญชวนประชาชนร่วมสร้างสุขภาพกายและใจที่ดีไปด้วยกันใน“มหกรรมสุขภาพดีที่เพชรบูรณ์“ความรู้ดี ๆ ด้านสุขภาพแน่นตลอดงาน


วันพุธที่ 24 มกราคม 2567
24/01/2567
พิมพ์
​“กระทรวงสาธารณสุข”เชิญชวนประชาชนร่วมสร้างสุขภาพกายและใจที่ดีไปด้วยกันใน“มหกรรมสุขภาพดีที่เพชรบูรณ์“ความรู้ดี ๆ ด้านสุขภาพแน่นตลอดงาน
​“กระทรวงสาธารณสุข”เชิญชวนประชาชนร่วมสร้างสุขภาพกายและใจที่ดีไปด้วยกันใน“มหกรรมสุขภาพดีที่เพชรบูรณ์“ความรู้ดี ๆ ด้านสุขภาพแน่นตลอดงาน
วันนี้ (24 ม.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า กระทรวงสาธารณสุข โดยนายสันติ พร้อมพัฒน์ รัฐมนตรีช่วยว่าการกระทรวงสาธารณสุข ร่วมกับจังหวัดเพชรบูรณ์ พร้อมทั้งกรมอนามัย กรมวิทยาศาสตร์การแพทย์ กรมการแพทย์แผนไทยและการแพทย์ทางเลือก จัดงานมหกรรมสุขภาพดีที่เพชรบูรณ์ (Good Health at Phetchabun)“ในวันที่ 25-26 ม.ค.นี้ ณ หอประชุม 50 ปี มหาวิทยาลัยราชภัฏเพชรบูรณ์ อำเภอเมือง จังหวัดเพชรบูรณ์
น.ส.เกณิกา กล่าวต่อว่า การจัดงานดังกล่าวมีวัตถุประสงค์เพื่อรณรงค์ให้ประชาชนในจังหวัดเพชรบูรณ์ และจังหวัดใกล้เคียงมีความรอบรู้ด้านสุขภาพในด้านต่าง ๆ เพื่อให้เกิดการบูรณาการ และการสร้างกระบวนการมีส่วนร่วมของภาคีเครือข่ายในการขับเคลื่อนงานส่งเสริมสุขภาพและอนามัยสิ่งแวดล้อม ซึ่งภายในงาน ประชาชนจะได้รับความรู้มากมายจาก 3 กรมหลัก อย่างเช่น กรมอนามัย จะเผยแพร่เกี่ยวกับเมืองสุขภาพดี เมนูชูสุขภาพ อาหารที่เอื้อต่อการมีสุขภาพที่ดี แนะนำการปรุงอาหารที่สะอาดปลอดภัย มีคุณค่าทางโภชนาการ
ในส่วนของกรมวิทยาศาสตร์การแพทย์ จะเสนอเรื่องที่เกี่ยวกับ อสม.ปลอกเขียว ที่ผ่านการอบรมและมีความชำนาญการในการใช้ชุดทดสอบ และระบบสารสนเทศ รวมถึง แอพพลิเคชั่นด้านสุขภาพของกรมวิทยาศาสตร์การแพทย์และกรมการแพทย์แผนไทยและการแพทย์ทางเลือก ประชาชนจะได้รู้ข้อมูลเกี่ยวกับอาหารเป็นยา พืชผักสมุนไพรที่มีศักยภาพใช้เป็นอาหารเสริมภูมิคุ้มกันโรค
“รัฐบาลขอเชิญชวนประชาชนในพื้นที่ภาคเหนือตอนล่าง หรือผู้ที่สนใจมาร่วมสร้างสุขภาพกายและใจที่ดีไปด้วยกัน นอกจากจะได้เข้าร่วมกิจกรรมที่ให้ความรู้ด้านสุขภาพแล้ว ยังสามารถแวะชมแหล่งท่องเที่ยวเมืองเก่า ศรีเทพ ที่ได้รับการประกาศขึ้นทะเบียนเป็นมรดกโลกจากยูเนสโกอีกด้วย“น.ส.เกณิกา กล่าว

ที่มา : https://www.thaigov.go.th/news/contents/details/77892