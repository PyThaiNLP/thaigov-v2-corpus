รัฐบาลไทย-ข่าวทำเนียบรัฐบาล-นายกฯ แจงกรณีพักค้างคืนที่ทำเนียบรัฐบาลคืนแรกในวันที่ 24 มกราคมนี้ ต้องเลื่อนออกไปก่อนเนื่องจากไม่สบาย ขณะที่ตัวเลขเศรษฐกิจไทยปี 66 และ 67 รอ กค.เป็นผู้แถลงอย่างเป็นทางการต่อไป 


วันพุธที่ 24 มกราคม 2567
24/01/2567
พิมพ์
นายกฯ แจงกรณีพักค้างคืนที่ทำเนียบรัฐบาลคืนแรกในวันที่ 24 มกราคมนี้ ต้องเลื่อนออกไปก่อนเนื่องจากไม่สบาย ขณะที่ตัวเลขเศรษฐกิจไทยปี 66 และ 67 รอ กค.เป็นผู้แถลงอย่างเป็นทางการต่อไป
นายกรัฐมนตรี แจงกรณีพักค้างคืนที่ทำเนียบรัฐบาลคืนแรกในวันที่ 24 มกราคมนี้ ต้องเลื่อนออกไปก่อนเนื่องจากไม่สบาย ขณะที่ตัวเลขเศรษฐกิจไทยปี 2566 และ 2567 รอ กค.เป็นผู้แถลงอย่างเป็นทางการต่อไป
วันนี้ (24 มกราคม 2567) เวลา 10.00 น. ณ โรงแรมพูลแมน คิง เพาเวอร์ ถนนรางน้ำ เขตราชเทวี กรุงเทพฯ ภายหลังการกล่าวปาฐกถาพิเศษในงานสัมมนา “Thailand 2024 The Great Challenge เพิ่มรายได้ ลดรายจ่าย ขยายโอกาส” นายเศรษฐา ทวีสิน  นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถือฤกษ์นอนพักค้างคืนที่ทำเนียบรัฐบาลคืนแรกในวันที่ 24 มกราคมนี้ว่า ต้องขอเลื่อนออกไปเนื่องจากไม่สบาย มีไข้เล็กน้อย และเพื่อต้องเตรียมเฝ้ารับเสด็จฯ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในงานพระราชทานเลี้ยงอาหารค่ำแก่ผู้ได้รับพระราชทานรางวัลสมเด็จเจ้าฟ้ามหิดล ประจำปีพุทธศักราช 2566 ณ พระที่นั่งบรมราชสถิตยมโหฬารในพระบรมมหาราชวัง เย็นวันนี้ และยังไม่มีกำหนดการใหม่ที่จะเข้านอนค้างคืนที่ทำเนียบรัฐบาล
นายกรัฐมนตรีกล่าวถึงเรื่องเอกสารกระทรวงการคลังที่เกี่ยวข้องกับเศรษฐกิจไทยปี 2566 ระบุขยายตัวที่ร้อยละ 1.8 ต่อปี และในปี 2567 คาดจะขยายตัวเร่งขึ้นที่ร้อยละ 2.8 ต่อปีว่า ขอให้ สศค. กระทรวงการคลังแถลงอย่างเป็นทางการก่อน ถึงแม้นายกรัฐมนตรีจะเป็นรัฐมนตรีว่าการกระทรวงการคลังแต่ไม่เคยขอดูรายละเอียดก่อน เพราะต้องให้เกียรติผู้อำนวยการสำนักงานเศรษฐกิจการคลังด้วย  ส่วนจะมีการพิจารณามาตรการอื่นออกมากระตุ้นเศรษฐกิจหรือไม่นั้น นายกรัฐมนตรีกล่าวว่าพิจารณาอยู่ตลอดเวลา ซึ่งไม่อยากไปสร้างวาทกรรมใหม่ว่าวิกฤติหรือไม่วิกฤติ โดยนายกรัฐมนตรียืนยันตลอดเวลาว่าเศรษฐกิจไม่ดี สำหรับกรณีที่ผู้ว่าการธนาคารแห่งประเทศไทยให้สัมภาษณ์สื่อต่างประเทศว่า ประเทศยังไม่วิกฤตินั้น  เป็นเรื่องความคิดเห็นที่แตกต่าง ซึ่งเป็นเรื่องธรรมดาของสังคม ส่วนกรณีลดดอกเบี้ยต้องไปถามทางธนาคารแห่งประเทศไทย ทั้งนี้เรื่องการกระตุ้นเศรษฐกิจรัฐบาลคิดตลอดเวลา ไม่ใช่เรื่องแค่ Digital Wallet เพียงอย่างเดียว โดยจะมีการพิจารณามาตรการอื่น ๆ ออกมาด้วย ซึ่งได้มีการพูดคุยกับรัฐมนตรีช่วยว่าการกระทรวงการคลังและ ผอ.สศค. ตลอดเวลาในทุกเรื่อง เช่น มาตรการกระตุ้นทางด้านภาษี และหลาย ๆ มาตรการ
นายกรัฐมนตรีกล่าวถึงการลงพื้นที่ จ.ระนอง และมีการรับฟังความคิดเห็นประเด็นที่เกี่ยวกับโครงการ Landbridge ที่มีคนเห็นด้วยและไม่เห็นด้วย ว่า โครงการ Landbridge มีคนเห็นด้วยก็มาก โดยยืนยันรัฐบาลพร้อมรับฟังความคิดเห็นของประชาชนทุกภาคส่วนทั้งคนที่เห็นด้วยและไม่เห็นด้วย
ส่วนนโยบายการเงินการคลังที่มีบางคนมองว่ามีความคิดเห็นที่ไม่สอดประสานกันทำให้ส่งผลกระทบต่อความเชื่อมั่นของนักลงทุนนั้น นายกรัฐมนตรีย้ำว่า มีเห็นต่างกันบ้าง ซึ่งความเห็นต่างถือเป็นเรื่องธรรมดาในการอยู่ร่วมกัน แต่เชื่อว่าทางสำนักงานเศรษฐกิจการคลัง (สศค.) และธนาคารแห่งประเทศไทยมีการคุยกัน ทั้งนี้แต่ละคนก็มีหน้าที่ที่ต้องทำไป ซึ่งในส่วนของนายกรัฐมนตรีก็ต้องหามาตรการกระตุ้นต่อไป
ผู้สื่อข่าวถามว่าแม้รัฐบาลพยายามโรดโชว์เดินสายพบนักลงทุน แต่ไม่ค่อยส่งผลต่อบรรยากาศในตลาดทุนมากนัก กระทรวงการคลังต้องเข้าไปสร้างความเชื่อมั่นให้กับตลาดทุนหรือไม่นั้น นายกรัฐมนตรี กล่าวว่า ตลาดทุนเป็นกลไกสำคัญของเศรษฐกิจไทย เรื่องสำคัญคือ เรื่องความมั่นใจในเรื่องที่มีคนมากระทำผิด แต่ยังไม่สามารถจับกุมมาลงโทษได้ โดยเฉพาะในเรื่องของหุ้นมอร์และหุ้นสตาร์ค ซึ่งนายกรัฐมนตรีได้มีการสั่งการไปแล้ว และโดยวันนี้มีนัดที่จะพูดคุยกับรัฐมนตรีว่าการกระทรวงยุติธรรม และอธิบดี ดีเอสไอ ด้วย ซึ่งเรื่องนี้ไม่ได้นิ่งนอน โดยมีขั้นตอนตามกระบวนการยุติธรรม ซึ่งยอมรับว่าปัจจุบันนักลงทุนอาจยังไม่มีความมั่นใจในเรื่องนี้ เป็นหน้าที่รัฐบาลที่เราต้องทำงานต่อไป

ที่มา : https://www.thaigov.go.th/news/contents/details/77913