รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม มอบเงินเยียวยา ๒๒ ราย ผู้เสียชีวิตเหตุพลุระเบิด ที่ จ.สุพรรณบุรี 


วันพุธที่ 24 มกราคม 2567
24/01/2567
พิมพ์
รัฐมนตรีว่าการกระทรวงยุติธรรม มอบเงินเยียวยา ๒๒ ราย ผู้เสียชีวิตเหตุพลุระเบิด ที่ จ.สุพรรณบุรี
รัฐมนตรีว่าการกระทรวงยุติธรรม มอบเงินเยียวยา ๒๒ ราย ผู้เสียชีวิตเหตุพลุระเบิด ที่ จ.สุพรรณบุรี
ในวันอังคารที่ ๒๓ มกราคม ๒๕๖๗ เวลา ๑๗.๐๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมคณะ เดินทางมาที่หอประชุมเอนกประสงค์ องค์การบริหารส่วนตำบลศาลาขาว เพื่อมอบเงินเยียวยาผู้เสียหายในคดีอาญา กรณีโรงงานผลิตพลุระเบิด จังหวัดสุพรรณบุรี ภายในกิจกรรม คุ้มครองคน คุ้มครองสิทธิ : เพื่อสร้างวิถีชีวิตแห่งความเป็นธรรม ประจำปีงบประมาณ พ.ศ.๒๕๖๗ จำนวน ๒๒ ราย รายละ ๒๐๐,๐๐๐ บาท รวมเป็นเงินทั้งสิ้น ๔,๔๐๐,๐๐๐ บาท โดยมี นายณัฐภัทร สุวรรณประทีป ผู้ว่าราชการจังหวัดสุพรรณบุรี และนางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ให้การต้อนรับ กล่าวรายงาน และมีนายสรชัด สุจิตต์ สมาชิกสภาผู้แทนราษฎร พรรคชาติไทยพัฒนา มาร่วมให้การต้อนรับด้วย
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า ผมขอแสดงความเสียใจกับครอบครัวผู้ที่ได้รับบาดเจ็บและเสียชีวิต จากเหตุการณ์พลุระเบิดในครั้งนี้ สำหรับการช่วยเหลือเยียวยาครั้งนี้ ครอบครัวผู้เสียชีวิต จะได้รับเงินเยียวยารายละ ๒๐๐,๐๐๐ บาท ซึ่งถ้าจะพูดถึงตัวเงิน มันไม่สามารถแลกกับชีวิตที่ต้องสูญเสียไปได้ แต่ว่าเป็นการแสดงความตั้งใจเบื้องต้นของรัฐบาล ที่อยากจะสื่อสารให้ทราบ เพราะว่า กฎหมายฉบับนี้ เกิดขึ้นมาจากแนวคิดของรัฐธรรมนูญ ฉบับปี ๒๕๔๐ ที่อดีตนายกรัฐมนตรี บรรหาร ศิลปอาชา ได้ตั้งคณะกรรมการปฏิรูปการเมือง (คปก.) ขึ้นมา และนำไปสู่การร่างรัฐธรรมนูญ กลายเป็นรัฐธรรมนูญแห่งราชอาณาจักรไทย ที่เป็นที่มาของกฎหมาย มีเงินเยียวยาตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ ซึ่งในอดีตก่อนปี ๒๕๔๔ ไม่มีกฏหมายนี้ เคยจำเหตุการณ์สมัย พล.อ.ชาติชาย เป็นนายกรัฐมนตรี มีเหตุการณ์อุบัติเหตุรถบรรทุกพ่วง ๒ คัน ขนเชื้อปะทุหรือแก๊ส ระเบิด ราวปี ๒๕๓๔ มีผู้เสียชีวิตมากกว่า ๑๗๐ ชีวิต และบาดเจ็บมากกว่า ๑๐๐ คน บ้านเรือนได้รับความเสียหายจำนวนมาก แต่ครั้งนั้นไม่มีกฏหมาย ตาม พ.ร.บ.ค่าตอบแทนผู้เสียหายและค่าทดแทนและค่าใช้จ่ายแก่จำเลย เช่นวันนี้ จึงต้องใช้ช่องทางรับบริจาค และ มติ ครม.ช่วยเหลือ ซึ่งวันนี้มีกฎหมายที่สามารถช่วยเหลือประชาชนได้ทันทีเป็นมาตรฐานขั้นต่ำที่ทุกคนได้รับ การช่วยเหลือของกระทรวงยุติธรรม จากรัฐบาลในเบื้องต้น ส่วนรายผู้เสียชีวิต ๑ ราย ที่เป็นเจ้าของโรงงานนั้น เนื่องจากต้องรอความชัดเจนจากพนักงานสอบสวนว่าบุคคลดังกล่าว หากผลปรากฏว่าไม่เกี่ยวข้อง สำนักงานยุติธรรมจังหวัดฯ จะนำเข้าที่ประชุมคณะอนุกรรมการฯ เพื่อพิจารณาในรอบต่อไป

ที่มา : https://www.thaigov.go.th/news/contents/details/77894