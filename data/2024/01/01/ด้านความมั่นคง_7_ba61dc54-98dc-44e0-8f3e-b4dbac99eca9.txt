รัฐบาลไทย-ข่าวทำเนียบรัฐบาล-โฆษก มท. เผย มท.1 แสดงความเสียใจกรณีผู้ใหญ่บ้านบ้านใหม่สันติเสียชีวิตขณะปฏิบัติหน้าที่ที่จุดบริการประชาชน พร้อมสั่งการอธิบดีกรมการปกครอง-ผู้ว่าฯ โคราช ให้กำลังใจและอำนวยความสะดวก


วันอาทิตย์ที่ 31 ธันวาคม 2566
31/12/2566
พิมพ์
โฆษก มท. เผย มท.1 แสดงความเสียใจกรณีผู้ใหญ่บ้านบ้านใหม่สันติเสียชีวิตขณะปฏิบัติหน้าที่ที่จุดบริการประชาชน พร้อมสั่งการอธิบดีกรมการปกครอง-ผู้ว่าฯ โคราช ให้กำลังใจและอำนวยความสะดวก
โฆษก มท. เผย มท.1 แสดงความเสียใจกรณีผู้ใหญ่บ้านบ้านใหม่สันติเสียชีวิตขณะปฏิบัติหน้าที่ที่จุดบริการประชาชน พร้อมสั่งการอธิบดีกรมการปกครอง-ผู้ว่าฯ โคราช ให้กำลังใจและอำนวยความสะดวกครอบครัวอย่างเต็มที่ และขอให้ประชาชนใช้รถใช้ถนนด้วยความระมัดระวัง
โฆษก มท. เผย มท.1 แสดงความเสียใจกรณีผู้ใหญ่บ้านบ้านใหม่สันติเสียชีวิตขณะปฏิบัติหน้าที่ที่จุดบริการประชาชน พร้อมสั่งการอธิบดีกรมการปกครอง-ผู้ว่าฯ โคราช ให้กำลังใจและอำนวยความสะดวกครอบครัวอย่างเต็มที่ และขอให้ประชาชนใช้รถใช้ถนนด้วยความระมัดระวังในวันส่งท้ายปีเก่าต้อนรับปีใหม่ “ดื่มไม่ขับ ขับไม่ดื่ม” และ “ง่วงต้องไม่ขับ” เพื่อความปลอดภัยในชีวิตและทรัพย์สินของตนเองและผู้อื่น
วันนี้ (31 ธ.ค. 66) นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยในฐานะโฆษกกระทรวงมหาดไทย เปิดเผยว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้รับทราบและแสดงความเสียใจกรณี นายสากล ยะวงศ์ศา ผู้ใหญ่บ้านบ้านใหม่สันติ หมู่ 5 ต.มะเกลือใหม่ อ.สูงเนิน จ.นครราชสีมา เสียชีวิตขณะปฏิบัติหน้าที่ที่จุดบริการประชาชนบ้านใหม่สันติ พร้อมสั่งการนายอรรษิษฐ์ สัมพันธรัตน์ อธิบดีกรมการปกครอง และนายสยาม ศิริมงคล ผู้ว่าราชการจังหวัดนครราชสีมา ไปให้กำลังใจครอบครัว และดูแลการจัดพิธีศพ รวมถึงการดูแลอำนวยความสะดวกให้กับครอบครัวอย่างเต็มที่
นางสาวไตรศุลี ไตรสรณกุล โฆษกกระทรวงมหาดไทย กล่าวว่า กรณีดังกล่าว ได้รับรายงานจากนายกฤษณธร เลิศสำโรง นายอำเภอสูงเนิน ว่า เกิดเหตุรถยนต์เสียหลักพุ่งชนจุดบริการประชาชน ช่วงหลักกิโลเมตรที่ 9-10 ทางหลวงหมายเลข 24 ถนนสีคิ้ว-โชคชัย ซึ่งในขณะนั้น นายสากล ยะวงศ์ศา ผู้ใหญ่บ้านบ้านใหม่สันติ กำลังปฏิบัติหน้าที่ที่จุดบริการประชาชน ส่งผลทำให้ผู้ใหญ่บ้านเสียชีวิตทันที
นางสาวไตรศุลี ไตรสรณกุล โฆษกกระทรวงมหาดไทย กล่าวเพิ่มเติมว่า กำนัน ผู้ใหญ่บ้าน เป็นบุคลากรที่สำคัญในการดูแลชีวิตความเป็นอยู่ของพี่น้องประชาชนในพื้นที่ และในช่วงเทศกาลต่าง ๆ จะเป็นกำลังในการร่วมอำนวยความสะดวกดูแลความปลอดภัยให้กับประชาชนผู้ใช้รถใช้ถนน ซึ่งการสูญเสียผู้ใหญ่บ้านบ้านใหม่สันติในครั้งนี้ นับเป็นการสูญเสียผู้นำของหมู่บ้านผู้มีความเสียสละ มีความตั้งใจในการเสริมสร้างสิ่งที่ดีให้เกิดขึ้นกับลูกบ้าน รวมทั้งเป็นผู้ประสานงานหลักระหว่างภาครัฐกับพี่น้องประชาชน
“วันนี้เป็นวันส่งท้ายปีเก่าต้อนรับปีใหม่ ซึ่งหลายพื้นที่จะมีการจัดกิจกรรมและงานเลี้ยงสังสรรค์ และพี่น้องประชาชนหลายครอบครัวจะเดินทางกลับจากเฉลิมฉลอง ศูนย์อำนวยการความปลอดภัยทางถนนได้กำชับจังหวัด อำเภอ ให้เพิ่มความเข้มข้นจัดตั้งจุดตรวจ/ด่านชุมชนในเส้นทางสายรอง เส้นทางเข้าออกชุมชน พร้อมย้ำสร้างการรับรู้ “ดื่มไม่ขับ ขับไม่ดื่ม” รวมไปถึงขอให้พี่น้องประชาชนที่ต้องขับขี่รถในช่วงกลางคืนหรือเช้ามืด หากรู้สึกว่าร่างกายไม่พร้อม “ง่วงต้องไม่ขับ” ขอให้แวะพัก ณ จุดบริการประชาชน หรือพักในพื้นที่ที่ปลอดภัย อย่าฝืนขับขี่รถ เพราะอาจส่งผลให้เกิดความสูญเสียทั้งชีวิตและทรัพย์สินของตนเอง และหากต้องการขอรับความช่วยเหลือสามารถติดต่อสายด่วนนิรภัย โทร. 1784 ตลอด 24 ชั่วโมง และขอขอบคุณและเป็นกำลังใจให้กับผู้ปฏิบัติงานจุดตรวจ/ด่านชุมชนทุกท่าน ที่ได้เสียสละกำลังกายปฏิบัติหน้าที่อย่างเต็มกำลังความสามารถเพื่ออำนวยความสะดวกและดูแลความปลอดภัยให้กับพี่น้องประชาชน” โฆษก มท. กล่าวในช่วงท้าย

ที่มา : https://www.thaigov.go.th/news/contents/details/76853