รัฐบาลไทย-ข่าวทำเนียบรัฐบาล-ผู้ว่าฯ นราธิวาส มอบชุดธารน้ำใจสภากาชาดไทย 4,212 ชุด พร้อมปล่อยคาราวานนำถุงยังชีพมอบแก่ผู้ประสบอุทกภัยทุกหมู่บ้านในอำเภอแว้ง


วันอาทิตย์ที่ 31 ธันวาคม 2566
31/12/2566
พิมพ์
ผู้ว่าฯ นราธิวาส มอบชุดธารน้ำใจสภากาชาดไทย 4,212 ชุด พร้อมปล่อยคาราวานนำถุงยังชีพมอบแก่ผู้ประสบอุทกภัยทุกหมู่บ้านในอำเภอแว้ง
ผู้ว่าฯ นราธิวาส มอบชุดธารน้ำใจสภากาชาดไทย 4,212 ชุด พร้อมปล่อยคาราวานนำถุงยังชีพมอบแก่ผู้ประสบอุทกภัยทุกหมู่บ้านในอำเภอแว้ง
เมื่อวันที่ 30 ธ.ค. 66 ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส เปิดเผยว่า ตนพร้อมด้วยหัวหน้าส่วนราชการ ส่วนราชการที่เกี่ยวข้อง เหล่ากาชาดจังหวัดนราธิวาส ผู้แทนภาคเอกชน และประชาชนจิตอาสา ตรวจเยี่ยมให้กำลังใจและมอบชุดธารน้ำใจสภากาชาดไทยแก่ประชาชนที่ประสบอุทกภัยในพื้นที่อำเภอแว้ง จังหวัดนราธิวาส ซึ่งอำเภอแว้งได้ขอรับการสนับสนุนถุงธารน้ำใจจากสภากาชาดไทย ผ่านแอปพลิเคชั่น “พ้นภัย” ของสภากาชาดไทย ผ่านเหล่ากาชาดจังหวัดนราธิวาส และได้รับการอนุมัติถุงธารน้ำใจจากสภากาชาดไทย จำนวน 4,212 ชุด โดยนายรุสดี ปูรียา นายอำเภอแว้ง กล่าวรายงานสถานการณ์ และมีนายกกิ่งกาชาดอำเภอแว้ง ส่วนราชการที่เกี่ยวข้อง ผู้บริหารองค์กรปกครองส่วนท้องถิ่น กำนัน ผู้ใหญ่บ้าน และประชาชนในพื้นที่ ร่วมกิจกรรม
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวว่า สถานการณ์อุทกภัยภาพรวมในพื้นที่จังหวัดนราธิวาส มีพื้นที่ที่ได้รับผลกระทบ จำนวน 13 อำเภอ 77 ตำบล 536 หมู่บ้าน 57 ชุมชน โดยในขณะนี้สถานการณ์คลี่คลายแล้ว คงเหลือจำนวน 6 อำเภอ 16 ตำบล 70 หมู่บ้าน 11 ชุมชน มีพี่น้องประชาชนผู้ได้รับผลกระทบ 65,780 ครัวเรือน 266,325 คน ผู้เสียชีวิต 12 ราย (หญิง 4 ราย ชาย 8 ราย) ผู้สูญหาย 1 ราย ผู้อพยพ 232 ครัวเรือน 1,563 คน สำหรับความเสียหายทางด้านกายภาพ แบ่งเป็น ด้านปศุสัตว์ แพะ 169 ตัว แกะ 5 ตัว โค 521 ตัว กระบือ 11 ตัว สัตว์ปีก 4,033 ตัว ด้านพืช ข้าว 1,173 ไร่ พืชผัก 604 ไร่ ไม้ผล 9,490 ไร่ ด้านพืช สัตว์น้ำเลี้ยงในบ่อดินนาข้าว 505.31 ไร่ ด้านประมง สัตว์น้ำเลี้ยงในกระชังบ่อซีเมนต์ 2,548 ไร่
"ในส่วนของอำเภอแว้งได้เกิดภาวะฝนตกหนักตั้งแต่วันที่ 1 ธันวาคม 2566 ถึงวันที่ 26 ธันวาคม 2566 ทำให้ได้รับผลกระทบ ทั้ง 6 ตำบล จำนวน 46 หมู่บ้าน 4,422 ครัวเรือน 18,230 คน ซึ่งศูนย์บัญชาการเหตุการณ์ (อุทกภัย วาตภัย และดินถล่ม) อำเภอแว้ง ได้ดำเนินการช่วยเหลือประชาชนโดยการอพยพไปในพื้นที่ปลอดภัย จำนวน 6 จุด 53 ครัวเรือน 163 คน คือ 1. ศูนย์อพยพศูนย์พัฒนาเด็กเล็กบ้านกีแยมัส หมู่ที่ 4 ตำบลฆอเลาะ จำนวน 20 ครัวเรือน 38 คน 2. ศูนย์อพยพร้านค้าประชารัฐบ้านตำเสา หมู่ที่ 6 ตำบลฆอเลาะ จำนวน 7 ครัวเรือน 2 คน 3. ศูนย์อพยพ ชรบ.บ้านจามาแก๊ะ หมู่ที่ 3 ตำบลฆอเลาะ จำนวน 6 ครัวเรือน 18 คน 4. ศูนย์อพยพโรงเรียนบ้านฆอเลาะทูวอ หมู่ที่ 7 ตำบลแว้ง จำนวน 6 ครัวเรือน 30 คน 5. ศูนย์อพยพโรงเรียนตาดีกาบ้านนูโร๊ะ หมู่ที่ 1 ตำบลโละจูด จำนวน 9 ครัวเรือน 20 คน 6. ศูนย์อพยพศาลาประชาคมประจำหมู่บ้าน (ชคต.หลังเก่า) ตำบลกายูคละ จำนวน 5 ครัวเรือน 25 คน โดยมีส่วนราชการต่าง ๆ องค์กรปกครองส่วนท้องถิ่นทุกแห่งให้การช่วยเหลือเบื้องต้น โดยแจกจ่ายอาหารปรุงสุกให้กับผู้ได้รับผลกระทบ" ว่าที่ร้อยตรี ตระกูลฯ กล่าว
ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส กล่าวในตอนท้ายว่า ขอขอบคุณ สภากาชาดไทยที่ได้อนุมัติถุงธารน้ำใจจากสภากาชาดไทย จำนวน 4,212 ชุด ให้กับพี่น้องชาวอำเภอแว้ง เพื่อบรรเทาความเดือดร้อนที่เกิดจากน้ำท่วมขังเป็นเวลาหลายวัน โดยในขณะนี้จังหวัดนราธิวาสได้ประกาศพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย น้ำป่าไหลหลาก น้ำท่วมฉับพลัน และดินสไลด์) ในพื้นที่น้ำท่วม เพื่อประโยชน์ในการจัดการสาธารณภัยให้เป็นไปตามแผนการป้องกันและบรรเทาสาธารณภัยแห่งชาติและการให้ความช่วยเหลือผู้ประสบภัยพิบัติฉุกเฉินเร่งด่วน พร้อมระดมกำลังเจ้าหน้าที่ชุดปฏิบัติการพร้อมเครื่องจักรกลด้านสาธารณภัยเร่งแก้ไขปัญหา ระบายน้ำ และบรรเทาความเดือดร้อนแก่ประชาชนที่ได้รับผลกระทบ สำหรับพื้นที่ที่สถานการณ์เริ่มคลี่คลายแล้วได้ให้เจ้าหน้าที่เข้าฟื้นฟูพื้นที่ประสบภัยให้กลับสู่ภาวะปกติโดยเร็ว เพื่อให้ประชาชนสามารถกลับมาดำเนินชีวิตได้ตามปกติโดยเร็วที่สุด รวมถึงจัดเจ้าหน้าที่เข้าสำรวจและจัดทำบัญชีความเสียหาย เพื่อดำเนินการช่วยเหลือตามระเบียบกระทรวงการคลังฯ ต่อไป สำหรับพี่น้องประชาชนที่ได้รับความเดือดร้อนจากสาธารณภัย สามารถแจ้งเหตุและขอความช่วยเหลือทางไลน์ “ปภ.รับแจ้งเหตุ 1784” โดยเพิ่มเพื่อน Line ID @1784DDPM และสายด่วนนิรภัย 1784 ตลอด 24 ชั่วโมง นอกจากนี้ ประชาชนยังสามารถติดตามประกาศการแจ้งเตือนภัยได้ที่แอปพลิเคชัน “THAI DISASTER ALERT”
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/76846