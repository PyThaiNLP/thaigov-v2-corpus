รัฐบาลไทย-ข่าวทำเนียบรัฐบาล-บขส. รายงานข้อมูลการเดินทางกลับเข้ากรุงเทพฯ ของประชาชน ประจำวันที่ 31 ธันวาคม 2566


วันจันทร์ที่ 1 มกราคม 2567
บขส. รายงานข้อมูลการเดินทางกลับเข้ากรุงเทพฯ ของประชาชน ประจำวันที่ 31 ธันวาคม 2566
....
บริษัท ขนส่ง จำกัด (บขส.) กระทรวงคมนาคม รายงานข้อมูลการเดินรถ เที่ยวขากลับ ประจำวันที่ 31 ธันวาคม 2566 ว่า มีประชาชนทยอยเดินทางกลับเข้ากรุงเทพฯ หลังฉลองวันหยุดในช่วงเทศกาลปีใหม่  จำนวน 48,677 คน ใช้รถโดยสาร (รถ บขส.,รถร่วมฯ, รถตู้)จำนวน  3,506 เที่ยว โดย บขส.ได้กำชับให้นายสถานีเดินรถทั่วประเทศ ดูแลความปลอดภัย ตรวจความพร้อมของรถโดยสาร พนักงานขับรถของ บขส. รถร่วมฯ และขอให้ช่วยกันอำนวยความสะดวกประชาชนให้ได้รับบริการที่มีความสะดวก รวดเร็ว และปลอดภัย ตามนโยบายของกระทรวงคมนาคม
ทั้งนี้  บขส. ได้จัดการเดินทางเชื่อมต่อ ภายใต้โครงการ "Quick Win การคมนาคม แบบไร้รอยต่อ" โดยอำนวยความสะดวกส่งผู้โดยสาร รถ บขส. ที่จุดจอดรถ (ขาเข้า) สถานีกลางกรุงเทพอภิวัฒน์ เพื่อเชื่อมต่อรถไฟ รถไฟฟ้า ซึ่งบรรยากาศการเดินทางเมื่อช่วงเช้าวันนี้ (1 ม.ค. 66) เป็นไปด้วยความเรียบร้อย ส่วนการส่งผู้โดยสารที่ขาเข้า สถานีขนส่งหมอชิต 2 ถนนกำแพงเพชร 6 ได้ร่วมมือกับ ขสมก. จัดรถโดยสาร ขสมก. จำนวน 12 เส้นทาง และประสานขอความร่วมมือผู้ประกอบการรถแท็กซี่ นำรถเข้ามาให้บริการด้วย
“เมื่อผู้โดยสารลงจากรถขอความร่วมมือตรวจสัมภาระให้เรียบร้อย และอย่าหลงเชื่อกลุ่มคนที่เข้ามาตีสนิท และชักชวนให้ไปขึ้นรถนอกพื้นที่สถานีขนส่งฯ หมอชิต 2 เด็ดขาด โดยผู้โดยสารสามารถนั่งรถเมล์ ขสมก. ไปต่อรถไฟฟ้าที่สถานี จตุจักร หรือเดินทางไปเส้นทางอื่นๆ รวมทั้งสามารถใช้บริการรถแท็กซี่ ณ จุดจอดบริการได้ อย่างไรก็ดีหากพบปัญหาในการเดินทางสามารถแจ้งเจ้าหน้าที่กรมการขนส่งทางบก ตำรวจ และเจ้าหน้าที่ บขส. ที่ให้บริการบริเวณชานชาลาขาเข้า หมอชิต 2 ได้ทันที”
นอกจากนี้กระทรวงคมนาคม ได้มอบของขวัญปีใหม่ ตามนโยบายไปก่อน-กลับทีหลัง ให้ผู้โดยสารรถ บขส. ที่จองตั๋ว ผ่านช่องทางออนไลน์ Application E-Ticket และ Website : http://transport.co.th/ เดินทางในระหว่างวันที่ 4-8 มกราคม 2567 ได้รับส่วนลด 20 % (เฉพาะค่าโดยสารไม่รวมค่าธรรมเนียม) รวมทั้งสามารถติดต่อซื้อตั๋ว บขส. ได้ที่ ตัวแทนจำหน่ายตั๋ว และที่ช่องจำหน่ายตั๋วของ บขส. ทั่วประเทศ สอบถามข้อมูลเพิ่มเติมได้ที่ ช่องจำหน่ายตั๋ว หรือโทร บขส. Call Center 1490 ตลอด 24 ชั่วโมง

ที่มา : https://www.thaigov.go.th/news/contents/details/76861