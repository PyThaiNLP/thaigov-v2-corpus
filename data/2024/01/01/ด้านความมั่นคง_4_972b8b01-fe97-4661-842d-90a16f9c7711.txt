รัฐบาลไทย-ข่าวทำเนียบรัฐบาล-"โก่งธนู" ชีวีมีสุขต้อนรับปีใหม่  อบต.โก่งธนู น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่การสร้างความมั่นคงทางอาหาร


วันอาทิตย์ที่ 31 ธันวาคม 2566
31/12/2566
พิมพ์
"โก่งธนู" ชีวีมีสุขต้อนรับปีใหม่  อบต.โก่งธนู น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่การสร้างความมั่นคงทางอาหาร
อบต.โก่งธนู น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่การสร้างความมั่นคงทางอาหารภายใต้โครงการ "บ้านนี้มีรัก ปลูกผักกินเอง" พร้อมเชิญชวนร่วมขับเคลื่อนกิจกรรม World Soil Day
"โก่งธนู" ชีวีมีสุขต้อนรับปีใหม่  อบต.โก่งธนู น้อมนำพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่การสร้างความมั่นคงทางอาหารภายใต้โครงการ "บ้านนี้มีรัก ปลูกผักกินเอง" พร้อมเชิญชวนร่วมขับเคลื่อนกิจกรรม World Soil Day ภายใต้แนวคิด ดินดี น้ำดี ชีวีมีสุขอย่างยั่งยืน ต้อนรับศักราชใหม่ 256ึ7
วันนี้ (31 ธ.ค. 66) นายบรรหาญ เนาวรัตน์ นายกองค์การบริหารส่วนตำบลโก่งธนู อำเภอเมืองลพบุรี จังหวัดลพบุรี เปิดเผยถึงการขับเคลื่อนกิจกรรมภายใต้แนวคิด "ผู้นำต้องทำก่อน" ในโอกาสส่งท้ายปีเก่าต้อนรับปีใหม่ 2567 ด้วยการชักชวนผู้บริหาร พนักงาน และเจ้าหน้าที่ร่วมกัน "ปลูกผัก ปลูกรัก ภายในครัวเรือนและครอบครัว" พร้อมกับทำความสะอาดปรับปรุงแปลงผักสวนครัว บริเวณสำนักงาน อบต.โก่งธนู และบริเวณวัดโบสถ์ พร้อมทั้งเชิญชวนภาคีเครือข่ายในพื้นที่มาเอามื้อสามัคคีในบริเวณดังกล่าว เพื่อกลับไปพัฒนาแปลงผักบริเวณบ้านอย่างต่อเนื่องเป็นประจำทุกวัน อันจะเสริมสร้างความมั่นคงทางอาหารในพื้นที่ให้มีอาหารปลอดภัยบริโภคอย่างยั่งยืน อีกทั้งเป็นการรณรงค์ส่งเสริมให้ประชาชนออกกำลังกายเพื่อสุขภาพ บูรณาการงานกับการออกกำลังกายให้เกิดประโยชน์ด้วยการทำความสะอาดแปลงผักสวนครัว ปลูกผักสวนครัว สร้างความมั่นคงทางอาหาร เพิ่มพื้นที่สีเขียว ให้เป็นวิถีชีวิต เป็นวัฒนธรรม บังเกิดผลเป็นรูปธรรมในการพัฒนาตามแนวทางการที่ทางกระทรวงมหาดไทยได้ส่งเสริมให้พี่น้องประชาชนออกกำลังกายอย่างสม่ำเสมอ
นายบรรหาญ เนาวรัตน์ นายกองค์การบริหารส่วนตำบลโก่งธนู กล่าวว่า พื้นที่ตำบลโก่งธนู อำเภอเมืองลพบุรี จังหวัดลพบุรี โดยองค์การบริหารส่วนตำบลโก่งธนู และภาคีเครือข่าย ได้น้อมนำแนวทางอันเนื่องมาจากพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เสริมสร้างความมั่นคงทางอาหาร ด้วยการรณรงค์ปลูกพืชผักสวนครัว พืชสมุนไพรไทย เช่น กระชาย ตะไคร้ กะเพรา โหระพา และพริก เสริมสร้างภูมิคุ้มกันให้ร่างกายมีสุขภาพที่แข็งแรงด้วยการกินอาหารที่มีประโยชน์ ซึ่งนอกจากจะเน้นเรื่องการดูแลสุขภาพแล้ว ยังรวมไปถึงการเตรียมความพร้อมด้านแหล่งอาหารของชุมชน ถ่ายทอดสู่เด็ก เยาวชน ลูกหลานในตำบลโก่งธนู โดยมี ผู้บริหาร อบต.โก่งธนู ข้าราชการ กำนัน ผู้ใหญ่บ้าน เป็น "ผู้นำต้องทำก่อน" ปลูกผัก ปลูกรักภายในครัวเรือนและพื้นที่สาธารณะ น้อมนำหลักปรัชญาของเศรษฐกิจพอเพียงมาใช้ในชีวิตประจำวัน สามารถพึ่งพาตนเองได้ จนทำให้ทุกวันนี้ชาวโก่งธนูมีความมั่นคงทางอาหารอย่างต่อเนื่อง ทุกครัวเรือนมีความสุข อยู่อย่างพร้อม อยู่รอด พอเพียง ยั่งยืน กลายเป็น “โก่งธนู โมเดล” ต้นแบบตำบลเข้มแข็งอย่างยั่งยืน และเมื่อครอบครัวเข้มแข็ง ชุมชนเข้มแข็ง จึงขยายผลมาสู่การร่วมกันดูแลทุกเรื่องในตำบล โดยเฉพาะอย่างยิ่งการบริหารจัดการขยะและความสะอาดในตำบลโก่งธนู ที่นอกเหนือจากมีการจัดทำกองทุนสวัสดิการธนาคารขยะแล้ว เรายังช่วยกันดูแลความสะอาดทั้งทางบก คือ ถนนทุกสายทางบก และทางน้ำ คือ แม่น้ำ ลำคลอง หนองน้ำสาธารณะ ทางอากาศ คือ ทุกอย่างที่ช่วยลดโลกร้อน ปลูกพืชผัก ไม้ผล เพิ่มพื้นที่สีเขียวทุกวัน รณรงค์งดเผาวัชพืช เผาตอซังข้าว ทำถังขยะเปียกลดโลกร้อน เพื่อลดปัญหาการเกิดภาวะโลกร้อน ควบคู่กับการดูแลรักษาแหล่งน้ำ” นายบรรหาญฯ กล่าวเพิ่มเติม
ด้าน นางแสงจันทร์ ระวังกิจ ปลัดองค์การบริหารส่วนตำบลโก่งธนู กล่าวว่า นายบรรหาญ เนาวรัตน์ นายกองค์การบริหารส่วนตำบลโก่งธนู ได้มีนโยบายที่ชัดเจนในการเสริมสร้างพลังความรัก ความสามัคคีของพี่น้องประชาชนในพื้นที่ตำบลโก่งธนู เพื่อให้เกิดการมีส่วนร่วมในการดูแลกันของคนในพื้นที่ตามหลัก "การมีส่วนร่วมของประชาชน" ซึ่งองค์การบริหารส่วนตำบลโก่งธนู ได้มีการดำเนินงานดังกล่าวมาโดยตลอด และเป็นโชคดีที่พวกเรามีหลักชัยสำคัญ นั่นคือ ท่านสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ที่ท่านได้ลงมาเป็นที่ปรึกษา เป็นผู้นำพาพวกเราได้ทำสิ่งที่ดีในชีวิตมาตลอดหลายปีที่ผ่านมา เพราะท่านคือ “ผู้นำจิตอาสา” ที่เป็นต้นแบบจนทำให้เกิดกระบวนการการมีส่วนร่วมที่เข้มแข็ง จนเกิดระเบียบกระทรวงมหาดไทย ว่าด้วยอาสาสมัครท้องถิ่นรักษ์โลก พ.ศ. 2561 ซึ่ง อบต.โก่งธนู ได้รับการหนุนเสริมจากระเบียบดังกล่าว และระดมรับสมัครสมาชิกจากทุกครัวเรือน จนทุกวันนี้มีอาสาสมัครท้องถิ่นรักษ์โลก (อถล.) ของ อบต.โก่งธนู มากถึง 1,700 คน ช่วยดูแลรักษาความสะอาด ทั้งทางน้ำ ทางบก ทางอากาศ ภายในเขตตำบลโก่งธนู ทั้ง 14 หมู่บ้าน ซึ่งล้วนเป็นจิตอาสาทำดีด้วยหัวใจ ไม่ใช้งบประมาณของทางราชการ ตามแนวทาง "Change for Good" เปลี่ยนเพื่อโลกที่ดีกว่า และมีการรณรงค์ส่งเสริมสร้างการมีส่วนร่วมของประชาชน มีการลดและคัดแยกขยะตามหลัก 3 ช ใช้น้อย ใช้ซ้ำ นำกลับมาใช้ใหม่ ทั้งนี้ ยังมีขยะบางส่วนที่สามารถนำไปผสมกับกิ่งไม้ ใบไม้ และกากตะกอนสิ่งปฏิกูล เพื่อผลิตเป็นปุ๋ยหมัก ปุ๋ยอินทรีย์ หรือประโยชน์อื่น ๆ เพื่อบำรุงดินให้มีความอุดมสมบูรณ์เหมาะแก่การปลูกผักสวนครัว รวมถึงให้ประชาชนนำไปใช้ประโยชน์และช่วยลดต้นทุนการผลิตต่อไป เพื่อยกระดับคุณภาพสิ่งแวดล้อมของชุมชนให้ดียิ่งขึ้นอย่างยั่งยืน
นายบรรหาญ เนาวรัตน์ นายกองค์การบริหารส่วนตำบลโก่งธนู อำเภอเมืองลพบุรี จังหวัดลพบุรี กล่าวในตอนท้ายว่า เนื่องในโอกาสส่งท้ายปีเก่า ต้อนรับปีใหม่ 2567 ขอเชิญชวนพี่น้องประชาชนทุกท่านร่วมเป็นส่วนหนึ่งในการเสริมสร้างสิ่งที่ดีแก่ชีวิตด้วยมือของพวกเราทุกคนที่จะทำให้ชีวิตมีความยั่งยืน ด้วยการปลูกผืชพักสวนครัว พืชสมุนไพรไว้บริโภคในครัวเรือน มีการจัดทำถังขยะเปียกลดโลกร้อน การคัดแยกขยะ ทำจนเป็นวิถีชีวิตเพื่อชีวีมีสุข ซึ่งการทำเช่นนี้ยังเป็นหนึ่งในการขับเคลื่อนกิจกรรมวันดินโลกของกระทรวงมหาดไทยและภาคีเครือข่าย ภายใต้แนวคิด ดินดี น้ำดี ชีวีมีสุขอย่างยั่งยืน เพื่อนำไปสู่การจัดการทรัพยากรดินและน้ำอย่างรู้คุณค่า เพื่อส่งต่อความยั่งยืนและความอุดมสมบูรณ์ของโลกเราไปยังลูกหลานของเราต่อไป เพียงเริ่มต้นด้วยการสร้างความมั่นคงทางอาหาร การจัดการขยะ ไม่ทิ้งสิ่งปฏิกูลหรือขยะที่มีกลิ่นเหม็นลงไปในแหล่งน้ำสาธารณะ รวมถึงการลดใช้สารเคมี ที่ส่งผลกระทบต่อจุลินทรีย์ และสิ่งมีชีวิตในดินที่เป็นส่วนหนึ่งของระบบนิเวศของเรา ขอเชิญชวนมาร่วมกันต้อนรับปีใหม่ 2567 ด้วยการสร้างสิ่งที่ดีอย่างยั่งยืนไปด้วยกัน
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน
#SDGsforAll #ChangeforGood

ที่มา : https://www.thaigov.go.th/news/contents/details/76849