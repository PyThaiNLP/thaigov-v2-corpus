รัฐบาลไทย-ข่าวทำเนียบรัฐบาล-ปลัดมหาดไทย กำชับทุกหน่วยงานร่วมกันดูแลความปลอดภัยพี่น้องประชาชน-นักท่องเที่ยว ในช่วงเคานต์ดาวน์สู่ศักราชใหม่ 2567 เน้นย้ำ “ห้ามยิงปืนขึ้นฟ้า” พร้อมทั้งเชิญชวนร่วมทำบุญตักบาตร


วันอาทิตย์ที่ 31 ธันวาคม 2566
31/12/2566
พิมพ์
ปลัดมหาดไทย กำชับทุกหน่วยงานร่วมกันดูแลความปลอดภัยพี่น้องประชาชน-นักท่องเที่ยว ในช่วงเคานต์ดาวน์สู่ศักราชใหม่ 2567 เน้นย้ำ “ห้ามยิงปืนขึ้นฟ้า” พร้อมทั้งเชิญชวนร่วมทำบุญตักบาตร
ปลัด มท. กำชับทุกหน่วยงานร่วมกันดูแลความปลอดภัยพี่น้องประชาชน-นักท่องเที่ยว ในช่วงเคานต์ดาวน์สู่ศักราชใหม่ 2567 เน้นย้ำ “ห้ามยิงปืนขึ้นฟ้า” พร้อมทั้งเชิญชวนพุทธศาสนิกชนร่วมเสริมสิริมงคลในชีวิต ทำบุญตักบาตรเช้าตรู่วันที่ 1 มกราคม 2567 ณ วัดราชบพิธฯ
ปลัดมหาดไทย กำชับทุกหน่วยงานร่วมกันดูแลความปลอดภัยพี่น้องประชาชน-นักท่องเที่ยว ในช่วงเคานต์ดาวน์สู่ศักราชใหม่ 2567 เน้นย้ำ “ห้ามยิงปืนขึ้นฟ้า” พร้อมทั้งเชิญชวนพุทธศาสนิกชนร่วมเสริมสิริมงคลในชีวิต ทำบุญตักบาตรเช้าตรู่วันที่ 1 มกราคม 2567 ณ วัดราชบพิธสถิตมหาสีมาราม และสถานที่ที่จังหวัดกำหนดทั่วประเทศ
วันนี้ (31 ธ.ค. 66) เวลา 17.00 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในช่วงตั้งแต่เย็นวันนี้จนถึงศักราชใหม่ในเวลา 00.01 น. ของวันที่ 1 ม.ค. 2567 จะมีพี่น้องประชาชนและนักท่องเที่ยวเดินทางไปร่วมเฉลิมฉลองเคานต์ดาวน์ยังสถานที่ต่าง ๆ ทั้งในกรุงเทพมหานคร และในพื้นที่จังหวัดต่าง ๆ โดยเฉพาะ Landmark ที่มีการกำหนดให้เป็นสถานที่จัดงาน ซึ่งจะส่งผลให้มีพี่น้องประชาชน นักท่องเที่ยว ตลอดจนปริมาณการใช้ยานพาหนะจำนวนมากในทุกจุด
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทยได้เน้นย้ำผู้ว่าราชการจังหวัดทุกจังหวัดและประสานกรุงเทพมหานคร ในการเพิ่มกำลังเจ้าหน้าที่อำนวยความสะดวกพี่น้องประชาชนและนักท่องเที่ยว ทั้งในด้านการรักษาความปลอดภัยพื้นที่ และการอำนวยการด้านการจราจรทั้งทางบก และทางน้ำ ตลอดจนกำชับผู้จัดงาน ผู้ประกอบการ ได้ปฏิบัติตามกฎหมายที่เกี่ยวข้องอย่างเคร่งครัด พร้อมทั้งสร้างการรับรู้ความเข้าใจกับพี่น้องประชาชนและนักท่องเที่ยว เพื่อป้องกันการกระทำที่ผิดกฎหมาย โดยเฉพาะอย่างยิ่ง "ห้ามยิงปืนขึ้นฟ้าฉลองปีใหม่" เพราะในทุกเทศกาลเฉลิมฉลองมักจะเกิดเหตุการณ์ที่มีการยิงปืนขึ้นฟ้าเพื่อเฉลิมฉลองแล้วกระสุนตกลงมาใส่ผู้คน ทำให้บุคคลอื่นที่ไม่เกี่ยวข้องต้องประสบเหตุจนเสียชีวิต หรือหากตกลงหลังคาบ้านคน ก็ทำให้เกิดความเสียหายต่อทรัพย์สิน ดังนั้น ขอให้งดการยิงปืนขึ้นฟ้าเฉลิมฉลองในช่วงเทศกาลปีใหม่นี้ และในทุกโอกาสด้วย เพื่อให้เกิดความปลอดภัยกับเพื่อนมนุษย์และพี่น้องคนไทยทุกคน หากฝ่าฝืนต้องระวางโทษจำคุกไม่เกิน 5 ปี หรือปรับไม่เกิน 10,000 บาท หรือทั้งจำทั้งปรับ ฐานความผิดพกพาอาวุธปืนติดตัวไปในเมือง หมู่บ้าน หรือทางสาธารณะโดยไม่ได้รับใบอนุญาต และหากกระสุนตกใส่ หรือทะลุหลังคาบ้านเรือน ทำให้ทรัพย์สินเสียหาย หรือมีผู้ได้รับบาดเจ็บ หรือเสียชีวิต ต้องระวางโทษจำคุกไม่เกิน 10 ปี และปรับไม่เกิน 200,000 บาท และหากเป็นเหตุให้ผู้อื่นได้รับอันตรายสาหัส ต้องระวางโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำทั้งปรับ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ กระทรวงมหาดไทยยังคงเน้นย้ำมาตรการการใช้รถใช้ถนน “ดื่มไม่ขับ ถ้าขับต้องไม่ดื่ม” โดยพี่น้องประชาชนสามารถดูแลตักเตือนกันและกัน เพื่อระแวดระวังไม่ให้เกิดพฤติกรรมเสี่ยงที่ก่อให้เกิดอันตราย ถ้าสมาชิกในครอบครัวหรือลูกหลานที่จะกินเหล้าสังสรรค์ ถ้าจะดื่มจะกินเลี้ยงก็ซื้อมาดื่มที่บ้าน ถ้าจะซื้อเพิ่มก็ให้คนที่ไม่ได้ดื่มออกไปซื้อให้ และสำหรับผู้ขับขี่ยานพาหนะสัญจร หากสำรวจตัวเองพบว่ามีอาการง่วง หรือไม่สบาย ขอให้ได้แวะพักตามจุดบริการประชาชนที่มีอยู่ในถนนสายหลัก ถนนสายรอง ถนนชุมชนทั่วประเทศ เพื่อป้องกันอุบัติเหตุที่จะส่งผลให้เกิดการสูญเสียชีวิตและทรัพย์สินทั้งของตัวท่านเอง และพี่น้องประชาชนคนอื่น ๆ ด้วย
“ขอให้พี่น้องประชาชนทุกคนมีความสุขร่วมกับครอบครัว ญาติสนิทมิตรสหายในวันส่งท้ายปีเก่า และร่วมกันต้อนรับศักราชใหม่ ปี 2567 ทั้งการเฉลิมฉลอง การทำสิ่งที่ดี หรือการเข้าร่วมสวดมนต์ข้ามปี ณ วัดต่าง ๆ ทั่วประเทศ พร้อมทั้งขอเชิญชวนพี่น้องพุทธศาสนิกชนได้ร่วมกันทำบุญตักบาตรข้าวสารอาหารแห้ง เสริมสร้างความเป็นสิริมงคลในชีวิต ในช่วงเช้าวันที่ 1 มกราคม 2567 ณ สถานที่ที่ผู้ว่าราชการจังหวัดกำหนด ทั่วประเทศ โดยในส่วนของกระทรวงมหาดไทย จะมีการจัดพิธีทำบุญตักบาตรต้อนรับศักราชใหม่ ในเวลา 06.30 น. ณ วัดราชบพิธสถิตมหาสีมาราม เขตพระนคร กรุงเทพมหานคร” นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/76854