รัฐบาลไทย-ข่าวทำเนียบรัฐบาล-นางมนพร เจริญศรี รัฐมนตรีช่วยว่าการกระทรวงคมนาคม ตรวจการจัดการเดินรถสาธารณะและตรวจเยี่ยมพนักงานที่ปฏิบัติงาน เพื่ออำนวยความสะดวกการเดินทางให้กับประชาชนในช่วงเทศกาลปีใหม่ 2567


วันจันทร์ที่ 1 มกราคม 2567
นางมนพร เจริญศรี รัฐมนตรีช่วยว่าการกระทรวงคมนาคม ตรวจการจัดการเดินรถสาธารณะและตรวจเยี่ยมพนักงานที่ปฏิบัติงาน เพื่ออำนวยความสะดวกการเดินทางให้กับประชาชนในช่วงเทศกาลปีใหม่ 2567
....
นางมนพร เจริญศรี รัฐมนตรีช่วยว่าการกระทรวงคมนาคม ลงพื้นที่ตรวจการจัดการเดินรถสาธารณะและตรวจเยี่ยมพนักงานที่ปฏิบัติงาน เพื่ออำนวยความสะดวกการเดินทางให้กับประชาชนในช่วงเทศกาลปีใหม่ 2567 พร้อมด้วยนายสรพันธ์ คุณากรวงศ์ ผู้ช่วยเลขานุการรัฐมนตรีว่าการกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม
โดยมี นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) ให้การต้อนรับ เมื่อวันที่ 31 ธันวาคม 2566 ณ ถนนอังรีดูนังต์ กรุงเทพฯ
นางมนพร เจริญศรี กล่าวว่า ในช่วงเทศกาลปีใหม่ 2567 นี้ ขอให้ทุกหน่วยงานในสังกัดกระทรวงคมนาคมดำเนินการตามนโยบายของนายกรัฐมนตรี และรัฐมนตรีว่าการกระทรวงคมนาคม ซึ่งมุ่งเน้นให้ทุกหน่วยงานอำนวยความสะดวกความปลอดภัยให้กับประชาชนครอบคลุมทุกมิติ โดยเฉพาะความปลอดภัยของรถโดยสารสาธารณะ พนักงานขับรถต้องมีใบอนุญาตขับรถที่ถูกต้องและตรวจความพร้อมของร่างกายอย่างเคร่งครัด ในการนี้ รัฐมนตรีช่วยว่าการกระทรวงคมนาคมได้ลงพื้นที่ตรวจความเรียบร้อยและพบปะให้กำลังใจพนักงานขับรถโดยสาร ขสมก. และพูดคุยกับพี่น้องประชาชน พร้อมมอบของขวัญปีใหม่ให้แก่ผู้โดยสารที่มาใช้บริการในเส้นทางถนนอังรีดูนังต์ ถนนพระราม 1 ถนนพระราม 6 และถนนนิคมมักกะสัน
ทั้งนี้ เนื่องจากจะมีการจัดกิจกรรมส่งท้ายปีเก่าต้อนรับปีใหม่ 2567 ที่บริเวณด้านหน้าห้างสรรพสินค้าเซ็นทรัลเวิลด์และปิดการจราจรถนนราชดำริทุกช่องทาง ขสมก. จึงจัดเตรียมรถโดยสาร
เพื่อรองรับการเดินทางและอำนวยความสะดวกให้ประชาชนที่เข้าร่วมกิจกรรมฯ โดย ขสมก. ได้จัดจุดจอดรถ
พักคอย (แก้มลิง) เพื่อเตรียมรับประชาชนหลังกิจกรรม จำนวน 4 จุด ดังนี้
1. ถนนอังรีดูนังต์ มุ่งหน้าแยกเฉลิมเผ่า (สยาม) สาย 15 จำนวน 2 คัน สาย 76 จำนวน 2 คัน สาย 79 จำนวน 3 คัน และ สาย 505 จำนวน 3 คัน
2. ถนนพระรามที่ 1 มุ่งหน้าแยกปทุมวัน สาย 11 จำนวน 3 คัน สาย 73 จำนวน 3 คัน และ สาย 93 จำนวน 3 คัน
3. ถนนพระรามที่ 6 มุ่งหน้าแยกอุรุพงษ์ สาย 2 จำนวน 2 คัน สาย 60 จำนวน 2 คัน และ สาย 511 จำนวน 2 คัน
4. ถนนนิคมมักกะสัน มุ่งหน้าราชปรารภ สาย 23 จำนวน 3 คัน
ซึ่งเมื่อรับประชาชนแล้วรถจะวิ่งเข้าสู่เส้นทางของรถสายนั้น ๆ ต่อไป
นอกจากนี้ ขสมก. ได้จัดตั้งศูนย์ปฏิบัติการเดินรถ ได้แก่ ศูนย์วิทยุรัชดา สำนักงานใหญ่ ขสมก. ศูนย์วิทยุเขตการเดินรถที่ 1 - 8 ตั้งแต่วันนี้ - 4 มกราคม 2567 และจัดเจ้าหน้าที่ Call Center 1348 ให้บริการด้านข้อมูลข่าวสารการเดินรถ ในวันที่ 31 ธันวาคม 2566 ตั้งแต่เวลา 05.00 – 02.00 น.

ที่มา : https://www.thaigov.go.th/news/contents/details/76860