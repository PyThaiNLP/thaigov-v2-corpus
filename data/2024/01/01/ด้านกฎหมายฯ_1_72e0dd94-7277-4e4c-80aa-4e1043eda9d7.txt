รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม​ เป็นประธานแถลงข่าวรณรงค์ป้องกันและลดอุบัติเหตุทางถนนเทศกาลปีใหม่ ๒๕๖๗


วันอาทิตย์ที่ 31 ธันวาคม 2566
31/12/2566
พิมพ์
รัฐมนตรีว่าการกระทรวงยุติธรรม​ เป็นประธานแถลงข่าวรณรงค์ป้องกันและลดอุบัติเหตุทางถนนเทศกาลปีใหม่ ๒๕๖๗
รัฐมนตรีว่าการกระทรวงยุติธรรม​ เป็นประธานแถลงข่าวรณรงค์ป้องกันและลดอุบัติเหตุทางถนนเทศกาลปีใหม่ ๒๕๖๗
ในวันอาทิตย์ที่​ ๓๑​ ธันวาคม​ ๒๕๖๖​ พันตำรวจเอก​ ทวี สอดส่อง รัฐมนตรีว่าการกระทรวงยุติธรรม ในฐานะประธานแถลงข่าวศูนย์อำนวยการป้องกันและลดอุบัติเหตุทางถนน​ (ศปถ.)​ ร่วมแถลงข่าวรณรงค์ป้องกันและลดอุบัติเหตุทางถนนในช่วงเทศกาลปีใหม่ ๒๕๖๗​ โดยมี​ นายโชตินรินทร์ เกิดสม รองปลัดกระทรวงมหาดไทย นายไชยวัฒน์ จุนถิระพงศ์ อธิบดีกรมป้องกันและบรรเทาสาธารณภัย พันตำรวจโท มนตรี บุณยโยธิน รองอธิบดีกรมคุมประพฤติ​ นายเธียรชัย ชูกิตติวิบูลย์ นางสาวชัชดาพร บุญพีระณัช รองอธิบดีกรมป้องกันและบรรเทาสาธารณภัย และผู้ที่เกี่ยวข้อง เข้าร่วมฯ​ ณ​ กรมป้องกันและบรรเทาสาธารณภัย​ กรุงเทพมหานคร
รัฐมนตรีว่าการกระทรวงยุติธรรม เปิดเผยว่า ศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ พ.ศ. ๒๕๖๗ โดยกรมป้องกันและบรรเทาสาธารณภัยและความร่วมมือของหน่วยงานภาคีเครือข่ายได้รวบรวมสถิติอุบัติเหตุทางถนนประจำวันที่ ๓๐ ธันวาคม ๒๕๖๖ ซึ่งเป็นวันที่สองของการรณรงค์ “ขับขี่ปลอดภัย เมืองไทยไร้อุบัติเหตุ” พบว่า​ เกิดอุบัติเหตุ ๓๘๕ ครั้ง มีผู้บาดเจ็บ ๔๐๔ ราย และมีผู้เสียชีวิต ๓๗ ราย ซึ่งสาเหตุที่ทำให้เกิดอุบัติเหตุสูงสุด ได้แก่ ขับรถเร็ว ร้อยละ ๓๔.๕๕ รอง​ลงมา​ คือ​ ดื่มแล้วขับ ร้อยละ ๒๒.๖๐ ส่วนยานพาหนะที่เกิดอุบัติเหตุสูงสุด ได้แก่ รถจักรยานยนต์ ร้อยละ ๘๕.๒๙ ส่วนใหญ่เกิดบนเส้นทางตรง ร้อยละ ๘๐.๒๕ ถนนกรมทางหลวง ร้อยละ ๓๘.๔๔ ถนนใน อบต./หมู่บ้าน ร้อยละ ๓๕.๓๒ ช่วงเวลาที่เกิดอุบัติเหตุสูงสุด ได้แก่ ช่วงเวลา ๑๘.๐๑ – ๑๙.๐๐ น. ร้อยละ ๙.๖๑ ผู้บาดเจ็บและเสียชีวิตสูงสุด อยู่ในช่วงอายุ ๒๐ - ๒๙ ปี ร้อยละ ๒๐.๖๓ จัดตั้งจุดตรวจหลัก ๑,๗๗๔ จุด เจ้าหน้าที่ปฏิบัติงาน ๕๑,๔๐๘ คน โดยจังหวัดที่เกิดอุบัติเหตุสูงสุด ได้แก่ จังหวัดตาก (๑๘ ครั้ง) จังหวัดที่มีผู้บาดเจ็บสูงสุด ได้แก่ จังหวัดตาก (๑๘ ราย) และจังหวัดที่มีผู้เสียชีวิตสูงสุด ได้แก่ กรุงเทพมหานคร (๔ ราย)
ทั้งนี้​ สรุปอุบัติเหตุทางถนนสะสมในช่วง ๒ วันของการรณรงค์ (๒๙ – ๓๐ ธันวาคม​ ๒๕๖๖) พบว่า เกิดอุบัติเหตุรวม ๗๒๔ ครั้ง มีผู้บาดเจ็บ รวม ๗๓๙ ราย ผู้เสียชีวิต รวม ๗๑ ราย จังหวัดที่ไม่มีผู้เสียชีวิต (ตายเป็นศูนย์) จำนวน ๓๗ จังหวัด จังหวัดที่เกิดอุบัติเหตุสะสมสูงสุด​ ได้แก่ จังหวัดขอนแก่น (๓๑ ครั้ง) จังหวัดที่มีผู้บาดเจ็บสะสมสูงสุด ได้แก่ จังหวัดขอนแก่นและตาก​ (จังหวัดละ ๓๐ คน) ส่วนจังหวัดที่มีผู้เสียชีวิตสะสมสูงสุด ได้แก่ กรุงเทพมหานคร และปราจีนบุรี (จังหวัดละ ๕ ราย)
รัฐมนตรีว่าการกระทรวงยุติธรรม​ กล่าวต่อไปว่า ในวันนี้ประชาชนส่วนใหญ่จะอยู่ในพื้นที่ และมีการจัดงานเฉลิมฉลองส่งท้ายปีเก่าต้อนรับปีใหม่กับครอบครัวและเพื่อนฝูง รวมถึงเฉลิมฉลองตามสถานที่จัดงานปีใหม่ ซึ่งอาจเพิ่มปัจจัยเสี่ยงต่อการเกิดอุบัติเหตุทางถนนจากการดื่มแล้วขับ โดยเฉพาะเส้นทางชุมชนเข้าออกหมู่บ้าน เพื่อเข้าสู่ถนนสายหลัก พร้อมคุมเข้มเส้นทางโดยรอบแหล่งท่องเที่ยว ศาสนสถาน สถานบันเทิง และสถานที่จัดงานเทศกาลปีใหม่ให้สอดคล้องกับช่วงเวลาที่เสี่ยงต่อการเกิดอุบัติเหตุ ทั้งนี้​ ศูนย์อำนวยการความปลอดภัยทางถนนได้ประสานจังหวัด ตำรวจ ทหาร ฝ่ายปกครอง และอาสาสมัครในพื้นที่ เพิ่มกำลังตรวจตราดูแลความปลอดภัยของประชาชนและนักท่องเที่ยวเป็นพิเศษ คุมเข้มพฤติกรรมดื่มแล้วขับ ขับรถเร็วเกินกว่ากฎหมายกำหนด ไม่คาดเข็มขัดนิรภัย และไม่สวมหมวกนิรภัย รวมถึงเพิ่มความเข้มข้นจัดตั้งจุดตรวจของด่านชุมชนในเส้นทางสายรอง เส้นทางเข้าออกชุมชนและหมู่บ้าน เพื่อป้องปรามพฤติกรรมเสี่ยงอุบัติเหตุทางถนน รวมถึงเข้มงวดกับร้านค้าในการจำหน่ายเครื่องดื่มแอลกอฮอล์ โดยเฉพาะในกลุ่มเด็กและเยาวชนที่มีอายุต่ำกว่า ๒๐ ปี และการจำหน่ายเร่ขายในบริเวณสถานที่จัดงาน ควบคู่กับการตรวจวัดระดับแอลกอฮอล์ผู้ขับขี่ รวมถึงประชาสัมพันธ์มาตรการลดอุบัติเหตุทางถนนและการได้โทษตามกฎหมายที่กำหนด

ที่มา : https://www.thaigov.go.th/news/contents/details/76856