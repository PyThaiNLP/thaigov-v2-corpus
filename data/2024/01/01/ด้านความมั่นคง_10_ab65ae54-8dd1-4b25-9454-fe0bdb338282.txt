รัฐบาลไทย-ข่าวทำเนียบรัฐบาล-ปลัด มท. นำข้าราชการ-พนักงาน และภาคีเครือข่าย ทำบุญตักบาตรเสริมสิริมงคลเนื่องในวันขึ้นปีใหม่ 2567


วันจันทร์ที่ 1 มกราคม 2567
01/01/2567
พิมพ์
ปลัด มท. นำข้าราชการ-พนักงาน และภาคีเครือข่าย ทำบุญตักบาตรเสริมสิริมงคลเนื่องในวันขึ้นปีใหม่ 2567
ปลัด มท. นำข้าราชการ-พนักงาน และภาคีเครือข่าย ทำบุญตักบาตรเสริมสิริมงคลเนื่องในวันขึ้นปีใหม่ 2567
วันนี้ (1 ม.ค. 67) เวลา 06.30 น. ที่วัดราชบพิธสถิตมหาสีมาราม นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะผู้บริหารระดับสูงของกระทรวงมหาดไทย อธิบดี หัวหน้าหน่วยงานรัฐวิสาหกิจ อุปนายกสมาคมแม่บ้านมหาดไทย ข้าราชการ พนักงาน เจ้าหน้าที่ คณะกรรมการบริหารสมาคมแม่บ้านมหาดไทย และพุทธศาสนิกชนภาคีเครือข่ายของกระทรวงมหาดไทย ร่วมทำบุญตักบาตรเสริมสร้างความเป็นสิริมงคลเนื่องในวันขึ้นปีใหม่ พุทธศักราช 2567 โดยได้รับเมตตาจากเจ้าประคุณสมเด็จพระมหาวีรวงศ์ เลขานุการสมเด็จพระสังฆราช ผู้ช่วยเจ้าอาวาสวัดราชบพิธสถิตมหาสีมาราม นำคณะสงฆ์ สามเณร รวม 25 รูป รับบิณฑบาต
จากนั้น ในเวลา 08.00 น. นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะผู้บริหารระดับสูง ร่วมถวายแจกันดอกไม้ และลงนามถวายพระพรพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ด้วยความจงรักภักดี
"เนื่องในโอกาสวันขึ้นปีใหม่ พุทธศักราช 2567 ขอพระราชทานถวายพระพรชัยมงคล ขออัญเชิญคุณพระศรีรัตนตรัยและอำนาจสิ่งศักดิ์สิทธิ์ในสากล และพระสยามเทวาธิราช โปรดดลบันดาลประทานพรให้พระบาทสมเด็จพระเจ้าอยู่หัว สมเด็จพระนางเจ้าฯ พระบรมราชินี และพระบรมวงศานุวงศ์ทุกพระองค์ ทรงเจริญพระชนมายุยิ่งยืนนาน ทรงพระเกษมสำราญ พระสุขภาพพลานามัยแข็งแรง ปราศจากโรคาพาธและภัยพาลทั้งปวง สถิตเป็นมิ่งขวัญ ร่มเกล้าของปวงชนชาวไทยตราบกาลนาน" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทยกล่าวเพิ่มเติมว่า ขอเชิญชวนพี่น้องประชาชนชาวไทย ร่วมลงนามถวายพระพร พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ด้วยความจงรักภักดี ตั้งแต่เวลา 08.00 – 17.00 น. ซึ่งสำนักพระราชวังได้จัดเตรียมสถานที่สำหรับลงนามถวายพระพร ณ สถานที่ต่าง ๆ ได้แก่ พระบรมมหาราชวัง (บริเวณสนามตรงข้ามศาลาสหทัยสมาคม) พระราชวังบางปะอิน อำเภอบางปะอิน จังหวัดพระนครศรีอยุธยา และวังไกลกังวล อำเภอหัวหิน จังหวัดประจวบคีรีขันธ์ นอกจากนี้ ขอเชิญชวนพี่น้องประชาชนร่วมกันทำสิ่งที่ดีร่วมกับสมาชิกในครอบครัว ญาติสนิทมิตรสหาย เพื่อความเป็นสิริมงคลเนื่องในโอกาสวันขึ้นปีใหม่ พุทธศักราช 2567

ที่มา : https://www.thaigov.go.th/news/contents/details/76867