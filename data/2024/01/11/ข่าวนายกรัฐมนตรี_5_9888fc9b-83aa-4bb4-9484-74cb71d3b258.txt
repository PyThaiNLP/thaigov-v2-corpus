รัฐบาลไทย-ข่าวทำเนียบรัฐบาล-​นายกฯ ติดตามความคืบหน้าการแก้ไขปัญหา Hotspot ในพื้นที่ภาคเหนือ ย้ำเดินหน้าแก้ไขปัญหาอย่างยั่งยืน พร้อมฝากทุกหน่วยดูแลความปลอดภัยของเจ้าหน้าที่ 


วันพฤหัสบดีที่ 11 มกราคม 2567
11/01/2567
พิมพ์
​นายกฯ ติดตามความคืบหน้าการแก้ไขปัญหา Hotspot ในพื้นที่ภาคเหนือ ย้ำเดินหน้าแก้ไขปัญหาอย่างยั่งยืน พร้อมฝากทุกหน่วยดูแลความปลอดภัยของเจ้าหน้าที่
​นายกฯ ติดตามความคืบหน้าการแก้ไขปัญหา Hotspot ในพื้นที่ภาคเหนือ ย้ำเดินหน้าแก้ไขปัญหาอย่างยั่งยืน พร้อมฝากทุกหน่วยดูแลความปลอดภัยของเจ้าหน้าที่
วันนี้ (11 ม.ค. 67) เวลา 11.55 น. ณ ศูนย์ฝึกอบรมและพัฒนาการควบคุมไฟป่าภาคเหนือ อ.เมืองเชียงใหม่ จ.เชียงใหม่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามความคืบหน้าการแก้ไขปัญหาจุดความร้อน (Hotspot) ในพื้นที่ภาคเหนือ ร่วมกับหน่วยงานที่เกี่ยวข้อง นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกรัฐมนตรีประชุมติดตามความคืบหน้าการแก้ไขปัญหาจุดความร้อน (Hotspot) ในพื้นที่ภาคเหนือ โดยนายกรัฐมนตรีกล่าวว่าการลดจุดความร้อน (Hotspot) และการทำแนวกันไฟต้องอาศัยร่วมแรงร่วมมือกันอย่างจริงจัง ผ่านการประสานงานอย่างใกล้ชิดทั้งจากหน่วยงานภาครัฐและภาคประชาชน ทั้งนี้ กระทรวงต่าง ๆ ไม่ว่าจะเป็นกระทรวงเกษตรและสหกรณ์  กระทรวงมหาดไทย กระทรวงคมนาคม หรือกระทรวงทรัพยากรธรรมชาติและสิ่งแวดล้อม ได้ดำเนินการแก้ไขปัญหาต่าง ๆ ไปเยอะมาก แต่ปัญหาบางอย่างก็ยังไม่สามารถควบคุมได้โดยตรง ซึ่งบางปัญหาก็เกิดจากประเทศเพื่อนบ้าน ซึ่งตนไม่อยากให้นำมาเป็นเหตุผลหรือข้ออ้าง เนื่องจากประเทศไทยนับเป็นพี่ใหญ่ เรามีเทคโนโลยี มีทรัพยากรที่มากกว่า เพราะฉะนั้นเราต้องมีการพูดคุย เจรจากับประเทศเพื่อนบ้านได้ โดยตนจะพูดคุยกับกระทรวงการต่างประเทศให้มากขึ้นเพื่อร่วมแก้ไขปัญหา
นายกรัฐมนตรีได้กล่าวอีกว่า ภารกิจนี้เป็นภารกิจที่หนักมากในช่วง 4 เดือนที่จะถึงนี้ โดยต้องขอบคุณความทุ่มเทที่ทุกคนเอาใจใส่ นำปัญหานี้มาเป็นปัญหาหลักในการทำงานแบบบูรณาการ ซึ่งก่อนหน้านี้เราได้มีการพูดคุยกันภายในประเทศ ทุกหน่วยงานมีการทำงานอย่างเต็มที่ เราต้องพยายามต่อไปในการแก้ไขปัญหาอย่างยั่งยืน หากมีวิธีการหรือช่องทางใดที่รัฐบาลสามารถช่วยเหลือได้ รัฐบาลยินดีเป็นส่วนหนึ่งของการแก้ไขปัญหา ทั้งนี้ ในฐานะที่กระทรวงทรัพยากรธรรมชาติและสิ่งแวดล้อมเป็นหน่วยงานหลักที่จะต้องเป็นผู้นำในการแก้ไขปัญหาตรงนี้ ตนเข้าใจว่าทุกหน่วยงานมียุทโธปกรณ์ที่ไม่เพียงพอ แต่เราสามารถโยกย้ายยุทโธปกรณ์ไปตามความจำเป็นได้ เพื่อนำไปช่วยเสริมในบางหน่วยงานที่ขาดแคลน อีกทั้งอยากฝากให้ทุกหน่วยงานดูแลเรื่องความปลอดภัยของเจ้าหน้าที่ให้ดี ทั้งเรื่องการพักผ่อน ชีวิตและจิตใจ เพื่อให้เจ้าหน้าที่ทุกคนปฏิบัติงานได้อย่างมีประสิทธิภาพเต็มที่
จากนั้น นายกรัฐมนตรีและคณะได้ร่วมทำแนวกันไฟ และรับประทานอาหารกลางวันร่วมกับเจ้าหน้าที่ดับไฟป่า หรือเสือไฟ พร้อมชมการสาธิตการดับไฟป่าทางอากาศ รวมทั้งได้มอบข้าวสารอาหารแห้งให้กับเจ้าหน้าที่ดับไฟป่า (เสือไฟ) เพื่อใช้สำหรับดำรงชีพระหว่างที่ออกปฏิบัติหน้าที่ดูแลดับไฟป่าด้วย

ที่มา : https://www.thaigov.go.th/news/contents/details/77308