รัฐบาลไทย-ข่าวทำเนียบรัฐบาล-ขสมก. เตรียมพร้อมให้บริการในวันเด็กแห่งชาติ 2567


วันพฤหัสบดีที่ 11 มกราคม 2567
ขสมก. เตรียมพร้อมให้บริการในวันเด็กแห่งชาติ 2567
...
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ (ขสมก.) กระทรวงคมนาคม เปิดเผยว่า วันเด็กแห่งชาติ ประจำปี 2567 ตรงกับวันเสาร์ที่ 13 มกราคม 2567 หน่วยงานภาครัฐและเอกชนต่าง ๆ ได้จัดงานเพื่อให้ผู้ปกครองพาบุตรหลานมาเข้าร่วมกิจกรรม เป็นการเสริมสร้างความรู้   และเปิดโอกาสให้เยาวชนกล้าแสดงออก โดย ขสมก. ได้ร่วมสนับสนุนงานวันเด็กแห่งชาติ ด้วยการให้สิทธิเด็กที่มีอายุต่ำกว่า 15 ปี สามารถใช้บริการรถโดยสารของ ขสมก. ทั้งรถโดยสารธรรมดาและรถปรับอากาศได้ตลอดทั้งวัน โดยไม่ต้องชำระค่าโดยสาร จัดรถโดยสาร จำนวน 2,664 คัน ประมาณ 19,000 เที่ยว ไว้ให้บริการ และมีป้ายประชาสัมพันธ์ข้อความ “วันเด็กแห่งชาติ เด็กขึ้นรถเมล์ฟรี ตลอดวัน” ติดบริเวณกระจกด้านหน้ารถโดยสาร สำหรับผู้ปกครองและประชาชนทั่วไป สามารถใช้บริการโดยชำระค่าโดยสารในอัตราปกติ
นอกจากนี้ ขสมก. ได้เตรียมความพร้อมด้านการอำนวยความสะดวก ปลอดภัยให้กับประชาชนผู้ใช้บริการในวันเด็กแห่งชาติ ดังนี้
1. กำชับพนักงานขับรถโดยสาร ปฏิบัติหน้าที่ตามกฎจราจรอย่างเคร่งครัด เปิดประตูเมื่อรถจอดสนิท และปิดประตูก่อนเคลื่อนรถออกจากป้าย เพื่อป้องกันเด็กพลัดตกจากรถ
2. กำชับพนักงานเก็บค่าโดยสาร ดูแลความปลอดภัยของผู้ใช้บริการขณะขึ้น - ลงรถ และจัดหาที่นั่งสำหรับเด็ก โดยเด็กจะต้องมีที่นั่งทุกครั้งเมื่อใช้บริการ
3. จัดเตรียมพนักงาน GPS เฝ้าดูจอภาพที่เชื่อมต่อกับกล้อง CCTV ของรถโดยสารแต่ละคัน เพื่อตรวจสอบเหตุการณ์ภายในรถขณะให้บริการ กรณีเกิดเหตุฉุกเฉิน เช่น เด็กพลัดหลงกับผู้ปกครองบนรถ เป็นต้น
4. จัดหัวหน้างานและนายตรวจ ตรวจสอบความเรียบร้อยบนรถโดยสาร ขณะให้บริการ
5. จัดเจ้าหน้าที่สายตรวจพิเศษ ประจำจุดสถานที่จัดงานวันเด็กแห่งชาติที่สำคัญ ๆ เพื่ออำนวยความสะดวกและดูแลความปลอดภัยให้กับเด็กและผู้ปกครอง
6. เพิ่มจำนวนคู่สายระบบ Call Center 1348 เพื่อให้บริการสอบถามข้อมูลเส้นทางเดินรถโดยสารของ ขสมก. ที่สามารถเดินทางไปยังสถานที่จัดงานวันเด็กแห่งชาติที่สำคัญ ๆ

ที่มา : https://www.thaigov.go.th/news/contents/details/77304