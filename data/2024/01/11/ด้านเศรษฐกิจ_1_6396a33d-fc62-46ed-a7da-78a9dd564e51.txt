รัฐบาลไทย-ข่าวทำเนียบรัฐบาล-ก.เกษตรฯ ส่งความสุขปีใหม่ให้เกษตรกรในพื้นที่จังหวัดสุรินทร์


วันพุธที่ 10 มกราคม 2567
ก.เกษตรฯ ส่งความสุขปีใหม่ให้เกษตรกรในพื้นที่จังหวัดสุรินทร์
ก.เกษตรฯ ส่งความสุขปีใหม่ให้เกษตรกรในพื้นที่จังหวัดสุรินทร์ ออกหน่วยปศุสัตว์เคลื่อนที่
ให้บริการผ่าตัดทำหมันสุนัขและแมว พร้อมฉีดวัคซีนฟรี ป้องกันโรคพิษสุนัขบ้า
นายไชยา พรหมา รัฐมนตรีช่วยว่าการกระทรวงเกษตรและสหกรณ์ ได้มอบหมาย นายคุณากร ปรีชาชนะชัย ผู้ช่วยเลขานุการรัฐมนตรีว่าการกระทรวงเกษตรและสหกรณ์ปฏิบัติหน้าที่เลขานุการรัฐมนตรีช่วยว่าการกระทรวงเกษตรและสหกรณ์ เป็นประธานเปิดโครงการส่งความสุขปีใหม่ มอบให้เกษตรกร กระทรวงเกษตรและสหกรณ์ ประจำปี 2567 โดยมีนายสัตวแพทย์อภิชัย นาคีสังข์ ปศุสัตว์จังหวัดสุรินทร์ หัวหน้าส่วนราชการ เจ้าหน้าที่สังกัดกระทรวงเกษตรและสหกรณ์ และเจ้าหน้าที่ส่วนจังหวัดให้การต้อนรับ ณ วัดปทุมทอง (วัดบ้านตูม) หมู่ 1 ตำบลท่าตูม อำเภอท่าตูม จังหวัดสุรินทร์ สำหรับวัตถุประสงค์การจัดงานในครั้งนี้ เพื่อให้เกษตรกรและประชาชนมีความสุขในช่วงเทศกาลปีใหม่ รวมถึงสร้างการรับรู้ ความเข้าใจ และตระหนักถึงความสำคัญของการป้องกันโรคพิษสุนัขบ้า อันจะช่วยลดความสูญเสียที่อาจเกิดขึ้น แก่สัตว์เลี้ยงและสัตว์      ด้อยโอกาสในพื้นที่ โดยมีกิจกรรมออกหน่วยปศุสัตว์เคลื่อนที่บริการผ่าตัดทำหมันสุนัขและแมว รวมถึงฉีดวัคซีนป้องกันโรคพิษสุนัขบ้าให้กับสัตว์กลุ่มเสี่ยง พร้อมทั้งจัดนิทรรศการให้ความรู้เกี่ยวกับโรคพิษสุนัขบ้าแก่ประชาชน และการดำเนินงาน          ของหน่วยงานภาคีเครือข่าย
นายคุณากร ปรีชาชนะชัย ผู้ช่วยเลขานุการรัฐมนตรีฯ กล่าวว่า โครงการส่งความสุขปีใหม่ มอบให้เกษตรกรฯ    จะช่วยสร้างการรับรู้ และสร้างความร่วมมือของทุกภาคส่วนในการป้องกันโรคพิษสุนัขบ้า ที่เป็นโรคติดต่อร้ายแรงสามารถ   สร้างความเสียหายให้กับเกษตรกรผู้เลี้ยงโค-กระบือ และสัตว์เลี้ยงอื่น ๆ ดังนั้น กระทรวงเกษตรฯ ขอให้เฝ้าระวัง ป้องกัน และควบคุมโรค ตามมาตรการของกรมปศุสัตว์ ได้แก่ ฉีดวัคซีนป้องกันโรคอย่างต่อเนื่องปีละ 1 ครั้ง และควบคุมประชากรสัตว์พาหะ (สุนัขและแมว)เพื่อลดการระบาดของโรคทั้งในพื้นที่จังหวัดสุรินทร์และพื้นที่จังหวัดข้างเคียง ทำให้เกษตรกรสามารถสร้างรายได้จากจำหน่ายโค-กระบือที่มีคุณภาพได้ต่อไป
โอกาสนี้ ผู้ช่วยเลขานุการรัฐมนตรีฯ ในฐานะตัวแทนของกระทรวงเกษตรฯ ได้ร่วมส่งความสุข โดยการมอบเวชภัณฑ์อาสาปศุสัตว์ และเวชภัณฑ์ผู้นำชุมชน รวมถึงปัจจัยการผลิตทางการเกษตร (พันธุ์ปลา พันธุ์หญ้า เมล็ดพันธุ์) และผลิตภัณฑ์ปศุสัตว์แก่เกษตรกร อีกด้วย

ที่มา : https://www.thaigov.go.th/news/contents/details/77277