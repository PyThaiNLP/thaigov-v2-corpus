รัฐบาลไทย-ข่าวทำเนียบรัฐบาล-“เกณิกา”เผย รัฐบาลชื่นชม กรมส่งเสริมสหกรณ์ เดินหน้า แก้ปัญหาหนี้เงินกู้สวัสดิการ สมาชิกสหกรณ์ออมทรัพย์ ลดดอกเบี้ยเหลือ 4.75% ต่อปี ตั้งเป้าหลังหักหนี้ต้องเหลือไม่น้อยกว่า 30% 


วันพฤหัสบดีที่ 11 มกราคม 2567
11/01/2567
พิมพ์
“เกณิกา”เผย รัฐบาลชื่นชม กรมส่งเสริมสหกรณ์ เดินหน้า แก้ปัญหาหนี้เงินกู้สวัสดิการ สมาชิกสหกรณ์ออมทรัพย์ ลดดอกเบี้ยเหลือ 4.75% ต่อปี ตั้งเป้าหลังหักหนี้ต้องเหลือไม่น้อยกว่า 30%
“เกณิกา”เผย รัฐบาลชื่นชม กรมส่งเสริมสหกรณ์ เดินหน้า แก้ปัญหาหนี้เงินกู้สวัสดิการ สมาชิกสหกรณ์ออมทรัพย์ ลดดอกเบี้ยเหลือ 4.75% ต่อปี ตั้งเป้าหลังหักหนี้ต้องเหลือไม่น้อยกว่า 30% ต่อเดือน พร้อมผ่อนคืนยาวถึง 75 ปี
วันนี้ 11 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลชื่นชมกรมส่งเสริมสหกรณ์ ที่ได้ประกาศแนวทางแก้ไขปัญหาหนี้สิน สำหรับสมาชิกสหกรณ์ออมทรัพย์ เนื่องจากเมื่อวันที่ 19 ธ.ค.66 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังได้เสนอว่า ตามที่รัฐบาลได้แถลงนโยบายในการแก้ไขปัญหาหนี้สินของทุกภาคส่วน ซึ่งกระทรวงการคลังได้เสนอแนวทางการแก้ไขปัญหาหนี้ทั้งระบบต่อคณะรัฐมนตรี ซึ่งปัญหาหนี้สินของสมาชิกสหกรณ์ออมทรัพย์เป็นปัจจัยหนึ่งที่ส่งผลกระทบต่อความมั่นคงและการเติบโตทางเศรษฐกิจของประเทศ โดยพบว่าสมาชิกสหกรณ์ออมทรัพย์ยังคงเผชิญปัญหาภาระหนี้สินจำนวนมากจนเกินศักยภาพในการชำระหนี้คืน โดยเฉพาะกลุ่มที่มีรายได้ประจำที่เป็นบุคลากรของหน่วยงาน
น.ส.เกณิกา กล่าวต่อว่า คณะรัฐมนตรีจึงมีมติให้กรมส่งเสริมสหกรณ์ ดำเนินการแก้ไขปัญหาหนี้สหกรณ์ออมทรัพย์ โดยเป็นการจัดการสวัสดิการและอำนวยความสะดวกให้แก่บุคลากรของหน่วยงาน เพื่อประโยชน์แก่การดำรงชีพ นอกเหนือจากสวัสดิการที่หน่วยงานจัดให้เป็นกรณีปกติ และเพื่อช่วยเหลือผ่อนปรนภาระหนี้และบรรเทาความเดือดร้อนจากปัญหาหนี้สินให้กับสมาชิกสหกรณ์ออมทรัพย์ที่มีหนี้จำนวนมาก
“กรมส่งเสริมสหกรณ์ จึงประกาศแนวทางแก้ไขปัญหาหนี้สินสำหรับสมาชิกสหกรณ์ออมทรัพย์ เพื่อช่วยเหลือให้สมาชิกสหกรณ์มีรายได้รายเดือนคงเหลืองเพียงพอต่อการดำรงชีพอย่างน้อยร้อยละ 30 ของเงินได้รายเดือนว่า
ข้อ 1 สหกรณ์ออมทรัพย์ที่ประสงค์จะให้ความช่วยเหลือสมาชิกสหกรณ์ ให้ดำเนินการจัดทำโครงการแก้ไขหนี้สมาชิกสหกรณ์ เพื่อแก้ไขหนี้เกินศักยภาพในการชำระคืนเป็นการเฉพาะ และกำหนดระยะเวลาการดำเนินโครงการฯ ให้ชัดเจน โดยมีรายละเอียดอย่างน้อย ดังต่อไปนี้
(1) อัตราดอกเบี้ยเงินกู้สวัสดิการ ให้สหกรณ์กำหนดอัตราดอกเบี้ยเงินกู้พิเศษภายใต้โครงการฯ ในอัตราไม่เกินร้อยละ 4.75 ต่อปี
(2) ระยะเวลาการชำระหนี้ ให้สหกรณ์ขยายระยะเวลาการชำระหนี้ให้แก่สมาชิกที่เข้าร่วมโครงการฯ ไปจนถึงอายุ 75 ปี
(3) หลักเกณฑ์ในการควบคุมยอดหนี้ ให้สหกรณ์ผู้พิจารณาเงินกู้คำนึงถึงภาระหนี้สินที่สมาชิกต้องชำระให้แก่สินเชื่อสวัสดิการกับสถาบันการเงินอื่นด้วย เพื่อให้สมาชิกสหกรณ์มีเงินได้รายเดือนคงเหลือหลังหักส่งชำระหนี้เพียงพอต่อการดำรงชีพอย่างน้อยร้อยละ 30 ของเงินได้รายเดือน
(4) หลักเกณฑ์ผ่อนชำระเงินกู้ สหกรณ์สามารถกำหนดหลักเกณฑ์ผ่อนชำระเงินกู้เฉพาะส่วนที่เกินกว่าทุนเรือนหุ้นที่สมาชิกถืออยู่กับสหกรณ์
ข้อ 2 ก่อนการดำเนินโครงการฯ ให้คณะกรรมการดำเนินการสหกรณ์พิจารณาถึงสภาพคล่องของสหกรณ์ การจ่ายหนี้และภาระผูกพันคืนให้กับเจ้าหน้าผู้ฝากเงินและเจ้าหนี้รายอื่นของสหกรณ์ พร้อมทั้งให้ที่ประชุมคณะกรรมการดำเนินการสหกรณ์มีมติให้จัดโครงการดังกล่าว
น.ส.เกณิกา กล่าวต่อว่า ก่อนการดำเนินโครงการฯ ให้คณะกรรมการดำเนินการสหกรณ์พิจารณาถึงสภาพคล่องของสหกรณ์ การจ่ายหนี้และภาระผูกพันคืนให้กับเจ้าหน้าผู้ฝากเงินและเจ้าหนี้รายอื่นของสหกรณ์ พร้อมทั้งให้ที่ประชุมคณะกรรมการดำเนินการสหกรณ์มีมติให้จัดโครงการดังกล่าว
********

ที่มา : https://www.thaigov.go.th/news/contents/details/77283