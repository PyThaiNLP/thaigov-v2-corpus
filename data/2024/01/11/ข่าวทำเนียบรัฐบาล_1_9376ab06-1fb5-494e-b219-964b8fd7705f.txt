รัฐบาลไทย-ข่าวทำเนียบรัฐบาล-​“นฤมล” เป็นสักขีพยาน ลงนาม MOU ขยายตลาดส่งออกสินค้าเกษตรและสินค้าอุปโภคบริโภค ช่วยเหลือเกษตรกรในการเพิ่มโอกาสทางการค้า เผยมูลค่าการส่งออกกว่า 15,000 ล้านบาท


วันพฤหัสบดีที่ 11 มกราคม 2567
11/01/2567
พิมพ์
​“นฤมล” เป็นสักขีพยาน ลงนาม MOU ขยายตลาดส่งออกสินค้าเกษตรและสินค้าอุปโภคบริโภค ช่วยเหลือเกษตรกรในการเพิ่มโอกาสทางการค้า เผยมูลค่าการส่งออกกว่า 15,000 ล้านบาท
​“นฤมล” เป็นสักขีพยาน ลงนาม MOU ขยายตลาดส่งออกสินค้าเกษตรและสินค้าอุปโภคบริโภค ช่วยเหลือเกษตรกรในการเพิ่มโอกาสทางการค้า เผยมูลค่าการส่งออกกว่า 15,000 ล้านบาท
วันนี้ (11 มกราคม 2567) เวลา 10.00 น. ณ ห้องประชุม 115 กระทรวงเกษตรและสหกรณ์ กรุงเทพมหานครศาสตราจารย์ นฤมล ภิญโญสินวัฒน์ ผู้แทนการค้าไทย เป็นสักขีพยานพิธีลงนามบันทึกข้อตกลงความร่วมมือ (MOU) การขยายตลาดส่งออกสินค้าเกษตรและสินค้าอุปโภคบริโภค ระหว่าง องค์การตลาดเพื่อเกษตรกร (อ.ต.ก.) และ บริษัท เดอะลิส อินเตอร์ คอร์ปอเรชั่น จำกัด และบริษัท หวา ฉี ซับพลาย เชน ยูนาน จำกัด (Huashi Supply Chain (Yunnan) Co.,Ltd) โดยมี ร้อยเอก ธรรมนัส พรหมเผ่ารัฐมนตรีว่าการกระทรวงเกษตรและสหกรณ์ เป็นประธาน
ผู้แทนการค้า เปิดเผยว่า จากนโยบายของนายเศรษฐา ทวีสิน นายกรัฐมนตรี ที่มุ่งส่งเสริมช่วยเหลือเกษตรกร      ในการเพิ่มโอกาสทางการค้า ส่งเสริมการส่งออกสินค้าเกษตร เพื่อสร้างรายได้เข้าประเทศ และยกระดับชีวิตความเป็นอยู่ของเกษตรกรให้มีคุณภาพชีวิตที่ดีขึ้น รัฐบาล โดยกระทรวงเกษตรและสหกรณ์ได้ดำเนินการขยายตลาดสินค้าเกษตรในต่างประเทศ ตามนโยบาย Quick Win ของรัฐบาล
ผู้แทนการค้า กล่าวต่อไปว่า กระทรวงเกษตรและสหกรณ์ ได้มอบหมายให้องค์การตลาดเพื่อเกษตรกร (อ.ต.ก.)   ในการหาตลาดเพื่อรองรับผลผลิตทางการเกษตร โดยการส่งเสริมช่องทางการตลาดสินค้าเกษตรทั้งในประเทศและต่างประเทศ และสร้างโอกาสในการจำหน่ายให้เกษตรกร ส่งเสริมให้สินค้าเกษตรไทยสามารถเข้าสู่ตลาดการค้าต่างประเทศได้มากขึ้น โดยได้ทำ MOU ร่วมกับ บริษัท เดอะลิส อินเตอร์ คอร์ปอเรชั่น จำกัด (เดอะลิส) ซึ่งเป็นบริษัทที่จะสนับสนุน ส่งเสริมการดำเนินการเกี่ยวกับการแสวงหาช่องทางจัดจำหน่ายสินค้าเกษตรและสินค้าอุปโภคบริโภค รวมถึงการดำเนินการเกี่ยวกับการจัดส่งสินค้าทั้งในประเทศและต่างประเทศ ทั้งนี้ ในปี พ.ศ. 2567 บริษัทฯ วางแผนจัดซื้อสินค้าเกษตรจากไทยมูลค่ากว่า 15,000 ล้านบาท และมีแผนนำเข้าทุเรียนแช่แข็งจากไทยส่งไปจีน จำนวน 5,000 ตู้ โดยรัฐบาลหวังว่าตัวเลขการส่งออกสินค้าเกษตรที่เพิ่มขึ้นจะเป็นส่วนสำคัญในการเพิ่มรายได้ให้กับเกษตรกร
“พิธีลงนามภายใต้ความร่วมมือ การขยายตลาดส่งออกสินค้าเกษตรและสินค้าอุปโภคบริโภคนี้ มีเป้าหมายเพื่อขับเคลื่อนภารกิจของกระทรวงเกษตรและสหกรณ์ ตามนโยบายของรัฐบาล รวมถึงสนับสนุนและดำเนินการขยายตลาดส่งออกสินค้าเกษตรและสินค้าอุปโภคบริโภค โดยการแสวงหาช่องทางการตลาด ไปยังสาธารณรัฐประชาชนจีน ทั้งศึกษาความเป็นไปได้และโอกาสทางธุรกิจในรูปแบบความร่วมมือต่าง ๆ เพื่อสนับสนุนการขยายตลาดส่งออกสินค้าเกษตรและสินค้าอุปโภคบริโภค เช่น การให้บริการจัดหา จำหน่าย ขนส่งและขยายตลาดสินค้าเกษตรทั้งในและต่างประเทศผ่านการขนส่งต่อเนื่องหลายรูปแบบ” ผู้แทนการค้า กล่าว

ที่มา : https://www.thaigov.go.th/news/contents/details/77298