รัฐบาลไทย-ข่าวทำเนียบรัฐบาล-นายกฯ สนับสนุนหน่วยงานรัฐใช้อุทยานหลวงราชพฤกษ์จัดงานเทศกาล ส่งเสริมการท่องเที่ยวภาคเหนือ เพิ่มรายได้ให้ประชาชนในพื้นที่


วันพฤหัสบดีที่ 11 มกราคม 2567
นายกฯ สนับสนุนหน่วยงานรัฐใช้อุทยานหลวงราชพฤกษ์จัดงานเทศกาล ส่งเสริมการท่องเที่ยวภาคเหนือ เพิ่มรายได้ให้ประชาชนในพื้นที่
นายกฯ สนับสนุนหน่วยงานรัฐใช้อุทยานหลวงราชพฤกษ์จัดงานเทศกาล ส่งเสริมการท่องเที่ยวภาคเหนือ เพิ่มรายได้ให้ประชาชนในพื้นที่
นายเศรษฐา ทวีสิน นายกรัฐมนตรี เป็นประธานการประชุมติดตามความคืบหน้าแผนพัฒนาแหล่งท่องเที่ยวเชียงใหม่ โดยมี ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์  และผู้บริหารหน่วยงานที่เกี่ยวข้อง เข้าร่วมประชุม ณ อุทยานราชพฤกษ์ (โครงการพืชสวนโลก) อ.เมืองเชียงใหม่ จ.เชียงใหม่ สำหรับการประชุมดังกล่าว นายกรัฐมนตรีได้มอบนโยบายให้หน่วยงานภายในพื้นที่จังหวัดเชียงใหม่ อาทิสำนักงานพัฒนาพิงนคร (องค์การมหาชน) ศูนย์ประชุมและแสดงสินค้านานาชาติ เฉลิมพระเกียรติ 7 รอบพระชนมพรรษา อุทยานแห่งชาติดอยสุเทพ-ปุย (น้ำตกห้วยแก้ว) สำนักศิลปากรที่ 7 เชียงใหม่ แหล่งหัตถกรรมบ้านถวาย อำเภอหางดง สถาบันวิจัยและพัฒนาพื้นที่สูง (องค์การมหาชน) ร่วมกันพัฒนาแหล่งท่องเที่ยว เพื่อให้ประชาชนสามารถหารายได้ภายในท้องถิ่น ซึ่งจังหวัดเชียงใหม่มีศักยภาพสามารถเป็นแหล่งท่องเที่ยวเชิงธรรมชาติ วัฒนธรรม ศาสนสถาน และโบราณสถานต่าง ๆ รวมถึงคาเฟ่และสถานบันเทิงที่มีอยู่มากมายในจังหวัด สามารถสร้างรายได้ให้กับประชาชนในท้องถิ่นได้เป็นอย่างดี
นายกฯ เศรษฐา กล่าวเพิ่มเติมว่า หน่วยงานราชการสามารถใช้พื้นที่อุทยานหลวงราชพฤกษ์ของสถาบันวิจัยและพัฒนาพื้นที่สูง (สวพส.) (องค์การมหาชน) ภายใต้สังกัดกระทรวงเกษตรและสหกรณ์ สำหรับการจัดงานประชุมประจำปี งานฤดูหนาว หรืองานที่เกี่ยวข้องกับการส่งเสริมวัฒนธรรมประเพณี เพื่อให้งบประมาณที่ภาครัฐจัดสรรลงไปปรับปรุงสถานที่ให้เกิดความคุ้มค่า และสามารถต่อยอดการจัดงานเทศกาล (Festival) เพื่อส่งเสริมการท่องเที่ยวและ Soft power ด้าน Festival     ในภาคเหนือต่อไป
โอกาสนี้ นายกรัฐมนตรี และรมว.ธรรมนัส ได้เดินชมนิทรรศการร สวพส. กับการพัฒนาพื้นที่สูงอย่างยั่งยืน      การวิจัยและการพัฒนากัญชงเพื่อผลิตเส้นใย และทักทายประชาชนที่มารอให้การต้อนรับ อีกด้วย

ที่มา : https://www.thaigov.go.th/news/contents/details/77321