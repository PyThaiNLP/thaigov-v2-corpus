รัฐบาลไทย-ข่าวทำเนียบรัฐบาล-“วราวุธ” รมว.พม. เปิดผัง พม. จัดงานวันเด็กแห่งชาติ 2567 “ให้ทุกวันเป็นวันของเด็ก” ชวนเด็กๆ ร่วมกิจกรรม ลานร้อง – เล่า – เล่น - เรียนรู้ ด้าน ภริยานายกฯ นำทีมคู่สมรส ครม. 


วันพฤหัสบดีที่ 11 มกราคม 2567
“วราวุธ” รมว.พม. เปิดผัง พม. จัดงานวันเด็กแห่งชาติ 2567 “ให้ทุกวันเป็นวันของเด็ก” ชวนเด็กๆ ร่วมกิจกรรม ลานร้อง – เล่า – เล่น - เรียนรู้ ด้าน ภริยานายกฯ นำทีมคู่สมรส ครม.
“วราวุธ” รมว.พม. เปิดผัง พม. จัดงานวันเด็กแห่งชาติ 2567 “ให้ทุกวันเป็นวันของเด็ก” ชวนเด็กๆ ร่วมกิจกรรม ลานร้อง – เล่า – เล่น - เรียนรู้ ด้าน ภริยานายกฯ นำทีมคู่สมรส ครม. ร่วมงานที่สถานสงเคราะห์เด็กฯ – สถานคุ้มครองฯ คนพิการ ย่านปากเกร็ด นนทบุรี
เมื่อวันที่ 10 มกราคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวง พม. ได้กำหนดจัดงานวันเด็กแห่งชาติ ประจำปี 2567 ภายใต้แนวคิด“ให้ทุกวันเป็นวันของเด็ก” ในวันเสาร์ที่ 13 มกราคม 2567 เริ่มตั้งแต่เวลา 07.30 น. โดยตน พร้อม นายอนุกูล ปีดแก้ว ปลัดกระทรวง พม. พร้อมคณะผู้บริหาร ร่วมชมขบวนพาเหรดเปิดงาน การแสดงของเด็ก 4 ภาค ในเพลงบ้านเกิดเมืองนอน ก่อนพิธีเปิดงานอย่างเป็นทางการ ซึ่งจะมีการมอบโล่รางวัลให้กับเครือข่ายผู้ทำคุณประโยชน์เด็กในความอุปการะให้กับกระทรวง พม. จำนวน 6 รางวัล กิจกรรม Story Funny โดยพี่ตุ๊บป่อง นายเรืองศักดิ์ ปิ่นประทีป กรรมการผู้จัดการมูลนิธิหนังสือเพื่อเด็ก
อีกทั้งมีการเปิดกิจกรรม Family Heart และนำเยี่ยมชมบูธกิจกรรมสร้างสรรค์ของหน่วยงานต่างๆ อาทิ หน่วยงานในสังกัดกระทรวง พม. มูลนิธิสงเคราะห์ชาวไทย บริษัทคอลเกต - ปาล์มโอลีฟ (ประเทศไทย) จำกัด คณะทันตแพทย์ศาสตร์ มหาวิทยาลัยกรุงเทพธนบุรี สภาเด็กและเยาวชนแห่งประเทศไทย เครือข่ายสภาเด็กและเยาวชนแห่งประเทศไทย กองทุนเพื่อเด็กแห่งสหประชาชาติ (UNICEF) เครือข่ายสิทธิเด็กประเทศไทย มูลนิธิศูนย์พิทักษ์สิทธิเด็ก สมาคมเยาวชนมิตรภาพสำหรับศตวรรษที่ 21 ประเทศไทย สถานีเด็ก Kid station สำนักงานกองทุนสนับสนุนสร้างเสริมสุขภาพ (สสส.) และชมรมเด็กและเยาวชนดีเด่นแห่งชาติและผู้ทำคุณประโยชน์ต่อเด็กและเยาวชน
สำหรับกิจกรรมที่กระทรวง พม. จัดขึ้นเพื่อเด็กๆ ได้ร่วมสนุก ได้แก่ ลานร้อง ลานเล่า ลานเล่น ลานเรียนรู้ เป็นการแสดงความสามารถของเด็กและเยาวชน การแสดงพหุวัฒนธรรม บ้านบอลใหญ่ - เล็ก รางรถไฟเล็ก และกิจกรรมการเรียนรู้ต่างๆ
นายวราวุธ กล่าวต่อไปว่า นอกจากนี้ ยังมีกำหนดจัดงานวันเด็กแห่งชาติ ประจำปี 2567 โดยคณะภริยาคู่สมรสคณะรัฐมนตรี ซึ่งจัดขึ้นที่สถานสงเคราะห์เด็กอ่อน พญาไท และสถานคุ้มครองและพัฒนาคนพิการ บ้านนนทภูมิ อำเภอปากเกร็ด จังหวัดนนทบุรี เริ่มตั้งแต่ เวลา 10.00 น. แพทย์หญิงพักตร์พิไล ทวีสิน ภริยา นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง นำคณะภริยาคู่สมรสคณะรัฐมนตรีเดินทางไปยังสถานสงเคราะห์เด็กอ่อนพญาไท ร่วมกิจกรรมวันเด็กฯ โดยชมการแสดงต้อนรับในชุด “มองนานๆ มองภริยานายกต้องมองนานๆ” แสดงโดยเด็กในความอุปการะของสถานสงเคราะห์เด็กอ่อนพญาไทและสถานสงเคราะห์เด็กอ่อนปากเกร็ด คณะภริยาคู่สมรสฯ อีกทั้งมอบสิ่งของใช้สำหรับเด็กให้กับ 5 หน่วยงาน ประกอบด้วย สถานสงเคราะห์เด็กอ่อนพญาไท สถานสงเคราะห์เด็กอ่อนปากเกร็ด สถานสงเคราะห์เด็กชายบ้านปากเกร็ด สถานแรกรับเด็กชายปากเกร็ด(บ้านภูมิเวท) และบ้านพักเด็กและครอบครัวจังหวัดนนทบุรี
อีกทั้งคณะภริยาคู่สมรสคณะรัฐมนตรี เยี่ยมชมสถานสงเคราะห์และกิจกรรมร่วมสนุกสำหรับเด็ก ประกอบด้วย ซุ้มกิจกรรม อาทิ บ้านลม เตะบอลเข้าโกล โยนห่วง ปาลูกโป่ง บิงโก ล้วงไข่ไดโนเสาร์ และระบายสีปูนพลาสเตอร์ ซุ้มอาหาร อาทิ ก๋วยเตี๋ยวเย็นตาโฟ ข้าวขาหมู ไอศกรีม ขนมไหมสวรรค์ ข้าวเหนียวไก่ทอด ลูกชิ้นทอด ขนมโตเกียว ก๋วยเตี๋ยวคลุก และนมสดเย็น อย่างไรก็ตาม คณะภริยาคู่สมรสคณะรัฐมนตรีรับประทานอาหารกลางวันร่วมกับเด็กในความอุปการะที่สถานสงเคราะห์
นายวราวุธ กล่าวเพิ่มเติมว่า จากนั้น ในช่วงบ่ายคณะภริยาคู่สมรสคณะรัฐมนตรีเดินทางไปยังสถานคุ้มครองและพัฒนาคนพิการบ้านนนทภูมิ โดยชมการแสดงดนตรี DIB BAND (กลุ่มเด็กพิการ18 คน) ด้วยเพลงรำวงกลองยาวและเพลงเกี่ยว วีลแชร์แดนซ์ มายากล ทอล์คโชว์สร้างแรงบันดาลใจ โดยคุณชลธชา บุษยาวิภาธร นักกีฬาวีลแชร์ฟันดาบทีมชาติไทย ก่อนที่จะมีการมอบของขวัญเนื่องในวันเด็กฯ และอุปกรณ์กีฬา สิ่งของที่จำเป็น พร้อมเยี่ยมชมร้านค้าจำหน่ายผลิตภัณฑ์และสินค้าคนพิการบ้านปากเกร็ด นอกจากนี้ คณะภริยาคู่สมรสคณะรัฐมนตรี ร่วมเล่นกีฬากับเด็กพิการสองประเภท ได้แก่ บ็อคเซีย และ ปิงปอง ก่อนที่เด็กเด็กจะร้องเพลง “ขอบคุณ” คณะภริยาคู่สมรสคณะรัฐมนตรี
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #วันเด็กแห่งชาติ #วันเด็ก2567 #เด็ก

ที่มา : https://www.thaigov.go.th/news/contents/details/77292