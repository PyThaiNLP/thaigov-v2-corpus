รัฐบาลไทย-ข่าวทำเนียบรัฐบาล-รมว.ดีอี ควง รมว.เกษตรฯ แถลงข่าว 


วันพฤหัสบดีที่ 11 มกราคม 2567
รมว.ดีอี ควง รมว.เกษตรฯ แถลงข่าว
รมว.ดีอี ควง รมว.เกษตรฯ แถลงข่าว "ผลการทำสำมะโนการเกษตร พ.ศ. 2566"
วันนี้ (11 มกราคม 2567) นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) และ ร้อยเอกธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ร่วมกันแถลงข่าว “ผลการทำสำมะโนการเกษตร พ.ศ. 2566” โดยมี ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลฯ, ดร.ปิยนุช วุฒิสอน ผู้อำนวยการสำนักงานสถิติแห่งชาติ, นายวัลลภ รุจิรากร เลขานุการรัฐมนตรีว่าการกระทรวงดิจิทัลฯ และผู้ที่เกี่ยวข้องเข้าร่วมงาน ณ ห้องไดมอนด์ บอลรูม ชั้น 4 โรงแรมแกรนด์ ริชมอนด์ สไตลิช คอนเวนชั่น จังหวัดนนทบุรี
สำหรับโครงการสำมะโนการเกษตร พ.ศ. 2566 เป็นสำมะโนการเกษตรของประเทศไทย ครั้งที่ 7 โดยสำนักงานสถิติแห่งชาติ ได้ทำการเก็บข้อมูลจากเกษตรกรในไทย มาประมวลผลและนำเสนอผลข้อมูลสถิติ ซึ่งจะทำให้ทราบโครงสร้างการเกษตรของประเทศ และการเปลี่ยนแปลงในรอบ 10 ปี นอกจากนี้ ข้อมูลดังกล่าวยังใช้อ้างอิง ในการกำหนดนโยบาย มาตรการ ติดตามและประเมินผล การพัฒนาการเกษตรของประเทศ รวมทั้งใช้ วางแผนพัฒนาการเกษตรและประชากรในภาคการเกษตรของประเทศต่อไป
ทั้งนี้ ภารกิจของกระทรวงดิจิทัลเพื่อเศรษฐกิจและสังคมที่เกี่ยวข้องกับภาคการเกษตรนั้น ได้มีนโยบายส่งเสริมการยกระดับเกษตรไทยด้วยเทคโนโลยีดิจิทัล โดยมีแผนการพัฒนาศักยภาพการผลิตเพื่อเพิ่มประสิทธิภาพการผลิตทั้งในเชิงปริมาณและคุณภาพที่อาศัยเทคโนโลยีและนวัตกรรมการเกษตรในรูปแบบต่าง ๆรวมถึงการใช้และการเข้าถึงเทคโนโลยีการเกษตรเทคโนโลยีดิจิทัลและระบบข้อมูลสำหรับวางแผนการผลิตเพื่อพัฒนาเกษตรกรให้เป็นเกษตรกรอัจฉริยะที่สามารถนำองค์ความรู้ไปประยุกต์ใช้พัฒนาไปสู่รูปแบบฟาร์มอัจฉริยะรวมทั้งสนับสนุนให้มีการนำเทคโนโลยีและอุปกรณ์อัจฉริยะต่าง ๆ เข้ามาใช้ทำการเกษตร ได้แก่โดรน ไอโอที (Internet of Things) รวมถึงแพลตฟอร์มต่าง ๆ ด้วย
……………………………………………

ที่มา : https://www.thaigov.go.th/news/contents/details/77317