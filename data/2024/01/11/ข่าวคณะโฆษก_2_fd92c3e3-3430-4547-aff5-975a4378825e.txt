รัฐบาลไทย-ข่าวทำเนียบรัฐบาล-“ทำแล้ว” ค่าไฟฟ้าผู้ใช้ทั่วไป ม.ค.-เม.ย. 67 หน่วยละ 4.18  ลดภาระค่าครองชีพประชาชน เตรียมรายงาน ครม.รับทราบ


วันพฤหัสบดีที่ 11 มกราคม 2567
11/01/2567
พิมพ์
“ทำแล้ว” ค่าไฟฟ้าผู้ใช้ทั่วไป ม.ค.-เม.ย. 67 หน่วยละ 4.18  ลดภาระค่าครองชีพประชาชน เตรียมรายงาน ครม.รับทราบ
“ทำแล้ว” ค่าไฟฟ้าผู้ใช้ทั่วไป ม.ค.-เม.ย. 67 หน่วยละ 4.18  ลดภาระค่าครองชีพประชาชน เตรียมรายงาน ครม.รับทราบ
วันที่ 11 มกราคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี ออกมาเปิดเผยว่า  คณะกรรมการกำกับกิจการพลังงาน (กกพ.) ได้ประกาศอัตราค่าไฟฟ้าสำหรับงวดเดือนมกราคมถึงเมษายน 2567 แล้วในอัตรา 4.18 บาทต่อหน่วย  โดยนายพีระพันธุ์ สาลีรัฐวิภาค  รองนายกรัฐมนตรีและรัฐมนตรีว่าการกระทรวงพลังงาน ระบุว่า​ แม้ค่าก๊าซจะเพิ่มสูงขึ้นกว่ารอบที่แล้วมากก็ตาม แต่ก็ต้องขอขอบคุณ กฟผ. ปตท. ทุกหน่วยงานและทุกฝ่ายที่เกี่ยวข้อง โดยเฉพาะคณะกรรมการ กกพ. นายประเสริฐ สินสุขประเสริฐ ปลัดกระทรวงพลังงาน
นายณอคุณ สิทธิพงศ์ ประธานที่ปรึกษารัฐมนตรีว่าการกระทรวงพลังงาน ที่ประสานงานและติดตามการดำเนินการมาโดยตลอด  จนประสบความสำเร็จอีกครั้ง ซึ่งนายเศรษฐา ทวีสิน นายกรัฐมนตรีและกระทรวงการคลัง และ ครม. ที่ให้การสนับสนุนข้อเสนอของกระทรวงพลังงานเสมอมาและอนุมัติงบกลางเพื่อช่วยยืนอัตราค่าไฟฟ้าให้พี่น้องประชาชน 17.77 ล้านรายที่ ใช้ไฟฟ้าไม่เกิน 300 หน่วย ในอัตราค่าใช้ไฟฟ้าเดิมที่ 3.99 บาทต่อหน่วย
นางรัดเกล้า ยังกล่าวว่า หลังจากนี้ จะมีการรายงานให้ ครม. ได้รับทราบต่อไป  ทั้งนี้ประชาชนทั่วไปบิลค่าไฟเดือนมกราคม ก็อยู่ในอัตรา หน่วยละ 4.18 บาท ทันที โดยถือเป็นความตั้งใจของรัฐบาลที่ได้ “ทำแล้ว” ตามสัญญา  เพื่อลดภาระค่าใช้จ่ายของประชาชน  อย่างไรก็ตาม  ในส่วนของกลุ่มเปราะบาง ที่ใช้ไฟฟ้าไม่เกิน 300 หน่วยต่อเดือน​ ได้เริ่มดำเนินการไปแล้ว โดยงวด ม.ค.-เม.ย. 67 คงไว้ที่อัตราเดิม 3.99 บาท/หน่วย จำนวน 17.7 ล้านครัวเรือน  ทั้งหมดนี้ล้วนเป็นมาตรการที่รัฐบาลชุดนี้ดำเนินการเพื่อลดภาระค่าใช้จ่ายประชาชนอย่างต่อเนื่อง

ที่มา : https://www.thaigov.go.th/news/contents/details/77282