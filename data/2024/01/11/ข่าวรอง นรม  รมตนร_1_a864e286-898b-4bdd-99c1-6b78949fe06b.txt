รัฐบาลไทย-ข่าวทำเนียบรัฐบาล-รองนายกฯ อนุทิน รับมอบของขวัญวันเด็กประจำปี 2567 จากมูลนิธิป่อเต็กตึ๊ง นำส่งต่อให้เด็กและเยาวชนไทย หวังให้เด็กและเยาวชน ซึมซับคุณงามความดีของมูลนิธิป่อเต็กตึ๊ง 


วันพฤหัสบดีที่ 11 มกราคม 2567
11/01/2567
พิมพ์
รองนายกฯ อนุทิน รับมอบของขวัญวันเด็กประจำปี 2567 จากมูลนิธิป่อเต็กตึ๊ง นำส่งต่อให้เด็กและเยาวชนไทย หวังให้เด็กและเยาวชน ซึมซับคุณงามความดีของมูลนิธิป่อเต็กตึ๊ง
รองนายกฯ อนุทิน รับมอบของขวัญวันเด็กประจำปี 2567 จากมูลนิธิป่อเต็กตึ๊ง นำส่งต่อให้เด็กและเยาวชนไทย หวังให้เด็กและเยาวชน ซึมซับคุณงามความดีของมูลนิธิป่อเต็กตึ๊ง เป็นแบบอย่างในการทำความดีต่อประเทศชาติ
วันนี้ (11 มกราคม 2567) เวลา 09.15 น. ณ ห้องนารี 2 ตึกนารีสโมสร ทำเนียบรัฐบาล  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มอบหมาย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย รับมอบของขวัญวันเด็กประจำปี พ.ศ. 2567 จากนายวิเชียร เตชะไพบูลย์ ประธานกรรมการมูลนิธิป่อเต็กตึ๊ง  โดยมีนายวิชิต ชินวงศ์วรกุล รองประธานกรรมการ และคณะกรรมการมูลนิธิฯ ร่วมในพิธีมอบชุดของขวัญวันเด็ก
นายวิเชียร เตชะไพบูลย์ ประธานกรรมการมูลนิธิป่อเต็กติ๊ง กล่าวว่า การให้ของขวัญวันเด็ก เป็นหนึ่งในกิจกรรมหลักที่มูลนิธิฯ ได้จัดทำต่อเนื่องมาเป็นเวลา 65 ปี นับตั้งแต่ปี พ.ศ.2502 ด้วยเด็กดีในวันนี้ คือผู้ใหญ่ที่มีคุณค่าและเป็นกำลังสำคัญในการพัฒนาชาติไทยในอนาคต รวมทั้งขอส่งความรัก ความปรารถนาดีให้เด็ก ๆ ทุกคน เป็นเด็กดี มีคุณธรรม กตัญญู รู้คุณ พ่อแม่ ครู อาจารย์ ตั้งใจศึกษาเล่าเรียน เพื่ออนาคตที่ดีของตนเอง และประเทศชาติ ดั่งคำขวัญวันเด็กของท่านนายกรัฐมนตรี ประจำปี พ.ศ.2567 ที่มอบให้ คือ “มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย”  รวมถึงตลอดระยะเวลากว่า 114 ปีที่ผ่านมา ที่มูลนิธิป่อเต็กตึ๊ง ได้ขยายขอบข่ายโครงการต่าง ๆ ออกไปอย่างกว้างขวาง ไม่เพียงแต่บำบัดทุกข์ บำรุงสุข แก่ผู้ตกทุกข์ได้ยากโดยไม่จำกัดเชื้อชาติ ศาสนาเท่านั้น แต่ยังได้พัฒนาคุณภาพชีวิตอีกในหลายทาง รวมทั้งด้านส่งเสริมการศึกษาและอาชีพ เพื่อเป็นองค์กรสาธารณกุศลที่ช่วยเหลือประชาชนครบวงจรในทุก ๆ ด้าน ต่อไป ดังปณิธาน “มูลนิธิป่อเต็กตึ๊ง ช่วยชีวิต รักษาชีวิต สร้างชีวิต”
โอกาสนี้ รองนายกรัฐมนตรีกล่าวขอบคุณคณะกรรมการมูลนิธิป่อเต็กตึ๊งทุกคนที่ได้สร้างคุณประโยชน์อย่างมากมายให้กับประเทศไทยในทุก ๆ ด้าน ไม่ว่าจะด้านสังคม สังคมสงเคราะห์ การช่วยเหลือประชาชนที่ตกทุกข์ได้ยาก การศึกษาการพยาบาล ครบทุกองค์ประกอบที่ทำให้คุณภาพชีวิตของประชาชนดีขึ้น ซึ่งในวันเสาร์ที่ 13 มกราคม 2567 ทำเนียบรัฐบาลได้เปิดให้เด็กเยาวชนเข้ามาเที่ยว มาชม มาเล่น ให้เด็กและเยาวชนซึมซับว่า  ประเทศไทยของเราเป็นประเทศที่จะต้องเติบโต มาช่วยกันพัฒนาประเทศชาติ โดยนำแบบอย่างจากคณะกรรมการป่อเต็กตึ๊งให้มีความสามารถในการประคับประคองเศรษฐกิจประเทศไทยให้มีความมั่นคง ยั่งยืนมาถึงทุกวันนี้  อีกทั้ง  สิ่งที่เป็นปัจจัยที่ทางมูลนิธิฯ ได้มอบให้แก่เด็กและเยาวชน เป็นสิ่งที่ดี มีคุณค่า และจะดำเนินการมอบให้แก่เด็ก ๆ ได้นำไปใช้สอย ใช้ออม ตามเจตนารมณ์ของท่านประธานมูลนิธิ หวังว่าเด็ก ๆ เมื่อมีวุฒิภาวะจะรับรู้ได้ว่ามูลนิธิป่อเต็กตึ๊ง ได้สร้างคุณประโยชน์มากมายเพียงใดให้แก่ประเทศไทย
สำหรับรายการของขวัญที่มอบให้ ได้แก่ สมุด ดินสอ และไม้บรรทัด อย่างละ 60,000 ชิ้น รวมเป็นจำนวน 180,000 ชิ้น  (สำนักเลขาธิการนายกรัฐมนตรีจะได้ดำเนินการมอบของให้แก่คณะกรรมการจัดงานวันเด็กทำเนียบรัฐบาล หน่วยงานราชการ โรงเรียน ชุมชน และบุคคลที่ขอรับการสนับสนุนของขวัญเพื่อจัดงานวันเด็ก ครบจำนวน 180,000 ชิ้น)  นอกจากนี้ ทางมูลนิธิฯ ได้มอบกระปุกออมสิน (รถมูลนิธิป่อเต็กตึ๊ง) อีกจำนวน 10,000 ใบ

ที่มา : https://www.thaigov.go.th/news/contents/details/77289