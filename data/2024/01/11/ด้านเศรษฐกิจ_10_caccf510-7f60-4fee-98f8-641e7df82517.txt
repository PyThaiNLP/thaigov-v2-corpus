รัฐบาลไทย-ข่าวทำเนียบรัฐบาล-นายกฯ ติดตามความคืบหน้าแก้ไขปัญหาหมอกควัน PM2.5 พร้อมเป็นประธานเปิดปฏิบัติการฝนหลวงฯ


วันพฤหัสบดีที่ 11 มกราคม 2567
นายกฯ ติดตามความคืบหน้าแก้ไขปัญหาหมอกควัน PM2.5 พร้อมเป็นประธานเปิดปฏิบัติการฝนหลวงฯ
นายกฯ ติดตามความคืบหน้าแก้ไขปัญหาหมอกควัน PM2.5 พร้อมเป็นประธานเปิดปฏิบัติการฝนหลวงฯ
แก้ไขปัญหาหมอกควันไฟป่า ลดผลกระทบด้านสุขภาพของประชาชน
นายเศรษฐา ทวีสิน นายกรัฐมนตรี เป็นประธานการประชุมติดตามความคืบหน้าการดำเนินการแก้ไขปัญหาหมอกควันไฟป่าและการเชื่อมโยงระบบขนส่งและเดินทางในพื้นที่จังหวัดเชียงใหม่ โดยมีนายไชยา พรหมา รัฐมนตรีช่วยว่าการกระทรวงเกษตรและสหกรณ์ ผู้บริหารและเจ้าหน้าที่กระทรวงเกษตรและสหกรณ์ และหน่วยงานที่เกี่ยวข้อง เข้าร่วมประชุม
ณ หอประชุมเดชะตุงคะ กองบิน 41 อำเภอเมืองเชียงใหม่ จังหวัดเชียงใหม่ สำหรับวัตถุประสงค์การประชุมในครั้งนี้ เพื่อบูรณาการทุกภาคส่วนช่วยกันหาแนวทางแก้ไขสถานการณ์ปัญหาหมอกควันและไฟป่า ซึ่งส่งผลกระทบต่อประชาชนภาคเหนือหลายจังหวัด
รมว.ไชยา กล่าวว่า กระทรวงเกษตรฯ โดยกรมฝนหลวงและการบินเกษตร ได้เตรียมมาตรการรับมือสภาพอากาศพื้นที่ภาคเหนือในช่วงมกราคม - พฤษภาคม ที่มักประสบปัญหาหมอกควัน ไฟป่า และฝุ่นละอองขนาดเล็ก PM2.5 โดยจัดเตรียมหน่วยปฏิบัติการเคลื่อนที่เร็วปฏิบัติการดัดแปรสภาพอากาศ เพื่อบรรเทาผลกระทบด้านสุขภาพของประชาชน ซึ่งได้ขอความอนุเคราะห์รัฐมนตรีกระทรวงคมนาคมในการใช้พื้นที่สนามบิน เพื่อเตรียมทำปฏิบัติการฝนหลวงตามพื้นที่จังหวัดที่ประสบปัญหาหมอกควัน และไฟป่าซึ่งได้รับการตอบรับเป็นอย่างดี
จากนั้น นายกรัฐมนตรีได้เป็นประธานพิธีเปิดปฏิบัติการฝนหลวงแก้ไขปัญหาหมอกควัน ไฟป่า และฝุ่นละอองขนาดเล็ก PM2.5 ปี 2567 โดยมีกิจกรรมสาธิตการใช้เครื่องบินฝนหลวงพ่นละอองน้ำ เพื่อดูดซับฝุ่น PM2.5 และบรรเทาหมอกควันจากไฟป่า อีกด้วย

ที่มา : https://www.thaigov.go.th/news/contents/details/77315