รัฐบาลไทย-ข่าวทำเนียบรัฐบาล-​“คารม” รองโฆษกรัฐบาล เชิญชวนผู้ปกครองพาเด็ก เที่ยวสวนสัตว์ฟรี “วันเด็ก” เสาร์ 13 มกราคมนี้


วันพฤหัสบดีที่ 11 มกราคม 2567
11/01/2567
พิมพ์
​“คารม” รองโฆษกรัฐบาล เชิญชวนผู้ปกครองพาเด็ก เที่ยวสวนสัตว์ฟรี “วันเด็ก” เสาร์ 13 มกราคมนี้
​“คารม” รองโฆษกรัฐบาล เชิญชวนผู้ปกครองพาเด็ก เที่ยวสวนสัตว์ฟรี “วันเด็ก” เสาร์ 13 มกราคมนี้
วันนี้  11 มกราคม 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า องค์การสวนสัตว์แห่งประเทศไทย ในพระบรมราชูปถัมภ์ (อสส.) จัดกิจกรรมฉลองวันเด็กแห่งชาติ ประจำปี 2567 ในวันที่ 13 ม.ค.2567  เปิดสวนสัตว์ทั่วประเทศ ทั้ง 6 แห่ง และอีก 1 โครงการ ให้เด็กอายุไม่เกิน 12 ปี หรือ สูงไม่เกิน 135 ซม. เข้าฟรี!
นายคารม กล่าวว่า แต่ละสวนสัตว์เด็ก ๆ จะพบกับกิจกรรมสร้างความรู้ กิจกรรมมหาสนุกแฝงสาระความรู้      ด้านสัตว์ป่าอย่างสนุกสนาน โดยผู้ปกครองสามารถพาเด็ก ๆ ไปเที่ยวและร่วมกิจกรรมได้ที่ สวนสัตว์เปิดเขาเขียว จ.ชลบุรี สวนสัตว์เชียงใหม่ สวนสัตว์นครราชสีมา สวนสัตว์สงขลา สวนสัตว์ขอนแก่น สวนสัตว์อุบลราชธานี และโครงการคชอาณาจักรจังหวัดสุรินทร์ โดยสวนสัตว์แต่ละแห่งมีกิจกรรมสุดพิเศษที่แตกต่างกัน ดังนี้
สวนสัตว์เปิดเขาเขียว ชมกิจกรรมตลอดงานและขอเชิญบริจาคอุปถัมภ์สัตว์ป่า บูทเกมมหาสนุกพร้อมของรางวัลมากมาย โชว์ความสามารถของเด็ก ๆ ร้องเต้นเล่นดนตรี ชมงูสวยงามแห่งบ้านงูยิ้ม และมาสคอตแดนซ์ซิ่ง
สวนสัตว์เชียงใหม่ พบกับกิจกรรมต้อนรับเด็ก ๆ พร้อมแจกของขวัญของรางวัลมากมาย ชมพาเหรดมาสคอตสัตว์ป่านานาชนิด ต้อนรับปีมังกร
สวนสัตว์นครราชสีมา ตื่นตาตื่นใจกับกิจกรรมมากมาย อาทิ กิจกรรมการแสดงบนเวที พร้อมแจกของขวัญและของรางวัลมากมาย กิจกรรมมาสคอต กิจกรรมวาดภาพระบายสีสัตว์ป่า ดนตรีเพื่อการอนุรักษ์ มาสคอตแดนซ์
สวนสัตว์สงขลา ร่วมเล่นเกมรับของรางวัลมากมาย แฝงสาระความรู้ด้านสัตว์ป่า และพบกับกิจกรรม ฮัลโหล แอฟริกา  ที่สามารถให้อาหารและใกล้ชิดกับยีราฟ ม้าลาย นกกระจอกเทศ รวมทั้งชมการแสดงความสามารถของสัตว์ป่าที่น่าตื่นเต้น อาทิ  การแสดงวิถีชีวิตสัตว์ป่า แมวน้ำ เพนกวิน และการให้อาหารเสือ พร้อมร่วมเต้นรำและสนุกสุดเหวี่ยงกับมาสคอตสัตว์ป่าและกิจกรรมอื่น ๆ อีกมากมาย
สวนสัตว์อุบลราชธานี พบกับเจ้าหญิงเจ้าชายในเทพนิยาย มาสคอตพาม่วน พร้อมแจกของรางวัลมากมาย การแสดงความสามารถเด็กเยาวชนบนเวที กิจกรรมเล่นเกมส์ กิจกรรมชมความสามารถสัตว์ กิจกรรมป้อนอาหารสัตว์ น้องเสือ น้องฮิปโปโปเตมัส
สวนสัตว์ขอนแก่น ได้จัดสถานที่ท่องเที่ยวและกิจกรรมให้เด็กๆ ได้ตื่นตาตื่นใจพร้อมของรางวัลมากมาย เช่น กิจกรรมเล่นเกมแจกของรางวัล กิจกรรมชมวิวบนสะพาน Sky walk กิจกรรมเที่ยวชม UNSEEN หินล้านปี กิจกรรมรับชมการแสดงความสามารถพิเศษของแมวน้ำแสนรู้
นอกจากนี้ โครงการคชอาณาจักร จังหวัดสุรินทร์ ได้เตรียมกิจกรรมสัมผัสใกล้ชิดกับช้างแสนรู้ ชมความน่ารักและความสามารถของช้างแสนรู้ มีการประกวดเต้นจากโรงเรียนต่างๆในพื้นที่ กิจกรรมเกมตอบคำถาม แจกรางวัล ทดลองเป็นหมอรักษาช้าง นิทรรศการเรื่องช้าง สัมผัสมูลช้าง แมสคอต เอนเตอร์เทน ให้เด็ก ๆ ให้เรียนรู้วิถีของคนกับช้างได้อีกด้วย
***********

ที่มา : https://www.thaigov.go.th/news/contents/details/77281