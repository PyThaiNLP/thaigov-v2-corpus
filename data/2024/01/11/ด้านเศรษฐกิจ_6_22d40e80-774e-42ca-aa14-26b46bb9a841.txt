รัฐบาลไทย-ข่าวทำเนียบรัฐบาล-กระทรวงเกษตรฯ โดย อ.ต.ก. จับมือภาคเอกชน ขยายช่องทางการจำหน่ายสินค้าเกษตรและสินค้าอุปโภคบริโภค


วันพฤหัสบดีที่ 11 มกราคม 2567
กระทรวงเกษตรฯ โดย อ.ต.ก. จับมือภาคเอกชน ขยายช่องทางการจำหน่ายสินค้าเกษตรและสินค้าอุปโภคบริโภค
กระทรวงเกษตรฯ โดย อ.ต.ก. จับมือภาคเอกชน ขยายช่องทางการจำหน่ายสินค้าเกษตรและสินค้าอุปโภคบริโภค เพิ่มโอกาสทางการค้าช่วยเหลือเกษตรกรอย่างยั่งยืน
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานพิธี ลงนามบันทึกข้อตกลงความร่วมมือ (MOU) การขยายตลาดส่งออกสินค้าเกษตรและสินค้าอุปโภคบริโภค ระหว่าง องค์การตลาดเพื่อเกษตรกร (อ.ต.ก.) บริษัท เดอะลิส อินเตอร์ คอร์ปอเรชั่น จำกัด และ Huashi Supply Chain (Yunnan) Co.,Ltdโดยมี ศ.ดร.นฤมล ภิญโญสินวัฒน์ ที่ปรึกษานายกรัฐมนตรี ทำหน้าที่ผู้แทนการค้าไทย ผู้แทนภาคเอกชน และหน่วยงานที่เกี่ยวข้องร่วมเป็นสักขีพยาน ณ ห้อง 115 กระทรวงเกษตรและสหกรณ์ ว่า MOU ดังกล่าว เป็นความร่วมมือระหว่างกระทรวงเกษตรและสหกรณ์ โดยองค์การตลาดเพื่อเกษตรกร (อ.ต.ก.) ร่วมกับภาคเอกชน มีวัตถุประสงค์เพื่อร่วมกันดำเนินการขยายตลาดส่งออกสินค้าเกษตรและสินค้าอุปโภคบริโภค และเพิ่มโอกาสทางธุรกิจ ในรูปแบบความร่วมมือต่าง ๆ เพื่อการสนับสนุนการขยายตลาดส่งออกสินค้าเกษตรและสินค้าอุปโภคบริโภคทั้งในและต่างประเทศผ่านการขนส่งต่อเนื่องหลายรูปแบบ ซึ่งนอกจากจะนำรายได้เข้าประเทศแล้ว ยังถือเป็นการสร้างรายได้ให้แก่เกษตรกรอย่างยั่งยืนในอนาคต ตามนโยบายของรัฐบาลที่มุ่งขับเคลื่อนภาคการเกษตรด้วยการใช้กลไก “ตลาดนำ นวัตกรรมเสริม เพิ่มรายได้”
ด้าน นายปณิธาน มีไชยโย ผู้อำนวยการองค์การตลาดเพื่อเกษตรกร (อ.ต.ก.) กล่าวเพิ่มเติมว่า จากนโยบายกระทรวงเกษตรและสหกรณ์ การเปิดขยายตลาดสินค้าเกษตรในต่างประเทศ และตามโครงการสำคัญระยะสั้น (Quick Win) ของกระทรวงเกษตรและสหกรณ์ ประจำปี 2567 องค์การตลาดเพื่อเกษตรกร (อ.ต.ก.) ได้รับมอบหมายให้ดำเนินการหาตลาดเพื่อรองรับผลผลิตทางการเกษตร โดยการส่งเสริมช่องทางการตลาดสินค้าเกษตรทั้งในประเทศและต่างประเทศ และสร้างโอกาสในการจำหน่ายให้เกษตรกร ส่งเสริมให้สินค้าเกษตรไทยสามารถเข้าสู่ตลาดการค้าต่างประเทศได้มากขึ้น โดยอาศัยความร่วมมือระหว่างภาครัฐและภาคเอกชนที่เกี่ยวข้อง โดยการลงนาม MOU ดังกล่าว ได้ร่วมกับ บริษัท เดอะลิส อินเตอร์ คอร์ปอเรชั่น จำกัด ซึ่งเป็นบริษัทที่จะสนับสนุน ส่งเสริมการหาช่องทางจัดจำหน่ายสินค้าเกษตรและสินค้าอุปโภคบริโภค รวมถึงการดำเนินการเกี่ยวกับการจัดส่งสินค้าทั้งในประเทศและต่างประเทศ นับเป็นก้าวแรกของการขยายโอกาสทางการค้าอีกช่องทางหนึ่ง

ที่มา : https://www.thaigov.go.th/news/contents/details/77299