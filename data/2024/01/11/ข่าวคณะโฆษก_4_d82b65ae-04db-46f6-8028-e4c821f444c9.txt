รัฐบาลไทย-ข่าวทำเนียบรัฐบาล-​รองโฆษกฯ รัดเกล้าฯ เตือนข่าวปลอม ขอให้ประชาชนตรวจสอบข้อมูลโดยใช้ช่องทางหลักสถาบันการเงินของรัฐก่อนดำเนินธุรกรรมทางเงินใดๆ ทางออนไลน์


วันพฤหัสบดีที่ 11 มกราคม 2567
11/01/2567
พิมพ์
​รองโฆษกฯ รัดเกล้าฯ เตือนข่าวปลอม ขอให้ประชาชนตรวจสอบข้อมูลโดยใช้ช่องทางหลักสถาบันการเงินของรัฐก่อนดำเนินธุรกรรมทางเงินใดๆ ทางออนไลน์
​รองโฆษกฯ รัดเกล้าฯ เตือนข่าวปลอม ขอให้ประชาชนตรวจสอบข้อมูลโดยใช้ช่องทางหลักสถาบันการเงินของรัฐก่อนดำเนินธุรกรรมทางเงินใดๆ ทางออนไลน์
วันนี้ (11 มกราคม 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า ด้วยนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ที่ให้ดำเนินมาตรการบรรเทาภาระค่าครองชีพ รวมทั้งเพื่อเป็นการกระตุ้นให้เศรษฐกิจเติบโตมากขึ้น โดยได้สั่งการและมอบหมายให้สถาบันการเงินของรัฐ ดำเนินการสนับสนุนนโยบายรัฐบาลในการลดภาระทางการเงินของประชาชน นั้น
รองโฆษกประจำสำนักนายกรัฐมนตรี กล่าวว่า มิจฉาชีพได้ฉวยโอกาสอ้างนโยบายดังกล่าว โพสต์เพจเฟซบุ๊กว่า ธนาคารกรุงไทยปล่อยสินเชื่อส่วนบุคคล วงเงิน 50,000-1,000,000 บาท ผ่อนนาน 5 ปี ซึ่งเป็นการแอบอ้าง โดยศูนย์ต่อต้านข่าวปลอมได้ตรวจสอบข้อเท็จจริงร่วมกับธนาคารกรุงไทย พบว่าข้อมูลดังกล่าว เป็นข้อมูลเท็จ ขอประชาชนอย่าได้หลงเชื่อ ระมัดระวังในการกรอกข้อมูลและไม่ควรกดลิงก์แปลกปลอม พร้อมขอให้ตรวจสอบข้อมูลจากแหล่งที่เชื่อถือได้จากเว็บไซต์ ของธนาคารเองที่ www.krungthai.com หรือหากมีข้อสงสัยหรือต้องการข้อมูลเพิ่มเติมสามารถติดต่อ Krungthai Contact Center 02-111-1111 หรือแจ้งผ่าน Facebook: Krungthai Care
“การดำเนินมาตรการหรือนโยบายเพื่อกระตุ้นเศรษฐกิจ รัฐบาลคำนึงถึงความปลอดภัยของประชาชน ให้ประชาชนสามารถนำไปใช้อย่างปลอดภัย และเต็มเม็ดเต็มหน่วย เกิดประโยชน์สูงสุด ดังนั้น ขอให้ประชาชนตรวจสอบข้อมูลโดยใช้ช่องทางหลักสถาบันการเงินของรัฐก่อนดำเนินธุรกรรมทางเงินใดๆ ทางออนไลน์” นางรัดเกล้าฯ กล่าว

ที่มา : https://www.thaigov.go.th/news/contents/details/77286