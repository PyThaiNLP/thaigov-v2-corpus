รัฐบาลไทย-ข่าวทำเนียบรัฐบาล-นายกฯ เดินเที่ยวตลาดช้างเผือก อ.เมืองเชียงใหม่ จ.เชียงใหม่ ดีใจเห็นบรรยากาศการท่องเที่ยวคึกคัก


วันพฤหัสบดีที่ 11 มกราคม 2567
10/01/2567
พิมพ์
นายกฯ เดินเที่ยวตลาดช้างเผือก อ.เมืองเชียงใหม่ จ.เชียงใหม่ ดีใจเห็นบรรยากาศการท่องเที่ยวคึกคัก
นายกฯ เดินเที่ยวตลาดช้างเผือก อ.เมืองเชียงใหม่ จ.เชียงใหม่ ดีใจเห็นบรรยากาศการท่องเที่ยวคึกคัก
วันนี้ (10 มกราคม 2567) เวลา 19.30 น. ณ ตลาดช้างเผือก อำเภอเมืองเชียงใหม่ จังหวัดเชียงใหม่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เดินเยี่ยมชมตลาดช้างเผือก อ.เมืองเชียงใหม่ จ.เชียงใหม่ โดยระหว่างนั้นได้ทักทายและร่วมถ่ายภาพกับประขาชนและนักท่องเที่ยวต่างชาติที่เดินทางมาเที่ยวชมตลาดช้างเผือกอย่างเป็นกันเอง อีกทั้งยังได้กินลูกตาลเชื่อม มะพร้าวกะทิน้ำเชื่อม ร้านซ้วง บัวลอยใบเตยเจ้าเก่า โดยนายกรัฐมนตรีกล่าวว่า รู้สึกดีใจและชื่นใจที่ได้เห็นบรรยากาศด้านการท่องเที่ยวที่คึกคัก มีนักท่องเที่ยวต่างชาติเดินทางมาท่องเที่ยวเชียงใหม่จำนวนมาก โดยถ้าดูจากตัวเลขนักท่องเที่ยวจะพบว่านักท่องเที่ยวจากประเทศสาธารณรัฐเกาหลีเป็นอันดับ 3 รองจากประเทศมาเลเซียและสาธารณรัฐประชาชนจีน ทั้งนี้ จะมีการจัดทำ Road Show ไปเกาหลีด้วย  โดยนายกรัฐมนตรีได้มีการพูดคุยเรื่องนี้กับการท่องเที่ยวแห่งประเทศไทยแล้ว
นอกจากนั้น นายกรัฐมนตรีได้กล่าวถึงเรื่องของ PM2.5 ในปีนี้ว่าเมื่อเทียบในระยะเวลาเดียวกันกับปีที่แล้วลดน้อยลงไปมาก ทั้งนี้ รัฐบาลหวังจะรักษาระดับนี้ไว้ให้ได้ โดยในวันพรุ่งนี้ (11 ม.ค. 67) จะย้ำให้หน่วยงานที่เกี่ยวข้องแก้ไขปัญหาอย่างเต็มที่ รวมถึงเรื่อง พ.ร.บ อากาศสะอาดที่จะถูกนำเข้าสภาอีกด้วย

ที่มา : https://www.thaigov.go.th/news/contents/details/77280