รัฐบาลไทย-ข่าวทำเนียบรัฐบาล-มอบศูนย์ Tele consult ให้คำปรึกษาผ่านระบบการแพทย์ทางไกล เป็นของขวัญวันเด็ก ทุกเขตสุขภาพ “หมอชลน่าน” เชื่อเด็กไทยเป็นเมล็ดพันธุ์ชั้นดี พร้อมเติบโตอย่างมีคุณภาพ ด้วยพัฒนาการที่สมวัย


วันพฤหัสบดีที่ 11 มกราคม 2567
มอบศูนย์ Tele consult ให้คำปรึกษาผ่านระบบการแพทย์ทางไกล เป็นของขวัญวันเด็ก ทุกเขตสุขภาพ “หมอชลน่าน” เชื่อเด็กไทยเป็นเมล็ดพันธุ์ชั้นดี พร้อมเติบโตอย่างมีคุณภาพ ด้วยพัฒนาการที่สมวัย
กระทรวงสาธารณสุข จัดตั้งศูนย์ Tele consult ทุกเขตสุขภาพ มอบเป็นของขวัญเนื่องในวันเด็กแห่งชาติ 2567  พร้อมให้คำปรึกษาผ่านระบบการแพทย์ทางไกลที่ทันสมัยและมีมาตรฐาน เพื่อให้เด็กที่มีพัฒนาการล่าช้าได้เข้ารับการวินิจฉัยรักษาทันท่วงที
กระทรวงสาธารณสุข จัดตั้งศูนย์ Tele consult ทุกเขตสุขภาพ มอบเป็นของขวัญเนื่องในวันเด็กแห่งชาติ 2567  พร้อมให้คำปรึกษาผ่านระบบการแพทย์ทางไกลที่ทันสมัยและมีมาตรฐาน เพื่อให้เด็กที่มีพัฒนาการล่าช้าได้เข้ารับการวินิจฉัยรักษาทันท่วงที ยกระดับคุณภาพชีวิตที่ดีทั้งด้านร่างกายและจิตใจแบบองค์รวม ครอบคลุมถึงทุกพื้นที่
วันนี้ (11 มกราคม 2567) ที่ สถาบันสุขภาพเด็กแห่งชาติมหาราชินี กรมการแพทย์ นายแพทย์ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานในพิธีมอบของขวัญวันเด็ก 2567 กระทรวงสาธารณสุข   “การแพทย์ทางไกล เพื่อพัฒนาการสมวัยของเด็กไทยทุกคน” ภายใต้ความร่วมมือ กรมการแพทย์ กรมอนามัย กรมสุขภาพจิต กรมสนับสนุนบริการสุขภาพ พร้อมเปิดการประชุมวิชาการพัฒนาการเด็กแห่งชาติ และเปิดศูนย์ Tele consult ด้านพัฒนาการเด็กระดับชาติ สถาบันสุขภาพเด็กแห่งชาติมหาราชินี ร่วมกับเขตสุขภาพ สำนักงานปลัดกระทรวงสาธารณสุข โดยมี นายแพทย์โอภาส การย์กวินพงศ์ ปลัดกระทรวงสาธารณสุข แพทย์หญิงอัมพร เบญจพลพิทักษ์ อธิบดีกรมการแพทย์ ผู้บริหารและหน่วยงานที่เกี่ยวข้องเข้าร่วม
นพ.ชลน่าน กล่าวว่า  รัฐบาลโดย นายเศรษฐา ทวีสิน นายกรัฐมนตรี ได้มอบคำขวัญวันเด็กแห่งชาติ ประจำปี 2567 ว่า “มองโลกกว้าง คิดสร้างสรรค์ เคารพความแตกต่าง ร่วมกันสร้างประชาธิปไตย” ซึ่งถือเป็นคำขวัญที่สอดคล้องกับบริบททางสังคมในอันที่จะร่วมกันพัฒนาเด็กไทยของเราให้ก้าวทันการเปลี่ยนแปลงในอนาคต ด้วยวิธีคิด วิธีมองโลกอย่างสร้างสรรค์ โดยเฉพาะการเคารพความแตกต่างของมนุษย์ ซึ่งกระทรวงสาธารณสุขให้ความสำคัญกับการสนับสนุนและส่งเสริมให้เด็กไทยทุกคนเติบโตอย่างมีคุณภาพ โดยเฉพาะด้านการส่งเสริมพัฒนาการตามวัย มีเป้าหมายให้เกิดบริการที่เท่าเทียมกันทุกพื้นที่ มีการยกระดับคุณภาพชีวิต และเพิ่มอัตราการเกิดของเด็กคุณภาพ
รมว.สาธารณสุข กล่าวว่า ที่ผ่านมา กระทรวงสาธารณสุขได้ฒนาระบบเฝ้าระวังและคัดกรองพัฒนาการเด็กปฐมวัยด้วยคู่มือ  DSPM  แต่ก็พบว่ามีเด็กจำนวนหนึ่งที่คัดกรองพัฒนาการแล้ว สงสัยว่าเด็กมีพัฒนาการที่ล่าช้าแต่ไม่สามารถเข้าถึงการวินิจฉัยและการรักษาตามมาตรฐานได้ในเวลาที่เหมาะสม เป็นปัญหาที่ต้องเร่งแก้ไขโดยด่วน กระทรวงสาธารณสุข และหน่วยงานในสังกัด อาทิ กรมการแพทย์ กรมอนามัย กรมสุขภาพจิต กรมสนับสนุนบริการสุขภาพ จึงได้ร่วมกัน จัดตั้งศูนย์ Tele consult ด้านพัฒนาการเด็กระดับชาติ เพื่อให้เด็กที่มีพัฒนาการล่าช้าในพื้นที่ห่างไกลได้เข้าถึงบริการทางการแพทย์ที่ทันสมัยและมีมาตรฐาน ได้รับการวินิจฉัยและเข้าสู่กระบวนการรักษาทันท่วงทีด้วยการแพทย์ทางไกลและมีระบบส่งต่อที่ดีหากมีความจำเป็นต้องส่งตัวเด็กมารักษาในรพ.ศูนย์ รพ.ทั่วไป รพ.จังหวัด ต่อไป
ด้านนายแพทย์โอภาส กล่าวว่า จากข้อมูล Health Data Center ของกระทรวงสาธารณสุข พบว่า ระบบเฝ้าระวังและคัดกรองพัฒนาการเด็กปฐมวัย ในปี 2561 ถึง 2565 มีเด็กที่ได้รับการคัดกรองพัฒนาการสงสัยล่าช้า แต่ยังคงไม่สามารถเข้าถึงการวินิจฉัยและการรักษาตามมาตรฐาน เฉลี่ยมากกว่า 7,000 คนต่อปี เนื่องจากพื้นที่ห่างไกล ขาดแคลนบุคลากรที่มีความเชี่ยวชาญด้านพัฒนาการเด็กและการวินิจฉัย ตลอดจนระบบการส่งต่อมีช่องว่างทำให้ใช้ระยะเวลานานและมีค่าใช้จ่าย ซึ่งศูนย์ฯ นี้ จะเข้ามาช่วยเป็นที่ปรึกษาในการพัฒนาขีดความสามารถด้านการให้บริการทางการแพทย์ที่ซับซ้อนแก่โรงพยาบาลต่างๆ ในพื้นที่ห่างไกล ด้วยระบบบริการที่ไร้รอยต่อ
ด้านแพทย์หญิงอัมพร เบญจพลพิทักษ์ อธิบดีกรมการแพทย์ กล่าวว่า กรมการแพทย์ โดยสถาบันสุขภาพเด็กแห่งชาติมหาราชินี เล็งเห็นความสำคัญของการนำเทคโนโลยีเข้ามาช่วยในการดูแลรักษาผู้ป่วยในพื้นที่ห่างไกล ผ่านระบบการแพทย์ทางไกล (Tele consult) เพื่อให้ผู้ป่วยได้รับบริการด้านสาธารณสุขจากบุคลากรผู้เชี่ยวชาญทางการแพทย์ได้อย่างทั่วถึงและเท่าเทียม รวมทั้งเป็นช่องทางการติดต่อสื่อสารข้อมูลที่เป็นประโยชน์ต่อการวินิจฉัย การรักษา และติดตามผลการรักษา ช่วยประหยัดเวลาและค่าใช้จ่ายในการเดินทางมาพบแพทย์ที่โรงพยาบาล ซึ่งได้บูรณาการความร่วมมือจากหน่วยงานที่เกี่ยวข้องในเครือข่ายสุขภาพ เพื่อให้การดำเนินงานมีประสิทธิภาพ ครอบคลุมและเกิดความยั่งยืน
**************************************** 11 มกราคม 2567

ที่มา : https://www.thaigov.go.th/news/contents/details/77302