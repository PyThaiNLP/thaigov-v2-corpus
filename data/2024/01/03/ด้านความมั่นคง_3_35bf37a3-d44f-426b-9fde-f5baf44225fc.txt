รัฐบาลไทย-ข่าวทำเนียบรัฐบาล-"วัดไม่ทิ้งโยม ถนนวังเจ้า ถนนสายบุญ" คณะสงฆ์วังเจ้าร่วมกับฝ่ายปกครอง ขับเคลื่อนโครงการวัดไม่ทิ้งโยม ถนนสายบุญ ด้วยทุนทางวัฒนธรรม ตามหลัก "บวร" เพื่อเสริมสร้างความเข้มแข็งของชุมชน 


วันพุธที่ 3 มกราคม 2567
03/01/2567
พิมพ์
"วัดไม่ทิ้งโยม ถนนวังเจ้า ถนนสายบุญ" คณะสงฆ์วังเจ้าร่วมกับฝ่ายปกครอง ขับเคลื่อนโครงการวัดไม่ทิ้งโยม ถนนสายบุญ ด้วยทุนทางวัฒนธรรม ตามหลัก "บวร" เพื่อเสริมสร้างความเข้มแข็งของชุมชน
"วัดไม่ทิ้งโยม ถนนวังเจ้า ถนนสายบุญ" คณะสงฆ์วังเจ้าร่วมกับฝ่ายปกครอง ขับเคลื่อนโครงการวัดไม่ทิ้งโยม ถนนสายบุญ ด้วยทุนทางวัฒนธรรม ตามหลัก "บวร" เพื่อเสริมสร้างความเข้มแข็งของชุมชน สร้างเสริมคุณภาพชีวิตที่ดีอย่างยั่งยืน
วันนี้ (3 ม.ค. 67) นายศักดิ์ดา สำเภาเงิน นายอำเภอวังเจ้า เปิดเผยถึงการขับเคลื่อนโครงการวัดไม่ทิ้งโยม ถนนสายบุญ ของคณะสงฆ์ตำบลเชียงทอง อำเภอวังเจ้า นำโดย พระปลัดดอกดิน นริสฺสโร เจ้าอาวาสวัดลาดยาวใหม่ อำเภอวังเจ้า เจ้าคณะตำบลเชียงทอง เป็นการบิณฑบาต ข้าวสาร อาหารแห้ง น้ำดื่ม และเครื่องอุปโภค-บริโภค นำไปให้แก่ผู้ยากไร้ ผู้ป่วยติดเตียง และผู้ด้อยโอกาสในพื้นที่ เป็นการบูรณาการตามหลักการทรงงานศาสตร์พระราชาสู่การพัฒนาที่ยั่งยืน โดยคณะสงฆ์ตำบลเชียงทอง อำเภอวังเจ้า ได้ดำเนินการมาอย่างต่อเนื่อง ร่วมกับอำเภอวังเจ้า กำนัน ผู้ใหญ่บ้าน และภาคีเครือข่ายต่าง ๆ ทั้ง 7 ภาคี ในพื้นที่อำเภอวังเจ้า ภายใต้แนวคิด “สานต่อ ก่อความคิด พัฒนาชีวิต” ซึ่งปัจจุบันได้มีการดำเนินการเข้าสู่ปีที่ 6 แล้ว และได้รับความชื่นชม และการสนับสนุนจากพี่น้องประชาชนในพื้นที่เป็นอย่างมาก แสดงให้เห็นถึงความสำคัญของทุนทางวัฒนธรรม "ครอบครัว ศาสนา สถานที่ราชการ หรือ สถานศึกษา" หรือ บ้าน วัด ราชการ หรือ "บวร" เป็นภูมิคุ้มกัน เพื่อความมั่นคงในระดับชุมชนหมู่บ้าน
นายศักดิ์ดา สำเภาเงิน นายอำเภอวังเจ้า กล่าวว่า โครงการวัดไม่ทิ้งโยม ถนนสายบุญ ของคณะสงฆ์ตำบลเชียงทอง อำเภอวังเจ้า เกิดขึ้นจากความตั้งใจของ พระปลัดดอกดิน นริสฺสโร เจ้าอาวาสวัดลาดยาวใหม่ อำเภอวังเจ้า เจ้าคณะตำบลเชียงทอง ที่มีวัตถุประสงค์เพื่อช่วยเหลือญาติโยมในพื้นที่ตำบลเชียงทอง ซึ่งเมื่อปี พ.ศ. 2561 พระปลัดดอกดิน นริสฺสโร ได้รับการแต่งตั้งเป็นเจ้าคณะตำบลเชียงทอง หลวงพ่อท่านได้เมตตาเยี่ยมเยียนราษฎรในพื้นที่ แล้วพบว่าครัวเรือนจำนวนมากต้องการความช่วยเหลือในด้านค่าใช้จ่ายในครัวเรือน มีทั้งผู้สูงอายุที่มีรายได้แค่จากการรอรับเบี้ยผู้สูงอายุ ผู้ป่วย ผู้พิการ และเด็กที่มีคนในครอบครัวเสพยาเสพติด ทำให้ขาดโอกาสทางการศึกษา ซึ่งพระปลัดดอกดินได้ร่วมกับคณะสงฆ์ในพื้นที่ และภาคส่วนต่าง ๆ โดยเฉพาะฝ่ายปกครอง จัดทำโครงการวัดไม่ทิ้งโยม ถนนสายบุญ โดยจะรับบิณฑบาตข้าวสารอาหารแห้ง น้ำดื่ม เงินบริจาค และเครื่องอุปโภค-บริโภค เพื่อไปช่วยเหลือผู้เดือดร้อนและผู้ยากไร้ในพื้นที่ ซึ่งโครงการนี้ได้รับการสนับสนุนเป็นอย่างมากในช่วงที่เกิดวิกฤตการแพร่ระบาดของโรคไวรัสโคโรนา 2019 หรือ โควิด-19 พี่น้องประชาชนทุกคนลำบาก ทางวัดเองก็ลำบาก แต่จำเป็นจะต้องลุกขึ้นมาเพื่อช่วยเหลือผู้คนที่ลำบากกว่า ทำให้สามารถช่วยเหลือชาวบ้านได้เป็นจำนวนมาก และในปัจจุบันทางคณะสงฆ์มีเครือข่ายผู้สนับสนุนในพื้นที่จำนวนมาก และยังมีการรับบิณฑบาตข้าวสารอาหารแห้ง ฯลฯ มาอย่างต่อเนื่อง ภายหลังการประชุมคณะสงฆ์ประจำตำบลทุกเดือน เดือนละ 1 ครั้ง
ด้าน พระปลัดดอกดิน นริสฺสโร เจ้าอาวาสวัดลาดยาวใหม่ อำเภอวังเจ้า เจ้าคณะตำบลเชียงทอง กล่าวว่า ในปี พ.ศ. 2566 ที่ผ่านมา ภายใต้โครงการวัดไม่ทิ้งโยม ถนนสายบุญ มีการให้ความช่วยเหลือครัวเรือนในพื้นที่แล้ว จำนวน 1,537 ครัวเรือน ซึ่งในปีนี้ พ.ศ. 2567 ได้มีการประชุมร่วมกับอำเภอวังเจ้า และคณะกรรมการสาธารณสงเคราะห์อำเภอวังเจ้า รุ่นที่ 1 หารือถึงแนวทางให้ความช่วยเหลือ โดยแบ่งออกเป็น 2 กลุ่ม ได้แก่ กลุ่มที่ 1 กลุ่มผู้ต้องการความช่วยเหลือรายเดิม โดยทางคณะสงฆ์ และกลไกฝ่ายปกครอง กำนัน ผู้ใหญ่บ้าน ติดตาม และสำรวจปัญหาความต้องการ รวมถึงการส่งเสริมและสนับสนุนให้มีการประกอบอาชีพเพื่อเลี้ยงดูตนเองและครอบครัว ต่อมากลุ่มที่ 2 กลุ่มที่ขอรับความช่วยเหลือรายใหม่ ซึ่งจะต้องมีการบูรณาการให้ความช่วยเหลือจากหน่วยงานภาครัฐเพิ่มเติม เพื่อยกระดับการให้ความช่วยเหลือทั้งสิ่งของ เครื่องอุปโภคบริโภค ข้าวสารอาหารแห้ง นอกจากนี้ทางวัดลาดยาวใหม่ยังมีพื้นที่แปลงผักต้นแบบที่ส่งเสริมให้ชาวบ้านในพื้นที่ร่วมกันสร้างความมั่นคงทางอาหาร ซึ่งได้น้อมนำแนวทางมาจากโครงการในพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี โครงการบ้านนี้มีรัก ปลูกผักกินเอง และโครงการทางนี้มีผล ผู้คนรักกัน ที่ส่งเสริมให้ทุกครัวเรือนสร้างความมั่นคงทางอาหาร ปลูกผักสวนครัวเพื่อลดรายจ่าย รวมถึงปลูกพืชสมุนไพร เพื่อรับประทานเป็นยาบำรุงสร้างภูมิคุ้มกันต่อโรคภัยไข้เจ็บต่าง ๆ ซึ่งผลผลิตที่ได้จากแปลงผักในวัด จะนำไปแจกจ่ายให้ญาติโยม ทุกวันพระ
"นอกจากนี้คณะสงฆ์ในพื้นที่ตำบลเชียงทองยังได้ให้ความช่วยเหลือในด้านการจัดตั้งกองทุนภายใต้โครงการนี้อีกด้วย โดยจะนำเงินที่ประชาชนบริจาคมาช่วยเหลือการจัดงานศพให้กับคนไร้ญาติ ศพละ 2,000 บาท และเป็นเจ้าภาพสวดอภิธรรมให้จำนวน 1 คืน และการให้ทุนการศึกษาแก่เด็กในครัวเรือนที่ไม่สามารถพึ่งพาตนเองได้ เช่น ครอบครัวที่พ่อและแม่ของเด็กติดยาเสพติด และเด็กอาศัยอยู่กับปู่ ย่า ตา ยาย เพียงลำพัง ถ้าเป็นเด็กผู้ชายทางคณะสงฆ์จะสนับสนุนให้มีการบวชเรียน แต่ถ้าเป็นเด็กผู้หญิงจะมีการส่งเสริมให้เข้าเรียนในสถานศึกษาในพื้นที่ และใช้กลไกติดตามจากคณะกรรมการสาธารณสงเคราะห์ รุ่นที่ 1 ที่มีจำนวนผู้ดูแล 5 รายต่อ 1 หมู่บ้าน ประกอบด้วย พระ เด็กนักเรียน และผู้ใหญ่ ข้าราชการบำนาญ เพื่อส่งเสริมด้านการศึกษา ซึ่งเป็นการสร้างต้นทุนของชีวิต พร้อมทั้งส่งเสริมให้รู้จักการสร้างความมั่นคงทางอาหาร ปลูกผัก เช่น ข่า ตะไคร้ กะเพรา ใบมะกรูด พริก และเลี้ยงปลา เลี้ยงเป็ด เลี้ยงไก่ ควบคู่กับการอนุรักษ์รักษาสิ่งแวดล้อม ทั้งการคัดแยกขยะ การจัดทำถังขยะเปียกลดโลกร้อน การจัดการดินและน้ำอย่างยั่งยืน เพื่อให้เป็นทรัพยากรที่สามารถผลิตอาหารที่มีคุณภาพและมีสารอาหารที่ครบถ้วนให้แก่ครอบครัวและคนในชุมชน สอดคล้องกับเป้าหมายของกระทรวงมหาดไทยในการขับเคลื่อนกิจกรรมวันดินโลก 2566 ภายใต้แนวคิด ดินดี น้ำดี ชีวีมีสุขอย่างยั่งยืน (Sustainable soil and water for better life)" นายศักดิ์ดาฯ กล่าว
นายศักดิ์ดา สำเภาเงิน นายอำเภอวังเจ้า กล่าวทิ้งท้ายว่า สำหรับเป้าหมายต่อไป ทีมอำเภอวังเจ้า “บำบัดทุกข์ บำรุงสุข” และภาคีเครือข่ายในพื้นที่ มีแนวคิดที่จะ Change for Good โดยการสนองพระราชปณิธานของพระบาทสมเด็จพระเจ้าอยู่หัวในการทำให้ "ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง" โดยการขยายเครือข่ายการสร้างสรรค์สิ่งดี ๆ และสร้างกลไกที่มีความยั่งยืน สามารถขับเคลื่อนได้อย่างต่อเนื่อง แม้ว่าจะมีการโอน ย้าย ของข้าราชการในพื้นที่ โดยการทำงานแบบยึดประชาชนเป็นศูนย์กลาง และใช้ทุนทางวัฒนธรรม "ครอบครัว ศาสนา สถานที่ราชการ หรือ สถานศึกษา" หรือ บ้าน วัด ราชการ หรือ "บวร" สร้างภูมิคุ้มกัน เพื่อความมั่นคงในระดับชุมชนหมู่บ้าน เพื่อแก้ไขปัญอย่างเข้าใจ เข้าถึง และพัฒนา สิ่งสำคัญ คือ ภาครัฐต้องเป็นส่วนที่กระตุ้น ปลุกเร้า และจับมือให้ทุกภาคส่วนเข้ามาช่วยลงมือลงแรงไปด้วยกัน ซึ่งสิ่งที่เราทุกคนจะได้รับนอกจากจะเป็นความสุขทางใจแล้ว ยังช่วยทำให้คนในชุมชนของเรามีความเข้มแข็งมั่นคงอีกด้วย
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/76959