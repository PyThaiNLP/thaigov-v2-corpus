รัฐบาลไทย-ข่าวทำเนียบรัฐบาล-โฆษกรัฐบาลเชื่อมั่นในการแถลงงบประมาณต่อรัฐสภาของนายกฯ ระบุแยกแยะตามยุทธศาสตร์ ชัดเจน ครบถ้วน เข้าใจทุกฝ่ายทำหน้าที่ของตนเอง ขอให้เป็นไปอย่างสร้างสรรค์


วันพุธที่ 3 มกราคม 2567
03/01/2567
พิมพ์
โฆษกรัฐบาลเชื่อมั่นในการแถลงงบประมาณต่อรัฐสภาของนายกฯ ระบุแยกแยะตามยุทธศาสตร์ ชัดเจน ครบถ้วน เข้าใจทุกฝ่ายทำหน้าที่ของตนเอง ขอให้เป็นไปอย่างสร้างสรรค์
โฆษกรัฐบาลเชื่อมั่นในการแถลงงบประมาณต่อรัฐสภาของนายกฯ ระบุแยกแยะตามยุทธศาสตร์ ชัดเจน ครบถ้วน เข้าใจทุกฝ่ายทำหน้าที่ของตนเอง ขอให้เป็นไปอย่างสร้างสรรค์
วันนี้ (3 ม.ค. 67) นายชัย วัชรงค์ โฆษกประจำสำนักนายกรัฐมนตรี ชี้แจงการแถลงงบประมาณประกอบงบประมาณรายจ่ายประจำปีงบประมาณ 2567 ต่อสภาผู้แทนราษฎรของนายเศรษฐา ทวีสิน นายกรัฐมนตรี
โดยโฆษกประจำสำนักนายกรัฐมนตรีระบุว่า นายกรัฐมนตรีได้แถลงประกอบงบประมาณรายจ่าย ประจำปีงบประมาณ 2567 อย่างครบถ้วน โดยได้ชี้แจงหลักการ เหตุผล รัฐบาลให้ความสำคัญกับการจัดสรรงบประมาณตามแผนการพัฒนาประเทศ โดยรัฐบาลให้ความสำคัญกับทุกด้าน ได้แก่ เศรษฐกิจ สังคม และความมั่นคง รวมทั้งการเมืองการปกครอง ซึ่งเป็นไปตามยุทธศาสตร์ทั้ง 6 ได้แก่ ความมั่นคง ด้านการสร้างความสามารถในการแข่งขัน ด้านการพัฒนาและเสริมสร้างศักยภาพทรัพยากรมนุษย์ ด้านการสร้างโอกาสและความเสมอภาคทางสังคม ด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม และด้านการปรับสมดุลและพัฒนาระบบการบริหารจัดการภาครัฐ โดยนายกรัฐมนตรีย้ำว่า จะดำเนินงานตามกรอบวินัยการเงินการคลังของรัฐ ใช้จ่ายเงินภาษีของประชาชนอย่างมีประสิทธิภาพมากที่สุด โดยมีเป้าหมายที่จะบำบัดทุกข์ บำรุงสุข ลงทุนเพื่อสร้างการเจริญเติบโตของประเทศ และเป็นไปตามกฎหมาย
โฆษกรัฐบาลเชื่อมั่นว่า นายกรัฐมนตรี และรัฐบาลได้พิจารณาการบริหารงบประมาณนี้เป็นอย่างดี โดยจะนำเงินงบประมาณมาดำเนินนโยบายในระยะสั้น และระยะยาวอย่างมีประสิทธิภาพ และโปร่งใส
“นายกรัฐมนตรีแถลงงบประมาณประกอบงบประมาณรายจ่ายประจำปีงบประมาณ 2567 อย่างครบถ้วน ครอบคลุม ระบุความจำเป็น เหตุผล ตามการกำหนดยุทธศาสตร์ ระบุแยกแยะตามยุทธศาสตร์ ชัดเจน ครบถ้วน โดยโฆษกรัฐบาลเชื่อว่า รัฐบาลจะดำเนินการบริหารประเทศได้อย่างโปร่งใส ตรวจสอบได้ ทั้งนี้ ขอให้เข้าใจบทบาทของตนเอง ปฏิบัติหน้าที่อย่างสร้างสรรค์เพื่อประโยชน์ของประเทศเป็นหลัก” นายชัย กล่าว

ที่มา : https://www.thaigov.go.th/news/contents/details/76955