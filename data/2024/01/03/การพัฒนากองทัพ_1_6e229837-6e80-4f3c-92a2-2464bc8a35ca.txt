รัฐบาลไทย-ข่าวทำเนียบรัฐบาล-กองทัพสานต่อนโยบาย รัฐมนตรีว่าการกระทรวงกลาโหม เตรียมเปิดค่ายบำบัดเพื่อแก้ปัญหายาเสพติด


วันพุธที่ 3 มกราคม 2567
กองทัพสานต่อนโยบาย รัฐมนตรีว่าการกระทรวงกลาโหม เตรียมเปิดค่ายบำบัดเพื่อแก้ปัญหายาเสพติด
กห.สานต่อนโยบายรัฐบาล เปิด รพ.ทหาร บำบัดผู้ป่วยทางจิตจากยาเสพติดเคสสีส้ม
ที่ผ่านมากระทรวงกลาโหม (โดยสำนักงานปลัดกระทรวงกลาโหม) ได้เข้าร่วมการประชุมเชิงปฏิบัติการเพื่อแก้ไขปัญหาผู้มีอาการทางจิตจากยาเสพติดตามนโยบายเร่งด่วนของรัฐบาล (Quick win) ร่วมกับผู้แทนจาก สำนักงาน ป.ป.ส., กอ.รมน. และ กอ.รมน.จังหวัดเป้าหมาย, มท., สป.สธ., กรมสุขภาพจิต, กรมการแพทย์, องค์กรปกครองส่วนท้องถิ่น และหน่วยงานที่เกี่ยวข้อง โดยมีวัตถุประสงค์เพื่อให้เจ้าหน้าที่ผู้ปฏิบัติงานเตรียมความพร้อมและซักซ้อมความเข้าใจในการดำเนินงานดูแลและส่งต่อผู้ป่วยที่มีอาการทางจิตฯ ซึ่งที่ประชุมฯ ได้เห็นชอบเรื่องต่างๆ ดังนี้
๑. แนวทางปฏิบัติการดำเนินงานดูแลส่งต่อผู้มีอาการทางจิตเวช อันเนื่องจากการใช้ยาเสพติดโดยปรับปรุงแก้ไขบทบาทของศูนย์พักคอย จากเดิม มีหน้าที่ในการดูแลผู้มีอาการทางจิตฯ กลุ่มสีเหลือง เป็น การดูแลและให้การบำบัดรักษาผู้มีอาการทางจิตฯ กลุ่มสีส้มอย่างจำกัด ก่อนส่งต่อไปรับการบำบัดรักษา ณ สถานพยาบาลยาเสพติด หรือ รพ.จิตเวช
๒. สำนักงาน ป.ป.ส. และ สป.สธ. จะเชิญหน่วยงานที่เกี่ยวข้องร่วมหารือเพื่อจัดทำแนวทางในการดำเนินงานของศูนย์พักคอย ในประเด็นต่สงๆ อาทิ ๑) การพิจารณาออกกฎหมายรองรับการดำเนินงานของศูนย์พักคอย ๒) มาตรฐานศูนย์พักคอยและอัตรากำลังเจ้าหน้าที่ ๓) การจัดทำ SOP และระบบการรับและส่งต่อผู้มีอาการทางจิตฯ ๔) การสนับสนุนบุคลากรวิชาชีพเฉพาะจาก สธ. ร่วมปฏิบัติงาน ๕) การฝึกอบรม และ ๖) งบประมาณ
๓. กอ.รมน. เป็นหน่วยร่วมบูรณาการ
๔. กรอบแนวทางขั้นต้นในการจัดตั้งศูนย์พักคอยของ ทบ.
- ระยะที่ ๑ (ธ.ค.๖๖ - ก.พ.๖๗) เปิดศูนย์พักคอย จำนวน ๔๐ เตียง ในพื้นที่เป้าหมายตามที่สำนักงาน ป.ป.ส. กำหนด ซึ่งพิจารณาพื้นที่ที่ไม่มีที่ตั้งของสถานพยาบาลยาเสพติด/รพ.จิตเวช ได้แก่ พื้นที่รับผิดชอบสำนักงาน ป.ป.ส. ภาค ๒ (พื้นที่ จว.ป.จ.), ภาค ๓ (พื้นที่ จว.ช.ย. และ จว.ศ.ก.) และ ภาค ๗ (พื้นที่ จว.ก.จ.) โดย พบ. เตรียมความพร้อมของ รพ.ค่ายจักรพงษ์ จว.ป.จ., รพ.ค่ายสุรนารี จว.น.ม., รพ.ค่ายสรรพสิทธิประสงค์ จว.อ.บ., และ รพ.ค่ายสุรสีห์ จว.ก.จ. ทั้งนี้ เพื่อเป็นต้นแบบในการดำเนินงานและขยายผลไปยังศูนย์พักคอยในพื้นที่อื่น ๆ ต่อไป
- ระยะที่ ๒ (ม.ค.๖๗ เป็นต้นไป) เปิดศูนย์พักคอย จำนวน ๕๐ เตียง ภายใน รพ.ทบ. ๕ แห่ง แห่งละ ๑๐ เตียง ได้แก่ รพ.ค่ายประจักษ์ศิลปาคม จว.อ.ด., รพ.ค่ายจิระประวัติ จว.น.ว., รพ.ค่ายสมเด็จพระนเรศวรมหาราช จว.พ.ล., รพ.ค่ายสุรศักดิ์มนตรี จว.ล.ป. และ รพ.ค่ายวชิราวุธ จว.น.ศ.
- ระยะที่ ๓ (ตามความพร้อมและศักยภาพของหน่วย) เปิดศูนย์พักคอยใน รพ.ทบ. ในส่วนที่เหลืออีก ๒๗ แห่ง รวม ๑๑๐ เตียง รวมถึงพิจารณาจัดตั้งในพื้นที่อื่น ภายใต้เงื่อนไขการมีกฎหมายรองรับการดำเนินงานของศูนย์พักคอย และการได้รับการสนับสนุนบุคลากรวิชาชีพฯ การฝึกอบรมฯ และงบประมาณ

ที่มา : https://www.thaigov.go.th/news/contents/details/76963