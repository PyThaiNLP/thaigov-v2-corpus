รัฐบาลไทย-ข่าวทำเนียบรัฐบาล-ข่าวดี กรมการจัดหางาน ร่วมกับ บ. ไทย สมายล์ บัส เสิร์ฟงาน 500 อัตรา ผ่านแพลตฟอร์ม “ไทยมีงานทำ”


วันพุธที่ 3 มกราคม 2567
03/01/2567
พิมพ์
ข่าวดี กรมการจัดหางาน ร่วมกับ บ. ไทย สมายล์ บัส เสิร์ฟงาน 500 อัตรา ผ่านแพลตฟอร์ม “ไทยมีงานทำ”
กรมการจัดหางาน หารือร่วมกับบริษัท ไทย สมายล์ บัส จำกัด เสิร์ฟงาน 4 ตำแหน่ง 500 อัตรา สมัครง่าย ทุกที่ ทุกเวลา ผ่านแพลตฟอร์ม “ไทยมีงานทำ”
นายสมชาย มรกตศรีวรรณ ผู้ตรวจราชการกระทรวงแรงงาน รักษาราชการแทนอธิบดีกรมการจัดหางาน เปิดเผยว่า กรมการจัดหางาน ได้เตรียมตำแหน่งงานว่างรองรับคนหางาน ผู้ว่างงาน และคนไทยทุกคนที่ต้องการมีงานทำ โดยลงพื้นที่หารือสถานประกอบการที่มีศักยภาพในการจ้างงาน มีสวัสดิการที่ดี เป็นบริษัทที่มีผู้ให้ความสนใจร่วมงานด้วยจำนวนมาก เพื่อบรรจุตำแหน่งงานลงใน แพลตฟอร์ม "ไทยมีงานทำ" เพื่อผู้ที่กำลังหางานจากทั่วประเทศสามารถใช้บริการได้อย่างสะดวก รวดเร็ว และไม่มีค่าใช้จ่าย โดยล่าสุดบริษัท ไทย สมายล์ บัส จำกัด ซึ่งเป็นผู้ให้บริการขนส่งผู้โดยสารด้วยรถประจำทางนวัตกรรมพลังงานไฟฟ้าในกรุงเทพมหานครและปริมณฑล ได้แจ้งความต้องการรับสมัครพนักงานจำนวนมาก ใน 4 ตำแหน่ง ได้แก่ กัปตันเมล์ (พนักงานขับรถ) บัสโฮสเตส (พนักงานต้อนรับ) พนักงานธุรการ และนายท่า มากกว่า 500 อัตรา เงินเดือน 18,000 – 30,000 บาท ตามตำแหน่งที่สมัคร โดยผู้ที่สนใจทำงานร่วมกับบริษัท ไทย สมายล์ บัส สามารถค้นหาและสมัครงานได้ที่เว็บไซต์ “ไทยมีงานทำ.doe.go.th” หรือแอปพลิเคชัน “ไทยมีงานทำ” ของกรมการจัดหางาน  ซึ่งเป็นระบบการให้บริการจัดหางานภาครัฐ บริการฟรี ไม่มีค่าใช้จ่าย หรือติดต่อสอบถามโดยตรงได้ที่ บริษัท ไทย สมายล์ บัส จำกัด
สำหรับตำแหน่งงาน และคุณสมบัติที่บริษัท ไทย สมายล์ บัส เปิดรับสมัคร มี 4 ตำแหน่ง มากกว่า 500 อัตรา ดังนี้
1. กัปตันเมล์ (พนักงานขับรถ)
- อายุ 22 ปีขึ้นไป
- จบการศึกษา ระดับมัธยมศึกษาตอนต้นขึ้นไป หรือเทียบเท่า
- มีทักษะในการขับรถโดยสาร หรือรถบรรทุกขนส่งสินค้า
- มีใบอนุญาตขับรถประเภท 2 ขึ้นไป (ท2)
- สุขภาพร่างกายแข็งแรง  ไม่มีโรคประจำตัวอันอาจก่อให้เกิดอันตรายขณะปฏิบัติงานได้
- บุคลิกภาพดี  รักงานบริการ
- ไม่มีประวัติอาชญากรรม
- หากมีประสบการณ์การขับรถโดยสารไฟฟ้ามาก่อน จะได้รับการพิจารณาเป็นพิเศษ
2. บัสโฮสเตส (พนักงานต้อนรับ)
- อายุ 20 ปีขึ้นไป
- จบการศึกษา ระดับมัธยมศึกษาตอนต้นขึ้นไป หรือเทียบเท่า
- มีทักษะด้านการคำนวณ
- มีใบอนุญาตประจำรถ เก็บค่าโดยสาร
- สุขภาพร่างกายแข็งแรง  ไม่มีโรคประจำตัวอันอาจก่อให้เกิดอันตรายขณะปฏิบัติงานได้
- บุคลิกภาพดี  รักงานบริการ
- ไม่มีประวัติอาชญากรรม
- หากมีประสบการณ์การขับรถโดยสารไฟฟ้ามาก่อน จะได้รับการพิจารณาเป็นพิเศษ
3. พนักงานธุรการ
- อายุ 20 ปีขึ้นไป
- จบการศึกษา ระดับประกาศนียบัตรวิชาชีพขั้นสูง (ปวส.) ขึ้นไป หรือเทียบเท่า
- สามารถใช้งานคอมพิวเตอร์ และ โปรแกรม MS Office ได้เป็นอย่างดี
- สามารถใช้อุปกรณ์และเครื่องมือสำนักงานได้เป็นอย่างดี
- สามารถทำงานเป็นกะได้
4. นายท่า
- อายุ 30 ปีขึ้นไป
- จบการศึกษา ระดับอนุปริญญาขึ้นไป หรือเทียบเท่า
- สามารถบริหารจัดการ และวางแผนการเดินรถได้
- สามารถทำงานเป็นกะได้
- หากมีประสบการณ์ในงานเดินรถ-ขนส่งมาก่อน จะได้รับการพิจารณาเป็นพิเศษ
สำหรับทุกคนที่ต้องการมีงานทำ สามารถใช้บริการจัดหางานได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือเลือกหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th  และ Mobile Application หรือสอบถามข้อมูลเพิ่มเติมที่สายด่วนกระทรวงแรงงาน 1506 กด 2 กรมการจัดหางาน หรือสายด่วนกรมการจัดหางาน 1694

ที่มา : https://www.thaigov.go.th/news/contents/details/76970