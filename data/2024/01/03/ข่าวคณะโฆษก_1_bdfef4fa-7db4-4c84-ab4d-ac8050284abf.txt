รัฐบาลไทย-ข่าวทำเนียบรัฐบาล-โฆษกรัฐบาลเผยท่องเที่ยวไทยคึกคัก จำนวนนักท่องเที่ยวสะสมตลอดทั้งปี 2566 สูงกว่า 28 ล้านคน โดยช่วงเทศกาลส่งท้ายปีเก่า ต้อนรับปีใหม่ 2567 รวมรายได้ถึง 54,400 ล้านบาท 


วันพุธที่ 3 มกราคม 2567
03/01/2567
พิมพ์
โฆษกรัฐบาลเผยท่องเที่ยวไทยคึกคัก จำนวนนักท่องเที่ยวสะสมตลอดทั้งปี 2566 สูงกว่า 28 ล้านคน โดยช่วงเทศกาลส่งท้ายปีเก่า ต้อนรับปีใหม่ 2567 รวมรายได้ถึง 54,400 ล้านบาท
โฆษกรัฐบาลเผยท่องเที่ยวไทยคึกคัก จำนวนนักท่องเที่ยวสะสมตลอดทั้งปี 2566 สูงกว่า 28 ล้านคน โดยช่วงเทศกาลส่งท้ายปีเก่า ต้อนรับปีใหม่ 2567 รวมรายได้ถึง 54,400 ล้านบาท นายกฯ ตั้งเป้าปี 2567 สร้างรายได้จากการท่องเที่ยว 3.5 ล้านล้านบาท
วันนี้ (3 มกราคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยสถิติการท่องเที่ยว จากกระทรวงการท่องเที่ยวและกีฬา โดยพบว่ามีนักท่องเที่ยวต่างชาติเดินทางเข้ามาท่องเที่ยวในประเทศไทย ตั้งแต่ 1 มกราคม – 31 ธันวาคม 2566 จำนวนกว่า 28 ล้าน 4 หมื่นคน สร้างรายได้จากการจับจ่ายใช้สอยของนักท่องเที่ยวต่างชาติกว่า 1.2 ล้านล้านบาท โดยในช่วงเทศกาลส่งท้ายปีเก่า ต้อนรับปีใหม่ 2567 บรรยากาศการท่องเที่ยวไทยทั้งตลาดต่างประเทศและตลาดในประเทศจะคึกคักขึ้นจากปีที่ผ่านมา เกิดเป็นรายได้ทางการท่องเที่ยวไทยรวมประมาณ 54,400 ล้านบาท หรือเท่ากับเพิ่มขึ้น 44% เมื่อเทียบกับช่วงเดียวกันของปีที่ผ่านมา
โฆษกประจำสำนักนายกรัฐมนตรี ระบุว่า ที่ผ่านมานายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และรัฐบาลได้กำหนดให้นโยบายด้านการท่องเที่ยวเป็นนโยบายเรือธง ให้ความสำคัญ โดยได้พูดคุยหารือกับหน่วยงานที่เกี่ยวข้อง กำหนดเป็นนโยบาย และแนวทางในการส่งเสริมการท่องเที่ยวมาอย่างต่อเนื่อง เช่น มาตรการยกเว้นการตรวจลงตราเข้าไทย (Visa Exemption) การจัดกิจกรรมกระตุ้นการท่องเที่ยวที่เป็นไปตามกระแสความนิยมในช่วงเทศกาล การส่งเสริมการเที่ยวเมืองรอง การจัดงานเทศกาลส่งท้ายปีเก่าต้อนรับปีใหม่ในพื้นที่ 10 จังหวัดทั่วประเทศ สร้างความรับรู้วิถีไทย ส่งเสริม Soft Power เพิ่มปริมาณนักท่องเที่ยว รวมทั้ง เสริมสร้างภาพลักษณ์และศักยภาพการเป็นเมืองท่องเที่ยวของประเทศไทย สร้างเงินสะพัดจากการท่องเที่ยวมูลค่ามหาศาล โดยในปี 2566 มีจำนวนนักท่องเที่ยวสะสมตลอดทั้งปี ทะลุ 28 ล้านคน มีรายได้จากการท่องเที่ยวต่างชาติ 1.2 ล้านล้านบาท และมีรายได้รวมจากการท่องเที่ยวในช่วงปีใหม่ถึง 54,400 ล้านบาท
“นายกรัฐมนตรีมีวิสัยทัศน์ที่ชัดเจนในการสนับสนุนอุตสาหกรรมการท่องเที่ยวไทย ยินดีที่การท่องเที่ยวในไทยกลับมาคึกคัก ทั้งจากนักท่องเที่ยวในประเทศและนักท่องเที่ยวต่างชาติ มีการจับจ่ายใช้สอยที่มากขึ้น ซึ่งทั้งนี้เกิดจากการขับเคลื่อนเป้าหมายให้เป็นไปตามคาดการณ์ และขับเคลื่อนไปยังเป้าหมายที่ใหญ่ขึ้นของนายกรัฐมนตรี โดยนายกรัฐมนตรีขอให้กำหนดเป้าหมายสร้างรายได้จากการท่องเที่ยวปี 2567 ให้ได้ 3.5 ล้านล้านบาท (จากเดิมที่ตั้งไว้ 3 ล้านล้านบาท) แบ่งเป็นรายได้จากการท่องเที่ยวภายในประเทศ 1 ล้านล้านบาท และรายได้จากการท่องเที่ยวของนักท่องเที่ยวต่างชาติ 2.5 ล้านล้านบาท ทั้งนี้การจะทำได้ตามเป้าหมายต้องอาศัยความร่วมมือร่วมใจของทุกภาคส่วน ซึ่งนายกรัฐมนตรีเชื่อมั่นว่าความร่วมมือจากคนไทยจะทำให้สำเร็จตามเป้าได้ไม่ยากเพื่อนำรายได้เข้าสู่ประเทศ” นายชัย กล่าว

ที่มา : https://www.thaigov.go.th/news/contents/details/76944