รัฐบาลไทย-ข่าวทำเนียบรัฐบาล-บขส. รายงานข้อมูลการเดินทางกลับเข้ากรุงเทพฯ ของประชาชน เมื่อวันที่ 2 มกราคม 2567 มีผู้โดยสารเดินทางสูงสุดกว่า 70,000 คน จัดรถกว่า 4,000 เที่ยว


วันพุธที่ 3 มกราคม 2567
บขส. รายงานข้อมูลการเดินทางกลับเข้ากรุงเทพฯ ของประชาชน เมื่อวันที่ 2 มกราคม 2567 มีผู้โดยสารเดินทางสูงสุดกว่า 70,000 คน จัดรถกว่า 4,000 เที่ยว
....
บริษัท ขนส่ง จำกัด (บขส.) กระทรวงคมนาคม รายงานข้อมูลการเดินรถในช่วงเทศกาลปีใหม่ ณ วันที่ 2 มกราคม 2567 โดย บขส. ได้จัดรถโดยสาร (รถ บขส. รถร่วมฯ รถตู้) 4,338 เที่ยว รองรับผู้โดยสาร 75,684 คน เดินทางกลับเข้ากรุงเทพฯ ส่วนเที่ยวขาไป บขส. ได้จัดรถโดยสาร 3,953 เที่ยว มีผู้โดยสารใช้บริการ 52,404 คน ทั้งนี้ พบว่าประชาชนเดินทางกลับจากจังหวัดภาคตะวันออกเฉียงเหนือมากที่สุด รองลงมาภาคเหนือ ภาคใต้ ภาคตะวันออก และภาคกลาง ตามลำดับ อย่างไรก็ดี คาดว่าในวันนี้จะมีผู้โดยสารบางส่วนโดยเฉพาะเส้นทางสายสั้น ทยอยเดินทางกลับเข้ากรุงเทพฯ บขส. จึงได้กำชับให้นายสถานีเดินรถทั่วประเทศดูแลความปลอดภัย ตรวจความพร้อมของรถโดยสาร พนักงานขับรถของ บขส. รถร่วมฯ และอำนวยความสะดวกประชาชนให้ได้รับบริการที่มีความสะดวก รวดเร็ว และปลอดภัย ตามนโยบายของกระทรวงคมนาคม สำหรับผู้โดยสารที่เดินทางกลับหลังเทศกาลปีใหม่ ช่วงวันที่ 4 - 8 มกราคม 2567 กระทรวงคมนาคม ได้มอบของขวัญปีใหม่ให้ผู้โดยสารรถ บขส. ที่จองตั๋วเดินทางในช่วงวันดังกล่าว ผ่านช่องทางออนไลน์ Application E-Ticket และ Website : http://transport.co.th/ จะได้รับส่วนลด 20% (เฉพาะค่าโดยสารไม่รวมค่าธรรมเนียม) สอบถามข้อมูลเพิ่มเติมได้ที่สายด่วน โทร. 1490 เรียก บขส. ตลอด 24 ชั่วโมง
นอกจากนี้ บขส. ได้จัดการเดินรถอำนวยความสะดวกประชาชน ตามนโยบาย “Quick Win การคมนาคม แบบไร้รอยต่อ” โดยจัดการเดินรถ Feeder ร่วมกับการรถไฟแห่งประเทศไทย เพิ่มจุดจอดรถ (ขาเข้า) ประตูที่ 3 สถานีกลางกรุงเทพอภิวัฒน์ เพื่ออำนวยความสะดวกให้ผู้โดยสาร (เฉพาะรถ บขส.) ที่เดินทางกลับเข้ากรุงเทพฯ สามารถเลือกการเดินทางเชื่อมต่อรถไฟหรือรถไฟฟ้าได้สะดวก รวมทั้งได้ร่วมมือกับ ขสมก. จัดรถโดยสาร ขสมก. รับส่งผู้โดยสารที่ขาเข้าสถานีขนส่งหมอชิต 2 ถนนกำแพงเพชร 6 ไปยังสถานีรถไฟฟ้า BTS จตุจักร และเส้นทางอื่น ๆ 12 เส้นทาง อย่างไรก็ดี เพื่ออำนวยความสะดวกในการเดินทางออกจากสถานีขนส่งหมอชิต 2 บขส. ได้ประสานขอความร่วมมือจาก สวพ.91 และ จส.100 ประชาสัมพันธ์ให้แท็กซี่เข้ามารับผู้โดยสารบริเวณชานชาลาขาเข้าอย่างต่อเนื่อง โดยเฉพาะในช่วงเช้าที่ผู้โดยสารมีความต้องการใช้รถแท็กซี่เป็นจำนวนมาก ทำให้รถแท็กซี่ขาดระยะ ซึ่ง บขส. ได้แก้ปัญหาโดยประชาสัมพันธ์ขอให้ใช้บริการรถโดยสาร ขสมก. แทน เพื่อความรวดเร็ว ทั้งนี้ บขส. ได้ร่วมกับกรมการขนส่งทางบก และ สน.บางซื่อ ตั้งศูนย์ปราบปรามรถผิดกฎหมายที่บริเวณขาเข้า หากพบผู้กระทำความผิด จะดำเนินคดีตามกฎหมายอย่างเข้มงวด และขอให้ผู้โดยสารอย่าหลงเชื่อกลุ่มคนที่เข้ามาตีสนิท หรือชักชวนให้ไปขึ้นรถนอกพื้นที่สถานีขนส่งหมอชิต 2 เด็ดขาด หากพบปัญหาในการเดินทางให้แจ้งเจ้าหน้าที่ได้ทันที

ที่มา : https://www.thaigov.go.th/news/contents/details/76956