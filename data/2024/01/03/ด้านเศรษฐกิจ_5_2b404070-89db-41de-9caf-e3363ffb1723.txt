รัฐบาลไทย-ข่าวทำเนียบรัฐบาล-กรมทางหลวงชนบท มุ่งแก้ไขปัญหาการจราจรติดขัดและคอขวด เพิ่มศักยภาพการคมนาคมบนถนนราชพฤกษ์อย่างยั่งยืนสร้างสะพานข้ามคลองมหาสวัสดิ์ เดินหน้ากว่า 20 % เร็วกว่าแผน คาดว่าจะแล้วเสร็จปี 68 


วันพุธที่ 3 มกราคม 2567
กรมทางหลวงชนบท มุ่งแก้ไขปัญหาการจราจรติดขัดและคอขวด เพิ่มศักยภาพการคมนาคมบนถนนราชพฤกษ์อย่างยั่งยืนสร้างสะพานข้ามคลองมหาสวัสดิ์ เดินหน้ากว่า 20 % เร็วกว่าแผน คาดว่าจะแล้วเสร็จปี 68
...
กรมทางหลวงชนบท (ทช.) รายงานความคืบหน้าการดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ ซึ่งปัจจุบันผลงานการก่อสร้างมีความคืบหน้าไปแล้วกว่าร้อยละ 20 เร็วกว่าแผน ขณะนี้อยู่ระหว่างการก่อสร้างโครงสร้างฐานราก และงานประกอบชิ้นส่วนโครงสร้างเหล็ก คาดว่าจะดำเนินการก่อสร้างแล้วเสร็จในปี 2568 ต่อไป
จากนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการส่งเสริมและพัฒนาโครงข่ายถนนให้ครอบคลุมสอดรับกับความต้องการในการเดินทางของประชาชน เพื่อเพิ่มศักยภาพในการคมนาคมให้มีความคล่องตัวมากขึ้น เนื่องจากอัตราการเจริญเติบโตของการใช้ที่ดินในพื้นที่จังหวัดนนทบุรีฝั่งตะวันตกของแม่น้ำเจ้าพระยามีการพัฒนาและเติบโตขึ้นอย่างรวดเร็วโดยเฉพาะริมเขตทางของถนนราชพฤกษ์ ส่งผลให้ถนนราชพฤกษ์ไม่สามารถรองรับการจราจรที่มีปริมาณหนาแน่นมากถึง 110,000 คันต่อวัน โดยเฉพาะในชั่วโมงเร่งด่วน ส่งผลให้ประสิทธิภาพของถนนราชพฤกษ์ลดลง เกิดปัญหาด้านความปลอดภัยของผู้ใช้รถใช้ถนน และมีอุบัติเหตุเกิดขึ้นบ่อยครั้ง ยิ่งบริเวณช่วงสะพานข้ามคลองมหาสวัสดิ์ที่สภาพเป็นคอขวดมีการจราจรติดขัด เนื่องจากเขตทางไม่เพียงพอที่จะก่อสร้างทางขนานในรูปแบบทั่วไปได้
ทช.จึงต้องดำเนินการกำหนดรูปแบบสะพานข้ามคลองมหาสวัสดิ์ให้อยู่ในเขตทางเดิม ซึ่งจะสามารถลดปัญหาสภาพคอขวดและการจราจรในพื้นที่ได้
ทช. จึงได้ดำเนินโครงการก่อสร้างสะพานข้ามคลองมหาสวัสดิ์ ถนนราชพฤกษ์ จังหวัดนนทบุรี โดยมีรูปแบบสะพานเหล็กขนาด 2 ช่องจราจรต่อทิศทาง (ไป – กลับ) กว้าง 8.50 เมตร ฝั่งขาเข้าสะพานมีความยาว 2.10 กิโลเมตร และฝั่งขาออกสะพานมีความยาว 1.90 กิโลเมตร รวมทั้งมีงานก่อสร้างระบบระบายน้ำ ระบบไฟฟ้าแสงสว่าง และงานเบ็ดเตล็ดใช้งบประมาณในการก่อสร้าง 1,181.515 ล้านบาท
สำหรับในช่วงระหว่างดำเนินการก่อสร้าง ทช. ได้ทำการติดตั้งแบริเออร์และติดตั้งป้ายเตือนลดความเร็วให้ประชาชนสามารถสังเกตเห็นได้ชัดเจน เพื่อความปลอดภัยในการเดินทาง รวมถึง ได้ทำการปิด - เบี่ยงช่องจราจร จำนวน 3 จุด ดังนี้ ช่วง กม.ที่ 12+900 - ที่ 15+100 ขวาทาง บริเวณช่องจราจรคู่ขนาน 1 ช่องจราจร, ช่วง กม.ที่ 12+950 ถึง กม.ที่ 14+600 ซ้ายทาง บริเวณช่องจราจรคู่ขนาน 1 ช่องจราจร และ ช่วง กม.ที่ 13+300 ถึง กม.ที่ 14+600 บริเวณช่องจราจรหลักช่องขวาสุด 1 ช่องจราจร ขาออกมุ่งหน้าจังหวัดนนทบุรี ซึ่งจะทำการเบี่ยงไปจนกว่างานก่อสร้างจะแล้วเสร็จ ทั้งนี้ ขอความร่วมมือให้ผู้ใช้เส้นทางโปรดสังเกตป้ายจราจร รวมถึงปฏิบัติตามป้ายเตือน ป้ายแนะนำ อย่างเคร่งครัด เพื่อความปลอดภัยในการเดินทางและต้องขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/76957