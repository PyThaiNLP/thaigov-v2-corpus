รัฐบาลไทย-ข่าวทำเนียบรัฐบาล-นายมนตรี เดชสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 7/2566 


วันอังคารที่ 2 มกราคม 2567
นายมนตรี เดชสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 7/2566
....
วันนี้ (2 มกราคม 2567) เวลา 14.00 น. นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการติดตาม เร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิต ครั้งที่ 7/2566 โดยมี นางวันทนีย์ วัฒนะ ปลัดกรุงเทพมหานคร นายปิยพงษ์ จิวัฒนกุลไพศาล รองอธิบดีกรมทางหลวง นายอนันต์ โพธิ์นิ่มแดง รองผู้ว่าการรถไฟแห่งประเทศไทย ผู้บริหารกรุงเทพมหานคร ร่วมการประชุม ณ ห้องประชุมกระทรวงคมนาคม
นายมนตรี เดชาสกุลสม กล่าวว่า การประชุมครั้งนี้เป็นการติดตามเร่งรัดการดำเนินงานโครงการก่อสร้างสายพัฒนาคูน้ำริมถนนวิภาวดีรังสิตของกรมทางหลวง (ทล.) กระทรวงคมนาคม ซึ่งโครงการฯ มีวัตถุประสงค์เพื่อแก้ไขปัญหาอุทกภัยและน้ำท่วมขังส่งเสริมการบริหารจัดการน้ำและยกระดับคุณภาพชีวิตของประชาชน โดยเฉพาะประชาชนที่อาศัยอยู่ริมถนนวิภาวดีรังสิต ปัจจุบันโครงการมีผลงานก่อสร้าง ระยะที่ 2    ตอนที่ 1 ร้อยละ 65.432 ตอนที่ 2 ร้อยละ 73.158 ตอนที่ 3 ร้อยละ 89.212 และระยะที่ 3 ร้อยละ 1.362 ทั้งนี้ ที่ประชุมได้มอบให้ ทล. ดำเนินการ ดังนี้
1. ให้สำนักสำรวจและออกแบบ ทล. หารือกับหน่วยงานที่เกี่ยวข้อง เพื่อพิจารณารูปแบบการก่อสร้างสะพานทางเชื่อมคูน้ำริมถนนวิภาวดีรังสิต เพื่อให้การก่อสร้างมีความรวดเร็ว มั่นคง แข็งแรง เนื่องจากในระยะที่ 3 มีสะพานทางเชื่อมจำนวน 87 แห่ง หากก่อสร้างรูปแบบปกติ เกรงว่าจะใช้เวลานาน และส่งผลกระทบต่อพี่น้องประชาชน
2. ให้ประสานกรุงเทพมหานคร สำนักสิ่งแวดล้อม หน่วยงานที่เกี่ยวข้องกับการปรับปรุงภูมิทัศน์ โดยจัดทำเป็นคณะทำงานปรับปรุงภูมิทัศน์คูน้ำรวมเกาะกลางถนนวิภาวดีรังสิต เพื่อหารือรายละเอียดในการจัดทำโครงการนำร่อง อาทิ การปรับปรุงภูมิทัศน์ การบำรุงรักษาต้นไม้ ติดตั้งไฟฟ้าส่องสว่าง และจัดทำแปลงตัวอย่าง (show case) ระหว่างสถานีสูบน้ำคลองบางเขน และสถานีสูบน้ำคลองบางซื่อ ฝั่งตะวันออกหรือขาเข้ากรุงเทพมหานคร
3. ประสานงานกับสำนักการระบายน้ำ สำนักสิ่งแวดล้อม กรุงเทพมหานคร การไฟฟ้านครหลวง และหน่วยงานด้านสื่อสาร จัดทำแผนการแก้ไขปัญหาอุปสรรคของโครงการ เพื่อให้แต่ละหน่วยงานบูรณาการการดำเนินงานร่วมกัน
4. ประสานงานกับการรถไฟแห่งประเทศไทย ในการจัดทำบันทึกข้อตกลงความร่วมมือ เพื่อแก้ไขปัญหาการใช้ที่ดินบนเขตแนวรถไฟ ช่วง กม. ที่ 14+000 - 25+500 ถนนวิภาวดีรังสิต (หลักสี่ - ดอนเมือง) ให้แล้วเสร็จภายในเดือนกุมภาพันธ์ 2567
5. เร่งรัดการดำเนินโครงการให้เป็นไปตามแผนงานโดยเร็ว และได้สั่งการให้ ทล. แก้ไขปัญหาจุดที่มีข้อร้องเรียนจากพี่น้องประชาชน ได้แก่
- จุดซอยวิภาวดี 16 ให้ก่อสร้างดาดท้องคูน้ำแล้วเสร็จภายในสัปดาห์แรกของเดือนมกราคม 2567
- จุดหน้าโรงเรียนหอวัง ให้สรุปรูปแบบที่แก้ไขบ่อพักและท่อระบายน้ำเสีย ของสำนักการระบายน้ำ โดยนำเสนอในการประชุมครั้งต่อไป
- จุดบริเวณทางเข้าไทยรัฐ ซึ่งมีประตูทางเข้า 3 จุด จุดที่ดำเนินการทำทางเชื่อมแล้ว ให้ ทล. แจ้ง กสทช. ย้ายสายสื่อสารที่ตกท้องช้างทำให้รถบรรทุกเข้าออกไม่ได้ ส่วนอีก 2 จุดให้ทำแผนเร่งรัดและก่อสร้างให้แล้วเสร็จภายในเดือนเมษายน 2567
- เร่งรัดดำเนินการงานก่อสร้างร้อยสายไฟฟ้าใต้ดิน ductbank บริเวณจุดหน้า sc asset  หน้าโรงพยาบาลวิภาวดี และหน้ามหาวิทยาลัยเกษตรศาสตร์ จากนั้นรีบตอก corrugated concrete sheet pile เพื่อให้กำแพงกันดินต่อเนื่อง โดยจัดทำแผนงานเร่งรัดให้แล้วเสร็จก่อนเดือนพฤษภาคม 2567

ที่มา : https://www.thaigov.go.th/news/contents/details/76943