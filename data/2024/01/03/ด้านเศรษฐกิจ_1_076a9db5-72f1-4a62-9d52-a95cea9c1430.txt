รัฐบาลไทย-ข่าวทำเนียบรัฐบาล-กระทรวงคมนาคม สรุปรายงานข้อมูลการเดินทางและอุบัติเหตุช่วงเทศกาลปีใหม่ 2567 ระหว่างวันที่ 29 ธันวาคม 2566 - 1 มกราคม 2567 (สะสม 4 วัน) ณ วันที่ 2 มกราคม 2567


วันอังคารที่ 2 มกราคม 2567
กระทรวงคมนาคม สรุปรายงานข้อมูลการเดินทางและอุบัติเหตุช่วงเทศกาลปีใหม่ 2567 ระหว่างวันที่ 29 ธันวาคม 2566 - 1 มกราคม 2567 (สะสม 4 วัน) ณ วันที่ 2 มกราคม 2567
...
ตามที่ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มีนโยบายให้ทุกหน่วยงานในสังกัดกระทรวงคมนาคม เตรียมความพร้อมอำนวยความสะดวกและความปลอดภัยให้กับประชาชนอย่างเต็มกำลังความสามารถ เพื่อให้พี่น้องประชาชน “เดินทางทั่วไทย คมนาคม สะดวก ปลอดภัย ใส่ใจให้บริการประชาชน” ให้ครอบคลุมทุกมิติ โดยเน้นย้ำการป้องกันและลดอุบัติเหตุทางถนน และที่สำคัญคือความปลอดภัยขั้นสูงสุด ในการลดความสูญเสียทั้งชีวิตและทรัพย์สินของพี่น้องประชาชน ตามนโยบาย “คมนาคม เพื่อความอุดมสุขของประชาชน” นั้น กระทรวงคมนาคม โดยศูนย์ปฏิบัติการความปลอดภัยคมนาคม ได้สรุปรายงานข้อมูลการเดินทางและอุบัติเหตุช่วงเทศกาลปีใหม่ 2567 ระหว่างวันที่ 29 ธันวาคม 2566 - 1 มกราคม 2567 (สะสม 4 วัน) ประมวลผลข้อมูล ณ วันที่ 2 มกราคม 2567 เวลา 08.30 น. จากระบบการเดินทางและระบบ TRAMS พบว่า
1. การเดินทางด้วยระบบขนส่งสาธารณะรวม 10,203,651 คน-เที่ยว จำแนกตามพื้นที่ในการเดินทาง เป็นการเดินทางภายในกรุงเทพฯ 7,328,682 คน-เที่ยว ระหว่างจังหวัด 1,171,706 คน-เที่ยว ภายในจังหวัด 841,324 คน-เที่ยว และระหว่างประเทศ 861,939 คน-เที่ยว และจำแนกตามรูปแบบการเดินทางเป็นการเดินทางทางถนน 3,309,929 คน-เที่ยว ทางราง 4,679,771 คน-เที่ยว ทางน้ำ 1,016,911 คน-เที่ยว และทางอากาศ 1,197,040 คน-เที่ยว
2. การเดินทางด้วยระบบขนส่งสาธารณะระหว่างจังหวัด 1,171,706 คน-เที่ยว มีรูปแบบการขนส่งประกอบด้วย ทางถนน ทางราง และทางอากาศ โดยแต่ละรูปแบบการขนส่งมีการเดินทางแยกตามภาค ดังนี้
- ทางถนน 447,694 คน-เที่ยว แบ่งเป็น ภาคเหนือ 57,127 คน ภาคตะวันออกเฉียงเหนือ 99,613 คน ภาคกลาง 104,989 คน ภาคตะวันออก 60,618 คน ภาคใต้ 94,845 คน ส่วนการเดินทางด้วยรถหมวด 3 ของกรมการขนส่งทางบก ซึ่งเป็นการเดินทางระหว่างเขตจังหวัดในส่วนภูมิภาค จำนวน 30,502 คน
- ทางราง 351,442 คน-เที่ยว แบ่งเป็น ภาคเหนือ 70,765 คน ภาคตะวันออกเฉียงเหนือ 93,549 คน ภาคตะวันตก 39,876 คน ภาคตะวันออก 45,662 คน ภาคใต้ 101,590 คน
- ทางอากาศ 372,570 คน-เที่ยว แบ่งเป็น ภาคเหนือ 57,285 คน ภาคตะวันออกเฉียงเหนือ 37,873 คน ภาคกลาง (ดอนเมือง และสุวรรณภูมิ) 169,514 คน ภาคตะวันออก (อู่ตะเภา) 685 คน ภาคใต้ 341 คน และภาคตะวันตก (หัวหิน) 106,872 คน
3. ปริมาณจราจรบนถนนทางหลวงผ่าน 10 จุดสำรวจที่เป็นเส้นทางเข้า/ออกกรุงเทพฯ -ปริมณฑล ของกรมทางหลวง และทางพิเศษของการทางพิเศษแห่งประเทศไทย มีปริมาณรวม 8,838,848 คัน เป็นการเดินทางขาเข้ากรุงเทพฯ 6,013,401 คัน และขาออกกรุงเทพฯ 2,825,447 คัน
4. ศักยภาพในการรองรับผู้โดยสาร โดยท่าอากาศยาน ท่าเรือ ที่มีปริมาณการเดินทางเกินศักยภาพในการรองรับ ได้แก่ ท่าเรือในแม่น้ำเจ้าพระยา (เกิน 61%) ท่าอากาศยานภูเก็ต (เกิน 55%) ท่าอากาศยานเชียงใหม่ (เกิน 21%) ท่าอากาศยานหาดใหญ่ (เกิน 21%) และท่าอากาศดอนเมือง (เกิน 1%) ซึ่งบริษัท ท่าอากาศยานไทย จำกัด (มหาชน) และกรมเจ้าท่า ได้มีการบริหารจัดการเพื่ออำนวยความสะดวก และปลอดภัยในการเดินทางให้ประชาชนโดยเรียบร้อยและทั่วถึง
5. อุบัติเหตุบนโครงข่ายถนนของกระทรวงคมนาคม เกิดอุบัติเหตุ 943 ครั้ง มีผู้บาดเจ็บ 992 คน และมีผู้เสียชีวิต 105 คน โดยยานพาหนะที่เกิดอุบัติเหตุสูงสุด คือ รถจักรยานยนต์ 436 ครั้ง
6. รถโดยสารสาธารณะเกิดอุบัติเหตุ 8 ครั้ง รถโดยสาร 8 คัน มีผู้บาดเจ็บ 10 คน (รถคู่กรณี) และมีจำนวนผู้เสียชีวิต 2 คน (รถคู่กรณี)
7. โครงข่ายทางรางเกิดอุบัติเหตุ 2 ครั้ง (ผู้โดยสารผลัดตกขบวนรถไฟ 2 ครั้ง) มีผู้บาดเจ็บ 1 คน และมีผู้เสียชีวิต 1 คน
8. โครงข่ายทางน้ำเกิดอุบัติเหตุ 1 ครั้ง (นักท่องเที่ยวเช่าเรือเหมาลำประสบเหตุชนหินริมฝั่ง) มีผู้บาดเจ็บ 8 คน และมีผู้เสียชีวิต 1 คน
9. โครงข่ายทางอากาศ ไม่มีรายงานการเกิดอุบัติเหตุ
10. ผู้ประจำรถโดยสารสาธารณะ รถไฟ และเรือโดยสาร ที่อยู่ระหว่างการปฏิบัติหน้าที่ไม่พบการเสพสารเสพติดและแอลกอฮอล์

ที่มา : https://www.thaigov.go.th/news/contents/details/76942