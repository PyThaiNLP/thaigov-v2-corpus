รัฐบาลไทย-ข่าวทำเนียบรัฐบาล-​รัฐบาลยืนยันระบบเทคโนโลยี​ของรถไฟฟ้าได้คุณภาพตามมาตรฐานสากล ขอให้ประชาชนมั่นใจ ด้าน คค. เรียกบริษัทฯ ชี้แจงวันนี้ (3 ม.ค.67)


วันพุธที่ 3 มกราคม 2567
03/01/2567
พิมพ์
​รัฐบาลยืนยันระบบเทคโนโลยี​ของรถไฟฟ้าได้คุณภาพตามมาตรฐานสากล ขอให้ประชาชนมั่นใจ ด้าน คค. เรียกบริษัทฯ ชี้แจงวันนี้ (3 ม.ค.67)
​รัฐบาลยืนยันระบบเทคโนโลยี​ของรถไฟฟ้าได้คุณภาพตามมาตรฐานสากล ขอให้ประชาชนมั่นใจ ด้าน คค. เรียกบริษัทฯ ชี้แจงวันนี้ (3 ม.ค.67)
วันที่ 3 มกราคม 2567 นายชัย วัชรงค์ โฆษกประจำสำนักนายกรัฐมนตรี  เปิดเผยว่า จากกรณีเหตุการณ์รถไฟฟ้าสายสีเหลือง ล้อหลุดหล่นลงมาใส่รถแท็กซี่ที่วิ่งสัญจรอยู่บนถนนเทพารักษ์ กม.3 ในพื้นที่ จ.สมุทรปราการ นั้น
ทันทีที่ทราบข่าว นายสุริยะ จึงรุ่งเรืองกิจ รัฐมนตรีว่าการกระทรวงคมนาคม  พร้อมด้วยนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้เดินทางไปถึงพื้นที่เกิดเหตุ ตรวจสอบสาเหตุเป็นที่เรียบร้อยแล้ว ซึ่งจากการสอบถามบริษัท อีสเทิร์น บางกอกโมโนเรล จำกัด (EBM) ผู้รับสัมปทานรถไฟฟ้ามหานครสายสีเหลือง เปิดเผยถึงสาเหตุในเบื้องต้นพบว่าเกิดจากเบ้าลูกปืนล้อแตก  ทำให้ล้อหลุดหล่นลงมา โดยขณะนี้รถไฟฟ้าสายสีเหลืองได้เข้าศูนย์ซ่อมบำรุงแล้ว และในส่วนของรถไฟฟ้าไม่ได้เป็นอะไร สามารถวิ่งให้บริการได้ตามปกติ
โฆษกประจำสำนักนายกรัฐมนตรีกล่าวต่อไปว่า วันนี้ (3 ม.ค.67) รัฐมนตรีว่าการกระทรวงคมนาคมเรียกบริษัท อีสเทิร์น บางกอกโมโนเรล จำกัด (EBM) ผู้รับสัมปทาน เข้ามาชี้แจงถึงสาเหตุที่เกิดขึ้น พร้อมหารือบทลงโทษกับบริษัทผู้รับสัมปทาน กรณีเกิดเหตุการณ์หรือเกิดอุบัติเหตุต่อการเดินรถไฟฟ้า เตรียมออกกฎคาดโทษตัดสิทธิ์การสัมปทานครั้งต่อไป
“ยืนยันรัฐบาลให้ความสำคัญเรื่องความปลอดภัยต่อการเดินทางของประชาชนบนรถไฟฟ้า ทั้งนี้ ถือเป็นครั้งแรกที่เกิดเหตุการณ์ล้อรถไฟฟ้าหลุด ยืนยันว่าระบบเทคโนโลยี​ของรถไฟฟ้าได้คุณภาพตามมาตรฐานสากล ขอให้ประชาชนมั่นใจ รัฐบาลโดยกระทรวงคมนาคม จะได้ตรวจสอบพร้อมชี้แจงให้ประชาชนทราบถึงสาเหตุ” โฆษกฯ ย้ำ

ที่มา : https://www.thaigov.go.th/news/contents/details/76945