รัฐบาลไทย-ข่าวทำเนียบรัฐบาล-กรมการขนส่งทางบก อำนวยความสะดวกจัดรถเสริมรองรับประชาชนกลับบ้าน พร้อมตรวจเข้มรถโดยสารและพนักงานขับรถทุกสถานีขนส่งและจุดจอดทั่วประเทศ


วันพุธที่ 3 มกราคม 2567
กรมการขนส่งทางบก อำนวยความสะดวกจัดรถเสริมรองรับประชาชนกลับบ้าน พร้อมตรวจเข้มรถโดยสารและพนักงานขับรถทุกสถานีขนส่งและจุดจอดทั่วประเทศ
...
กรมการขนส่งทางบก อำนวยความสะดวกจัดรถเสริมรองรับประชาชนกลับบ้าน พร้อมตรวจเข้มรถโดยสารและพนักงานขับรถทุกสถานีขนส่งและจุดจอดทั่วประเทศ เผยผลการตรวจสะสมระหว่างวันที่ 29 ธันวาคม 2566 - 2 มกราคม 2567 กว่า 70,000 คัน
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า กรมการขนส่งทางบก (ขบ.) อำนวยความสะดวกรองรับประชาชนเดินทางกลับบ้านจากช่วงเทศกาลปีใหม่ 2567 จัดรถเสริมให้เพียงพอต่อความต้องการของประชาชน พร้อมมีมาตรการตรวจเข้มรถโดยสารสาธารณะและพนักงานขับรถ ณ สถานีขนส่งผู้โดยสาร/จุดจอด และจุด Checking Point รวม 222 จุด ทั่วประเทศ ระหว่างวันที่ 29 ธันวาคม 2566 - 4 มกราคม 2567 เพื่อป้องกันและลดอุบัติเหตุทางถนนในช่วงเทศกาลปีใหม่ และเน้นย้ำให้ผู้ประกอบการขนส่ง ผู้ให้บริการสถานีขนส่งผู้โดยสารและจุดจอดทุกแห่ง ตรวจความพร้อมของรถและผู้ขับรถก่อนออกเดินทาง ตามแบบ Checklist เช่น การมีใบอนุญาตขับรถที่ถูกต้อง ตรวจความพร้อมด้านร่างกาย และการตรวจวัดระดับแอลกอฮอล์ในลมหายใจต้องเป็นศูนย์มิลลิกรัมเปอร์เซ็นต์ ชั่วโมงการขับรถไม่เกินที่กฎหมายกำหนด รถโดยสารสาธารณะทุกคันต้องมีสภาพมั่นคงแข็งแรงทั้งสภาพตัวรถภายนอกและภายใน รวมทั้งอุปกรณ์เพื่อความปลอดภัยต่าง ๆ ต้องพร้อมใช้งานอยู่เสมอ    พร้อมจัดเจ้าหน้าที่ให้คำแนะนำและให้ความรู้แก่ผู้โดยสารกรณีเกิดเหตุฉุกเฉิน และขอให้ผู้โดยสารทุกที่นั่งคาดเข็มขัดนิรภัยตลอดการเดินทาง เพื่อป้องกันการบาดเจ็บและเสียชีวิตเมื่อรถเกิดอุบัติเหตุ สำหรับผลดำเนินการตรวจความพร้อม ในวันที่ 2 มกราคม 2567 ตรวจรถโดยสารสาธารณะแล้ว 14,476 คัน ไม่พบรถบกพร่อง ส่วนการตรวจความพร้อมและตรวจสอบอุณหภูมิพนักงานขับรถ จำนวน 14,476 ราย ไม่พบความบกพร่อง ในส่วนการตรวจสอบอุณหภูมิพนักงานขับรถ  ไม่พบพนักงานขับรถอุณหภูมิเกิน ทั้งนี้ ผลการตรวจรถโดยสารสาธารณะสะสมระหว่างวันที่ 29 ธันวาคม 2566 - 2 มกราคม 2567 แล้ว จำนวน 73,521 คัน
สำหรับผลการดำเนินการติดตามตรวจสอบการเดินรถโดยสารสาธารณะและรถบรรทุก ด้วยระบบ GPS Tracking ผ่านศูนย์บริหารจัดการเดินรถด้วยระบบ GPS ประจำวันที่ 2 มกราคม 2567 มีจำนวน 49,429 คัน พบการใช้ความเร็วเกินกฎหมายกำหนด 312 คัน ผลตรวจสอบการใช้ความเร็วรถโดยสารและรถบรรทุก ด้วยกล้องเลเซอร์ บนถนนสายหลักและสายรอง 2,383 คัน พบการใช้ความเร็วเกินกฎหมายกำหนด 33 คัน ขบ. จะประสานผู้ประกอบการขนส่ง เจ้าหน้าที่ตำรวจ และหน่วยงานที่เกี่ยวข้องเพื่อระงับการใช้ความเร็ว ควบคู่กับมาตรการบังคับใช้กฎหมายอย่างเคร่งครัด สำหรับการร้องเรียนเกี่ยวกับรถโดยสารสาธารณะผ่านศูนย์ 1584 ได้รับเรื่องร้องเรียน จำนวน 61 เรื่อง สภาพรถไม่มั่นคงแข็งแรง/ดัดแปลงตัวรถ และอุปกรณ์ส่วนควบไม่ครบถ้วนถูกต้อง ขับรถประมาท/น่าหวาดเสียว และผู้ประจำรถแสดงกิริยาวาจาไม่สุภาพ/แต่งกายไม่เรียบร้อย ตามลำดับ ขบ. จะเร่งติดตามผู้กระทำผิดมาสอบสวนและดำเนินการลงโทษตามกฎหมายต่อไป ทั้งนี้ พบปัญหาจากการใช้บริการรถโดยสารสาธารณะ แจ้งสายด่วน 1584 ตลอด 24 ชั่วโมง

ที่มา : https://www.thaigov.go.th/news/contents/details/76961