รัฐบาลไทย-ข่าวทำเนียบรัฐบาล-“ศุภมาส” รมว.อว. เปิดเวทีสัมมนาฯ และประชุมสามัญประจำปี 2567 ผนึกกำลัง 9 มทร. - สถาบันเทคโนโลยีปทุมวัน ร่วมกันสร้างความเข้มแข็งให้สถาบันการศึกษา


วันจันทร์ที่ 29 มกราคม 2567
“ศุภมาส” รมว.อว. เปิดเวทีสัมมนาฯ และประชุมสามัญประจำปี 2567 ผนึกกำลัง 9 มทร. - สถาบันเทคโนโลยีปทุมวัน ร่วมกันสร้างความเข้มแข็งให้สถาบันการศึกษา
“ศุภมาส” รมว.อว. เปิดเวทีสัมมนาฯ และประชุมสามัญประจำปี 2567 ผนึกกำลัง 9 มทร. - สถาบันเทคโนโลยีปทุมวัน ร่วมกันสร้างความเข้มแข็งให้สถาบันการศึกษา
เมื่อวันที่ 27 ม.ค. นางสาวศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดโครงการสัมมนาทางวิชาการและประชุมสามัญประจำปีที่ประชุมประธานสภาคณาจารย์และข้าราชการ มหาวิทยาลัยเทคโนโลยีราชมงคล 9 แห่ง ได้แก่ มหาวิทยาลัยเทคโนโลยีราชมงคลอีสาน มหาวิทยาลัยเทคโนโลยีราชมงคลพระนคร มหาวิทยาลัยเทคโนโลยีราชมงคลรัตนโกสินทร์ มหาวิทยาลัยเทคโนโลยีราชมงคลล้านนา มหาวิทยาลัยเทคโนโลยีราชมงคลศรีวิชัย มหาวิทยาลัยเทคโนโลยีราชมงคลธัญบุรี มหาวิทยาลัยเทคโนโลยีราชมงคลกรุงเทพ มหาวิทยาลัยเทคโนโลยีราชมงคลตะวันออก มหาวิทยาลัยเทคโนโลยีราชมงคลสุวรรณภูมิ และสถาบันเทคโนโลยีปทุมวัน โดยมีคณะผู้บริหาร คณาจารย์ นักศึกษา และเจ้าหน้าที่เข้าร่วม ณ อาคาร 4 ชั้น 2 วิทยาลัยเพาะช่าง มหาวิทยาลัยเทคโนโลยีราชมงคลรัตนโกสินทร์ เขตพระนคร กทม.
นางสาวศุภมาส กล่าวว่า ถือเป็นโอกาสอันดีที่กรรมการสภาคณาจารย์ ผู้แทนจาก 10 สถาบัน ของมหาวิทยาลัยเทคโนโลยีราชมงคล 9 แห่ง และสถาบันเทคโนโลยีปทุมวัน รวมทั้งผู้บริหารจากหน่วยงานต่าง ๆ ได้มาเข้าร่วมโครงการในวันนี้ เนื่องจากทุกท่านเป็นผู้ที่มีบทบาทและหน้าที่หลักในการดำเนินงานให้สถาบันการศึกษาเกิดความเข้มแข็ง อีกทั้งเป็นสื่อกลางในการถ่ายทอดองค์ความรู้ให้แก่นักศึกษาอันเป็นเมล็ดพันธุ์ของชาติที่จะต้องเติบโตไปอย่างมั่นคง ผ่านกระบวนการเรียนการสอน และกระตุ้นให้เยาวชนได้ตระหนักถึงบทบาทหน้าที่ของตนเอง เพื่อเตรียมความพร้อมสู่การเป็นบัณฑิตนักปฏิบัติ อันเป็นกำลังสำคัญของชาติในอนาคต
“เวทีนี้เปิดโอกาสให้ทุกท่านได้ระดมความคิดเห็นและแลกเปลี่ยนแนวความคิดในการปฏิบัติงานระหว่างกัน จะได้นำไปปรับใช้ในการพัฒนามหาวิทยาลัยได้อย่างมีประสิทธิภาพ เพื่อการสร้างกำลังคนคุณภาพให้กับประเทศ” รมว.อว. กล่าว
ทั้งนี้ งานสัมมนาทางวิชาการและประชุมสามัญประจำปีดังกล่าว ได้มีการจัดเสวนา 3 หัวข้อ ดังนี้ (1) แนวทางการพัฒนากระบวนการปฏิบัติงานสภาคณาจารย์และข้าราชการตามพระราชบัญญัติมหาวิทยาลัยฯ (2) บทบาทและหน้าที่ของที่ประชุมสภาคณาจารย์และข้าราชการ มทร. 9 แห่ง และสถาบันเทคโนโลยีปทุมวัน (ปครป.) ต่อการพัฒนามหาวิทยาลัย และ (3) พลังศิลปะ ภาษา วัฒนธรรม สร้างภูมิปัญญา เพิ่มมูลค่า “Soft Power” รวมทั้งมีกิจกรรมศึกษาผลงานและรับชมศิลปวัฒนธรรมไทยแขนงต่าง ๆ ของวิทยาลัยเพาะช่าง กิจกรรมทัศนศึกษาวัดสระเกศราชวรมหาวิหาร วัดภูเขาทองแห่งเกาะรัตนโกสินทร์ และเยี่ยมชมสถานที่สำคัญและวิถีชีวิตในชุมชนโดยรอบ นอกจากนี้ ยังมีกิจกรรมสักการะพระบรมสารีริกธาตุบนยอดสุวรรณบรรพต และพระพุทธมงคลชินสีห์วชิรมุนี การชมภาพจิตรกรรมฝาผนังที่เขียนครั้งแรกในสมัยรัชกาลที่ 3 และชมต้นพระศรีมหาโพธิ์ โดยกิจกรรมทั้งหมดนี้จัดขึ้นระหว่างวันที่ 26-28 มกราคม 2567

ที่มา : https://www.thaigov.go.th/news/contents/details/78111