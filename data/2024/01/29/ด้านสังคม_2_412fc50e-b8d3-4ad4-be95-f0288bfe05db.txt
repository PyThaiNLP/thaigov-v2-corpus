รัฐบาลไทย-ข่าวทำเนียบรัฐบาล-"วราวุธ" รมว.พม. เสียใจ เหตุสลด เด็กนักเรียน ม.2 ย่านสวนหลวง  ย้ำ ขอรอฟังข้อเท็จจริงก่อนว่า ผู้ก่อเหตุเป็นเด็กพิเศษหรือไม่


วันจันทร์ที่ 29 มกราคม 2567
"วราวุธ" รมว.พม. เสียใจ เหตุสลด เด็กนักเรียน ม.2 ย่านสวนหลวง  ย้ำ ขอรอฟังข้อเท็จจริงก่อนว่า ผู้ก่อเหตุเป็นเด็กพิเศษหรือไม่
"วราวุธ" รมว.พม. เสียใจ เหตุสลด เด็กนักเรียน ม.2 ย่านสวนหลวง  ย้ำ ขอรอฟังข้อเท็จจริงก่อนว่า ผู้ก่อเหตุเป็นเด็กพิเศษหรือไม่
วันนี้ (29 ม.ค. 67)  นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า กรณีเด็กนักเรียนชาย ม.2 โรงเรียนแห่งหนึ่ง ในพื้นที่เขตสวนหลวง กทม. ก่อเหตุทำร้ายร่างกายจนทำให้มีเด็กอีกคนเสียชีวิต 1 ราย นั้น เบื้องต้น ได้ทราบว่า เหตุเกิดขึ้นที่โรงเรียนมัธยมแห่งหนึ่ง ซึ่งผู้ก่อเหตุเป็นเด็กนักเรียนชายชั้น ม.2 แต่ยังไม่ได้รับการยืนยันว่าเป็นเด็กพิเศษหรือไม่ สำหรับข้อมูลเบื้องต้นทราบเพียงว่า เด็ก ม.2 ต่างห้องเรียนก่อเหตุใช้มีดแทงกัน ซึ่งตนขอแสดงความเสียใจกับครอบครัวของเด็กที่เกิดเหตุการณ์นี้ขึ้น ทั้งนี้ ตนได้สั่งการไปยังกรมส่งเสริมและพัฒนาคุณภาพชีวิตคนพิการ (พก.) รวมทั้งกรมกิจการเด็กและเยาวชน (ดย.) ให้ประสานกับหน่วยงานสังกัดกระทรวง พม. ในพื้นที่ เพื่อลงพื้นที่ตรวจสอบข้อเท็จจริง และทางกระทรวง พม. จะส่งทีมสหวิชาชีพเข้าประสานงานกับทางโรงเรียน เจ้าหน้าที่ตำรวจ และหน่วยงานในพื้นที่ต่อไป
นายวราวุธ กล่าวเพิ่มเติมว่า ขอฝากพี่น้องประชาชนที่บริโภคข่าวในขณะนี้ อย่าเพิ่งเร่งตัดสินว่าเด็กที่ก่อเหตุเป็นเด็กพิเศษ ขอให้ฟังข้อเท็จจริงจากหน่วยงานราชการ และหน่วยงานที่เกี่ยวข้องเสียก่อน  เพราะขณะนี้ เรายังไม่ทราบข้อเท็จจริงว่าอะไรเป็นอะไร แต่อย่างไรก็ตาม ผมขอแสดงความเสียใจกับครอบครัวของเด็กนักเรียนที่ได้รับผลกระทบเหตุการณ์ครั้งนี้
ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/78114