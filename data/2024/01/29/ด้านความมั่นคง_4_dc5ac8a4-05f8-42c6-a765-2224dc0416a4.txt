รัฐบาลไทย-ข่าวทำเนียบรัฐบาล-ผู้ว่าฯ สมุทรสาคร ลงดาบมีคำสั่งปิด Tag Pub เป็นเวลา 5 ปี หลัง มท.1 นำทีมฝ่ายปกครองสนธิกำลังเข้าจับกุม หลังพบลักลอบกระทำผิดกฎหมายหลายฉบับ


วันจันทร์ที่ 29 มกราคม 2567
29/01/2567
พิมพ์
ผู้ว่าฯ สมุทรสาคร ลงดาบมีคำสั่งปิด Tag Pub เป็นเวลา 5 ปี หลัง มท.1 นำทีมฝ่ายปกครองสนธิกำลังเข้าจับกุม หลังพบลักลอบกระทำผิดกฎหมายหลายฉบับ
ผู้ว่าฯ สมุทรสาคร ลงดาบมีคำสั่งปิด Tag Pub เป็นเวลา 5 ปี หลัง มท.1 นำทีมฝ่ายปกครองสนธิกำลังเข้าจับกุม หลังพบลักลอบกระทำผิดกฎหมายหลายฉบับ
เมื่อวันที่ 28 ม.ค. 67 นายผล ดำธรรม ผู้ว่าราชการจังหวัดสมุทรสาคร เปิดเผยว่า จังหวัดสมุทรสาครได้รับรายงานจากอำเภอกระทุ่มแบน กรณีเมื่อช่วงเที่ยงคืนเศษของวันที่ 27 ม.ค. 67 นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วยชุดปฏิบัติการพิเศษกรมการปกครอง ที่ทำการปกครองจังหวัดสมุทรสาคร ที่ทำการปกครองอำเภอกระทุ่มแบน บูรณาการตำรวจ และ ป.ป.ส. เข้าจับกุมสถานบริการ Tag Pub ในฐานความผิดเปิดสถานบริการเกินเวลาที่กฎหมายกำหนด ทั้งยินยอมหรือปล่อยปละละเลยให้มีการใช้สารเสพติดภายในสถานบริการ มีการขายเครื่องดื่มแอลกอฮอล์ในเวลาห้ามขาย และส่งเสริมการขายเครื่องดื่มแอลกอฮอล์ ซึ่งเป็นการกระทำฝ่าฝืนคำสั่งหัวหน้าคณะรักษาความสงบแห่งชาติ ที่ 22/2558 ลงวันที่ 22 กรกฎาคม 2558 โดยนายไพรัช (สงวนนามสกุล) ผู้ประกอบการสถานบริการ "ร้านแท็ก" ได้ให้การรับสารภาพแล้วว่ากระทำความผิดจริงในเรื่องการเปิดสถานบริการเกินเวลา และปล่อยปะละเลยให้มียาเสพติดในสถานบริการ ซึ่งเป็นการฝ่าฝืนกฎหมายอย่างชัดแจ้ง
"จังหวัดสมุทรสาคร จึงได้มีคำสั่งจังหวัดสมุทรสาคร ที่ 350/2567 สั่งปิดสถานบริการ "ร้านแท็ก" เลขที่ 20/59 ตำบลอ้อมน้อย อำเภอกระทุ่มแบน จังหวัดสมุทรสาคร และห้ามมิให้ใช้สถานที่ดังกล่าวเปิดสถานบริการหรือสถานประกอบการที่เปิดให้บริการในลักษณะที่คล้ายกับสถานบริการ และไม่อนุญาตให้ต่ออายุใบอนุญาต เป็นระยะเวลาห้าปี นับแต่วันที่ 28 มกราคม พ.ศ. 2567 จนถึงวันที่ 27 มกราคม พ.ศ. 2572" นายผลฯ กล่าวเน้นย้ำ
นายผล ดำธรรม ผู้ว่าราชการจังหวัดสมุทรสาคร กล่าวเพิ่มเติมว่า จังหวัดสมุทรสาครมุ่งมั่นในการรักษาความสงบเรียบร้อยในสังคม โดยนำแนวนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กำชับให้ฝ่ายปกครองได้บูรณาการร่วมกับหน่วยงานที่เกี่ยวข้องหมั่นตรวจสอบตรวจตรา และดำเนินการกับผู้ฝ่าฝืนกฎหมายทุกประเภทอย่างเอาจริงเอาจัง พร้อมทั้งประสานงานด้านการข่าว และพฤติการณ์ที่อาจก่อให้เกิดความไม่เป็นระเบียบเรียบร้อยของสังคมร่วมกับหน่วยงานในพื้นที่และในส่วนกลางอย่างต่อเนื่อง โดยหากพี่น้องประชาชนมีเบาะแสการกระทำความผิดทุกประเภท สามารถแจ้งได้ที่สายด่วนศูนย์ดำรงธรรมจังหวัดสมุทรสาคร โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78097