รัฐบาลไทย-ข่าวทำเนียบรัฐบาล-“ศุภมาส” รมว.อว. กระชับความร่วมมือกับ JICA ผลักดันวิทยาศาสตร์และเทคโนโลยีขั้นสูง มุ่งพัฒนากำลังคนเพื่อประโยชน์ทางเศรษฐกิจของไทย-ญี่ปุ่น


วันจันทร์ที่ 29 มกราคม 2567
“ศุภมาส” รมว.อว. กระชับความร่วมมือกับ JICA ผลักดันวิทยาศาสตร์และเทคโนโลยีขั้นสูง มุ่งพัฒนากำลังคนเพื่อประโยชน์ทางเศรษฐกิจของไทย-ญี่ปุ่น
“ศุภมาส” รมว.อว. กระชับความร่วมมือกับ JICA ผลักดันวิทยาศาสตร์และเทคโนโลยีขั้นสูง มุ่งพัฒนากำลังคนเพื่อประโยชน์ทางเศรษฐกิจของไทย-ญี่ปุ่น
เมื่อวันที่ 25 ม.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นางสาวสุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัดกระทรวง อว. ดร.จันทร์เพ็ญ เมฆาอภิรักษ์ ผู้ตรวจราชการกระทรวง อว. และผู้บริหารหน่วยงานที่เกี่ยวข้อง ได้ให้การต้อนรับและร่วมหารือกับนายมิกิโอะ ฮาตาเอดะ (Mikio HATAEDA) รองประธานอาวุโสฝ่ายเอเชียตะวันออกเฉียงใต้และแปซิฟิก องค์การความร่วมมือระหว่างประเทศแห่งญี่ปุ่น (JICA) และคณะ ณ ห้องประชุม 3B อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม (โยธี)
ในการนี้ นางสาวศุภมาส ได้กล่าวต้อนรับนายมิกิโอะ ฮาตาเอดะ และคณะ พร้อมทั้งกล่าวขอบคุณที่ให้การสนับสนุนโครงการความร่วมมือระหว่างองค์กร JICA และกระทรวง อว. ได้แก่ (1) โครงการสร้างเครื่องกำเนิดแสงซินโครตรอนเพื่อสร้างความเข้มแข็งด้านการวิจัยพัฒนา และทรัพยากรมนุษย์ด้านวิทยาศาสตร์เทคโนโลยีขั้นสูงในพื้นที่เขตนวัตกรรมระเบียงเศรษฐกิจพิเศษภาคตะวันออก (2) โครงการไทยโคเซ็น (Thai Kosen) และ (3) โครงการการพัฒนาการศึกษาด้านวิศวกรรมศาสตร์ในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน (ASEAN University Network/Southeast Asia Engineering Education Development Network - AUN-SEED/Net) รวมทั้งสร้างความเชื่อมั่นว่าจะผลักดันโครงการต่าง ๆ ให้สำเร็จด้วยดีต่อไป
รมว.อว.กล่าวต่อว่า ในส่วนของความคืบหน้าของการดำเนินโครงการสร้างเครื่องกำเนิดแสงซินโครตรอนเพื่อสร้างความเข้มแข็งด้านการวิจัยพัฒนา และทรัพยากรมนุษย์ด้านวิทยาศาสตร์เทคโนโลยีขั้นสูงในพื้นที่เขตนวัตกรรมระเบียงเศรษฐกิจพิเศษภาคตะวันออก ซึ่งสถาบันวิจัยแสงซินโครตรอนได้ร่วมมือกับ RIKEN Spring-8 CENTER ของญี่ปุ่นในการออกแบบและจัดสร้างเครื่องกำเนิดแสง อยู่ระหว่างการพิจารณาจัดทำข้อตกลงความร่วมมือระหว่างไทย-ญี่ปุ่น ทั้งในระดับกระทรวงและในระดับหน่วยดำเนินงาน ทั้งนี้ อว. อยู่ระหว่างการประสานกับสำนักงานสภาพัฒนาเศรษฐกิจและสังคมแห่งชาติในการพิจารณารายละเอียดของข้อเสนอโครงการก่อนที่จะเสนอคณะรัฐมนตรีเพื่อพิจารณาให้ความเห็นชอบต่อไป
ขณะที่ โครงการไทยโคเซ็น (Thai Kosen) นักศึกษารุ่นแรกของสถาบันไทยโคเซ็นแห่ง สถาบันเทคโนโลยีพระจอมเกล้าเจ้าคุณทหารลาดกระบัง (สจล.) กำลังจะสำเร็จการศึกษาในเดือนมีนาคมปีนี้ โดยบริษัทภาคเอกชนและภาคอุตสาหกรรมของญี่ปุ่นได้เสนอที่จะรับผู้สำเร็จการศึกษารุ่นแรกจากสถาบันไทยโคเซ็นเข้าทำงาน และด้านโครงการการพัฒนาการศึกษาด้านวิศวกรรมศาสตร์ในเอเชียตะวันออกเฉียงใต้ ภายใต้เครือข่ายมหาวิทยาลัยอาเซียน (ASEAN University Network/Southeast Asia Engineering Education Development Network - AUN-SEED/Net) เป็นโครงการที่ได้ร่วมมือดำเนินการมายาวนานกว่า 20 ปีซึ่งประสบผลสำเร็จในการสร้างบุคลากรในสาขาวิศวกรรมศาสตร์ของไทยในหลายสาขาวิชาชีพรวมทั้งอาจารย์ วิศวกรและนักวิจัย
“อว. ขอขอบคุณรัฐบาลญี่ปุ่น และ JICA ที่ได้ให้การสนับสนุนและช่วยเหลือประเทศไทยในการริเริ่มและขับเคลื่อนความร่วมมือในสามโครงการดังกล่าวมาอย่างต่อเนื่อง ทั้งนี้ อว. จะพิจารณาเร่งรัดกระบวนการดำเนินงานของฝ่ายไทยให้เป็นไปตามกรอบเวลา  และจะดูแลโครงการความร่วมมือที่ได้หารือกันในวันนี้อย่างดีที่สุด ให้สมกับที่รัฐบาลญี่ปุ่นมีความปรารถนาดีและให้การสนับสนุนไทยมาโดยตลอด ตลอดจนจะเดินหน้าขยายความร่วมมือกับญี่ปุ่นในด้านการพัฒนาทรัพยากรมนุษย์ การวิจัยและพัฒนา รวมทั้งการสร้างนวัตกรรมาใหม่ ๆ เพื่อประโยชน์ร่วมกันในการพัฒนาเศรษฐกิจและสังคมของทั้งสองประเทศ” นางสาวศุภมาสกล่าว
นอกจากนี้ JICA ได้ให้ข้อมูลเพิ่มเติมว่า เมื่อไม่นานมานี้ JICA ได้ลงนามในบันทึกความร่วมมือ (MOC) กับมหาวิทยาลัยธรรมศาสตร์ เพื่อสร้างเครือข่ายความร่วมมือทางวิชาการและการพัฒนาอย่างยั่งยืน และขอให้ อว. ช่วยส่งเสริมการเรียนการสอนด้านญี่ปุ่นศึกษาในมหาวิทยาลัยไทยเพื่อเป็นการเสริมสร้างความสัมพันธ์ การแลกเปลี่ยนองค์ความรู้และวัฒนธรรมอันดีระหว่างกันอีกด้วย

ที่มา : https://www.thaigov.go.th/news/contents/details/78110