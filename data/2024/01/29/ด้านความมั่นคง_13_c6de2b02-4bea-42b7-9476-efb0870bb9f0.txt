รัฐบาลไทย-ข่าวทำเนียบรัฐบาล-พ่อเมืองปากน้ำโพจับมือแม่บ้าน มท. เปิดจวนปลูกพืชผักสวนครัว ขับเคลื่อนการสร้างความมั่นคงทางอาหารอย่างต่อเนื่อง พร้อมขยายผลให้จังหวัดนครสวรรค์เป็นสังคมที่พัฒนาอย่างยั่งยืนในทุกมิติ


วันจันทร์ที่ 29 มกราคม 2567
29/01/2567
พิมพ์
พ่อเมืองปากน้ำโพจับมือแม่บ้าน มท. เปิดจวนปลูกพืชผักสวนครัว ขับเคลื่อนการสร้างความมั่นคงทางอาหารอย่างต่อเนื่อง พร้อมขยายผลให้จังหวัดนครสวรรค์เป็นสังคมที่พัฒนาอย่างยั่งยืนในทุกมิติ
พ่อเมืองปากน้ำโพจับมือแม่บ้านมหาดไทย เปิดจวนปลูกพืชผักสวนครัว ขับเคลื่อนการสร้างความมั่นคงทางอาหารอย่างต่อเนื่อง พร้อมขยายผลให้จังหวัดนครสวรรค์เป็นสังคมที่พัฒนาอย่างยั่งยืนในทุกมิติ
วันนี้ (29 ม.ค. 67) นายทวี เสริมภักดีกุล ผู้ว่าราชการจังหวัดนครสวรรค์ เปิดเผยว่า จังหวัดนครสวรรค์ได้รณรงค์ส่งเสริมให้ข้าราชการ พนักงาน และเจ้าหน้าที่ ปลูกพืชผักสวนครัวตามโครงการเสริมสร้างความมั่นคงทางอาหาร ซึ่งเป็นการน้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี “บ้านนี้มีรัก ปลูกผักกินเอง” ทุกครัวเรือน เพื่อที่ครัวเรือนจะได้บริโภคอาหารที่มีคุณภาพ อุดมไปด้วยคุณค่าทางโภชนาการ ได้รับประทานผักที่ปลอดภัยต่อการประกอบอาหาร และเป็นการลดค่าใช้จ่ายในครัวเรือนได้ พร้อมทั้งรณรงค์ส่งเสริมการจัดทำถังขยะเปียกลดโลกร้อน สำหรับทิ้งขยะเศษอาหารในชีวิตประจำวัน และบริหารจัดการขยะตั้งแต่ต้นทาง ส่งเสริมให้รู้จักการคัดแยกขยะตามหลัก 3Rs (Reduce Reuse Recycle) คือ ใช้น้อย ใช้ซ้ำ และนำกลับมาใช้ใหม่ เพื่อลดการปล่อยก๊าซคาร์บอนไดออกไซด์ที่เป็นต้นเหตุของภาวะโลกร้อน และยังช่วยสร้างจุลินทรีย์และอินทรีย์วัตถุที่เป็นประโยชน์แก่ทรัพยากรดินและน้ำ ตามเจตนาการขับเคลื่อนวันดินโลก (World Soil Day) ของกระทรวงมหาดไทย ซึ่งกิจกรรมเหล่านี้ล้วนมุ่งเป้าไปที่การพัฒนาคน เพื่อให้คนไปพัฒนาพื้นที่ ยกระดับคุณภาพชีวิต สร้างความยั่งยืนให้ครอบครัว เเละชุมชน
นายทวี เสริมภักดีกุล ผู้ว่าราชการจังหวัดนครสวรรค์ กล่าวว่า จังหวัดนครสวรรค์ได้ร่วมกับชมรมแม่บ้านมหาดไทยจังหวัดนครสวรรค์ นำโดย นางวราภรณ์ เสริมภักดีกุล ประธานแม่บ้านมหาดไทยจังหวัดนครสวรรค์ ร่วมกันจัดกิจกรรมปลูกพืชผักสวนครัว ณ จวนผู้ว่าราชการจังหวัดนครสวรรค์ เพื่อสร้างความมั่นคงทางอาหารอย่างต่อเนื่องและยั่งยืน เพื่อเป็นตัวอย่างในการรณรงค์ให้มีการปลูกผักสวนครัวทุกครัวเรือนทั่วจังหวัดนครสวรรค์ เน้นการพึ่งตนเองและความสามัคคีของคนในชุมชน ต่อยอดและขยายผลอย่างต่อเนื่องให้เห็นผลเป็นรูปธรรม ลดรายจ่าย สร้างรายได้ ทำให้เกิดกระแสการปลูกผักสวนครัวอย่างต่อเนื่องเป็นตัวอย่างแก่ประชาชนในจังหวัดนครสวรรค์ และยังเป็นการขับเคลื่อนโครงการ "ครอบครัวมหาดไทย ใส่ใจสิ่งแวดล้อม" ซึ่งได้ดำเนินการสร้างการรับรู้ และปลูกฝังให้ข้าราชการ พนักงานราชการ ลูกจ้าง เจ้าหน้าที่ ตลอดจนประชาชนทั่วไป ให้ความสำคัญกับสิ่งแวดล้อมในทุกมิติ เพื่อส่งต่อสิ่งแวดล้อมที่ดีให้กับลูกหลาน พร้อมทั้งต่อยอดเป้าหมายการพัฒนาที่ยั่งยืน (Sustainable Development Goals: SDGs) ด้วยการน้อมนำหลักปรัชญาของเศรษฐกิจพอเพียงมาเป็นแนวทางในการดำรงชีวิตในทุกหมู่บ้านและทุกครัวเรือน
นายทวี เสริมภักดีกุล ผู้ว่าราชการจังหวัดนครสวรรค์ กล่าวเพิ่มเติมว่า การทำให้จังหวัดนครสวรรค์เป็นพื้นที่แห่งความสุขนั้น จะต้องทำให้เป็นพื้นที่แห่งความช่วยเหลือเกื้อกูลกันด้วย เป็นสังคมแห่งการแบ่งปัน อันจะทำให้เกิดสังคมที่ผู้คนมีแต่ความรักใคร่ และเป็นสังคมที่พัฒนาอย่างยั่งยืนในทุกมิติ ไม่ว่าจะเป็นด้านสังคม เศรษฐกิจ และสิ่งแวดล้อม ซึ่งจังหวัดนครสวรรค์มีความมุ่งมั่นที่จะสร้างความมั่นคงในชีวิตให้กับพี่น้องประชาชน ทำให้เกิดความมั่นคงด้านอาหาร ทำให้สังคม ชุมชนของเรามีแหล่งผลิตอาหารที่มีคุณภาพ รวมทั้งสร้างงาน สร้างอาชีพ สร้างรายได้ให้กับประชาชนในชุมชน ทำให้ประชาชนในพื้นที่มีความเป็นอยู่ที่ดีอย่างยั่งยืน สอดคล้องกับเป้าหมายการพัฒนาที่ยั่งยืนขององค์การสหประชาชาติ พร้อมทั้งนำนโยบายของกระทรวงมหาดไทยที่มุ่งทำให้เกิดการ “บำบัดทุกข์ บำรุงสุข” เพื่อพี่น้องประชาชนได้มีคุณภาพชีวิตที่ดีอย่างยั่งยืนต่อไป
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78133