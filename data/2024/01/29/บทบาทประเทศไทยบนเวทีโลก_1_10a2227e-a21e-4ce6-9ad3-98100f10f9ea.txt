รัฐบาลไทย-ข่าวทำเนียบรัฐบาล-รองนายกรัฐมนตรีและรัฐมนตรีว่าการกระทรวงการต่างประเทศร่วมหารือสถานการณ์ในเมียนมา Diplomacy Dialogue on Myanmar ในห้วงการประชุม World Economic Forum ประจำปี ค.ศ. 2024


วันจันทร์ที่ 29 มกราคม 2567
รองนายกรัฐมนตรีและรัฐมนตรีว่าการกระทรวงการต่างประเทศร่วมหารือสถานการณ์ในเมียนมา Diplomacy Dialogue on Myanmar ในห้วงการประชุม World Economic Forum ประจำปี ค.ศ. 2024
รองนายกรัฐมนตรีและรัฐมนตรีว่าการกระทรวงการต่างประเทศร่วมหารือสถานการณ์ในเมียนมา Diplomacy Dialogue on Myanmar ในห้วงการประชุม World Economic Forum ประจำปี ค.ศ. 2024
นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศได้เข้าร่วมการหารือ Diplomacy Dialogue on Myanmar ในห้วงของการประชุม World Economic Forum ประจำปี ค.ศ. 2024 ซึ่งผู้เข้าร่วมเป็นผู้แทนระดับสูงจากภูมิภาคและหน่วยงานระหว่างประเทศที่ได้รับเชิญ โดยมีนายสีหศักดิ์ พวงเกตุแก้ว ผู้ช่วยรัฐมนตรีประจำกระทรวงการต่างประเทศเข้าร่วมด้วย
รองนายกรัฐมนตรีฯ กล่าวว่า ไทยจะมีบทบาทเชิงรุกและสร้างสรรค์ ทั้งร่วมกับอาเซียนและได้รับการสนับสนุนจากกลุ่มประเทศเพื่อนบ้านของเมียนมาและหุ้นส่วนต่าง ๆ ของอาเซียน เพื่อส่งเสริมสันติภาพ เสถียรภาพ และความเป็นอันหนึ่งอันเดียวกันในเมียนมา อีกทั้งยังได้ย้ำถึงความจำเป็นที่ทุกฝ่ายในเมียนมาจะมีส่วนร่วมในการเจรจาที่มีความหมายเพื่อให้นำไปสู่ความปรองดองและทางออกทางการเมืองที่สันติ
รองนายกรัฐมนตรีฯ กล่าวถึงสิ่งแรกที่ไทยจะดำเนินการในทันที คือ การให้ความช่วยเหลือด้านมนุษยธรรมตามที่เมียนมาต้องการ โดยเฉพาะข้อริเริ่มในการยกระดับการให้ความช่วยเหลือด้านมนุษยธรรมแก่ประชาชนเมียนมาตามแนวชายแดนไทย-เมียนมา อีกทั้งได้เล่าถึงการที่ไทยและเมียนมาอยู่ระหว่างหารือรายละเอียดในการส่งมอบความช่วยเหลืออย่างมีประสิทธิภาพ เชื่อถือได้ และโปร่งใส รวมถึงเข้าถึงประชาชนเมียนมาที่ต้องการความช่วยเหลืออย่างทั่วถึง

ที่มา : https://www.thaigov.go.th/news/contents/details/78073