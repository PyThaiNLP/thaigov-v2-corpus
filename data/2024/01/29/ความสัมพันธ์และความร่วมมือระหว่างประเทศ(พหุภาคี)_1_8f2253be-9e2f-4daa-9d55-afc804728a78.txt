รัฐบาลไทย-ข่าวทำเนียบรัฐบาล-ไทยและ UNODC จัดการบรรยายสรุปเกี่ยวกับการแก้ไขปัญหาอาชญากรรมข้ามชาติและความท้าทายด้านความมั่นคงในภูมิภาค


วันจันทร์ที่ 29 มกราคม 2567
ไทยและ UNODC จัดการบรรยายสรุปเกี่ยวกับการแก้ไขปัญหาอาชญากรรมข้ามชาติและความท้าทายด้านความมั่นคงในภูมิภาค
ไทยและ UNODC จัดการบรรยายสรุปเกี่ยวกับการแก้ไขปัญหาอาชญากรรมข้ามชาติและความท้าทายด้านความมั่นคงในภูมิภาค
กระทรวงการต่างประเทศ โดยกรมอาเซียน และสำนักงานว่าด้วยยาเสพติดและอาชญากรรมแห่งสหประชาชาติ (United Nations Office on Drugs and Crime: UNODC) ได้ร่วมจัดการบรรยายสรุปเรื่องความท้าทายของอาชญากรรมข้ามชาติ ยาเสพติด แนวโน้มความมั่นคงในรูปแบบใหม่ และข้อริเริ่มที่เกี่ยวข้องในเอเชียตะวันออกเฉียงใต้ โดยมีนางสาวอุศณา พีรานนท์ อธิบดีกรมอาเซียน และนาย Jeremy Douglas ผู้แทนประจำภูมิภาคเอเชียตะวันออกเฉียงใต้และแปซิฟิกของ UNODC เป็นประธานร่วม
ในการบรรยายสรุป ผู้เชี่ยวชาญของ UNODC ได้นำเสนอข้อมูลการจัดการกับความท้าทายด้านอาชญากรรมข้ามชาติ โดยเฉพาะในเรื่องการค้ามนุษย์ การฟอกเงิน อาชญากรรมทางไซเบอร์ ยาเสพติด และคอร์รัปชัน ผ่านความร่วมมือระดับภูมิภาค โดยมุ่งเน้นการพัฒนาขีดความสามารถ ควบคู่ไปกับการพัฒนาเครื่องมือและอุปกรณ์เพื่อรับมือกับภัยคุกคามความมั่นคงทั้งในรูปแบบเดิมและรูปแบบใหม่
นอกจากนี้ นายพลพงศ์ วังแพน รองอธิบดีกรมอาเซียน ได้นำเสนอพัฒนาการของ “แผนงานความร่วมมือการจัดการชายแดนอาเซียน” (The ASEAN Border Management Cooperation Roadmap) ซึ่งไทยจะเป็นผู้ยกร่าง ตามที่ได้รับความเห็นชอบจากที่ประชุมอธิบดีกรมตรวจคนเข้าเมืองและหัวหน้าฝ่ายกงสุลกระทรวงการต่างประเทศอาเซียน ครั้งที่ 26 (ASEAN Directors-General of Immigration Departments and Heads of Consular Affairs Meeting: DGICM) ที่ภูเก็ต เมื่อเดือนสิงหาคม 2566 ปัจจุบัน กระทรวงการต่างประเทศได้เริ่มกระบวนการหารือกับหน่วยงานไทยแล้ว และจะหารือผู้มีส่วนได้ส่วนเสียที่เกี่ยวข้อง ก่อนเวียนร่างแผนงานให้ประเทศสมาชิกอาเซียนพิจารณาเพื่อให้ร่างแผนงานมีความครอบคลุมและสมบูรณ์ ทั้งนี้ รองอธิบดีกรมอาเซียนย้ำว่า ความพยายามในระดับชาติด้านความมั่นคงทางชายแดนจำเป็นต้องดำเนินควบคู่ไปกับความร่วมมือระดับภูมิภาค เพื่อให้อาเซียนเป็นภูมิภาคที่มีความปลอดภัย มั่นคง และเชื่อมโยงกันมากยิ่งขึ้น

ที่มา : https://www.thaigov.go.th/news/contents/details/78075