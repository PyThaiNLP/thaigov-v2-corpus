รัฐบาลไทย-ข่าวทำเนียบรัฐบาล-กรมทางหลวงชนบท คุมเข้มรถบรรทุกน้ำหนักเกิน จัดตั้งด่านตรวจชั่งน้ำหนักเคลื่อนที่ในพื้นที่จังหวัดอุบลราชธานี 


วันจันทร์ที่ 29 มกราคม 2567
กรมทางหลวงชนบท คุมเข้มรถบรรทุกน้ำหนักเกิน จัดตั้งด่านตรวจชั่งน้ำหนักเคลื่อนที่ในพื้นที่จังหวัดอุบลราชธานี
...
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 7 (อุบลราชธานี) ร่วมกับแขวงทางหลวงชนบทอุบลราชธานี จัดตั้งด่านตรวจชั่งน้ำหนักเคลื่อนที่บนถนนสาย อบ.2060 แยก ทล.23 - ทล.212 ถนนคลังอาวุธ ตำบลขามใหญ่ อำเภอเมืองอุบลราชธานี (กม. ที่ 1+800) และถนนสาย อบ.4005 แยก ทล.2050 - บ้านสะพือ อำเภอตาลสุม อำเภอพิบูลมังสาหาร จังหวัดอุบลราชธานี (กม. ที่ 13+500) เนื่องจากถนนสายดังกล่าวเป็นเส้นทางรถบรรทุกใช้ในการสัญจรค่อนข้างมาก ทั้งนี้ เพื่อตรวจสอบและควบคุมน้ำหนักของรถบรรทุกไม่ให้น้ำหนักเกินกว่าที่กฎหมายกำหนด ตามมาตรการของกระทรวงคมนาคม และ ทช. รวมทั้งเป็นไปตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ที่ได้สั่งการให้ทุกหน่วยงานในสังกัดกระทรวงคมนาคม ดำเนินงานภายใต้กรอบนโยบาย “คมนาคม เพื่อความอุดมสุขของประชาชน” ในทุกมิติ พร้อมกำชับถึงการทำงานในทุกขั้นตอน ต้องมีความโปร่งใสตรวจสอบได้ หมั่นตรวจตรากวดขัน บังคับใช้กฎหมายเรื่องรถบรรทุกน้ำหนักเกินอย่างจริงจังและต่อเนื่อง ทั้งนี้ ทช. ขอความร่วมมือทุกภาคส่วนปฏิบัติตามกฎหมายและมาตรการดังกล่าวอย่างเคร่งครัด เพื่อความปลอดภัยของผู้ใช้เส้นทาง
อย่างไรก็ตาม ทช. จะจัดเจ้าหน้าที่ตั้งด่านตรวจชั่งน้ำหนักแบบเคลื่อนที่อย่างต่อเนื่องและจะเวียนจัดตั้งด่านตรวจฯ ไปยังเส้นทางอื่น ๆ ให้ทั่วถึงต่อไป หากประชาชนพบเห็นรถบรรทุกน้ำหนักเกินสามารถแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/78122