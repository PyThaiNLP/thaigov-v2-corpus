รัฐบาลไทย-ข่าวทำเนียบรัฐบาล-“เพราะสังคมจะสงบสุขได้ต้องไม่มีคำว่า “ก้ำกึ่ง” มีแต่คำว่า “เป็นระเบียบเรียบร้อย”” นายอำเภอคลองหลวง สนองนโยบาย มท.1 นำชุดปฏิบัติการพิเศษฝ่ายปกครองสนธิกำลังตำรวจ สรรพสามิต จับกุมร้าน


วันจันทร์ที่ 29 มกราคม 2567
29/01/2567
พิมพ์
“เพราะสังคมจะสงบสุขได้ต้องไม่มีคำว่า “ก้ำกึ่ง” มีแต่คำว่า “เป็นระเบียบเรียบร้อย”” นายอำเภอคลองหลวง สนองนโยบาย มท.1 นำชุดปฏิบัติการพิเศษฝ่ายปกครองสนธิกำลังตำรวจ สรรพสามิต จับกุมร้าน
นายอำเภอคลองหลวง สนองนโยบาย มท.1 นำชุดปฏิบัติการพิเศษฝ่ายปกครองสนธิกำลังตำรวจ สรรพสามิต จับกุมร้าน "ก้ำกึ่ง" ลักลอบเปิดสถานประกอบการไร้ใบอนุญาต หนำซ้ำชิดรั้วสถานศึกษามหาวิทยาลัยชื่อดัง
เมื่อวันที่ 28 ม.ค. 67 นายกองตรี อภิสรา เกษอินทร์ นายอำเภอคลองหลวง เปิดเผยว่า ที่ทำการปกครองอำเภอคลองหลวงได้สืบทราบจากแหล่งข่าวว่า มีร้านขายเหล้าชื่อดังในพื้นที่อำเภอคลองหลวง “ก้ำกึ่ง” เปิดให้บริการติดกับมหาวิทยาลัยธรรมศาสตร์ ศูนย์รังสิต ตำบลคลองหนึ่ง อำเภอคลองหลวง จังหวัดปทุมธานี โดยในแต่ละวันจะมีนักท่องเที่ยวเข้าใช้บริการวันละหลายร้อยคน
“ตนจึงได้มอบหมายให้สายลับอำเภอคลองหลวงเข้าตรวจสอบ พบว่ามีการเปิดให้บริการจริง มีการจำหน่ายสุรา และเล่นดนตรีสด สถานที่ตั้งอยู่บนชั้น 2 อาคารไม่มีเลขที่ โดยอยู่ในซอยถนนส่วนบุคคล ติดกับมหาวิทยาลัยธรรมศาสตร์ ศูนย์รังสิต โดยจากการสอดส่องบริเวณร้านไม่พบใบอนุญาต” นายกองตรี อภิสราฯ กล่าวในช่วงต้น
นายกองตรี อภิสรา เกษอินทร์ นายอำเภอคลองหลวง กล่าวต่ออีกว่า ทันทีที่ได้รับการยืนยันจากสายลับ ในคืนวันที่ 26 มกราคม 2567 เวลา 23.00 น. ต่อเนื่องเช้าวันที่ 27 มกราคม 2567 ตนพร้อมด้วยนายรัชพงศ์ ศิริมี ปลัดอำเภอหัวหน้ากลุ่มงานบริหารงานปกครอง นางสาวเย็นตา รุ่งสุวรรณ ปลัดอำเภอหัวหน้ากลุ่มงานทะเบียนและบัตร นายธงชัย อัครธรรมบดี ปลัดอำเภอหัวหน้าฝ่ายอนุญาตทางปกครอง นายธวัฒชัย กลับช่วย ปลัดอำเภองานสำนักงานอำเภอ นายไพทูรย์ แสงสวัสดิ์ ปลัดอำเภอหัวหน้าฝ่ายความมั่นคง จึงได้บูรณาการชุดปฏิบัติการพิเศษฝ่ายปกครองอำเภอคลองหลวงร่วมกับตำรวจสถานีตำรวจภูธรคลองหลวง อำนวยการโดย พันตำรวจเอก วิษณุรักษ์ พรหมเมศร์ รองผู้บังคับการตำรวจภูธรจังหวัดปทุมธานี รักษาราชการแทนผู้กำกับสถานีตำรวจภูธรคลองหลวง สรรพสามิตพื้นที่ปทุมธานี 2 นำโดยนางสาวรัตนา กำจาย นักวิชาการสรรพสามิตชำนาญการ และสมาชิกกองอาสารักษาดินแดนอำเภอคลองหลวงที่ 2 จำนวน 30 นาย ได้บุกจู่โจมจับกุมร้าน "ก้ำกึ่ง" พบนักท่องเที่ยวจำนวนมาก กำลังดื่มกินภายในร้านที่มีการแสดงดนตรีสด โดยพนักงานฝ่ายปกครองได้จับกุมเจ้าของร้านและร้องทุกข์กล่าวโทษในฐานความผิด “จำหน่ายสุราโดยไม่ได้รับอนุญาต” นำส่งพนักงานสอบสวนสถานีตำรวจภูธรคลองหลวงดำเนินคดีตามกฎหมาย นอกจากนี้ยังเป็นการกระทำฝ่าฝืนคำสั่ง คสช. ที่ 22/2558 และมีที่ตั้งติดกับมหาวิทยาลัยธรรมศาสตร์ ศูนย์รังสิต จึงเตรียมเสนอผู้ว่าราชการจังหวัดปทุมธานี สั่งปิดสถานที่และห้ามมิให้มีการเปิดสถานบริการหรือสถานประกอบการในสถานที่ดังกล่าวอีก
“การปฏิบัติการในครั้งนี้ ที่ทำการปกครองอำเภอคลองหลวงมุ่งเน้นการดำเนินการตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นายอรรษิษฐ์ สัมพันธรัตน์ อธิบดีกรมการปกครอง และผู้ว่าราชการจังหวัดปทุมธานี โดยมุ่งเน้นการจัดระเบียบสังคม ปราบปรามผู้มีอิทธิพล และยาเสพติด จับกุมผู้ฝ่าฝืนกฎหมายอย่างเข้มข้นต่อเนื่อง เพื่อสร้างสังคมให้สงบสุข บ้านเมืองเป็นระเบียบเรียบร้อย ประชาชนมีความปลอดภัยในชีวิตและทรัพย์สิน ทั้งยังปกป้องเยาวชนให้ห่างไกลจากอบายมุข เพื่อสร้างพลเมืองที่มีคุณภาพให้กับประเทศชาติ ทำให้ประเทศชาติมั่นคง ประชาชนมีความสุขอย่างยั่งยืน” นายกองตรี อภิสราฯ กล่าวเพิ่มเติม
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78096