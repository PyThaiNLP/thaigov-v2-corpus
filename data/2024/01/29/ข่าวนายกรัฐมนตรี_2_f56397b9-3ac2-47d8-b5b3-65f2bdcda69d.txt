รัฐบาลไทย-ข่าวทำเนียบรัฐบาล-นายกฯ แจ้งข่าวดี ทูตจีนยินดีสนับสนุนหมีแพนด้าให้ประเทศไทย เผยประเทศจีนสนใจโครงการ Landbridge เตรียมให้ คค.เดินทางจัด Road Show สร้างความเข้าใจ ย้ำไทยจีนมีความสัมพันธ์ที่แน่นแฟ้น


วันจันทร์ที่ 29 มกราคม 2567
29/01/2567
พิมพ์
นายกฯ แจ้งข่าวดี ทูตจีนยินดีสนับสนุนหมีแพนด้าให้ประเทศไทย เผยประเทศจีนสนใจโครงการ Landbridge เตรียมให้ คค.เดินทางจัด Road Show สร้างความเข้าใจ ย้ำไทยจีนมีความสัมพันธ์ที่แน่นแฟ้น
นายกฯ แจ้งข่าวดี ทูตจีนยินดีสนับสนุนหมีแพนด้าให้ประเทศไทย เผยประเทศจีนสนใจโครงการ Landbridge เตรียมให้ คค.เดินทางจัด Road Show สร้างความเข้าใจ ย้ำไทยจีนมีความสัมพันธ์ที่แน่นแฟ้น
วันนี้ (29 มกราคม 2567) เวลา 11.15 น. ณ บริเวณทางเชื่อมตึกไทยคู่ฟ้าและตึกสันติไมตรี ทำเนียบรัฐบาล ภายหลังการหารือกับ หวัง อี้ รัฐมนตรีต่างประเทศของจีน นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนว่า มีการเซ็นสัญญาเรื่องการค้าทางด้านเกษตรกรรมระหว่างร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์กับทูตจีน อีกทั้ง ประเทศจีนให้ความสนใจเรื่อง Landbridge แต่ต้องการข้อมูลเพิ่มเติม และไม่ใช่เพียงแค่ทางรัฐบาลจีนอย่างเดียว ทางเอกชนของจีนก็ให้ความสนใจที่จะมีส่วนร่วม เพราะว่าเขาทราบดีอยู่ว่าหนึ่งในเหตุผลหลักที่ประเทศไทยควรจะมีโครงการ Landbridge เนื่องจากการลงทุนที่มาจากประเทศจีนในช่วงปีหลัง ๆ บริษัทใหญ่ ๆ ของประเทศจีนมาลงทุนสร้างโรงงานผลิต โรงงานอุตสาหกรรมที่ใหญ่มากในเมืองไทย และไม่ใช่แค่มาตอบสนองความต้องการของคนในประเทศไทยอย่างเดียว แต่จะใช้ประเทศไทยเป็นศูนย์กลางการส่งออก
นายกรัฐมนตรีกล่าวต่อไปว่า ประเทศไทยจะต้องมีท่าเรือน้ำลึก ต้องมี Mega Project ใหญ่ ๆ อย่างโครงการ Landbridge เพื่อที่จะซัพพอร์ตในจุดนี้ โดยทางด้านนายสุริยะ จึงรุ่งเรืองกิจ รัฐมนตรีว่าการกระทรวงคมนาคมก็จะเดินทางไปประเทศจีนในเร็ว ๆ นี้ เพื่อจะจัดทำ Road Show ให้เกิดขึ้น ทั้งหมดนี้เป็นเพียงจุดเริ่มต้นที่ประเทศไทยมีความสัมพันธ์อันดีกับประเทศจีน ซึ่งในปีหน้าก็จะครบ 50 ปี ตนเองได้ถือโอกาสเรียนเชิญประธานาธิบดีสี จิ้นผิง ให้ท่านมาเยือนที่ประเทศไทยด้วย
นอกจากนี้ นายกรัฐมนตรีได้แจ้งข่าวดีว่า ได้ขอรับการสนับสนุนหมีแพนด้าจากทูตจีน ซึ่งทูตจีนยินดีจะสนับสนุน  ทำให้ประเทศไทยกลับมามีหมีแพนด้าในสวนสัตว์จังหวัดเชียงใหม่อีกครั้งหนึ่ง

ที่มา : https://www.thaigov.go.th/news/contents/details/78094