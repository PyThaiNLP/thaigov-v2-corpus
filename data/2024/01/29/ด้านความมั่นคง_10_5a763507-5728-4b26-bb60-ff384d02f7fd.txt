รัฐบาลไทย-ข่าวทำเนียบรัฐบาล-"ชาดา" ประธานเปิดสำนักงานที่ดินอิเล็กทรอนิกส์ ต่างสำนักงานแบบออนไลน์ 4 จังหวัด เดินหน้าสู่รัฐบาลดิจิทัล พร้อมอำนวยความสะดวกปชช. ลดโอกาสจนท.รัฐทุจริต


วันจันทร์ที่ 29 มกราคม 2567
29/01/2567
พิมพ์
"ชาดา" ประธานเปิดสำนักงานที่ดินอิเล็กทรอนิกส์ ต่างสำนักงานแบบออนไลน์ 4 จังหวัด เดินหน้าสู่รัฐบาลดิจิทัล พร้อมอำนวยความสะดวกปชช. ลดโอกาสจนท.รัฐทุจริต
"ชาดา" ประธาน เปิดสำนักงานที่ดินอิเล็กทรอนิกส์ ต่างสำนักงานแบบออนไลน์ 4 จังหวัด (ในพื้นที่จังหวัดเพชรบุรี ปทุมธานี นนทบุรี และสมุทรปราการ ณ สำนักงานเขตที่ดินจังหวัดเพชรบุรี) เดินหน้าสู่รัฐบาลดิจิทัล พร้อมอำนวยความสะดวกปชช. ลดโอกาสจนท.รัฐทุจริต
วันนี้ (29 มกราคม 2567) นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เป็นประธานเปิดงานสำนักงานที่ดินอิเล็กทรอนิกส์ ต่างสำนักงานแบบออนไลน์ ในพื้นที่จังหวัดเพชรบุรี ปทุมธานี นนทบุรี และสมุทรปราการ ณ สำนักงานเขตที่ดินจังหวัดเพชรบุรี
โดยถือเป็นนโยบายของรัฐบาล ด้านการใช้เทคโนโลยีที่ทันสมัย มาเพิ่มประสิทธิภาพการทำงานของภาครัฐ ให้เป็นรัฐบาลดิจิทัล อำนวยความสะดวกประชาชนมากยิ่งขึ้น พร้อมยึด ประชาชนเป็นศูนย์กลาง เพื่อตอบสนองความต้องการของประชาชน อย่างรวดเร็ว และโปร่งใส
"นโยบายของกระทรวงมหาดไทย ตามภารกิจของกรมที่ดิน คือ การบริการประชาชนแบบ One Stop Service มุ่งหน้าสู่ระบบความเป็นรัฐบาลดิจิทัล พัฒนาโครงสร้างพื้นฐานของประเทศ อำนวยความสะดวก ลดขั้นตอน ลดค่าใช้จ่าย เพื่อความโปร่งใส และลดโอกาสการใช้ดุลพินิจ และการทุจริตของเจ้าหน้าที่รัฐ" นายชาดา กล่าว
ที่ผ่านมากรมที่ดิน ให้บริการจดทะเบียนสิทธิ และนิติกรรมออนไลน์ ต่างสำนักงาน ไปแล้วกว่า 75 สำนักงาน ใน 8 จังหวัด และวันนี้ได้เปิดพร้อมกันอีก 4 จังหวัด คือ เพชรบุรี ปทุมธานี นนทบุรี และสมุทรปราการ ซึ่งจะเป็นประโยชน์กับประชาชน ไม่จำเป็นต้องเดินทางมายังสำนักงานที่ดิน ที่ที่ดินนั้นตั้งอยู่ แต่สามารถจดทะเบียนสิทธิ และนิติกรรม ที่สำนักงานที่ดินที่ใดก็ได้ ใกล้บ้าน ถือเป็นการอำนวยความสะดวกประชาชนมากยิ่งขึ้น

ที่มา : https://www.thaigov.go.th/news/contents/details/78128