รัฐบาลไทย-ข่าวทำเนียบรัฐบาล-‘พัชรวาท’ ติวเข้ม เตรียมตั้งของบ‘68 เน้นโครงการที่มีประสิทธิภาพ เกิดผลสัมฤทธิ์ สอดคล้องนโยบายรัฐบาล


วันจันทร์ที่ 29 มกราคม 2567
‘พัชรวาท’ ติวเข้ม เตรียมตั้งของบ‘68 เน้นโครงการที่มีประสิทธิภาพ เกิดผลสัมฤทธิ์ สอดคล้องนโยบายรัฐบาล
‘พัชรวาท’ ติวเข้ม เตรียมตั้งของบ‘68 เน้นโครงการที่มีประสิทธิภาพ เกิดผลสัมฤทธิ์ สอดคล้องนโยบายรัฐบาล
‘พัชรวาท’ ติวเข้ม เตรียมตั้งของบ‘68 เน้นโครงการที่มีประสิทธิภาพ เกิดผลสัมฤทธิ์ สอดคล้องนโยบายรัฐบาล
วันที่ 29 มกราคม 2567 เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมมอบนโยบายการจัดทำคำของบประมาณรายจ่ายประจำปีงบประมาณ พ.ศ. 2568 ของกระทรวงทรัพยากรธรรมชาติและสิ่งแวดล้อม ร่วมกับสำนักงบประมาณ โดยมีนายโกเมนทร์ ทีฆธนานนท์ ที่ปรึกษา รมว.ทส. นายนพดล พลเสน เลขานุการ รมว.ทส. นายจตุพร บุรุษพัฒน์ ปลัดกระทรวงฯ พร้อมด้วยคณะผู้บริหารจากหน่วยงานในสังกัดกระทรวงฯ และ นายอนันต์ แก้วกำเนิด รองผู้อำนวยการสำนักงบประมาณพร้อมคณะ เข้าร่วมการประชุม ณ ห้องประชุม 202 กระทรวงทรัพยากรธรรมชาติและสิ่งแวดล้อม เพื่อรับฟังนโยบายแนวทางการจัดทำคำของบประมาณประจำปี 2568 ของหน่วยงานใน ทส. พร้อมให้ข้อแนะนำ และชี้แจงแนวทางการจัดทำคำของบประมาณรายจ่ายประจำปี 2568 นโยบายสำคัญของรัฐบาล และยุทธศาสตร์การจัดสรรงบประมาณ
พล.ต.อ.พัชรวาท ได้มอบนโยบายในการจัดทำคำของบประมาณ โดยขอให้มุ่งเน้นการดำเนินงานตามลำดับความสำคัญ และจัดทำโครงการที่มีประสิทธิภาพ เกิดผลสัมฤทธิ์จริง ในกรอบระยะเวลาดำเนินการตั้งแต่ระยะสั้นไปจนถึงระยะยาวให้สอดคล้องกับนโยบายสำคัญของรัฐบาล แบ่งเป็น 1) ด้านสิ่งแวดล้อม ได้แก่ การแก้ไขปัญหาไฟป่า หมอกควัน และฝุ่นละออง PM2.5 ให้ทำงานเชิงรุก สื่อสารทุกช่องทางเพื่อให้ประชาชนเข้าใจ บูรณาการกับทุกหน่วยงานที่เกี่ยวข้อง จัดหาเครื่องมือ อุปกรณ์ และเทคโนโลยีที่ทันสมัย 2) ด้านทรัพยากรธรรมชาติ ให้ความสำคัญกับการอนุรักษ์ ป้องกัน และฟื้นฟูทรัพยากรธรรมชาติ เร่งรัดการแก้ไขปัญหาที่ดินของราษฎรในพื้นที่ป่าสงวนแห่งชาติ ป่าอนุรักษ์ และป่าชายเลนให้แล้วเสร็จโดยเร็ว เยียวยาผู้ได้รับผลกระทบจากปัญหาช้างป่า และสัตว์ป่า ให้ความสำคัญกับเศรษฐกิจภาคทะเล ด้วยการอนุรักษ์ ฟื้นฟูป่าชายเลน หญ้าทะเล และสัตว์ทะเลหายาก รวมถึงพัฒนาระบบเครื่องมือและการแจ้งเตือนภัยพิบัติ และสร้างความตระหนัก ความร่วมมือจากประชาชนให้ครอบคลุมพื้นที่เสี่ยงภัย แหล่งท่องเที่ยวทางธรรมชาติ พร้อมทั้งยกระดับสวนสัตว์ และสวนพฤกษศาสตร์ให้เทียบเท่ามาตรฐานสากล
3) ด้านการบริหารจัดการน้ำ พัฒนาและฟื้นฟู แหล่งน้ำผิวดิน และน้ำบาดาล เพื่อเป็นแหล่งน้ำต้นทุนให้เพียงพอต่อความต้องการ รวมถึงการจัดทำระบบกระจายน้ำให้ครอบคลุมและสอดคล้องกับความต้องการของประชาชน จัดหาเครื่องจักรกลต่าง ๆ ให้เพียงพอ 4) ด้านการเปลี่ยนแปลงสภาพภูมิอากาศ ต้องมีวิธีการ โครงการ กิจกรรม ในรูปแบบใหม่ ๆ ที่สื่อสารให้ประชาชนเห็นความสำคัญของปัญหาและเข้ามามีส่วนร่วมในการดำเนินงาน โครงการกิจกรรมต่าง ๆ ที่ดำเนินการต้องเกิดผลลัพธ์ ทั้งทางด้านการปรับตัว การลดการปล่อยก๊าซเรือนกระจก และการเก็บกักเพื่อนำไปสู่เป้าหมายการเป็นกลางทางคาร์บอน ในปี 2050 และการปล่อยก๊าซเรือนกระจกสุทธิเป็นศูนย์ในปี 2065 และ 5) ด้านการบริหารจัดการ ให้พัฒนาศักยภาพ บุคลากร สื่อสารสร้างความเข้าใจกับประชาชน มีการใช้เทคโนโลยีที่ทันสมัย ส่งเสริมการมีส่วนร่วมกับองค์กรปกครองส่วนท้องถิ่น ประชาชนและเยาวชน

ที่มา : https://www.thaigov.go.th/news/contents/details/78119