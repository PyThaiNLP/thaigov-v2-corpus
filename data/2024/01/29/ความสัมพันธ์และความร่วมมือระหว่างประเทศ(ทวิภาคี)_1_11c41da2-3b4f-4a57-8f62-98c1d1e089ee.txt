รัฐบาลไทย-ข่าวทำเนียบรัฐบาล-ที่ปรึกษาด้านความมั่นคงแห่งชาติสหรัฐอเมริกาเข้าเยี่ยมคารวะนายกรัฐมนตรี และพบหารือกับรองนายกรัฐมนตรีและรัฐมนตรีว่าการกระทรวงการต่างประเทศ


วันจันทร์ที่ 29 มกราคม 2567
ที่ปรึกษาด้านความมั่นคงแห่งชาติสหรัฐอเมริกาเข้าเยี่ยมคารวะนายกรัฐมนตรี และพบหารือกับรองนายกรัฐมนตรีและรัฐมนตรีว่าการกระทรวงการต่างประเทศ
ที่ปรึกษาด้านความมั่นคงแห่งชาติสหรัฐอเมริกาเข้าเยี่ยมคารวะนายกรัฐมนตรี และพบหารือกับรองนายกรัฐมนตรีและรัฐมนตรีว่าการกระทรวงการต่างประเทศ
เมื่อวันที่ 26 มกราคม 2567 นายเจค ซัลลิแวน ที่ปรึกษาด้านความมั่นคงแห่งชาติสหรัฐอเมริกาได้เข้าเยี่ยมคารวะนายเศรษฐา ทวีสิน นายกรัฐมนตรี ณ ทำเนียบรัฐบาล และเข้าพบหารือกับ นายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ ณ กระทรวงการต่างประเทศ
ในระหว่างการหารือ ทั้งสองฝ่ายได้ย้ำถึงความเป็นพันธมิตรระหว่างทั้งสองประเทศที่มีมายาวนานบนพื้นฐานของค่านิยมประชาธิปไตย สิทธิมนุษยชน และความมั่นคงของมนุษย์ ที่ทั้งสองฝ่ายให้ความสำคัญร่วมกัน และได้หารือกันถึงแนวทางในการเสริมสร้างความร่วมมือระหว่างกัน ทั้งในระดับทวิภาคีและภูมิภาค ในด้านต่าง ๆ อาทิ ความร่วมมือด้านการทหารและความมั่นคง ประเด็นด้านไซเบอร์และเทคโนโลยีอุบัติใหม่ การเปลี่ยนผ่านสู่พลังงานสะอาด และการส่งเสริมการค้าและการลงทุน
ทั้งสองฝ่ายได้แลกเปลี่ยนข้อคิดเห็นเกี่ยวกับสถานการณ์ความมั่นคงในภูมิภาคต่าง ๆ รวมทั้งสถานการณ์ในยูเครน และตะวันออกกลาง ทั้งสองฝ่ายยังได้หารือเกี่ยวกับสถานการณ์ในเมียนมาและเห็นพ้องกันว่า สันติภาพ เสถียรภาพ และเอกภาพของเมียนมามีความสำคัญต่อสันติภาพและเสถียรภาพในภูมิภาค นอกจากนี้ ฝ่ายไทยยังได้แจ้งเกี่ยวกับข้อริเริ่มด้านความช่วยเหลือทางมนุษยธรรมแก่ประชาชนเมียนมา ซึ่งสอดคล้องกับฉันทามติ 5 ข้อ ของอาเซียนด้วย
ในโอกาสนี้ ทั้งสองฝ่ายยืนยันเจตนารมณ์ที่จะเสริมสร้างความเป็นพันธมิตรและหุ้นส่วนทางยุทธศาสตร์ระหว่างกันให้มีความแน่นแฟ้นยิ่งขึ้น รวมถึงผ่านการส่งเสริมการปฏิสัมพันธ์ในระดับสูง และการจัดการประชุม Thailand – U.S. Strategic and Defense Dialogue (การประชุม 2+2) ซึ่งฝ่ายไทยจะเป็นเจ้าภาพจัดขึ้นที่กรุงเทพฯ ในเดือนกุมภาพันธ์ 2567

ที่มา : https://www.thaigov.go.th/news/contents/details/78077