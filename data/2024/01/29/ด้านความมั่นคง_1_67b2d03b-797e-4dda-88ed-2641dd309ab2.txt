รัฐบาลไทย-ข่าวทำเนียบรัฐบาล-นายสุทิน  คลังแสง รัฐมนตรีว่าการกระทรวงกลาโหม และคณะเป็นประธานในพิธีเปิดโครงการมวยไทยและศิลปะการป้องกันตัวค่ายทหาร (Muaythai and Martial in Military Camps)


วันจันทร์ที่ 29 มกราคม 2567
นายสุทิน  คลังแสง รัฐมนตรีว่าการกระทรวงกลาโหม และคณะเป็นประธานในพิธีเปิดโครงการมวยไทยและศิลปะการป้องกันตัวค่ายทหาร (Muaythai and Martial in Military Camps)
โดยมี พลตรี นิรินธน์ ปุณโณทก ผู้บัญชาการศูนย์การกำลังสำรอง และ ดร.ศักดิ์ชาย ทัพสุวรรณ นายกสมาคมกีฬามวยไทยสมัครเล่นแห่งประเทศไทยในพระราชูปถัมภ์ สมเด็จพระบรมโอรสาธิราชฯ สยามมกุฎ ราชกุมาร ประธานสหพันธ์มวยไทยนานาชาติ (IFMA)
ให้การต้อนรับ ณ ศูนย์การกำลังสำรอง จ.ประจวบคีรีขันธ์
​รมว.กห. กล่าวว่า #มวยไทย เป็นพลังหลักของยุทธศาสตร์การสร้างความมั่นคงทางเศรษฐกิจของชาติ ในบทบาทของ #soft Power ที่โดดเด่นที่สุดในขบวนการศิลปวัฒนธรรมของชาติ โครงการนี้จึงมีความสอดคล้องกับนโยบายของรัฐบาล และเป็นแรงผลักดันมาตรการดำเนินงานของภาครัฐไปสู่ความสำเร็จตามเป้าหมาย นอกจากนั้น โครงการฯ นี้ยังได้รับการจัดขึ้นเพื่อแสดงออกถึงความจงรักภักดี โดยจัดเป็น Military Muaythai เทิดไท้องค์ราชัน สืบสาน ต่อยอด รักษา ตามพระราชเจตนารมณ์แห่งองค์พระบาทสมเด็จพระวชิรเกล้าเจ้าอยู่หัวอีกด้วย
ความสำคัญของโครงการอีกประการหนึ่งก็คือ เป็นโครงการความร่วมมือระหว่างกองทัพบก โดยศูนย์การกำลังสำรองกับสมาคมกีฬามวยไทยสมัครเล่นแห่งประเทศไทยฯ และ สหพันธ์มวยไทยนานาชาติ ในการพัฒนาศักยภาพบุคลากรจากกำลังพลของกองทัพ เข้าสู่ขบวนการผู้ฝึกสอนมวยไทย รวมทั้งสร้างนักกีฬามวยไทย เพื่อส่งกำลังพลที่ได้รับการรับรองความรู้ความสามารถไปทำหน้าที่ฝึกสอนในต่างประเทศ รวมทั้งการเข้าสู่เวทีการแข่งขันระดับนานาชาติ ดังนั้นโครงการนี้จะเป็นจุดเริ่มต้นของ การผลักดันมวยไทยเข้าสู่การแข่งขันกีฬาทหาร ทั้งระดับภายในประเทศ และระดับกีฬาทหารโลก หรือซึ่งเป็นไปตามหลักเกณฑ์ของคณะกรรมการโอลิมปิกสากล ที่กำหนดให้ชนิดกีฬาที่จะได้การบรรจุเข้าสู่ #โอลิมปิกเกมส์ ต้องผ่านการแข่งขัน CISM มาก่อนด้วย จึงเท่ากับว่า #กองทัพไทย ได้มีส่วนร่วมในการผลักดันมวยไทยเข้าสู่กีฬาโอลิมปิกเกมส์โดยตรง และสามารถสนองตอบนโยบายของภาครัฐและความประสงค์ของกำลังพลของกองทัพบก รวมไปถึงเป้าหมายในการก้าวไปสู่โปรแกรมโอลิมปิกเกมส์ของ #กีฬามวยไทย ต่อไปในอนาคต

ที่มา : https://www.thaigov.go.th/news/contents/details/78079