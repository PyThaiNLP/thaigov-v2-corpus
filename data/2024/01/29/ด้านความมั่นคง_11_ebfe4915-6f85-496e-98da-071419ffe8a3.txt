รัฐบาลไทย-ข่าวทำเนียบรัฐบาล-ฝ่ายปกครองเมืองนครศรีฯ จับร้านลักลอบขายบุหรี่ไฟฟ้าในห้างกลางเมืองจากเบาะแสพลเมืองดี พร้อมยึดของกลางได้เป็นจำนวนมาก พบขายให้เด็กวัยรุ่นและเยาวชน พ่อเมืองเน้นย้ำ ขับเคลื่อนนโยบายฯ 


วันจันทร์ที่ 29 มกราคม 2567
29/01/2567
พิมพ์
ฝ่ายปกครองเมืองนครศรีฯ จับร้านลักลอบขายบุหรี่ไฟฟ้าในห้างกลางเมืองจากเบาะแสพลเมืองดี พร้อมยึดของกลางได้เป็นจำนวนมาก พบขายให้เด็กวัยรุ่นและเยาวชน พ่อเมืองเน้นย้ำ ขับเคลื่อนนโยบายฯ
ฝ่ายปกครองเมืองนครศรีฯ จับร้านลักลอบขายบุหรี่ไฟฟ้าในห้างกลางเมืองจากเบาะแสพลเมืองดี พร้อมยึดของกลางได้เป็นจำนวนมาก พบขายให้เด็กวัยรุ่นและเยาวชน พ่อเมืองเน้นย้ำ ขับเคลื่อนนโยบายการจัดระเบียบสังคมอย่างต่อเนื่องเพื่อความสงบเรียบร้อยของบ้านเมือง
วันนี้ (29 ม.ค. 67) นายขจรเกียรติ รักพานิชมณี ผู้ว่าราชการจังหวัดนครศรีธรรมราช เปิดเผยว่า สืบเนื่องจากจังหวัดนครศรีธรรมราชได้รับแจ้งเบาะแสจากประชาชนพลเมืองดีมายังศูนย์ดำรงธรรมจังหวัดนครศรีธรรมราชว่า มีร้านค้าลักลอบจำหน่ายบุหรี่ไฟฟ้าให้แก่เยาวชนในพื้นที่ ฝ่ายปกครองอำเภอเมืองนครศรีธรรมราชจึงได้ส่งชุดปฏิบัติการพิเศษอำเภอเมืองนครศรีธรรมราช นำโดย น.ส. ณัฐนันท์ สายสอน ปลัดอำเภอ หัวหน้ากลุ่มงานทะเบียนฯ รักษาราชการแทนนายอำเภอเมืองนครศรีธรรมราช พร้อมด้วย ปลัดอำเภอหัวหน้าฝ่ายความมั่นคง เจ้าพนักงานปกครอง และสมาชิกกองอาสารักษาดินแดนอำเภอเมืองนครศรีธรรมราชที่ 3 ร่วมลงพื้นที่เข้าตรวจสอบบริเวณศูนย์การค้าบูรพาพลาซ่า
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวว่า จากผลการปฏิบัติการดังกล่าว เจ้าหน้าที่ฝ่ายปกครองอำเภอนครศรีธรรมราช พบร้านค้าลักลอบจำหน่ายบุหรี่ไฟฟ้า จึงได้แสดงตัวเข้าทำการจับกุม นายธีรวัฒน์ฯ เจ้าของร้าน พร้อมของกลางบุหรี่ไฟฟ้า จำนวน 465 ชิ้น ประกอบด้วย หัวน้ำยาบุหรี่ไฟฟ้า 386 ชิ้น น้ำยาบุหรี่ไฟฟ้า 41 ชิ้น และบุหรี่ไฟฟ้าแบบใช้แล้วทิ้ง 38 ชิ้น โดยเจ้าหน้าที่ฝ่ายปกครองได้แจ้งข้อกล่าวหา ก่อนที่จะนำตัวผู้ต้องหาพร้อมของกลางส่งพนักงานสอบสวน สภ. เมืองนครศรีธรรมราช เพื่อดำเนินคดีตามกฎหมายต่อไป
“การขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้า หรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติม บารากู่ไฟฟ้าหรือบุหรี่ไฟฟ้า ซึ่งมีความผิดตามมาตรา 56 ตาม พ.ร.บ.คุ้มครองผู้บริโภค (ฉบับที่ 4) พ.ศ.2562 มีโทษจำคุกไม่เกิน 3 ปี หรือปรับไม่เกิน 600,000 บาท หรือทั้งจำทั้งปรับ นอกจากนี้ ผู้ใดช่วยซ่อนเร้น ช่วยจำหน่าย ช่วยพาเอาไปเสีย ซื้อ รับ จำนำ หรือรับไว้โดยประการใดซึ่งของอันตนพึงรู้ว่าเป็นของที่เข้ามาในราชอาณาจักรโดยมิได้ผ่านวิธีการศุลกากรโดยถูกต้อง อันเป็นความผิดตามมาตรา 246 วรรคหนึ่ง แห่งพระราชบัญญัติศุลกากร พ.ศ. 2560 ต้องระวางโทษจําคุก ไม่เกินห้าปี หรือปรับเป็นเงินสี่เท่าของราคาของ ซึ่งได้รวมค่าอากรเข้าด้วยแล้วหรือทั้งจำทั้งปรับ" นายขจรเกียรติฯ กล่าวเพิ่มเติม
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวทิ้งท้ายว่า การปฏิบัติการดังกล่าว นับเป็นการยกระดับการจัดระเบียบสังคม และปราบปรามผู้มีอิทธิพลของจังหวัดนครศรีธรรมราช ตามนโยบายของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ที่เน้นย้ำให้ความสำคัญและมุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบเรียบร้อยในบ้านเมือง และพี่น้องประชาชน ทั้งนี้ หากพี่น้องประชาชนพบเห็นเบาะแสการกระทำผิด เช่น ลักลอบจำหน่ายสินค้าผิดกฎหมาย หรือการกระทำความผิดทุกรูปแบบ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78129