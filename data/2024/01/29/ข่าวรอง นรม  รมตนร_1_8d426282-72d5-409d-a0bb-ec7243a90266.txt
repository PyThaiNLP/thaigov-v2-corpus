รัฐบาลไทย-ข่าวทำเนียบรัฐบาล-รอง นรม. สมศักดิ์ฯ หารือ รัฐมนตรีช่วยว่าการประจำสำนักนายกรัฐมนตรี (กิจการศาสนา) และสมาชิกวุฒิสภามาเลเซีย 


วันจันทร์ที่ 29 มกราคม 2567
29/01/2567
พิมพ์
รอง นรม. สมศักดิ์ฯ หารือ รัฐมนตรีช่วยว่าการประจำสำนักนายกรัฐมนตรี (กิจการศาสนา) และสมาชิกวุฒิสภามาเลเซีย
เสริมสร้างความร่วมมือด้านการศึกษา เยาวชน การค้า และการพัฒนาอาหารฮาลาล พร้อมยกระดับจังหวัดชายแดนภาคใต้เป็นเมืองคู่แฝด กับมาเลเซีย อำนวยความสะดวกการเดินทางและขนส่ง
วันนี้ (29 มกราคม 2567) เวลา 16.00 น. ณ ห้องรับรอง 1 ตึกบัญชาการ 1 ทำเนียบรัฐบาล ศาสตราจารย์ ดร. ซุลกิฟลี ฮัสซัน (YB Senator Prof. Dr. Zulkifli Hassan) รัฐมนตรีช่วยว่าการประจำสำนักนายกรัฐมนตรี (กิจการศาสนา) และสมาชิกวุฒิสภา
แห่งมาเลเซีย เข้าเยี่ยมคารวะ นายสมศักดิ์ เทพสุทิน รองนายกรัฐมนตรี ในโอกาสเดินทางเยือนไทยอย่างเป็นทางการ ในฐานะแขกของคณะกรรมการกลางอิสลามแห่งประเทศไทย และสภาเครือข่ายช่วยเหลือด้านมนุษยธรรม สำนักจุฬาราชมนตรี เพื่อเสริมสร้างความสัมพันธ์ระหว่างไทยและมาเลเซียให้แน่นแฟ้นยิ่งขึ้น
รองนายกรัฐมนตรีกล่าวต้อนรับรัฐมนตรีช่วยว่าการประจำสำนักนายกรัฐมนตรี (กิจการศาสนา) และสมาชิกวุฒิสภาแห่งมาเลเซีย พร้อมทั้งกล่าวแสดงความยินดีในโอกาสที่สุลต่านแห่งรัฐยะโฮร์จะสาบานพระองค์เข้ารับตำแหน่งเป็นสมเด็จพระราชาธิบดีแห่งมาเลเซีย พระองค์ที่ 17 โดยการหารือในครั้งนี้ นับเป็นการกระชับความสัมพันธ์ไทย-มาเลเซียให้มีความแน่นแฟ้นมากยิ่งขึ้น ต่อยอดความร่วมมือของทั้งสองประเทศในหลากหลายมิติให้เป็นรูปธรรมภายหลังจากการเยือนมาเลเซียของนายกรัฐมนตรี และการลงพื้นที่บริเวณด่านสะเดา จังหวัดสงขลา ของนายกรัฐมนตรีมาเลเซียและไทย เมื่อเดือนพฤศจิกายน 2566
รัฐมนตรีช่วยว่าการประจำสำนักนายกรัฐมนตรี (กิจการศาสนา) และสมาชิกวุฒิสภาแห่งมาเลเซีย ขอบคุณรองนายกรัฐมนตรีที่ให้การต้อนรับอย่างอบอุ่น โดยรัฐบาลมาเลเซียให้ความสำคัญกับความร่วมมือกับประเทศไทย ซึ่งทั้งสองฝ่ายมีความร่วมมือที่ใกล้ชิดทุกด้าน พร้อมยืนยันความพร้อมในการทำงานร่วมกัน เพื่อส่งเสริมการพัฒนาด้านการศึกษาและพัฒนาเยาวชน การค้า และการพัฒนาอาหารฮาลาล และอำนวยความสะดวกในการเดินทางและขนส่ง ระหว่างไทย-มาเลเซีย
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญ ดังนี้
ด้านการศึกษาและพัฒนาเยาวชน รองนายกรัฐมนตรีกล่าวว่า ไทยพร้อมร่วมมือกับรัฐบาลมาเลเซียในการยกระดับการศึกษาในพื้นที่จังหวัดชายแดนภาคใต้ เพื่อเพิ่มความรู้ ความสามารถ และทักษะต่าง ๆ ให้เยาวชนมีความพร้อมสามารถประกอบอาชีพและเข้าสู่ตลาดงานในอนาคต ด้านมาเลเซียเห็นด้วยกับความร่วมมือเพื่อสนับสนุนด้านการศึกษาและพัฒนาเยาวชน ด้วยการสนับสนุนให้มีการแลกเปลี่ยนองค์ความรู้และเสริมสร้างพลังให้กับเยาวชนรุ่นใหม่ (Empower Youth) ในฐานะอนาคตของชาติ
ด้านการค้า และการพัฒนาคุณภาพมาตรฐานอาหารฮาลาล รองนายกรัฐมนตรีกล่าวถึงเป้าหมายด้านการค้าที่ตั้งร่วมกันระหว่างไทยและมาเลเซียในปี 2568 ที่มูลค่า 30,000 ล้านดอลลาร์สหรัฐ โดยเน้นย้ำว่าความปลอดภัยของพื้นที่และการสร้างสันติสุขบนพื้นฐานของสันติวิธี หลักนิติรัฐ และการบริหารที่คำนึงถึงสังคมพหุวัฒนธรรม จะทำให้ทั้งสองประเทศสามารถบรรลุเป้าหมายนี้ได้ ด้านมาเลเซียยืนยันถึงความพร้อมในการให้ความร่วมมือกับรัฐบาลทั้งด้านความมั่นคง และการส่งเสริมสันติสุขจังหวัดชายแดนภาคใต้ เพื่อกระตุ้นให้เกิดความเชื่อมั่นต่อการลงทุน และการพัฒนาเศรษฐกิจในจังหวัดชายแดนภาคใต้ พร้อมทั้งแสดงความต้องการในการร่วมมือกับไทยเพื่อส่งเสริมสนับสนุนการพัฒนาอุตสาหกรรมฮาลาลและคุณภาพมาตรฐานอาหารฮาลาลอย่างครบวงจรและยั่งยืน
ด้านการอำนวยความสะดวกในการขนส่งและการเดินทาง ทั้งสองฝ่ายยังหารือถึงการยกระดับการพัฒนาเมืองคู่แฝด (Twin Cities) ระหว่างจังหวัดชายแดนภาคใต้ไทยกับรัฐติดชายแดนไทย-มาเลเซีย เพื่อส่งเสริมการไปมาหาสู่กันระหว่างประชาชนทั้งสองประเทศ รวมถึงส่งเสริมการค้าชายแดนและการท่องเที่ยวของไทย-มาเลเซีย

ที่มา : https://www.thaigov.go.th/news/contents/details/78130