รัฐบาลไทย-ข่าวทำเนียบรัฐบาล-“เกณิกา”เผย รัฐบาลเดินหน้าแก้หนี้ทั้งระบบอย่างบูรณาการผ่าน “มหกรรมแก้หนี้ สร้างวิถีแห่งความเป็นธรรม”โดย กระทรวงยุติธรรม 


วันจันทร์ที่ 29 มกราคม 2567
29/01/2567
พิมพ์
“เกณิกา”เผย รัฐบาลเดินหน้าแก้หนี้ทั้งระบบอย่างบูรณาการผ่าน “มหกรรมแก้หนี้ สร้างวิถีแห่งความเป็นธรรม”โดย กระทรวงยุติธรรม
“เกณิกา”เผย รัฐบาลเดินหน้าแก้หนี้ทั้งระบบอย่างบูรณาการผ่าน “มหกรรมแก้หนี้ สร้างวิถีแห่งความเป็นธรรม”โดย กระทรวงยุติธรรม
วันนี้ 29 ม.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลภายใต้การนำของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยกระทรวงยุติธรรม ได้จัดงาน “มหกรรมแก้หนี้ สร้างวิถีแห่งความเป็นธรรม” ครั้งที่ 1 ตามนโยบายของรัฐบาลในการเดินหน้าแก้ปัญหาหนี้สินทั้งระบบให้กับประชาชนทุกกลุ่มทั้งภาคเกษตร ภาคธุรกิจ และภาคประชาชน ซึ่งปัญหาหนี้สินเป็นปัญหาเรื้อรังที่อยู่กับสังคมไทยมายาวนานทั้งปัญหาหนี้นอกระบบและในระบบ
โดยภายในกิจกรรมดังกล่าวได้มีสถาบันการเงินจำนวน 23 สถาบันการเงินทั้งส่วนที่เป็นของรัฐบาลและเอกชน สถาบันการเงินควรที่จะสร้างโอกาสให้ลูกหนี้ได้กลับมายืนในสังคม โดยการแก้ไขปัญหาหนี้ของรัฐบาล ได้มีการกำหนดแนวทางในการดำเนินการอย่างชัดเจน และเป็นการบูรณาการการทำงานของทุกหน่วยงานที่เกี่ยวข้องเพื่อให้การแก้ไขปัญหาหนี้เป็นไปอย่างยั่งยืน และไม่กลับมาเป็นหนี้ซ้ำอีก นอกจากนี้ยังได้เปิดให้ผู้เข้าร่วมที่ลงทะเบียนแก้ไขหนี้สิน การไกล่เกลี่ยก่อนฟ้อง และการไกล่เกลี่ยหลังศาลมีคำพิพากษา เข้าร่วมกิจกรรม รวมถึงเปิดเวทีเสวนาในหัวข้อต่างๆ เกี่ยวกับการแก้ไขปัญหาหนี้สิน และข้อกฎหมายต่างๆ จากวิทยากรทรงคุณวุฒิ
น.ส.เกณิกา กล่าวต่อว่า ความตั้งใจของรัฐบาล คือ ต้องการแก้ปัญหา หนี้ครัวเรือน คือ หนี้ของประชาชน โดยจะให้อยู่ในระดับที่สังคมอยู่ได้อย่างเข้มแข็ง มหกรรมแก้หนี้สร้างวิถีแห่งความเป็นธรรมจึงเป็นจุดที่เป็นรูปธรรมของการแก้หนี้ รวมไปถึงการไกล่เกลี่ย เพื่อช่วยเหลือแก้ไขปัญหาหนี้สินให้แก่ประชาชน ทั้งในชั้นก่อนฟ้องคดีช่วยเหลือลูกหนี้ไม่ให้ถูกฟ้องคดีต่อศาล โดย รัฐบาลต้องขอขอบคุณหน่วยงานต่างๆ สถาบันการเงิน ที่มาร่วมจัดนิทรรศการ ให้ความรู้ทางกฎหมาย และให้บริการต่างๆ แก่ประชาชน ด้วย
ทั้งนี้สำหรับประชาชนที่มีความสนใจ และต้องการสอบถามข้อมูลหรือข้อสงสัยต่างๆ เพิ่มเติม สามารถติดต่อผ่านช่องเว็บไซต์ กรมคุ้มครองสิทธิและเสรีภาพ กรมบังคับคดี และสำนักงานยุติธรรมจังหวัดทั่วประเทศ หรือสอบถามผ่าน สายด่วนยุติธรรม โทร. 1111 กด 77 และสายด่วนกรมบังคับคดี โทร. 1111 กด 79 ฟรีตลอด 24 ชั่วโมง
/////

ที่มา : https://www.thaigov.go.th/news/contents/details/78072