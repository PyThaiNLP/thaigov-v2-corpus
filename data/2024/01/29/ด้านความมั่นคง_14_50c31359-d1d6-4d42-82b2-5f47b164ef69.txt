รัฐบาลไทย-ข่าวทำเนียบรัฐบาล-"กล้วยแห่งความยั่งยืนของชีวิตประชาชนคนนครพนม" พ่อเมืองนครพนม ขยายผลการยกระดับ “กล้วย” สู่ความยั่งยืน นำภาคีเครือข่ายลงพื้นที่ “แปลงปลูกกล้วย” พร้อมแลกเปลี่ยนแนวคิด


วันจันทร์ที่ 29 มกราคม 2567
29/01/2567
พิมพ์
"กล้วยแห่งความยั่งยืนของชีวิตประชาชนคนนครพนม" พ่อเมืองนครพนม ขยายผลการยกระดับ “กล้วย” สู่ความยั่งยืน นำภาคีเครือข่ายลงพื้นที่ “แปลงปลูกกล้วย” พร้อมแลกเปลี่ยนแนวคิด
พ่อเมืองนครพนม ขยายผลการยกระดับ “กล้วย” สู่ความยั่งยืน นำภาคีเครือข่ายลงพื้นที่ “แปลงปลูกกล้วย” พร้อมแลกเปลี่ยนแนวคิด ”ตลาดนำ นวัตกรรมเสริม เพิ่มรายได้“ เพื่อความเข้มแข็งของเศรษฐกิจฐานราก พี่น้องประชาชนมีคุณภาพชีวิตที่ดีอย่างยั่งยืน
วันนี้ (29 ม.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยถึงการขยายผลยกระดับ “กล้วย” สู่ความยั่งยืน ให้แก่ครัวเรือนสมาชิก โคก หนอง นา ผู้ประกอบการ OTOP และกลุ่มเกษตรกรในพื้นที่ โดยมีตน พร้อมด้วยนางสงวน จันทร์พร ประธานแม่บ้านมหาดไทยจังหวัดนครพนม สภาเกษตรกรจังหวัดนครพนม และเจ้าหน้าที่สำนักงานพัฒนาชุมชนจังหวัดนครพนม ร่วมกันลงพื้นที่ประเมินศักยภาพและความเหมาะสม เก็บข้อมูลการปลูกกล้วยตานีของกลุ่มเกษตรกรผู้ปลูกกล้วยแปลงปลูกกล้วยตานี เพื่อการสนับสนุนการใช้ประโยชน์ห่วงโซ่การปลูกกล้วยตานี "ตั้งแต่ต้นทาง กลางทาง ปลายทาง" โดยมีประเด็นในการแลกเปลี่ยนและนำเสนอข้อมูลสนับสนุนการขับเคลื่อนตามแนวคิด ตลาดนำ นวัตกรรมเสริม เพิ่มรายได้ (ความต้องการซื้อ และความต้องการขาย) ณ แปลงปลูกกล้วยตานีในพื้นที่บ้านโพนก่อ ตำบลรามราช อำเภอท่าอุเทน จังหวัดนครพนม
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มี 10 นโยบายเน้นหนัก เพื่อให้กระทรวงมหาดไทยเป็นกลไกหลักของการทำหน้าที่ "บำบัดทุกข์ บำรุงสุข ทำให้ประชาชนมีความอุดมสมบูรณ์พูนสุขโดยถ้วนหน้า" โดยเฉพาะอย่างยิ่งนโยบายเน้นหนักข้อที่ 1 "การส่งเสริมการพัฒนาคุณภาพชีวิตและการสร้างรายได้โดยการน้อมนำหลักปรัชญาของเศรษฐกิจพอเพียง" และข้อที่ 8 คือ "การส่งเสริมเศรษฐกิจฐานราก การผลิต การตลาด และการจัดจำหน่ายผลิตภัณฑ์ชุมชนและสินค้าภูมิปัญญาไทย” โดยอาศัยกลไกในระดับพื้นที่ของกระทรวงมหาดไทยทั้งในท้องที่และท้องถิ่น รวมไปถึงแนวทางการขับเคลื่อนงานของนายสุทธิพงษ์ จุลเจริญ ปลัดกระทรวงมหาดไทย ที่เน้นย้ำให้คนมหาดไทยในทุกพื้นที่ได้ลุกขึ้นมาเป็นผู้นำในการเสริมสร้างสิ่งที่เรียกว่า “ความยั่งยืน” ตามที่ได้มีการประกาศเจตนารมณ์ร่วมกันของผู้ว่าราชการจังหวัดทั่วประเทศ 76 จังหวัด 76 คำมั่นสัญญา เพื่อการพัฒนาที่ยั่งยืน ตามเป้าหมายการพัฒนาที่ยั่งยืน (Sustainable Development Goals: SDGs) ของสหประชาชาติ ซึ่งประเทศไทยมีผู้นำในทุกอณูของพื้นที่ 76 จังหวัดทั่วประเทศ ที่เป็นกลไกมหาดไทย และเป็นกลไกหลักที่สำคัญในการพัฒนาและแก้ไขปัญหาในระดับพื้นที่ การสร้างความร่วมมืออย่างเป็นรูปธรรมกับภาคีเครือข่าย เกิดเป็นพลังในการขับเคลื่อนการพัฒนา และตอบโจทย์ตามความต้องการของพื้นที่ โดยมีเป้าหมายที่สำคัญ คือ ส่งเสริมเศรษฐกิจฐานราก ควบคู่กับการอนุรักษ์สิ่งแวดล้อม ทำให้ประชาชนมีความกินดีอยู่ดี มีความอุดมสมบูรณ์พูนสุข ยกระดับคุณภาพชีวิตความเป็นอยู่ให้กับประชาชนในทุกพื้นที่ของประเทศอย่างเป็นรูปธรรมและยั่งยืน
“จึงเป็นที่มาซึ่งตนและคณะได้ร่วมลงพื้นที่ พร้อมทั้งได้มีการแลกเปลี่ยนและนำเสนอข้อมูลสนับสนุนการขับเคลื่อนตามแนวคิด ตลาดนำ นวัตกรรมเสริม เพิ่มรายได้ (ความต้องการซื้อ และความต้องการขาย) อาทิ 1) การปลูกกล้วยของเกษตรกรส่วนใหญ่ ควรเน้นพื้นที่ที่ใกล้แหล่งน้ำและมีแหล่งน้ำ เช่น สระน้ำ บ่อขุด ที่สามารถนำน้ำมารดต้นกล้วยได้อย่างเพียงพอ 2) ปริมาณการปลูกที่เกษตรกรสามารถดูแลรักษาได้ไม่เกิน 1 ไร่/ครัวเรือน เฉลี่ยไร่ละ 250 หน่อ เว้นแต่ผู้ที่มีความพร้อมจริง ๆ สามารถเพิ่มพื้นที่ได้เกิน 1 ไร่ โดยการรวมกลุ่มกันเพื่อทำแปลงใหญ่หรือรวมตัวเป็นวิสาหกิจชุมชน 3) การรีดใบตองกล้วย และเทคนิคการรีดใบตอง ที่ต้องอาศัยความเชี่ยวชาญ ความชำนาญ รวมถึงปริมาณและมาตรฐานที่ต้องการของร้านกะละแม ร้านหมูยอ ร้านแหนม รวมถึงกิจการต่อเนื่องในการใช้ผลิตภัณฑ์จากกล้วยตานี 4) เพิ่มประสิทธิภาพการปลูกและมาตรฐานใบตองรีด และแนวทางการส่งเสริมการใช้นวัตกรรมและเทคโนโลยีที่เหมาะสม (เตารีดใบตอง เครื่องปั๊มใบตอง) และ 5) ช่องทางการจัดจำหน่ายเพื่อเชื่อมโยงเครือข่าย (กลุ่มผู้ปลูกกล้วยตานีใช้ใบ กลุ่มผู้รีดใบตอง กลุ่มร้านค้าจำหน่ายกะละแม) การแปรรูปเป็นบรรจุภัณฑ์ในธุรกิจหมูยอ ธุรกิจแหนม การห่อข้าวต้มมัด การทำพานบายศรี ขันหมากเบ็ง เศียรพญานาค เพื่อบูชาองค์พระธาตุพนม และพระธาตุสำคัญประจำวันเกิด ทั้ง 8 พระธาตุในจังหวัดนครพนม รวมถึงการทำพานบายศรีบูชาพญาศรีสัตตนาคราช ให้นักท่องเที่ยวที่มาเยือนจังหวัดนครพนมที่มีแนวโน้มเพิ่มขึ้นทุกปีได้สักการะบูชา” นายวันชัยกล่าว
นายวันชัย จันทร์พร ผู้ว่าราชการจังหวัดนครพนม กล่าวต่ออีกว่า การร่วมลงพื้นที่ของตนและคณะในครั้งนี้ สืบเนื่องจากที่จังหวัดนครพนมได้มีการจัดประชุมเครือข่ายบูรณาการห่วงโซ่การผลิตกล้วย จาก “ใบตองกล้วยธรรมดา สู่มูลค่าเพิ่มทางเศรษฐกิจ” ในการสร้างรายได้ครัวเรือน โคก หนอง นา ผู้ประกอบการ OTOP และกลุ่มเกษตรกร เพื่อให้เกิดการแลกเปลี่ยนและนำเสนอข้อมูลสนับสนุนการขับเคลื่อนตามแนวคิดการตลาด โดยนำนวัตกรรมมาหนุนเสริม ก่อให้เกิดการเพิ่มรายได้ให้กับพี่น้องเกษตรกรในจังหวัดนครพนม ซึ่งมี ดร.คมศักดิ์ หารไชย อาจารย์ประจำคณะวิศวกรรมศาสตร์ มหาวิทยาลัยนครพนม เป็นผู้นำภาคีเครือข่ายภาควิชาการ ที่ได้ทำการนำเสนอฐานข้อมูลโคก หนอง นา โมเดล และพื้นที่การทำเกษตรอื่น ๆ เพื่อสร้างโอกาสการส่งเสริมการปลูกกล้วย โดยผลจากการประชุมในครั้งนั้น ทำให้จังหวัดนครพนมได้มีการบูรณาการส่วนราชการ และภาคีเครือข่ายทุกภาคส่วน มาจัดทำแผนการขับเคลื่อนบูรณาการห่วงโซ่การผลิตกล้วย “จากใบตองกล้วยธรรมดา สู่มูลค่าเพิ่มทางเศรษฐกิจ” โดยนำร่องการปลูกกล้วยในหมู่บ้านเศรษฐกิจพอเพียงต้นแบบ และครัวเรือนโคก หนอง นา รวมถึงกลุ่มเกษตรกรแปลงใหญ่ที่สนใจและมีความสมัครใจเข้าร่วมโครงการฯ
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า สำหรับการลงพื้นที่ของตนและภาคีเครือข่ายในครั้งนี้ นอกจาการหารือถึงการขับเคลื่อนเกี่ยวกับการยกระดับกล้วยในพื้นที่แล้ว ตนยังมีข้อสั่งการเพิ่มเติม ดังนี้ 1) จัดทำแผนการขับเคลื่อนบูรณาการของหน่วยงานที่เกี่ยวข้อง เพื่อก่อให้เกิดห่วงโซ่การผลิตกล้วย “จากใบตองกล้วยธรรมดา สู่มูลค่าเพิ่มทางเศรษฐกิจ” ตั้งแต่การปลูกกล้วย/การดูแลรักษา/โรคภัยต่าง ๆ และการจำหน่ายสู่กลุ่มธุรกิจที่เกี่ยวเนื่องที่ใช้ประโยชน์จากส่วนต่าง ๆ ของกล้วยตานี 2) พิจารณากลุ่มเป้าหมายนำร่องใน 2 ลักษณะ คือ ในครัวเรือนของหมู่บ้านเศรษฐกิจพอเพียงต้นแบบของกรมการพัฒนาชุมชน เชื่อมโยงหมู่บ้านต้นเงินของมหาวิทยาลัยนครพนมที่ได้ทำวิจัยไว้แล้ว และพิจารณาปลูกในพื้นที่โคก หนอง นา โมเดล ที่มีศักยภาพและความพร้อมในทุกพื้นที่ 3) จัดหาแหล่งงบประมาณมาสนับสนุนการดำเนินโครงการ เช่น งบพัฒนาจังหวัด การระดมทุนจากกองทุนชุมชน เช่น กองทุนหมู่บ้านฯ กองทุนพัฒนาบทบาทสตรี กลุ่มออมทรัพย์เพื่อการผลิตฯ การจัดพิธีทอดผ้าป่า เป็นต้น รวมถึงองค์กรการกุศลของจังหวัด เช่น มูลนิธิศรีโครตบูร และส่วนราชการที่มีงบประมาณมาร่วมเป็นภาคีเครือข่าย และ 4) ให้สำนักงานพัฒนาชุมชนจังหวัดนครพนมร่วมกับสภาเกษตรจังหวัดนครพนม และหน่วยงานของกระทรวงเกษตรและสหกรณ์ ร่วมกันจัดทำแนวทาง/แผนงาน/โครงการ ให้พร้อมสำหรับเตรียมการขับเคลื่อนโครงการฯ
“ขอให้พวกเราชาวมหาดไทย ผู้นำท้องถิ่นท้องที่ของจังหวัดนครพนมและพื้นที่อื่น ๆ ได้ร่วมแรงร่วมใจกันในการเป็น “ราชสีห์ผู้บำบัดทุกข์ บำรุงสุขให้กับพี่น้องประชาชน” ด้วยการน้อมนำพระโอวาทขององค์ปฐมเสนาบดีกระทรวงมหาดไทย คือ สมเด็จฯ กรมพระยาดำรงราชานุภาพ ที่ทรงประทานไว้ว่า “ทำงานจนร้องเท้าสึกก่อนกางเกงขาด” อันหมายความว่า ต้องหมั่นลงพื้นที่ไปเยี่ยมเยียน ไปสอบถาม ไปพูดคุย ไปติดตามถามไถ่ ไปใช้ชีวิตร่วมกับพี่น้องประชาชนในพื้นที่ ไม่ใช่นั่งทำงานอยู่บนออฟฟิศเพียงอย่างเดียวจนกางเกงขาด เพราะงานของชาวมหาดไทยส่วนใหญ่ คือ การทำงานคลุกคลีตีโมงกับพี่น้องประชาชนในพื้นที่ ลงไปค้นหาปัญหาในหมู่บ้าน ตำบล อำเภอ ไม่ใช่นั่งทำงานบนสำนักงานเพื่อรอรับรายงานปัญหา และการลงพื้นที่นั้นก็ขอให้น้อมนำหลักทรงงานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาใช้ในการปฏิบัติงาน ด้วยการทำให้ทุกภาคส่วนได้ร่วมพูดคุยปรึกษาหารือ ร่วมคิด ร่วมทำ และร่วมรับประโยชน์ อย่างสม่ำเสมอ ต่อเนื่อง เพื่อทำให้จังหวัดนครพนมเป็นพื้นที่แห่งความยั่งยืน เกิดการสร้างงาน สร้างอาชีพ สร้างรายได้ ประสบผลสำเร็จเป็นรูปธรรม อันจะทำให้เกิดการส่งเสริมเศรษฐกิจภาพรวม ส่งผลให้พี่น้องประชาชนชาวนครพนมได้มีคุณภาพชีวิตที่ดีและมีความสุขอย่างยั่งยืน” นายวันชัย กล่าว
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/78134