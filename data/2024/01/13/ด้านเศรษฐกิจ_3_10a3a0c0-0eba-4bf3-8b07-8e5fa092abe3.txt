รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ติดตามผลดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย (APO) ปี 67 ของ ส.เพิ่มผลผลิตแห่งชาติ


วันเสาร์ที่ 13 มกราคม 2567
13/01/2567
พิมพ์
รองปลัดฯ ณัฏฐิญา ติดตามผลดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย (APO) ปี 67 ของ ส.เพิ่มผลผลิตแห่งชาติ
รองปลัดฯ ณัฏฐิญา ติดตามผลดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย (APO) ปี 67 ของ ส.เพิ่มผลผลิตแห่งชาติ
วันที่ 11 มกราคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมคณะทำงานติดตามการดำเนินงานตามข้อตกลงการเป็นสมาชิกองค์การเพิ่มผลผลิตแห่งเอเชีย (Asian Productivity Organization: APO) ประจำปีงบประมาณ พ.ศ. 2567 ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม
โดยการเป็นสมาชิกของ APO ทำให้ประเทศไทยได้รับความรู้เรื่องหลักการการเพิ่มผลิตภาพ เทคนิค เครื่องมือ และประสบการณ์ด้านการเพิ่มผลิตภาพและองค์ความรู้ใหม่ ๆ เช่น นวัตกรรม การพัฒนาองค์กรหรือธุรกิจอย่างยั่งยืน ซึ่งเป็นที่ทราบกันดีว่าการเพิ่มผลิตภาพ เป็นปัจจัยขับเคลื่อนสำคัญของการเพิ่มขีดความสามารถในการแข่งขันของประเทศสู่ระดับสากล ทั้งนี้ สถาบันเพิ่มผลผลิตแห่งชาติ ได้รายงานผลการดำเนินงานไตรมาสแรก ประจำปีงบประมาณ พ.ศ. 2567 ว่า ได้เข้าร่วมการประชุมของผู้บริหารสูงสุดของสถาบันเพิ่มผลิตภาพและผู้แทนด้านเกษตรและพัฒนาชุมชนของประเทศสมาชิก เพื่อจัดทำร่างแผนกลยุทธ์และแผนการดำเนินงานประจำปี ครั้งที่ 64 ณ กรุงอังการา ประเทศตุรกี (Workshop Meeting of Heads of NPOs)  ซึ่งที่ประชุม NPOs  ได้เสนอให้ประเทศไทยเป็นเจ้าภาพทำโครงการ Training Course on Tourism 4.0 for Inclusive, Productive Rural Development ในปี 2568
นอกจากนี้ ประเทศไทยได้ร่วมดำเนินกิจกรรมต่างๆ ของ NPOs ในเชิงนโยบายและการพัฒนาการบริการ เพื่อพัฒนาศักยภาพของวิสาหกิจขนาดกลางและขนาดย่อม (SMEs) และการพัฒนาชุมชน รวมทั้งครอบคลุมภาคอุตสาหกรรม เกษตรกรรม และการบริการ ผ่านการสัมมนาเชิงปฏิบัติการ การฝึกอบรม การศึกษาดูงาน การประชุมเชิงวิชาการ การวิจัย รวม 25 โครงการ ซึ่งมีผู้สนใจเข้าร่วมกิจกรรมดังกล่าวจากทั้งภาครัฐและภาคเอกชน

ที่มา : https://www.thaigov.go.th/news/contents/details/77395