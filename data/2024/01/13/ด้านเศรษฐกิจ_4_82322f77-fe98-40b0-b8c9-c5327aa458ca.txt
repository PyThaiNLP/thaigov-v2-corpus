รัฐบาลไทย-ข่าวทำเนียบรัฐบาล-ผู้บริหาร ก.อุตฯ ร่วมรับนโยบายและแนวทางการจัดทำงบประมาณรายจ่าย ปี 68 นายกฯ ย้ำ รัฐบาลมุ่งให้ประชาชนมีความเป็นอยู่ที่ดี มีคุณภาพชีวิตที่ดี มุ่งแก้ไขปัญหาสังคม ยกระดับความเป็นอยู่ของ


วันเสาร์ที่ 13 มกราคม 2567
13/01/2567
พิมพ์
ผู้บริหาร ก.อุตฯ ร่วมรับนโยบายและแนวทางการจัดทำงบประมาณรายจ่าย ปี 68 นายกฯ ย้ำ รัฐบาลมุ่งให้ประชาชนมีความเป็นอยู่ที่ดี มีคุณภาพชีวิตที่ดี มุ่งแก้ไขปัญหาสังคม ยกระดับความเป็นอยู่ของ
ผู้บริหาร ก.อุตฯ ร่วมรับนโยบายและแนวทางการจัดทำงบประมาณรายจ่าย ปี 68 นายกฯ ย้ำ รัฐบาลมุ่งให้ประชาชนมีความเป็นอยู่ที่ดี มีคุณภาพชีวิตที่ดี มุ่งแก้ไขปัญหาสังคม ยกระดับความเป็นอยู่ของประชาชน
วันที่ 12 มกราคม 2567 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม พร้อมด้วย ดร.ณัฐพล รังสิตพล ปลัดกระทรวงอุตสาหกรรม นางสาวณัฏฐิญา เนตยสุภา รองปลัดกระทรวงอุตสาหกรรม เข้าร่วมประชุมสัมมนาการมอบนโยบายและแนวทางการจัดทำงบประมาณรายจ่ายประจำปีงบประมาณ พ.ศ.2568 โดยมีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานเปิดการสัมมนาฯ ณ ห้องรอยัล จูบิลี่ บอลรูม อาคารชาเลนเจอร์ ชั้น 1 ศูนย์แสดงสินค้าและการประชุมอิมแพ็ค เมืองทองธานี
โดยนายกรัฐมนตรีและรัฐมนตรีว่าการกระทรวงการคลัง ได้มอบนโยบายด้านสังคม ประกอบด้วย 7 กลุ่มนโยบาย ได้แก่ 1) การแก้หนี้ทั้งระบบ 2) การพัฒนาการศึกษา 3) สิทธิในที่ดินทำกิน 4) ยาเสพติดและผู้มีอิทธิพล 5) สาธารณสุข 6) ความเสมอภาคเท่าเทียม และ 7) สิ่งแวดล้อม ความเป็นอยู่ของประชาชน ในช่วง 4 เดือนที่ผ่านมา รัฐบาลได้เริ่มเดินหน้าดำเนินการบนงบไปพลางก่อนบ้างแล้ว ขอเน้นย้ำว่าทั้ง 8 กลุ่มนี้ก็จะยังเป็นนโยบายหลักที่รัฐบาลจะเดินหน้าทำต่อในงบประมาณปี พ.ศ. 2568 โดยด้านที่เกี่ยวข้องกับกระทรวงอุตสาหกรรม จะเป็นด้านสิ่งแวดล้อม ความเป็นอยู่ ความเป็นอยู่ของพี่น้องประชาชนจะต้องได้รับการพัฒนาขึ้นเรื่อยๆ ในตลอดสมัยของรัฐบาลนี้ ทั้งรถไฟฟ้า น้ำประปา และสิ่งแวดล้อม อากาศสะอาด ค่าโดยสารรถไฟฟ้าของประชาชน รวมถึงพัฒนาระบบน้ำประปาให้ประชาชนมีน้ำสะอาดเพื่ออุปโภคและบริโภคอย่างทั่วถึง โดยประเด็นในการแก้ปัญหาด้านสิ่งแวดล้อมที่เป็นวาระแห่งชาติ ในเรื่องฝุ่นควัน PM 2.5 ทั้งในระดับชาติและระดับพื้นที่ มีการกำหนดพื้นที่แบบมุ่งเป้า โดยระบุพื้นที่ป่าอนุรักษ์ ป่าสงวนแห่งชาติ และพื้นที่เกษตรที่ไฟไหม้ซ้ำซาก สร้างกลไกการทำงานให้ภาคเอกชนมีส่วนร่วม ยกระดับการแก้ไขปัญหาหมอกควันข้ามแดน ต้องทำให้กลไกที่วางไว้ขับเคลื่อนได้จริง สนับสนุนให้ไทยเป็นผู้นำของอาเซียนในด้านการลดการปล่อยก๊าซคาร์บอนไดออกไซด์สู่ชั้นบรรยากาศ ยกระดับประสิทธิภาพการผลิตและการให้บริการด้วยต้นทุนต่ำ พร้อมทั้งส่งเสริมให้มีการเข้าถึงเทคโนโลยีที่จำเป็นต่อการเปลี่ยนผ่านสู่เศรษฐกิจสีเขียว รวมถึงผู้ให้บริการในการใช้พลังงานสะอาด การกำจัดขยะและของเสีย การลดการปล่อยคาร์บอนที่สอดคล้องกับขนาดและประเภทธุรกิจ
นายกรัฐมนตรี กล่าวว่า รัฐบาลและราชการยังมีเรื่องที่ต้องทำอีกมาก เพื่อทำให้ประชาชนของพวกเราทุกคนได้รับการบริการที่ดีขึ้น เริ่มตั้งแต่การปรับปรุงกระบวนการทำงานของภาครัฐให้เป็นรัฐบาลดิจิทัล ยกเลิกการใช้เอกสาร และลดขั้นตอนการทำงานที่หมดความจำเป็น นำเทคโนโลยีและระบบดิจิทัลมาใช้อย่างเต็มรูปแบบ มีช่องทางและรูปแบบการให้บริการที่หลากหลายเพื่อรองรับ Digital Economy ด้วย บูรณาการการเชื่อมโยงข้อมูลระหว่างหน่วยงานภาครัฐโดยสมบูรณ์ สร้างความโปร่งใสโดยเปิดเผยข้อมูล ให้ประชาชนมีส่วนร่วมในการตรวจสอบการทำงานของภาครัฐ ลดการซ้ำซ้อนของการจัดซื้อจัดจ้างที่ไม่จำเป็น ทำแผนกลยุทธ์ด้านรัฐบาลดิจิทัลให้เป็นรูปธรรม อำนวยความสะดวกบริการประชาชนให้มีความสะดวก รวดเร็ว โปร่งใส เสมอภาค ทั่วถึง เป็นธรรม ปราศจากการเลือกปฏิบัติ โดยไม่ลืม การจัดการด้านความปลอดภัยทางไซเบอร์ที่ต้องมีการยกระดับทั้งระบบ นำเทคโนโลยีและระบบดิจิทัล ทั้งคลื่นความถี่และสิทธิในวงโคจรดาวเทียมมาใช้อย่างเต็มรูปแบบ จัดตั้งศูนย์ความเป็นเลิศเฉพาะทาง ด้านต่าง ๆ รวมทั้งส่งเสริมการผลิตด้วยระบบเทคโนโลยีสมัยใหม่ เพื่อเป็นการยกระดับและเพิ่ม Productivity ทั้งประเทศ และเรื่องการเดินหน้าสู่ประชาธิปไตย รัฐบาลนี้จะทำประชามติ เพื่อทำรัฐธรรมนูญฉบับใหม่ให้แล้วเสร็จ โดยไม่จุดชนวนความขัดแย้งในสังคม มุ่งหน้าทำให้ประเทศไทยมีหลักนิติธรรมที่เข้มแข็งในที่สุด

ที่มา : https://www.thaigov.go.th/news/contents/details/77396