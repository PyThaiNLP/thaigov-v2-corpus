รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานในพิธีพระราชทานน้ำหลวงอาบศพ นายนิติ วิวัฒน์วานิช ป.ช., ป.ม. ผู้ว่าราชการจังหวัดประจวบคีรีขันธ์


วันเสาร์ที่ 13 มกราคม 2567
13/01/2567
พิมพ์
ปลัดกระทรวงมหาดไทย เป็นประธานในพิธีพระราชทานน้ำหลวงอาบศพ นายนิติ วิวัฒน์วานิช ป.ช., ป.ม. ผู้ว่าราชการจังหวัดประจวบคีรีขันธ์
ปลัดกระทรวงมหาดไทย เป็นประธานในพิธีพระราชทานน้ำหลวงอาบศพ นายนิติ วิวัฒน์วานิช ป.ช., ป.ม. ผู้ว่าราชการจังหวัดประจวบคีรีขันธ์ ณ วัดบึงบวรสถิตย์ ตำบลบ้านบึง อำเภอบ้านบึง จังหวัดชลบุรี
เมื่อวันที่ 12 มกราคม 2567 เวลา 17.00 น. ที่ศาลา 1 วัดบึงบวรสถิตย์ ตำบลบ้านบึง อำเภอบ้านบึง จังหวัดชลบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีพระราชทานน้ำหลวงอาบศพ นายนิติ วิวัฒน์วานิช ป.ช., ป.ม. ผู้ว่าราชการจังหวัดประจวบคีรีขันธ์ ซึ่งได้ถึงแก่อนิจกรรมจากอาการหัวใจวายเฉียบพลัน ณ โรงพยาบาลพระมงกุฎเกล้า โดยมี ดร.วันดี กุญชรยาคง จุลเจริญ นายกสมาคมแม่บ้านมหาดไทย นายธวัชชัย ศรีทอง ผู้ว่าราชการจังหวัดชลบุรี พร้อมด้วยผู้บริหารระดับสูงของจังหวัดชลบุรี หัวหน้าส่วนราชการ ข้าราชการ พนักงาน เจ้าหน้าที่ ตลอดจนภาคีเครือข่าย ผู้ที่รู้จักมักคุ้นเคยร่วมงานกับผู้วายชนม์ และสมาชิกในครอบครัว ร่วมพิธีเป็นจำนวนมาก
นายนิติ วิวัฒน์วานิช ผู้ว่าราชการจังหวัดประจวบคีรีขันธ์ อายุ 54 ปี จบการศึกษานิติศาสตรบัณฑิต จากมหาวิทยาลัยรามคำแหง ปริญญาโทศิลปศาสตรมหาบัณฑิต (รัฐศาสตร์) มหาวิทยาลัยรามคำแหง เคยดำรงตำแหน่ง รองผู้ว่าราชการจังหวัดปัตตานี ผู้อำนวยการสำนักบริหารการปกครองท้องถิ่น รองผู้ว่าราชการจังหวัดชลบุรี ตามลำดับ ก่อนที่จะเดินทางมาดำรงตำแหน่งผู้ว่าราชการจังหวัดประจวบคีรีขันธ์ เมื่อวันที่ 19 ธันวาคม 2566
สำหรับกำหนดการพิธีบำเพ็ญกุศลศพ นายนิติ วิวัฒน์วานิช ผู้ว่าราชการจังหวัดประจวบคีรีขันธ์ มีกำหนดพระพิธีธรรม ตั้งแต่วันที่ 12 - 14 มกราคม 2567 เวลา 19.00 น. สวดพระอภิธรรม วันที่ 15 -16 มกราคม 2567 และมีกำหนดพิธีพระราชทานเพลิงศพ ในวันพุธที่ 17 มกราคม 2567 เวลา 16.00 น. ณ วัดบึงบวรสถิตย์ อำเภอบ้านบึง จังหวัดชลบุรี

ที่มา : https://www.thaigov.go.th/news/contents/details/77405