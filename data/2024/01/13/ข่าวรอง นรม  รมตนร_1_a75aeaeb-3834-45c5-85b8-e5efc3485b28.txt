รัฐบาลไทย-ข่าวทำเนียบรัฐบาล-"รองนายกฯสมศักดิ์" เปิดบ้านสุโขทัย ทำบุญวันเกิด 69 ปี ขอให้งานแก้จนสำเร็จ ขณะที่ "นายกฯเศรษฐา" ส่งกระเช้าอวยพร ด้าน "สส.-หัวหน้าส่วนราชการ" ร่วมอวยพรแน่น 


วันเสาร์ที่ 13 มกราคม 2567
13/01/2567
พิมพ์
"รองนายกฯสมศักดิ์" เปิดบ้านสุโขทัย ทำบุญวันเกิด 69 ปี ขอให้งานแก้จนสำเร็จ ขณะที่ "นายกฯเศรษฐา" ส่งกระเช้าอวยพร ด้าน "สส.-หัวหน้าส่วนราชการ" ร่วมอวยพรแน่น
"รองนายกฯสมศักดิ์" เปิดบ้านสุโขทัย ทำบุญวันเกิด 69 ปี ขอให้งานแก้จนสำเร็จ ขณะที่ "นายกฯเศรษฐา" ส่งกระเช้าอวยพร ด้าน "สส.-หัวหน้าส่วนราชการ" ร่วมอวยพรแน่น
วันที่ 13 มกราคม 2567 นายสมศักดิ์ เทพสุทิน รองนายกรัฐมนตรี ได้เปิดบ้านพักส่วนตัวที่จังหวัดสุโขทัย เพื่อทำบุญเนื่องในโอกาสวันเกิด 69 ปี โดยมีนางอนงค์วรรณ เทพสุทิน ภรรยา และครอบครัว นายสุชาติ ทีคะสุข ผู้ว่าราชการจังหวัดสุโขทัย นายมนู พุกประเสริฐ นายก อบจ.สุโขทัย นางพรรณสิริ กุลนาถศิริ สส.สุโขทัย นายชูศักดิ์ คีรีมาศทอง สส.สุโขทัย น.ส.ประภาพร ทองปากน้ำ สส.สุโขทัย นายจักรวาล ชัยวิรัตน์นุกูล สส.สุโขทัย พรรคเพื่อไทย หัวหน้าส่วนราชการ นักฟุตบอลทีมสุโขทัยเอฟซี และประชาชน เข้าร่วมอวยพรกันอย่างคึกคัก
โดยบรรยากาศเป็นไปด้วยความเรียบง่าย ได้มีพิธีทำบุญเลี้ยงพระ จำนวน 10 รูป ซึ่งมี พระครูสุเมธ พัฒโนทัย เจ้าคณะอำเภอเมืองสุโขทัย เป็นประธานฝ่ายสงฆ์ ก่อนจะร่วมรับประทานอาหารกับผู้ที่มาร่วมงาน อย่างอบอุ่น พร้อมหยอกล้ออย่างอารมณ์ดีว่า "วันนี้วันเด็ก ผมเกิดวันเด็ก ก็จะเด็กอยู่เรื่อย"
นายสมศักดิ์ กล่าวกับผู้ที่มาร่วมงานว่า ขอขอบคุณผู้ที่มาร่วมอวยพรตนในวันนี้ ซึ่งปกติตนจะไม่ค่อยจัดงาน เพราะเกรงใจผู้ที่ต้องเดินทางมา แต่ที่เปิดบ้านครั้งนี้ เพราะมีเรื่องเล่าให้กับชาวสุโขทัยฟัง ถึงกรณีการลาออก สส.บัญชีรายชื่อ เนื่องจากเมื่อชาวสุโขทัย ได้ทราบข่าวว่า ตนลาออก สส.ก็เกิดความไม่สบายใจ จึงขอย้ำว่า เป็นการลาออก สส.บัญชีรายชื่อ ซึ่งไม่ใช่ สส.เขตของจังหวัดสุโขทัย โดยสส.ทั้ง 4 เขต ของพรรคเพื่อไทย ยังอยู่ทำงานให้กับพี่น้องประชาชนเหมือนเดิม
"การลาออก สส.ครั้งนี้  ผมขอให้พี่น้องชาวสุโขทัย สบายใจ และไม่ต้องเป็นห่วงทิศทางการเมือง เพราะผมตั้งใจทำงานตลอด 4 ปีอย่างแน่นอน โดยดูได้จากการทุ่มเททำงาน เพื่อพี่น้องประชาชน มากว่า 44 ปี ซึ่งงานวันเกิดปีนี้ ผมก็ขอพรให้งานสำเร็จในทุกด้าน โดยเฉพาะการแก้ปัญหาความยากจน" รองนายกรัฐมนตรี กล่าว
นายสมศักดิ์ กล่าวอีกว่า ขณะนี้ตนเป็นรองนายกรัฐมนตรี ซึ่งมีงานมากกว่า รัฐมนตรี จำนวนมาก ทำให้แทบไม่มีเวลาพักผ่อนที่ใด เพราะตนเป็นประธานคณะกรรมการ ถึง 41 คณะ โดยกำกับดูแลทั้ง ถนน น้ำ กองทุนหมู่บ้าน ที่กำลังผลักดันการเลี้ยงโค และการแก้ปัญหาความยากจนในพื้นที่จังหวัดชายแดนภาคใต้ ซึ่งจะเห็นว่า ตนมีงานที่ต้องรับผิดชอบจำนวนมาก แต่ก็จะทำอย่างเต็มที่
ผู้สื่อข่าวรายงานว่า งานครบรอบวันเกิดของนายสมศักดิ์ ในวันนี้ นายเศรษฐา ทวีสิน นายกรัฐมนตรี ได้ส่งกระเช้าอวยพรเนื่องในโอกาสวันเกิด มาให้ถึงที่จังหวัดสุโขทัยด้วย

ที่มา : https://www.thaigov.go.th/news/contents/details/77399