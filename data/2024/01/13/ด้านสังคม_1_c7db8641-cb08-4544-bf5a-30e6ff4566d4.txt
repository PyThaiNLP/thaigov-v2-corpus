รัฐบาลไทย-ข่าวทำเนียบรัฐบาล-ดีอี เตือนข่าวปลอม อย่าแชร์! “ปตท. ตัดน้ำตัดไฟไม่ให้ใช้ห้องน้ำในสถานีบริการ”


วันเสาร์ที่ 13 มกราคม 2567
ดีอี เตือนข่าวปลอม อย่าแชร์! “ปตท. ตัดน้ำตัดไฟไม่ให้ใช้ห้องน้ำในสถานีบริการ”
ดีอี เตือนข่าวปลอม อย่าแชร์! “ปตท. ตัดน้ำตัดไฟไม่ให้ใช้ห้องน้ำในสถานีบริการ”
กระทรวงดิจิทัลเพื่อเศรษฐกิจและสังคม (ดีอี) เตือนข่าวปลอม “ปตท. ตัดน้ำตัดไฟไม่ให้ใช้ห้องน้ำ ในสถานีบริการ” ขึ้นแท่นอันดับ 1 รองลงมา “นวดศีรษะของตัวเอง วันละ 1-2 นาที ป้องกันเส้นเลือดสมองตีบได้” และเปิดรับสมัครงานเพจ THAI Corporate Communications ของการบินไทย เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์ ระวังมิจฉาชีพหลอกให้โอนเงิน และล้วงเอาข้อมูลสำคัญ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ กล่าวถึง ผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 5 - 11 มกราคม 2567 พบข้อความที่เข้ามาทั้งหมด 1,195,046 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 168 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 150 ข้อความ ตามมาด้วยการแจ้งเบาะแสผ่าน Line Official จำนวน 18 ข้อความ รวมเรื่องที่ต้องดำเนินการตรวจสอบ 106 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมา 37 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 63 เรื่อง อาทิ รับสมัครพนักงานแพ็คของ รายได้เฉลี่ย 450 บาท/ต่อวันผ่านเพจกรมพัฒนาฝีมือแรงงาน  เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 21 เรื่อง อาทิ หากจมูกเริ่มไม่ได้กลิ่น แม้ไม่เป็นหวัด ให้รีบไปตรวจ เพราะอาจมีผลต่อสมองส่วนความจำ เป็นต้น
กลุ่มที่ 3 : ภัยพิบัติ จำนวน 6 เรื่อง อาทิ ไทยเข้าสู่ฤดูฝุ่นจากความกดอากาศสูง และอัตราการระบายฝุ่นต่ำทำให้เกิดการสะสมของฝุ่น เป็นต้น
กลุ่มที่ 4 : เศรษฐกิจ จำนวน 16 เรื่อง อาทิ กลต. ร่วมกับ CP ALL เปิดโอกาสให้จองหุ้น CPF และกองทุนหุ้นเครือ CP เริ่มต้น 1,000 บาท ปันผล 12-30% ต่อวัน 20,000 บาท ปันผล 3-7% ต่อวัน เป็นต้น
โดย แบ่งเป็นเรื่องการหลอกลวงธุรกรรมทางการเงิน จำนวน 11 เรื่อง
นายเวทางค์ กล่าวต่อว่า เมื่อพิจารณาจากข่าวปลอมที่ได้รับความสนใจสัปดาห์ล่าสุดนี้ พบว่าส่วนใหญ่เป็นข่าวกลุ่มนโยบายรัฐบาล ข่าวสารทางราชการ รองลงมาเป็นกลุ่มผลิตภัณฑ์เพื่อสุขภาพ และกลุ่มเศรษฐกิจ ตามลำดับ โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : ปตท. ตัดน้ำตัดไฟไม่ให้ใช้ห้องน้ำในสถานีบริการ
อันดับที่ 2 : นวดศีรษะของตัวเอง วันละ 1-2 นาที ช่วยป้องกันเส้นเลือดสมองตีบได้
อันดับที่ 3 : เพจ THAI Corporate Communications เฟซบุ๊กหลักฝ่ายสื่อสารองค์กรบริษัทฯ การบินไทยเปิดรับสมัครงาน
อันดับที่ 4 : กรุงไทยเปิดเว็บไซต์ https://88886666z.top/ ปล่อยสินเชื่อกรุงไทยใจป้ำ
อันดับที่ 5 : เปิดโอกาสลงทุนกองทุนรวมหุ้น มั่นคง และมีการรับรองจาก กลต. ราคาเปิดพอร์ต 899 ปันผล 250 บาท
อันดับที่ 6 : PEA เปิดบัญชีซื้อขายกองทุนรวมหุ้น ราคาเปิดพอร์ต 899 บาท ปันผล 250 บาทต่อวัน
อันดับที่ 7 : รับประทานไข่ทำให้แผลเป็นนูน
อันดับที่ 8 : เส้นเลือดตีบตัน เช็กได้จากปลายลิ้น
อันดับที่ 9 : มอบสิทธิ์ลุ้นรับของขวัญ ให้คลิกปุ่ม รับของขวัญ เพื่อดำเนินการต่อ
อันดับที่ 10 : กรุงไทยปล่อยสินเชื่อส่วนบุคคล วงเงิน 50,000-1,000,000 บาท ผ่อนนาน 5 ปี
ดีอี ขอความร่วมมือประชาชนตรวจสอบให้รอบด้าน อย่าหลงเชื่อในข้อความเชิญชวนต่างๆ โดยเฉพาะเรื่องการหลอกลวงให้กู้เงิน หลอกลงทุน ให้สินเชื่อต่าง ๆ ของมิจฉาชีพ หากหากท่านได้รับการแจ้งข้อมูลที่ผิดปกติ ผ่านเอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ขอให้ท่านตระหนักรู้เท่าทันข่าวปลอมที่ถูกแพร่กระจายอยู่บนโซเชียลมีเดีย และออนไลน์ โดยสามารถติดตามและแจ้งเบาะแสข่าวปลอม ได้ที่ ไลน์@antifakenewscenter เว็บ https://www.antifakenewscenter.com/ ทวิตเตอร์ https://twitter.com/AFNCThailand และสายด่วน GCC 1111 ต่อ 87 ตลอด 24 ชั่วโมง

ที่มา : https://www.thaigov.go.th/news/contents/details/77400