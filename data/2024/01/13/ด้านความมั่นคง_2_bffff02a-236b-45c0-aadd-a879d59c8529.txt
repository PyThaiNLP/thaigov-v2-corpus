รัฐบาลไทย-ข่าวทำเนียบรัฐบาล-พ่อเมืองนครพนม ลงพื้นที่ตรวจเยี่ยมสถานศึกษา ขับเคลื่อนส่งเสริมการเรียนรู้ประวัติศาสตร์ชาติไทย หน้าที่พลเมือง และศีลธรรม ตามนโยบาย มท. เน้นย้ำ ปลูกฝังความรักความสามัคคี สร้างอนาคต


วันเสาร์ที่ 13 มกราคม 2567
13/01/2567
พิมพ์
พ่อเมืองนครพนม ลงพื้นที่ตรวจเยี่ยมสถานศึกษา ขับเคลื่อนส่งเสริมการเรียนรู้ประวัติศาสตร์ชาติไทย หน้าที่พลเมือง และศีลธรรม ตามนโยบาย มท. เน้นย้ำ ปลูกฝังความรักความสามัคคี สร้างอนาคต
พ่อเมืองนครพนม ลงพื้นที่ตรวจเยี่ยมสถานศึกษา ขับเคลื่อนส่งเสริมการเรียนรู้ประวัติศาสตร์ชาติไทย หน้าที่พลเมือง และศีลธรรม ตามนโยบาย มท. เน้นย้ำ ปลูกฝังความรักความสามัคคี สร้างอนาคตเด็กไทยสู่การเป็นพลเมืองดีของสังคม
วันนี้ (13 ม.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมได้จัดกิจกรรมลงพื้นที่ตรวจเยี่ยมสถานศึกษา ร่วมเข้าแถวเคารพธงชาติ พบปะบุคลากรทางการศึกษา คุณครู และนักเรียน เพื่อขับเคลื่อนนโยบายของกระทรวงมหาดไทยในการส่งเสริมด้านการศึกษา ที่โรงเรียนเทศบาล 4 รัตนโกสินทร์ 200 ปี ตำบลในเมือง อำเภอเมืองนครพนม จังหวัดนครพนม โดยมี นางสุดวนิดา เหลือบุญชู ผู้อำนวยการโรงเรียนฯ คณะผู้บริหาร คณะครู และนักเรียนโรงเรียนเทศบาล 4 รัตนโกสินทร์ 200 ปี จังหวัดนครพนม ร่วมให้การต้อนรับ
นายวันชัย จันทร์พร ผู้ว่าราชการจังหวัดนครพนม กล่าวว่า กระทรวงมหาดไทยให้ความสำคัญกับการศึกษาของเด็กและเยาวชน โดยการส่งเสริมให้เด็กทุกคนเข้าถึงการศึกษาขั้นพื้นฐาน การดูแลสุขภาพที่ดีและพัฒนาการ ส่งเสริมและพัฒนาคุณภาพและมาตรฐานการศึกษาของสถานศึกษา โดยมุ่งเน้นผู้เรียนเป็นศูนย์กลาง ให้นักเรียนนักศึกษาได้เข้าใจถึงบทบาทหน้าที่และการปฏิบัติตนที่ดีต่อสังคม มีความรักสามัคคี และให้ความสำคัญกับสถาบันหลักของชาติ ตลอดจนสร้างความตระหนักรู้และรับผิดชอบเรื่องการรักษาสิ่งแวดล้อมอย่างยั่งยืน ตนจึงได้ลงพื้นที่ตรวจเยี่ยมสถานศึกษา เพื่อร่วมพบปะพูดคุย แลกเปลี่ยนหารือแนวทางดำเนินการขับเคลื่อนส่งเสริมการเรียนรู้ประวัติศาสตร์ชาติไทย หน้าที่พลเมือง และศีลธรรม ตามนโยบายของกระทรวงมหาดไทย เพื่อธำรงไว้ซึ่งความภาคภูมิใจของการเป็นคนไทย มุ่งสนับสนุนส่งเสริมการศึกษาวิชาประวัติศาสตร์ ทั้งประวัติศาสตร์ชาติไทยและประวัติศาสตร์ท้องถิ่น ให้เด็กไทยทุกคนรู้ประวัติศาสตร์ชาติไทย หน้าที่พลเมือง และศีลธรรม สร้างความภาคภูมิใจและสำนึกความเป็นไทย กระตุ้นให้เด็กและเยาวชน เกิดความรักชาติ รักแผ่นดินเกิด ส่งเสริมความสามัคคี และให้ตระหนักรู้ถึงคุณค่ามรดกทางวัฒนธรรม และประวัติศาสตร์เกี่ยวกับสถาบันหลักของชาติ ตลอดจนปลูกฝังค่านิยมความกตัญญูกตเวทีต่อบรรพบุรุษของชาติ ทำนุบำรุงรักษาสิ่งยึดเหนี่ยวจิตใจของคนไทยให้คงอยู่และถ่ายทอดไปสู่คนรุ่นต่อไป
“การได้มาพบปะคณะผู้บริหาร คุณครู และนักเรียนโรงเรียนเทศบาล 4 รัตนโกสินทร์ 200 ปี ได้มาร่วมกันเข้าแถวเคารพธงชาติอย่างพร้อมเพรียงกัน แสดงออกถึงความรักชาติ ศาสนา พระมหากษัตริย์ เทิดทูนไว้ซึ่งสถาบันหลักของชาติ และความสามัคคีของนักเรียนทุกคนที่มาทำกิจกรรมร่วมกันหน้าเสาธงในทุกวันตอนเช้า ซึ่งเป็นโอกาสอันดีที่วันนี้ได้มาเยี่ยมชมพบปะบุคลากรทางการศึกษา ซึ่งเป็นส่วนหนึ่งของการดำเนินการตรวจติดตามนโยบายของกระทรวงมหาดไทย ในด้านการสนับสนุนการศึกษาในพื้นที่ของจังหวัดนครพนม เพื่อให้ความสำคัญกับการพัฒนาด้านการศึกษา ทั้งการพัฒนาหลักสูตรการเรียนการสอนตามแนวทางของกระทรวงศึกษาธิการ การพัฒนาทักษะ การพัฒนาสถานที่บริเวณโดยรอบของโรงเรียนให้เหมาะสมกับการเรียนการสอน ตลอดจนถึงความปลอดภัยด้านต่าง ๆ ทั้งด้านอาหารปลอดสารพิษ ความเป็นระเบียบเรียบร้อย และสิ่งที่สำคัญ คือ การขยายผลการขับเคลื่อนไปสู่เป้าหมายการพัฒนาที่ยั่งยืนให้แก่สถานศึกษา สถานสงเคราะห์ต่าง ๆ ตามนโยบายของกระทรวงมหาดไทย เป็นการขับเคลื่อนพลัง "บวร" บ้าน วัด ราชการ และโรงเรียน ในพื้นที่จังหวัดนครพนม โดยเฉพาะการสร้างความมั่นคงทางอาหาร น้อมนำพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ "เกษตรเพื่ออาหารกลางวันตามพระราชดำริ" โครงการ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" เพื่อให้เด็กได้มีอาหารที่ครบถ้วนทั้ง 5 หมู่ และมีเพียงพอสำหรับรับประทานทุกคน" นายวันชัยฯ กล่าว
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า จังหวัดนครพนมมีความมุ่งมั่นในการส่งเสริมและยกระดับคุณภาพด้านการศึกษาในจังหวัดนครพนม โดยจะมีการติดตามและประเมินผลสถานศึกษาอย่างต่อเนื่อง และจะลงพื้นที่ตรวจเยี่ยมทุกสถานศึกษาในอำเภอเมืองนครพนม เพื่อประชุมพบปะกับผู้บริหารของโรงเรียน เปิดโอกาสในการรับฟังอุปสรรคและข้อเสนอแนะในการดำเนินการตามนโยบายการสนับสนุนและยกระดับการศึกษา โดยทั้งหมดมีเป้าหมายสูงสุด คือ "เพื่อพัฒนายกระดับการศึกษา อันเป็นพื้นฐานสำคัญของการเป็นพลเมืองดีของสังคมให้แก่เด็กและเยาวชนในอนาคต"
#WorldSoilDay #วันดินโลก #UN #FAO #GlobalSoilPartnership #MOI
#กระทรวงมหาดไทย #บำบัดทุกข์บำรุงสุข #SoilandWaterasourceoflife
#SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/77404