รัฐบาลไทย-ข่าวทำเนียบรัฐบาล-นายกรัฐมนตรีมอบนโยบายให้กรมศุลกากร เน้นอำนวยความสะดวกทางการค้า เพิ่มประสิทธิภาพการผ่านพิธีการศุลกากรด้วยเทคโนโลยี สร้างความโปร่งใสและเป็นธรรม


วันพฤหัสบดีที่ 28 มีนาคม 2567
28/03/2567
พิมพ์
นายกรัฐมนตรีมอบนโยบายให้กรมศุลกากร เน้นอำนวยความสะดวกทางการค้า เพิ่มประสิทธิภาพการผ่านพิธีการศุลกากรด้วยเทคโนโลยี สร้างความโปร่งใสและเป็นธรรม
นายกรัฐมนตรีมอบนโยบายให้กรมศุลกากร เน้นการอำนวยความสะดวกทางการค้า เพิ่มประสิทธิภาพ การผ่านพิธีการศุลกากรด้วยเทคโนโลยี รวมถึงสร้างความโปร่งใสและเป็นธรรมในการปฏิบัติงาน
วันนี้ (28 มีนาคม 2567) เวลา 16.00 น. นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง พร้อมด้วยนายกฤษฎา จีนะวิจารณะ รัฐมนตรีช่วยว่าการกระทรวงการคลัง นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายเผ่าภูมิ โรจนสกุล เลขานุการรัฐมนตรีว่าการกระทรวงการคลัง และนายลวรณ แสงสนิท ปลัดกระทรวงการคลัง ตรวจเยี่ยมและมอบนโยบายการปฏิบัติงานให้กับกรมศุลกากร โดยมี นายธีรัชย์ อัตนวานิช อธิบดีกรมศุลกากร พร้อมคณะผู้บริหารและข้าราชการของกรมศุลกากรให้การต้อนรับ ณ ห้องภาสกรวงศ์ อาคาร 1 ชั้น 2 กรมศุลกากร และผ่านสื่ออิเล็กทรอนิกส์
นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง เน้นย้ำกรมศุลกากรอำนวยความสะดวกทางการค้าให้มีความสะดวก รวดเร็ว ลดขั้นตอน โดยการใช้เทคโนโลยีและนวัตกรรมมาช่วยในการปฏิบัติงาน เพื่อเพิ่มขีดความสามารถในการแข่งขันและความยั่งยืนทางเศรษฐกิจของประเทศ อาทิ การเพิ่มประสิทธิภาพระบบ National Single Window เพื่อลดขั้นตอนและกระบวนการของผู้ประกอบการ การเพิ่มประสิทธิภาพการตรวจปล่อยสินค้า โดยใช้เทคโนโลยีและนวัตกรรมมาช่วยในการตรวจปล่อยสินค้า เพื่อลดการใช้ดุลพินิจของเจ้าหน้าที่ และสามารถนำข้อมูลไปใช้ในการตรวจสอบหลังการตรวจปล่อยต่อไป สำหรับการค้าชายแดน ให้เน้นการเพิ่มประสิทธิภาพการปฏิบัติงานเพื่ออำนวยความสะดวกให้กับผู้ประกอบการและเพิ่มความรวดเร็วในการปฏิบัติพิธีการศุลกากร รวมถึงเน้นย้ำให้เพิ่มความเข้มงวดในการป้องกันและปราบปรามการลักลอบนำยาเสพติดและสินค้าผิดกฎหมายเข้ามาตามแนวเขตชายแดน โดยให้บูรณาการการปฏิบัติงานร่วมกับหน่วยงานที่เกี่ยวข้อง
นอกจากนี้ นายกรัฐมนตรีและรัฐมนตรีว่าการกระทรวงการคลังยังให้ความสำคัญ ในการสร้างความโปร่งใสและเป็นธรรมในการปฏิบัติงานและการบริหารงานบุคคล หากมีการร้องเรียนหรือตรวจพบการทุจริต ให้ทำการตรวจสอบและลงโทษผู้กระทำผิดอย่างจริงจัง โดยคำนึงถึงผลประโยชน์ของประชาชนและประเทศเป็นหลัก
ทั้งนี้ นายธีรัชย์ อัตนวานิช อธิบดีกรมศุลกากร กล่าวภายหลังรับนโยบายจากนายกรัฐมนตรีและรัฐมนตรีว่าการกระทรวงการคลังว่าจะนำนโยบายไปสู่การปฏิบัติอย่างเร่งด่วน เพื่อส่งเสริมเศรษฐกิจของประเทศตามแนวนโยบายรัฐบาลต่อไป

ที่มา : https://www.thaigov.go.th/news/contents/details/81019