รัฐบาลไทย-ข่าวทำเนียบรัฐบาล-รมช.อนุชา’ นำชาวสุราษฎร์ธานี เดินขบวนแห่ผ้าห่มพระธาตุศรีสุราษฎร์ ครั้งที่ 14 


วันพฤหัสบดีที่ 28 มีนาคม 2567
รมช.อนุชา’ นำชาวสุราษฎร์ธานี เดินขบวนแห่ผ้าห่มพระธาตุศรีสุราษฎร์ ครั้งที่ 14
‘รมช.อนุชา’ นำชาวสุราษฎร์ธานี เดินขบวนแห่ผ้าห่มพระธาตุศรีสุราษฎร์ ครั้งที่ 14 ส่งเสริมการท่องเที่ยวเชิงวัฒนธรรม
วันที่ 27 มีนาคม 2567 นายอนุชา นาคาศัย รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเชิญพระบฏ เนื่องในงาน “แห่ผ้าห่มพระธาตุศรีสุราษฎร์ แลธรรมชาติเขาท่าเพชรจังหวัดสุราษฎร์ธานี ครั้งที่ 14 ประจำปี 2567” และร่วมขบวนเชิญพระบฏ ไปยังพระธาตุศรีสุราษฎร์ (เขาท่าเพชร) ซึ่งตั้งอยู่บนยอดเขาท่าเพชร ต.ขุนทะเล อ.เมือง จ.สุราษฎร์ธานี และเป็นประธานพิธีสงฆ์ พร้อมทั้งร่วมชมนิทรรศการ และการแสดงรำบูชาพระธาตุศรีสุราษฎร์ โดยมี นางสาวอนงค์นาถ จ่าแก้ว ผู้ช่วยเลขานุการรัฐมนตรีว่าการกระทรวงเกษตรและสหกรณ์ นายบันดาล สถิรชวาล รองผู้ว่าราชการจังหวัดสุราษฎร์ธานี นายพงษ์ศักดิ์ จ่าแก้ว นายกองค์การบริหารส่วนจังหวัดสุราษฎร์ธานี ผู้บริหาร หัวหน้าส่วนราชการทั้งภาครัฐและเอกชน ประชาชน นักท่องเที่ยว เข้าร่วมในพิธี
นายอนุชา กล่าวว่า สืบเนื่องจากวันที่ 27 มีนาคม 2502 เป็นวันที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร รัชกาลที่ 9 และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงเสด็จพระราชดำเนินทรงสักการะพระธาตุศรีสุราษฎร์ และทรงปลูกต้นพะยอมไว้เพื่อเป็นสิริมงคล เขาท่าเพชรจึงถือเป็นสถานที่ประวัติศาสตร์ เป็นสิริมงคลและทรงคุณค่า และเป็นศูนย์รวมจิตใจของชาวสุราษฎร์ธานี  ดังนั้น ทุกวันที่ 27 มีนาคม ของทุกปี ประชาชนชาวจังหวัดสุราษฎร์ธานีจึงได้ร่วมกันจัดงาน “แห่ผ้าห่มพระธาตุศรีสุราษฎร์” เพื่อร่วมแสดงความจงรักภักดีและเทิดพระเกียรติพระบาทสมเด็จพระเจ้าอยู่หัว รัชกาลที่ 9 และเป็นการย้ำให้เห็นถึงความสำคัญของสถานที่อันศักดิ์สิทธิ์ ที่ตั้งอยู่ท่ามกลางธรรมชาติที่อุดมสมบูรณ์
สำหรับงาน “แห่ผ้าห่มพระธาตุศรีสุราษฎร์ แลธรรมชาติเขาท่าเพชรจังหวัดสุราษฎร์ธานี ครั้งที่ 14” นี้ องค์การบริหารส่วนจังหวัดสุราษฎร์ธานี ร่วมกับจังหวัดสุราษฎร์ธานี กำหนดจัดขึ้นระหว่างวันที่ 26 - 27 มีนาคม 2567 เพื่อส่งเสริมอนุรักษ์ศิลปะ จารีตประเพณีอันดีงาม ให้ประชาชนได้ร่วมกันสักการะพระธาตุศรีสุราษฎร์ ซึ่งเป็นหนึ่งในสถานที่สิ่งศักดิ์สิทธิ์คู่บ้านคู่เมืองของจังหวัดสุราษฎร์ธานี รวมทั้งเพื่อส่งเสริมประชาสัมพันธ์แหล่งท่องเที่ยวเขาท่าเพชรของจังหวัดสุราษฎร์ธานี ซึ่งเป็นกิจกรรมที่มีความสำคัญของจังหวัด ให้เป็นที่รู้จักอย่างแพร่หลาย โดยบรรยากาศภายในงาน มีพี่น้องประชาชนกว่า 19 อำเภอ 76 หน่วย  หน่วยงานทั้งภาครัฐ เอกชน สถาบันการศึกษา รวมทั้งนักท่องเที่ยวและพุทธศาสนิกชนจากทั่วทุกสารทิศ พร้อมใจสวมใส่เสื้อผ้าสีขาว จำนวนกว่า 5,000 คน ร่วมเดินขบวนแห่ผืนผ้าสีเหลืองและผ้าพระบฏที่มีการเขียนภาพเรื่องราวเกี่ยวกับพระพุทธเจ้าและพุทธประวัติ

ที่มา : https://www.thaigov.go.th/news/contents/details/80993