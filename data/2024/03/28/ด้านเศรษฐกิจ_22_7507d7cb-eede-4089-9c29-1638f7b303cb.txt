รัฐบาลไทย-ข่าวทำเนียบรัฐบาล-รมว.กษ. มอบนโยบายเชื่อมโยงการทำงาน ศพก. และแปลงใหญ่ เพิ่มความเข้มแข็งความการเกษตร


วันพฤหัสบดีที่ 28 มีนาคม 2567
รมว.กษ. มอบนโยบายเชื่อมโยงการทำงาน ศพก. และแปลงใหญ่ เพิ่มความเข้มแข็งความการเกษตร
รมว.กษ. มอบนโยบายเชื่อมโยงการทำงาน ศพก. และแปลงใหญ่ เพิ่มความเข้มแข็งความการเกษตร มุ่งหวังตอบโจทย์การเพิ่มรายได้เกษตรกร 3 เท่าใน 4 ปี
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมเชื่อมโยงการดำเนินงานคณะกรรมการเครือข่ายศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และแปลงใหญ่ ระดับประเทศครั้งที่ 2/2567 ณ ห้องประชุมกระทรวงเกษตรและสหกรณ์
สำหรับศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) เป็นศูนย์เรียนรู้ทางการเกษตรของชุมชน อำเภอละ 1 ศูนย์ รวม 882 ศูนย์ และโครงการระบบส่งเสริมเกษตรแบบแปลงใหญ่ มีการรับรองแปลงใหญ่ จำนวน 10,698 แปลง (ข้อมูล ณ วันที่ 1 มีนาคม 2567) ซึ่ง กระทรวงเกษตรฯ โดย กรมส่งเสริมการเกษตร ได้กำหนดแนวทางการดำเนินงานของศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และแปลงใหญ่ โดยครอบคลุม “9 นโยบายหลัก” ของรัฐมนตรีว่าการเกษตรฯ ในด้านการเป็นจุดประสานงานกลางระหว่างภาคประชาชนเกษตรกร และภาครัฐ การประชาสัมพันธ์แจ้งข้อมูลข่าวสารและเตือนภัยให้แก่เกษตรกรทราบได้อย่างทันสถานการณ์ ช่วยสอดส่องดูแลการลักลอบนำเข้าสินค้าเกษตรและปัจจัยการผลิตที่ผิดกฎหมาย เพื่อประสานเจ้าหน้าที่ดำเนินการทางกฎหมายต่อไป อีกทั้งสนับสนุนความรู้และเทคโนโลยีที่เหมาะสมในการผลิตสินค้าและบริการท้องถิ่น รวมถึงผลักดันสินค้าเกษตรและบริการมูลค่าสูง 1 ท้องถิ่น 1 สินค้าเกษตรมูลค่าสูง พร้อมทั้งส่งเสริมกลุ่มเกษตรกรเข้าสู่ระบบการประกันภัยพืชผลทางการเกษตร เพื่อเสริมสร้างความมั่นคงทางการประกอบกิจกรรมทางการเกษตร และการเป็นผู้ให้บริการทางการเกษตรแบบครบวงจรที่ใส่ใจสิ่งแวดล้อม (Go Green) ด้วย BCG หรือ Carbon Credit
ทั้งนี้ รัฐมนตรีว่าการเกษตรฯ ได้มอบนโยบายและแนวทางการดำเนินงานของศูนย์เรียนรู้การเพิ่มประสิทธิภาพการผลิตสินค้าเกษตร (ศพก.) และแปลงใหญ่ ในการความสำคัญกับการวางแผนแนวทางการทำเกษตรกรรมที่ตรงกับความต้องการของตลาด รวมถึงการหาตลาดหรือช่องทางสำหรับการกระจายสินค้าเกษตรใหม่ๆ ตามนโยบาย ตลาดนำ นวัตกรรมเสริม เพิ่มรายได้ มุ่งหวังตอบโจทย์การเพิ่มรายได้เกษตรกร 3 เท่าใน 4 ปี อีกทั้งมอบหมายหน่วยงานที่เกี่ยวข้อง ในการส่งเสริมการสร้างเอกลักษณ์สินค้าเกษตรท้องถิ่น เพื่อเป็นการเพิ่มมูลค่าและโอกาสทางการค้ามากขึ้น อีกด้วย

ที่มา : https://www.thaigov.go.th/news/contents/details/81016