รัฐบาลไทย-ข่าวทำเนียบรัฐบาล-​พวงเพ็ชร เดินหน้าปราบบุหรี่ไฟฟ้า 437 โรงเรียนทั่ว กทม. วอนครูช่วย จับตา ห่วงเด็กประถม เข้าถึงง่าย เหตุทำเลียน นม ขนม แบรนด์ดัง


วันพฤหัสบดีที่ 28 มีนาคม 2567
28/03/2567
พิมพ์
​พวงเพ็ชร เดินหน้าปราบบุหรี่ไฟฟ้า 437 โรงเรียนทั่ว กทม. วอนครูช่วย จับตา ห่วงเด็กประถม เข้าถึงง่าย เหตุทำเลียน นม ขนม แบรนด์ดัง
​พวงเพ็ชร เดินหน้าปราบบุหรี่ไฟฟ้า 437 โรงเรียนทั่ว กทม. วอนครูช่วย จับตา ห่วงเด็กประถม เข้าถึงง่าย เหตุทำเลียน นม ขนม แบรนด์ดัง
วันนี้ (28 มีนาคม 2567) เวลา 09.00 น. ณ ห้องบางกอก ชั้น B2 อาคารไอราวัตพัฒนา ศาลาว่าการกรุงเทพมหานคร ดินแดง ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี มอบนโยบาย “รู้เท่าทันบุหรี่ไฟฟ้า ในสถานศึกษา กทม.”  ในกิจกรรมการเสวนา ที่จัดขึ้นให้แก่คณะผู้บริหารสถานศึกษาในเขตกรุงเทพมหานคร จำนวน 437 แห่ง โดยมี นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี นายศานนท์ หวังสร้างบุญ รองผู้ว่าราชการกรุงเทพมหานคร นางวันทนีย์ วัฒนะ ปลัดกรุงเทพมหานคร และคณะผู้บริหาร เข้าร่วม
ดร.พวงเพ็ชร กล่าวว่า บุหรี่ไฟฟ้าเป็นภัยอันตรายที่น่ากังวลของสังคมไทยในยุคปัจจุบัน สิ่งสำคัญของการขับเคลื่อนการทำงานเพื่อกวาดล้างบุหรี่ไฟฟ้าให้ประสบผลสำเร็จ คือการที่ทุกหน่วยงานบูรณาการความร่วมมือกัน ในส่วนของตนได้รับมอบหมายจากท่านนายกรัฐมนตรีให้กำกับดูแลสำนักงานคณะกรรมการคุ้มครองผู้บริโภค  หรือ สคบ. ได้รับเรื่องร้องเรียนจากผู้ปกครองว่ามีการลักลอบจำหน่ายบุหรี่ไฟฟ้าใกล้บริเวณสถานศึกษาและแหล่งชุมชน ที่ผ่านมาตนได้ร่วมลงพื้นที่ตรวจจับหลายครั้ง รวมถึงมีการตั้งหน่วยเฉพาะกิจ หลายหน่วย โดยความร่วมมือกับกรุงเทพมหานคร กระทรวงสาธารณสุข และสำนักงานตำรวจแห่งชาติ  พบว่ามีการลักลอบจำหน่ายบุหรี่ไฟฟ้าทั้งที่จำหน่ายในพื้นที่ชุมชนและใกล้เคียงสถานศึกษาจำนวนมาก ขณะเดียวกันเราได้ประสานความร่วมมือกับกระทรวงดิจิทัลเพื่อเศรษฐกิจและสังคม เพื่อปราบปรามแหล่งจำหน่ายบุหรี่ไฟฟ้าที่ลักลอบขายออนไลน์ ซึ่งมีการปิดเว็บไซต์แล้ว จำนวน 1,700 เว็บ
ดร.พวงเพ็ชร เน้นย้ำให้คณะผู้บริหารสถานศึกษา ยึดถือการแก้ปัญหาบุหรี่ไฟฟ้าเป็นวาระสำคัญ ขอให้อบรมและให้ความรู้นักเรียน โดยสอดแทรกเนื้อหาภัยของบุหรี่ไฟฟ้าที่ส่งผลต่อสุขภาพและพัฒนาการ สร้างความตระหนักรู้ในกลุ่มเด็กและเยาวชน ให้ “รู้เท่าทันโทษของบุหรี่ไฟฟ้า” สร้างค่านิยม “เด็กรุ่นใหม่ไม่เอาบุหรี่ไฟฟ้า”  พร้อมขอความร่วมมือจากผู้ปกครองและประชาชนทั่วไป หากพบเห็นการลักลอบจำหน่ายบุหรี่ไฟฟ้าทั้งที่มีหน้าร้านและผ่านระบบออนไลน์ ขอให้แจ้งมายังสายด่วน สคบ. 1166 แอปพลิเคชัน OCPB Connect  และไลน์ @Traffyfondue ของกรุงเทพมหานคร

ที่มา : https://www.thaigov.go.th/news/contents/details/80989