รัฐบาลไทย-ข่าวทำเนียบรัฐบาล-นายกฯ พบหารือบริษัท Ingredion เพื่อความร่วมมือด้านการเกษตร หวังเพิ่มการลงทุน ยกระดับวิถีชีวิต เพิ่มรายได้ให้ชาวเกษตรกรมันสำปะหลังอย่างยั่งยืน


วันพฤหัสบดีที่ 28 มีนาคม 2567
นายกฯ พบหารือบริษัท Ingredion เพื่อความร่วมมือด้านการเกษตร หวังเพิ่มการลงทุน ยกระดับวิถีชีวิต เพิ่มรายได้ให้ชาวเกษตรกรมันสำปะหลังอย่างยั่งยืน
นายกฯ พบหารือบริษัท Ingredion เพื่อความร่วมมือด้านการเกษตร หวังเพิ่มการลงทุน ยกระดับวิถีชีวิต เพิ่มรายได้ให้ชาวเกษตรกรมันสำปะหลังอย่างยั่งยืน
วันนี้ (28 มีนาคม 2567) เวลา 09.30 น. ณ ห้องสีม่วง ตึกไทยคู่ฟ้า ทำเนียบรัฐบาล นาย Jim Zallie ประธานกรรมการบริหารและผู้อำนวยการบริษัท Ingredion จำกัด เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรีให้การต้อนรับ พร้อมทั้งยินดีที่จะได้แลกเปลี่ยนความคิดเห็นด้านการส่งเสริมการเกษตรในไทย เพื่อดูแลเกษตรกรไทยให้มีรายได้ มีวิถีชีวิตที่ดีขึ้น
นาย Jim Zallie ประธานกรรมการบริหารและผู้อำนวยการบริษัท Ingredion จำกัด บริษัทชั้นนำระดับโลกด้านสินค้าเกษตรแปรรูป เป็นเกียรติและยินดีที่ได้พบหารือกับนายกรัฐมนตรี ชื่นชมการบริหารงานของรัฐบาล พร้อมขอบคุณการสนับสนุนอย่างดีจากรัฐบาลไทย และประเทศไทย จึงทำให้บริษัทฯ ลงทุนด้านการเกษตรในไทยมาอย่างต่อเนื่องเป็นปีที่ 41
โอกาสนี้ ทั้งสองฝ่ายได้หารือเกี่ยวกับประเด็นความร่วมมือด้านการเกษตร นายกรัฐมนตรีขอบคุณความตั้งใจของบริษัท Ingredion ที่สนับสนุนการลงทุนในไทยตลอดมา โดยให้ความร่วมมือกับรัฐบาลไทยอย่างต่อเนื่อง โดยบริษัทฯ เชื่อมั่นที่จะลงทุนในไทย โดยมีแผนที่จะลงทุนเพื่อขยายการผลิตในประเทศไทยภายในปีนี้เพิ่มอีก 40 ล้านเหรียญสหรัฐ จากฐานการผลิตในไทยที่มีอยู่แล้ว 4 แห่ง และพร้อมร่วมมือกับไทยในด้านที่เกี่ยวข้องกับการส่งเสริมการปลูกมันสำปะหลังเพื่อป้องกันการแพร่ระบาดของโรคใบด่างมันสำปะหลัง (Cassava Mosaic Disease: CMD) ในไทย
ยิ่งไปกว่านั้น บริษัท Ingredion จำกัด ยังมีโครงการที่จะส่งเสริมการปลูกมันสำปะหลังสายพันธุ์ลูกผสมใหม่ล่าสุดที่เรียกว่า“ Vaccine Tapioca” ซึ่งจะเป็นมันสำปะหลังที่เติบโตได้เร็วกว่าและให้แป้งที่มีคุณสมบัติเหนือกว่าแป้งมันสำปะหลังทั่วไป ทั้งนี้ ทางบริษัทจะรับซื้อผลผลิตที่เกิดจากโครงการที่ใช้ท่อนพันธุ์สายพันธุ์ใหม่นี้ใหม่ในราคาที่สูงกว่าราคาตลาดทั่วไปถึง 50% ประเทศไทยจะเป็นประเทศแรกและประเทศเดียวในเอเชีย ที่ทางบริษัทฯมีแผนที่จะใช้เป็นแหล่งผลิตมันสำปะหลังสายพันธุ์ใหม่นี้ ดังนั้น ในอนาคต มันสำปะหลังของไทยจะมีความโดดเด่นเป็นเอกลักษณ์ที่แตกต่างจากมันสำปะหลังที่ผลิตในประเทศอื่นๆ ทั้งในแง่ของคุณภาพแป้งมันและราคาที่พรีเมี่ยมกว่ามาก นี่คือ games changing ที่กำลังจะเกิดขึ้นในวงการมันสำปะหลังของโลกอย่างแท้จริง
โดยนาย Jim กล่าวว่าความร่วมมือของไทยและ Ingredion จะช่วยให้เกษตรกรไทยมีศักยภาพในการควบคุมและแก้ปัญหาการระบาดของ CMD ในการปลูกมันสำปะหลังได้ดีขึ้น สามารถผลิตมันสำปะหลังที่ดีขึ้นและขายได้ราคาสูงขึ้น ซึ่งจะส่งผลถึงรายได้สุทธิของเกษตรกรที่เพิ่มสูงขึ้นตามนโยบายของรัฐบาลไทย
พร้อมกันนี้ นาย Jim เห็นถึงศักยภาพของไทยในการส่งเสริมให้มันสำปะหลังเป็น Soft Power ด้านการเกษตรของไทยในเวทีโลก พร้อมเน้นย้ำว่าระบบนิเวศที่เหมาะสมในการพัฒนาการป้องกันและควบคุมการระบาดของ CMD มีความสำคัญยิ่งต่อการปลูกมันสำปะหลังที่มีคุณภาพของเกษตรกรไทย

ที่มา : https://www.thaigov.go.th/news/contents/details/80988