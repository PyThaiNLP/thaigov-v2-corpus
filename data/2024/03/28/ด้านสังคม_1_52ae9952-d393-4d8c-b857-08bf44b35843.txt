รัฐบาลไทย-ข่าวทำเนียบรัฐบาล-“วราวุธ” เผย เร่งประสาน กต. ช่วยหญิงไทยกลับบ้าน หนุนเครือข่ายสตรีไทยในต่างประเทศ  พม. พร้อมดูแลครอบครัวที่ไทย


วันพฤหัสบดีที่ 28 มีนาคม 2567
“วราวุธ” เผย เร่งประสาน กต. ช่วยหญิงไทยกลับบ้าน หนุนเครือข่ายสตรีไทยในต่างประเทศ  พม. พร้อมดูแลครอบครัวที่ไทย
“วราวุธ” เผย เร่งประสาน กต. ช่วยหญิงไทยกลับบ้าน หนุนเครือข่ายสตรีไทยในต่างประเทศ  พม. พร้อมดูแลครอบครัวที่ไทย
วันที่ 27 มีนาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวว่า ตามที่ศูนย์เร่งรัดจัดการสวัสดิภาพประชาชน (ศรส.) ได้รับรายงานจากศูนย์ส่งเสริมและประสานการพัฒนาสังคมไทยในต่างประเทศ (ศส.ตปท.) สังกัดกองมาตรฐานการพัฒนาสังคมและความมั่นคงของมนุษย์ กระทรวง พม. ว่ามีหญิง อายุ 27 ปี ถูกหลอกไปทำงานร้านนวดในนครดูไบ ประเทศสหรัฐอาหรับเอมิเรตส์ แล้วถูกบังคับให้ค้าประเวณีนานกว่า 4 เดือน ซึ่งมีความประสงค์กลับประเทศไทย แต่ไม่ทราบว่าจะติดต่อช่องทางไหนที่สามารถกลับประเทศไทยได้ ประกอบกับเงินไม่เพียงพอในการช่วยเหลือตนเอง ทั้งนี้ จากการตรวจสอบพบว่าหญิงคนดังกล่าวเป็นแม่เลี้ยงเดี่ยว มีลูก 3 คน คนโตกำลังเรียนชั้น ป.4 และ ป.2 ส่วนคนเล็ก อายุ 2 ขวบ ต้องรับภาระส่งเงินค่าใช้จ่ายให้ครอบครัวเพื่อเลี้ยงดูพ่อแม่ที่ประเทศไทย มีฐานะยากจน บ้านปลูกบนที่ดินของนายจ้าง มีสภาพเป็นเพิงไม้ มีอาชีพทำนา ทำให้ต้องไปทำงานที่นครดูไบ ผ่านเอเจนซี่แบบไม่ถูกกฎหมาย และถูกยึดพาสปอร์ต ถูกกักขัง โดยมีคนคุมทางเข้าออก ถูกขู่จะทำร้าย ถูกบังคับให้นวดและค้าประเวณี
นายวราวุธ กล่าวต่อไปว่า กระทรวง พม. ได้ประสานงานกับกรมการกงสุล กระทรวงการต่างประเทศ ในการช่วยเหลือหญิงคนดังกล่าวให้ได้กลับมาเมืองไทย เบื้องต้นทราบว่าหญิงคนดังกล่าวได้ติดต่องานผ่านเอเจนซี่ที่ไม่ถูกต้องตามกฎหมาย ทำให้การเข้าเมืองไม่ถูกต้อง และหนังสือเดินทางถูกเจ้าของกิจการยึดไว้ ทั้งนี้ กระทรวง พม. จึงได้เร่งดำเนินการประสานงานกับกระทรวงการต่างประเทศ ในการช่วยเหลือหญิงคนดังกล่าวกลับมาประเทศไทย แต่ในเบื้องต้นได้เข้าช่วยเหลือครอบครัว พ่อ แม่ และลูก ที่จังหวัดอุดรธานี เนื่องจากสาเหตุที่ต้องไปทำงานต่างประเทศ เพราะว่ารายได้ที่มีอยู่ไม่เพียงพอที่จะดูแลครอบครัว และการศึกษาของลูก รวมถึงหนี้สินต่างๆ ทั้งนี้ กรณีนี้ เมื่อวันที่ 7 มีนาคมที่ผ่านมา กระทรวง พม. ได้มีการประชุมเกี่ยวกับเรื่องวิกฤตประชากร ซึ่งเกี่ยวข้องกัน เพราะว่าถ้าหากสังคมของเราสามารถสนับสนุนคนวัยทำงานให้สามารถมีงานในท้องถิ่น ในพื้นที่ที่ตนเองพำนักอยู่ได้นั้น ความจำเป็นที่จะต้องจากถิ่นฐานไปทำงานที่อื่น แม้แต่ในต่างประเทศ รวมทั้งถ้าหากเราสามารถผลักดันให้มีการดูแลเด็กเล็กไปจนถึงอายุ 3 เดือนได้ รวมถึงการดูแลผู้สูงอายุนั้น สิ่งต่างๆ เหล่านี้จะเป็นองค์ประกอบที่ทำให้สภาพสังคมของประเทศไทยมีความน่าอยู่ และให้ความมั่นใจกับคนวัยทำงานและคนรุ่นใหม่ในการที่จะมีครอบครัว มีลูกหลานในอนาคต ดังนั้น ในการทำงาน 24 ชั่วโมงที่ผ่านมา ทาง ศรส. กระทรวง พม. ได้ประสานงานกับทุกหน่วยงานอย่างเต็มที่ในการช่วยหญิงคนดังกล่าวกลับมาที่ประเทศไทย
นายวราวุธ กล่าวต่ออีกว่า เหตุการณ์ที่เกิดขึ้นนี้ กระทรวง พม. มีศูนย์ส่งเสริมและพัฒนาสังคมสำหรับคนไทยในต่างประเทศ ซึ่งต้องเรียนว่าศูนย์นี้จะทำงานประสานงานกับเครือข่ายสตรีไทยที่อยู่ในต่างประเทศ ขณะนี้ข้อมูลเท่าที่ทราบ เครือข่ายสตรีไทยที่อยู่ในยุโรปมีความเข้มแข็งพอสมควร ไม่ว่าจะเป็นในประเทศอิตาลี เนเธอร์แลนด์ สวิตเซอร์แลนด์ และอีกหลายประเทศในยุโรป รวมถึงสหพันธ์สาธารรัฐเยอรมัน อย่างล่าสุด นักกีฬาของสมาคมกีฬาทริกเกอร์สเก็ตที่เข้าร่วมแข่งขันที่ประเทศเนเธอร์แลนด์ ได้กลุ่มสตรีแม่บ้านคนไทยช่วยดูแลเรื่องอาหารการกินของนักกีฬาไทยที่ไปแข่งขัน ถือได้ว่าเครือข่ายสตรีไทยที่อยู่ในต่างประเทศเป็นหนึ่งในกลไกสำคัญที่กระทรวง พม. ใช้เบื้องต้นในการเข้าไปแก้ไขปัญหาเร่งด่วน และในระยะยาว กลุ่มสตรีเหล่านี้จะเป็นกลุ่มสำคัญในการส่งข้อมูลต่างๆ กลับมาที่กระทรวง พม. หรือว่าประสานกับหน่วยงานต่างๆ ในประเทศไทย ในการที่จะช่วยเหลือผู้ที่ได้รับความเดือดร้อนรายกรณี
นายวราวุธ กล่าวเพิ่มเติมว่า กระทรวง พม. โดยหน่วยงานทีม พม.หนึ่งเดียว และ ศรส.จังหวัดอุดรธานี กรมการกงสุล กระทรวงการต่างประเทศ สำนักงานอัยการสูงสุด และหน่วยงานที่เกี่ยวข้อง รวมถึงมูลนิธิพิทักษ์สิทธิสตรี (AAT) และมูลนิธิเพื่อนหญิง จะร่วมกันวางแผนการช่วยเหลือหญิงคนดังกล่าวและครอบครัว อาทิ เงินสงเคราะห์ต่างๆ การเยี่ยมครอบครัว การทำแผนการจัดการรายกรณีอย่างครบวงจร การช่วยส่งกลับภูมิลำเนา จ.อุดรธานี หลังกลับถึงประเทศไทย การวางแผนฟื้นฟูอาขีพและคุณภาพชีวิต การวางแผนสนับสนุนด้านการศึกษาและเสริมพัฒนาการเด็ก และการปรับสภาพที่อยู่อาศัย
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #วราวุธศิลปอาชา #พม #หญิงไทยในต่างแดน

ที่มา : https://www.thaigov.go.th/news/contents/details/80978