รัฐบาลไทย-ข่าวทำเนียบรัฐบาล-พ่อเมืองสมุทรสาคร จับมือแม่บ้านมหาดไทย ร่วมกับภาคีเครือข่าย น้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศล ยกระดับเผยแพร่ผ้าลายอัตลักษณ์และผ้าพื้นถิ่นสู่สากล


วันพฤหัสบดีที่ 28 มีนาคม 2567
28/03/2567
พิมพ์
พ่อเมืองสมุทรสาคร จับมือแม่บ้านมหาดไทย ร่วมกับภาคีเครือข่าย น้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศล ยกระดับเผยแพร่ผ้าลายอัตลักษณ์และผ้าพื้นถิ่นสู่สากล
พ่อเมืองสมุทรสาคร จับมือแม่บ้านมหาดไทย ร่วมกับภาคีเครือข่าย น้อมนำพระดำริ ผ้าไทยใส่ให้สนุก จัดงานเดินแบบผ้าไทยการกุศล ยกระดับเผยแพร่ผ้าลายอัตลักษณ์และผ้าพื้นถิ่นสู่สากล
วันนี้ (28 มี.ค.67 ) นายผล ดำธรรม ผู้ว่าราชการจังหวัดสมุทรสาคร เปิดเผยว่า จังหวัดสมุทรสาครและแม่บ้านมหาดไทยจังหวัดสมุทรสาครได้ร่วมกันจัดงานเดินแบบผ้าไทยการกุศล ภายใต้แนวคิด ผ้าไทยใส่ให้สนุก เพื่อเป็นการโชว์อัตลักษณ์ของวัฒนธรรมทางเชื้อชาติของคนสมุทรสาคร และชู Soft Power ด้านแฟชั่นผ้าไทย โดยมี นางวันทนา ดำธรรม ประธานแม่บ้านมหาดไทยจังหวัดสมุทรสาคร/นายกเหล่ากาชาดจังหวัดสมุทรสาคร ปลัดจังหวัด หัวหน้าส่วนราชการ นายอำเภอ ภาคเอกชน และภาคประชาชน ร่วมเดินแบบการกุศลเป็นจำนวนมาก ณ เวทีเดินแบบชั่วคราว ลานสาครบุรี ศาลากลางจังหวัดสมุทรสาคร
นายผล ดำธรรม ผู้ว่าราชการจังหวัดสมุทรสาคร กล่าวว่า จังหวัดสมุทรสาครได้น้อมนำแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานที่มุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอดแนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อต่อลมหายใจให้ผืนผ้าไทย ทำให้พี่น้องประชาชนโดยเฉพาะอย่างยิ่งช่างทอผ้าและผู้ประกอบการผ้าได้เกิดการสร้างงาน สร้างอาชีพ สร้างรายได้จากภูมิปัญญา หัตถศิลป์ หัตถกรรม ที่สืบสานถ่ายทอดมาจากบรรพบุรุษ ผสมผสานต่อยอดด้วยหลักวิชาการแฟชั่นสมัยใหม่ให้ตรงตามความต้องการของตลาด สอดคล้องกับความนิยมชมชอบของประชาชน เป็นผลงานที่ร่วมสมัย ยกระดับคุณภาพชีวิต สร้างความสุขให้กับครอบครัว ชุมชน เพื่อร่วมสร้างสังคมที่มีความยั่งยืนในทุกมิติ
“การจัดงานเดินแบบผ้าไทยการกุศลในครั้งนี้ เป็นความร่วมมือกันระหว่างจังหวัดสมุทรสาครและ แม่บ้านมหาดไทยจังหวัดสมุทรสาครร่วมกันจัดขึ้น โดยมีวัตถุประสงค์เพื่อหารายได้ให้กับแม่บ้านมหาดไทยจังหวัดสมุทรสาครที่จะนำไปใช้ในการดำเนินงานด้านการสงเคราะห์ ช่วยเหลือประชาชน กิจกรรมสาธารณประโยชน์ สนับสนุนงานด้านสาธารณกุศลด้านต่าง ๆ และยังเป็นการแสดงถึงอัตลักษณ์ในท้องถิ่น และเป็น Soft Power ด้านแฟชั่นของไทย ซึ่งภายในงานได้รับเกียรติจากนายแบบ นางแบบ กิตติมศักดิ์ ร่วมเดินแบบกันมากมายในชุดเสื้อผ้าไทยลายดอกเดซี่ที่เป็นลายผ้าอัตลักษณ์ประจำจังหวัดสมุทรสาคร โดยดอกเดซี่ เป็นดอกไม้ที่เขียนในเครื่องเบญจรงค์ ซึ่งเป็นสินค้าหัตถกรรมเลื่องชื่อของจังหวัดสมุทรสาคร อีกทั้งความหมายของดอกเดซี่ ยังเป็นดอกไม้ที่แสดงถึงความจริงใจ ซื่อสัตย์ และความรักอันบริสุทธิ์อีกด้วย ทั้งนี้ นอกจากการเดินแบบผ้าไทยลายดอกเดซี่แล้ว ภายในงานยังมีการเดินแบบด้วยลายผ้าอื่น ๆ อีกมายมาย อาทิเช่น ชุดผ้าไทยลายขอ ชุดจากผ้าสไบมอญ ชุดที่ประยุกต์ดัดแปลงจากผ้าขาวม้า ซึ่งแต่ละชุดก็มีความสวยงามทั้งหมด สะท้อนให้เห็นวัฒนธรรมที่หลากหลายในจังหวัดสมุทรสาคร” นายผลฯ กล่าว
นายผล ดำธรรม ผู้ว่าราชการจังหวัดสมุทรสาคร กล่าวในช่วงท้ายว่า ขอขอบคุณหน่วยงานทุกภาคส่วนที่ร่วมกันจัดงานแสดงเดินแบบผ้าไทยการกุศลในครั้งนี้ ซึ่งเป็นการแสดงถึงพลังของพวกเราชาวจังหวัดสมุทรสาคร ที่มุ่งมั่นแน่วแน่ที่จะช่วยกันพัฒนาและยกระดับคุณภาพชีวิตของพี่น้องประชาชน อีกทั้งยังได้ร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย ประชาสัมพันธ์ผลิตภัณฑ์ผ้าไทย ที่มีความโดดเด่นสวยงาม มีเรื่องราว Story telling ซึ่งจังหวัดสมุทรสาครมีความตั้งใจที่จะผลักดันให้ผ้าพื้นถิ่นของสมุทรสาครยกระดับสู่แฟชั่นในระดับสากล และขอเชิญชวนพี่น้องประชาชนชาวสมุทรสาครร่วมเป็นส่วนหนึ่งในการส่งเสริมผ้าไทย ด้วยการร่วมกันใส่ผ้าไทยในทุก ๆ วัน ทุก ๆ โอกาส เพื่อให้ผ้าไทยพื้นถิ่นได้เป็นที่รู้จักเพิ่มมากขึ้น อันจะเป็นการสร้างรายได้สู่ท้องถิ่น เสริมสร้างคุณภาพชีวิตที่ดีจากฐานราก ขยายผลไปสู่การที่พี่น้องประชาชนมีกินมีใช้ และสามารถพึ่งพาตนเองได้อย่างยั่งยืน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81011