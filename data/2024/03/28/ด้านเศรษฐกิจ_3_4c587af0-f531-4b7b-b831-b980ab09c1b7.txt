รัฐบาลไทย-ข่าวทำเนียบรัฐบาล-ผู้ถือหุ้นไอแบงก์ แต่งตั้งประธานและกรรมการคนใหม่


วันพฤหัสบดีที่ 28 มีนาคม 2567
28/03/2567
พิมพ์
ผู้ถือหุ้นไอแบงก์ แต่งตั้งประธานและกรรมการคนใหม่
ธนาคารอิสลามแห่งประเทศไทย (ไอแบงก์) จัดการประชุมวิสามัญผู้ถือหุ้นครั้งที่ 1/2567 ผ่านสื่ออิเล็กทรอนิกส์ โดยมีคณะกรรมการธนาคาร ผู้บริหารธนาคาร ผู้แทนจากหน่วยงานกำกับ เข้าร่วม
เมื่อช่วงบ่ายวันนี้ (วันที่ 27 มีนาคม 2567) ธนาคารอิสลามแห่งประเทศไทย (ไอแบงก์) จัดการประชุมวิสามัญผู้ถือหุ้นครั้งที่ 1/2567 ผ่านสื่ออิเล็กทรอนิกส์ ณ อาคารนวม สำนักงานใหญ่ ธนาคารอิสลามแห่งประเทศไทย โดยมีคณะกรรมการธนาคาร ผู้บริหารธนาคาร ผู้แทนจากหน่วยงานกำกับ ได้แก่ กระทรวงการคลัง สำนักงานคณะกรรมการนโยบายรัฐวิสาหกิจ ธนาคารแห่งประเทศไทย และผู้สอบบัญชีจากบริษัท ไพรซ์วอเตอร์เฮาส์คูเปอร์ส เอบีเอเอส จำกัด เข้าร่วม
โดยในที่ประชุมผู้ถือหุ้นได้มีการพิจารณาแต่งตั้งกรรมการใหม่แทนกรรมการที่ลาออก จำนวน 2 ท่าน ได้แก่ นายยงยุทธ ชัยพรหมประสิทธิ์ ดำรงตำแหน่งกรรมการธนาคาร แทนนายภูมิศักดิ์ อรัญญาเกษมสุข นางสาวสุมาลี สถิตชัยเจริญ ดำรงตำแหน่งกรรมการธนาคาร แทนนางสาวสุภัค ไชยวรรณ และที่ประชุมได้เลือกให้ นายยงยุทธ ชัยพรหมประสิทธิ์ ดำรงตำแหน่งเป็นประธานกรรมการธนาคาร โดยมีผลตั้งแต่วันที่ 27 มีนาคม 2567 จนถึงวันที่ครบวาระของกรรมการเดิม
นายยงยุทธ  ชัยพรหมประสิทธิ์ อายุ 58 ปี ปัจจุบันดำรงตำแหน่ง ประธานเจ้าหน้าที่บริหาร บริษัท สโคป จำกัด และกรรมการ บริษัท ท่าอากาศยานไทย จำกัด (มหาชน) มีประสบการณ์กว่า 30 ปี ในธุรกิจอสังหาริมทรัพย์ นอกจากนี้ยังเคยดำรงตำแหน่งกรรมการในองค์กรรัฐวิสาหกิจต่างๆ อาทิ ธนาคารกรุงไทย จำกัด (มหาชน) การไฟฟ้าฝ่ายผลิตแห่งประเทศไทย และบริษัท อสมท. จำกัด (มหาชน) นางสาวสุมาลี สถิตชัยเจริญ อายุ 54 ปี ปัจจุบันดำรงตำแหน่ง รองผู้อำนวยการสำนักงานเศรษฐกิจการคลัง กระทรวงการคลัง และกรรมการ องค์กรพิพิธภัณฑ์วิทยาศาสตร์แห่งชาติ สังกัดกระทรวงอุดมศึกษา วิทยาศาสตร์ วิจัย และนวัตกรรม มีความรู้ความเชี่ยวชาญด้านบริหารจัดการภาครัฐ การคลัง และการลงทุน

ที่มา : https://www.thaigov.go.th/news/contents/details/80980