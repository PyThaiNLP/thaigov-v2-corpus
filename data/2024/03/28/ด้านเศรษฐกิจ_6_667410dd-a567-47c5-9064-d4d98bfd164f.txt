รัฐบาลไทย-ข่าวทำเนียบรัฐบาล-ปลัดณัฐพลฯ ถกเซ็นทรัลกรุ้ป หารือแนวทางพัฒนาฉลากสินค้ารักษ์สิ่งแวดล้อม ย้ำก.อุตฯ พร้อมให้ความร่วมมือผู้ประกอบการก้าวสู่สังคมคาร์บอนต่ำ 


วันพฤหัสบดีที่ 28 มีนาคม 2567
28/03/2567
พิมพ์
ปลัดณัฐพลฯ ถกเซ็นทรัลกรุ้ป หารือแนวทางพัฒนาฉลากสินค้ารักษ์สิ่งแวดล้อม ย้ำก.อุตฯ พร้อมให้ความร่วมมือผู้ประกอบการก้าวสู่สังคมคาร์บอนต่ำ
ปลัดณัฐพลฯ ถกเซ็นทรัลกรุ้ป หารือแนวทางพัฒนาฉลากสินค้ารักษ์สิ่งแวดล้อม ย้ำก.อุตฯ พร้อมให้ความร่วมมือผู้ประกอบการก้าวสู่สังคมคาร์บอนต่ำ
วันที่ 26 มีนาคม 2567 นายณัฐพล รังสิตพล ปลัดกระทรวงอุตสาหกรรม หารือความร่วมมือกับ นางบุษบา จิราธิวัฒน์ รองกรรมการผู้จัดการใหญ่ฝ่ายสื่อสารองค์กร บริษัท กลุ่มเซ็นทรัล จำกัด และคณะ เกี่ยวกับการทำฉลากสินค้ารักษ์สิ่งแวดล้อมและ platform การซื้อ-ขายคาร์บอนเครดิต โดยมีนายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน เข้าร่วมด้วย ณ ห้องประชุม อก.2 ชั้น 3 อาคารสำนักงานปลัดกระทรวงอุตสาหกรรม
ปลัดกระทรวงอุตสาหกรรม เปิดเผยว่า ทางเซ็นทรัลกรุ๊ปได้เข้ามาหารือเรื่องฉลากสินค้ารักษ์สิ่งแวดล้อมและ platform การซื้อ-ขายคาร์บอนเครดิต ซึ่งเรื่องสิ่งแวดล้อมเป็นประเด็นที่ทั่วโลกกำลังให้ความใส่ใจเป็นอย่างมาก โดยเห็นได้ชัดจากแนวโน้มการซื้อสินค้าของผู้บริโภคที่หันมาให้ความสำคัญกับผลิตภัณฑ์รักษ์โลกรักษ์สิ่งแวดล้อม ทำให้ผู้ผลิตและผู้บริโภคตระหนักเรื่องผลิตภัณฑ์รักษ์โลกรักษ์สิ่งแวดล้อมมากขึ้น
โดยเครือเซ็นทรัลอยู่ระหว่างการพัฒนาฉลากสินค้าเพื่อสร้างการตระหนักรู้ให้กับประชาชน ส่งเสริมการอนุรักษ์สิ่งแวดล้อม ให้ผู้บริโภคสามารถเข้าถึงข้อมูลสินค้าได้สะดวกมากยิ่งขึ้น และยังสามารถตรวจสอบข้อมูลที่เกี่ยวข้องได้ และจะช่วยสร้างความมั่นใจได้ว่าสินค้าที่กำลังจะเลือกใช้นั้นเป็นผลิตภัณฑ์ที่รักษ์ธรรมชาติ นอกจากนี้ เซ็นทรัลกรุ๊ปและเครือข่ายภาคเอกชน อยู่ระหว่างการร่วมกันพัฒนา Platform การซื้อขายคาร์บอนเครดิตสำหรับผู้ซื้อผู้ขายรายย่อยขึ้น ซึ่งคาดว่าจะเป็นประโยชน์กับการส่งเสริมการสร้าง Ecosystem การผลิตและบริโภคสินค้ารักษ์โลกได้เป็นอย่างดี สอดรับกับทิศทางการค้าในบริบทโลกยุคคาร์บอนต่ำ
"กระทรวงอุตสาหกรรมยินดีให้ความร่วมมือและให้คำแนะนำกับเซ็นทรัลกรุ๊ปและผู้ประกอบการภาคเอกชนต่างๆ ในการร่วมกันสร้างกลไกที่จะส่งเสริมให้ประเทศไทยเข้าสู่สังคมคาร์บอนต่ำ และคุ้มครองให้ผู้บริโภคได้ใช้สินค้ารักษ์โลกที่มีคุณภาพได้มาตรฐาน" ปลัดกระทรวงอุตสาหกรรมกล่าว

ที่มา : https://www.thaigov.go.th/news/contents/details/80983