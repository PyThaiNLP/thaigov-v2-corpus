รัฐบาลไทย-ข่าวทำเนียบรัฐบาล-รมว.ยุติธรรม เป็นประธานเปิดการประชุมทางวิชาการระดับชาติว่าด้วยงานยุติธรรม ครั้งที่ ๒๑ ยกระดับหลักนิติธรรมตามดัชนีชี้วัด


วันพฤหัสบดีที่ 28 มีนาคม 2567
28/03/2567
พิมพ์
รมว.ยุติธรรม เป็นประธานเปิดการประชุมทางวิชาการระดับชาติว่าด้วยงานยุติธรรม ครั้งที่ ๒๑ ยกระดับหลักนิติธรรมตามดัชนีชี้วัด
รมว.ยุติธรรม เป็นประธานเปิดการประชุมทางวิชาการระดับชาติว่าด้วยงานยุติธรรม ครั้งที่ ๒๑ ยกระดับหลักนิติธรรมตามดัชนีชี้วัด Sustainable Development Goals (SDGs) พร้อมปาฐกถาพิเศษ “ยุติธรรมนำประเทศ เข้าถึงประชาชนอย่างทั่วถึงและถ้วนหน้า
ในวันพฤหัสบดีที่ ๒๘ มีนาคม ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม ปาฐกถาพิเศษในหัวข้อ “ยุติธรรมนำประเทศ เข้าถึงประชาชนอย่างทั่วถึงและถ้วนหน้า” โดยมี นายยู่สิน จินตภากร ผู้ช่วยรัฐมนตรีว่าการกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม ผู้บริหารระดับสูงของหน่วยงานในสังกัดกระทรวงยุติธรรม และคณะผู้บริหารบริษัท อสมท จำกัด (มหาชน) เข้าร่วมฯ ณ ห้อง Auditorium อาคารปฏิบัติการ ชั้น ๖ บริษัท อสมท จำกัด (มหาชน)
การประชุมทางวิชาการระดับชาติว่าด้วยงานยุติธรรมในครั้งนี้จัดขึ้นเป็นประจำทุกปี ตั้งแต่ปี พ.ศ. ๒๕๔๖ โดยในครั้งนี้เป็นครั้งที่ ๒๑ เพื่อนำเสนอองค์ความรู้และแลกเปลี่ยนความรู้เกี่ยวกับการพัฒนา ต่อยอด ระบบการบริหารงานยุติธรรมให้สอดคล้องตามหลักนิติธรรมและเป้าหมายการพัฒนาที่ยั่งยืน รวมถึงการเท่าทันต่อความเปลี่ยนแปลง และพร้อมรับมือกับสิ่งที่จะเกิดขึ้นในอนาคต เพื่อให้กระบวนการยุติธรรมสามารถเป็นกลไกที่มีประสิทธิภาพและประสิทธิผล เป็นที่พึ่งเพื่ออำนวยความยุติธรรมให้แก่ประชาชนอย่างทั่วถึงและเท่าเทียมกันในทุกมิติ ซึ่งหัวข้อในเวทีการนำเสนอในปีนี้ เป็นประเด็นที่เกี่ยวข้องกับการยกระดับกระบวนการยุติธรรมไทย นวัตกรรมเพื่อลดการกระทำความผิดซ้ำ การหาแนวทางเพื่อป้องกันปัญหาอาชญากรรมที่ส่งผลต่อภาพลักษณ์ของประเทศ การพัฒนาการยุติธรรมทางแพ่งเพื่อส่งเสริมเศรษฐกิจ
ในการนี้ รัฐมนตรีว่าการกระทรวงยุติธรรม กล่าวใจความสำคัญ​ตอนหนึ่งว่า "การประชุมทางวิชาการในครั้งนี้ได้กำหนดหัวข้อการพูดคุยที่เหมาะสมกับการยกระดับงานยุติธรรม ที่อาจหมายรวมถึงกฎหมายที่ใช้ในกระบวนการยุติธรรมกับหลายองค์กรต่าง ๆ ทั้งของกระทรวงยุติธรรม และกระทรวงต่าง ๆ ที่มีอยู่อย่างกระจัดกระจายให้สามารถร่วมกันทำงานและนำพาประเทศไปอย่างมีทิศทาง อันเป็นการยกระดับหลักนิติธรรม ตามดัชนีชี้วัด Sustainable Development Goals (SDGs) ของสหประชาชาติ ซึ่งเป็นมาตรฐานสากล  ซึ่งการยกระดับนั้นมีหลักสำคัญ ๒ ประการ คือ ประการแรก หลักการประชาธิปไตย ที่ประชาชนเป็นใหญ่ต้องมีศักดิ์ศรี สิทธิ เสรีภาพ ความเสมอภาคและได้รับการคุ้มครอง และประการที่สอง คือ หลักนิติธรรมที่จะต้องเริ่มจากมุมมองของบริบทในสังคมไทยซึ่งต่างจากบริบทของต่างชาติ ยกตัวอย่างงานของกรมราชทัณฑ์ ที่พบว่า ผู้ต้องขังกว่า ๒.๗ แสนคน หรือประมาณ ๗๕% ไร้การศึกษาหรือมีการศึกษาที่ต่ำมาก ซึ่งพวกเขาต้องได้รับการพัฒนาศักยภาพ ได้รับการศึกษาภาคบังคับตามรัฐธรรมนูญ ถือเป็นหน้าที่ที่เราต้องรับผิดชอบ เพราะอดีตเป็นบทเรียน แต่ปัจจุบันและอนาคต คือ ความรับผิดชอบ และความยุติธรรมจะต้องเข้าถึงประชาชนอย่างถ้วนหน้า"
บทบาทของกระทรวงยุติธรรม ที่จะยกระดับ "ความยุติธรรม" ซึ่งเป็นคำที่มีความเป็นนามธรรมสูง คือ ๑)​ การแก้ไขปัญหาอาชญากรรม  ๒)​ การปฏิรูปกฎหมายและกระบวนทางกฎหมาย เพราะอาชญากรนั้นไม่ใช่แค่ผู้กระทำผิด แต่ยังหมายถึงกฎหมาย ผู้บังคับใช้กฎหมาย และผู้ที่เกี่ยวข้องในกระบวนการทางกฎหมาย หากเป็นการทำหน้าที่เพื่อคนกลุ่มใดกลุ่มหนึ่ง ไม่เกิดประโยชน์กับคนส่วนรวม ดังนั้น กฎหมายลูกต่าง ๆ ของแต่ละฉบับจำเป็นต้องเริ่มจากฝ่ายนิติบัญญัติ และเขียนจาก "ผู้ปราดเปรื่อง" ที่เข้าใจ ลึกซึ้งถึงปัญหาของประชาชน เพื่อให้กฎหมายไม่เปิดช่องการคอร์รัปชันที่จะทำให้สังคมเกิดต้นทุนทางกฎหมาย การบัญญัติกฎหมายไม่ควรใช้ถ้อยคำที่มีความหมายแอบแฝง คลุมเครือ ทำให้กฎหมายกลายเป็นสมบัติของคนกลุ่มเดียว ซึ่ง "กันไว้ดีกว่าแก้" คือ คติพจน์ในการดำเนินงานของกระทรวงยุติธรรม นอกจากนี้ สังคมเองก็ต้องสนับสนุนทุกประเด็นในเรื่องของ "คุณงามความดี" ไม่นิ่งดูดายกับความไม่ถูกต้องด้วย

ที่มา : https://www.thaigov.go.th/news/contents/details/81013