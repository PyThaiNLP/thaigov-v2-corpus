รัฐบาลไทย-ข่าวทำเนียบรัฐบาล-รมว.ธรรมนัส มุ่งผลักดัน อ.ต.ก. ทำงานแบบเอกชน พร้อมจัดหาพื้นที่ในการจัดจำหน่ายสินค้าเกษตร


วันพฤหัสบดีที่ 28 มีนาคม 2567
รมว.ธรรมนัส มุ่งผลักดัน อ.ต.ก. ทำงานแบบเอกชน พร้อมจัดหาพื้นที่ในการจัดจำหน่ายสินค้าเกษตร
รมว.ธรรมนัส มุ่งผลักดัน อ.ต.ก. ทำงานแบบเอกชน พร้อมจัดหาพื้นที่ในการจัดจำหน่ายสินค้าเกษตรมากขึ้น ส่งเสริมเกษตรกรปลูกพืชตามความต้องการของตลาดแก้ไขปัญหาราคาพืชผลตกต่ำ
ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ เป็นประธานการประชุมมอบนโยบายการดำเนินงานขององค์การตลาดเพื่อเกษตรกร (อ.ต.ก.) โดยมี นายพีรพันธ์ คอทอง อธิบดีกรมส่งเสริมการเกษตร ในฐานะประธานกรรมการ อ.ต.ก. นายปณิธาน มีไชยโย ผู้อำนวยการ อ.ต.ก. นางสาวนฤมล สงวนวงศ์ ผู้ตรวจราชการกระทรวงเกษตรและสหกรณ์ ผู้บริหารและคณะกรรมการ อ.ต.ก. เข้าร่วม ณ ห้องประชุมกระทรวงเกษตรและสหกรณ์ (134 - 135)
รัฐมนตรีเกษตรฯ กล่าวว่า การดำเนินงานของ อ.ต.ก. ในปี 2567 – 2568 จะต้องมีการปรับรูปการทำงานให้เป็นแบบเอกชนมากขึ้น โดย อ.ต.ก. จะต้องทำหน้าที่เป็นพ่อค้าสินค้าเกษตรทุกประเภท ทั้งสินค้าพืช ปศุสัตว์ และประมง โดยการเป็นแหล่งรับซื้อสินค้าจากเกษตรกรโดยตรง และจัดหาพื้นที่ในการจัดจำหน่ายสินค้าเกษตรให้มากยิ่งขึ้น นอกจากนี้ ยังต้องมองหาตลาดทั้งในประเทศและต่างประเทศ ตามนโยบาย “ตลาดนำ นวัตกรรมเสริม เพิ่มรายได้” เพื่อขยายตลาดและกลุ่มเป้าหมายที่ต้องการสินค้าภาคการเกษตรของไทย อย่างไรก็ตาม จะต้องบูรณาการร่วมกับทุกหน่วยงานในสังกัดกระทรวงเกษตรฯ เพื่อส่งเสริมให้เกษตรกรปลูกพืชตามความต้องการของตลาด ลดปัญหาสินค้าล้นตลาด อีกทั้งยังเป็นการแก้ไขปัญหาราคาพืชผลตกต่ำด้วย

ที่มา : https://www.thaigov.go.th/news/contents/details/80995