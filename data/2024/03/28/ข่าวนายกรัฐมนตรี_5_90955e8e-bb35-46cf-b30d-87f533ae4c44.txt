รัฐบาลไทย-ข่าวทำเนียบรัฐบาล-นายกฯ ให้สัมภาษณ์กรณี Entertainment complex จัดการกับเศรษฐกิจสีเทาให้ถูกต้องตามกระบวนการ 


วันพฤหัสบดีที่ 28 มีนาคม 2567
28/03/2567
พิมพ์
นายกฯ ให้สัมภาษณ์กรณี Entertainment complex จัดการกับเศรษฐกิจสีเทาให้ถูกต้องตามกระบวนการ
และยืนยัน นายจักรภพฯ ต้องเข้ากระบวนการยุติธรรมตามกฎหมาย พร้อมชื่นชมความสัมพันธ์ไทย-สหราชอาณาจักร ยืนยันขยายความร่วมมือการศึกษา การค้าการลงทุน
นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์สื่อมวลชน ภายหลังเสร็จสิ้นการกล่าวปาฐกถางาน UK-Thailand Financial Conference ณ โรงแรม Park Hyatt Bangkok โดยระบุว่า รัฐบาลต้องการผลักดันกฎหมาย Entertainment complex ในหลายภาคส่วน กำกับดูแล ปราบปรามเศรษฐกิจสีเทา เพื่อความปลอดภัย ความเหมาะสม และเก็บภาษีได้อย่างถูกต้อง เก็บรายได้เข้าประเทศ โดยนายกฯ กล่าวว่า ถึงเวลาแล้วที่สังคมจะยอมรับว่า สิ่งเหล่านี้เป็นสิ่งที่มีในปัจจุบัน แต่เป็นสิ่งที่ยังผิดกฎหมาย การผลักดันให้ถูกกฎหมาย มีฝ่ายที่ดูแลเฉพาะและเหมาะสมอย่างถูกต้อง เป็นแนวทางที่รัฐบาลต้องการดำเนินการ ซึ่งอาจจะต้องใช้เวลา โดยนายกฯ พร้อมชี้แจ้งกระบวนการทำงานในสภาต่อไป
ในส่วนของ กรณีนายจักรภพ เพ็ญแข ที่จะเดินทางกลับประเทศไทย นายกฯ กล่าวว่า รัฐบาลให้ความสำคัญกับความยุติธรรมอยู่แล้ว หากใครที่มีปัญหาในอดีต เมื่อกลับเข้ามา ต้องเข้าสู่กระบวนการยุติธรรมให้ถูกต้อง ซึ่งต้องติดตามในรายละเอียด ทั้งนี้ เมื่อผู้สื่อข่าวสอบถามถึงประเด็นดังกล่าว ขอใช้คำนี้เป็นหลักว่า ทุกอย่างต้องเข้าสู่กระบวนการยุติธรรม
กรณี งบประมาณ นั้น นายกฯ ระบุว่า ทุกงบประมาณ ทุกรายละเอียด ถึงแม้เรามีการอนุมัติใช้งบประมาณแล้ว ยังจำเป็นต้องพิจารณารายละเอียดของแต่ละโครงการให้เหมาะสม ถูกต้อง คุ้มค่า เหมาะสม และเป็นประโยชน์สูงสุด
กรณีการโยกย้ายตำรวจ นายกรัฐมนตรีขอให้เห็นใจพี่น้องประชาชนทุกคน และขอให้จบเรื่องนี้ เพราะผู้ที่เกี่ยวข้องได้ถูกโยกย้ายไปสำนักนายกรัฐมนตรีแล้ว ในช่วงนี้ขอให้ พล.ต.อ.กิตติรัฐ พันธุ์เพ็ชร์ รักษาการผู้บัญชาการสำนักงานตำรวจแห่งชาติ ได้ทำหน้าที่ปกป้อง ดูแล คุ้มครองความเป็นอยู่ของพี่น้องประชาชน ให้เป็นไปตามกระบวนการยุติธรรม แต่ขอให้ยุติการถาม เพราะได้ชี้แจงหลายโอกาสแล้ว
นายกรัฐมนตรีให้สัมภาษณ์ถึงการเข้าร่วมงาน UK-Thailand Financial Conference ในวันนี้ โดยย้ำถึงการให้ความสำคัญต่อความสัมพันธ์ระหว่างไทยกับสหราชอาณาจักร ซึ่งมีความสัมพันธ์ที่ใกล้ชิดกันในทุกระดับ ตั้งแต่ระดับราชวงศ์จนถึงประชาชน โดยมีนักเรียน/นักศึกษาไทยไปศึกษาต่อยังสหราชอาณาจักรจำนวนมาก นอกจากนี้ ไทยและสหราชอาณาจักรยังมีการแลกเปลี่ยนการลงทุนระหว่างกันเป็นจำนวนมาก ในวันนี้จึงเป็นโอกาสดีที่ได้มาร่วมงาน และเมื่อวาน (27 มีนาคม 2567) นายกรัฐมนตรีได้พูดคุยกับ Lord Dominic Johnson of Lainston CBE รัฐมนตรีช่วยว่าการกระทรวงธุรกิจและการค้าสหราชอาณาจักร เกี่ยวกับการลงทุนข้ามประเทศ การยกเว้นวีซ่า และความตกลงการค้าเสรี (FTA)

ที่มา : https://www.thaigov.go.th/news/contents/details/80997