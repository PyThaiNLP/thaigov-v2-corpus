รัฐบาลไทย-ข่าวทำเนียบรัฐบาล-นายกฯ ย้ำกรมศุลกากรมีความสำคัญ ในการขับเคลื่อนเศรษฐกิจของประเทศไทย ยอมรับไม่ได้หากเกิดการทุจริต ขอให้หยุดวิ่งเต้นตำแหน่ง


วันพฤหัสบดีที่ 28 มีนาคม 2567
28/03/2567
พิมพ์
นายกฯ ย้ำกรมศุลกากรมีความสำคัญ ในการขับเคลื่อนเศรษฐกิจของประเทศไทย ยอมรับไม่ได้หากเกิดการทุจริต ขอให้หยุดวิ่งเต้นตำแหน่ง
นายกฯ ย้ำกรมศุลกากรมีความสำคัญ ในการขับเคลื่อนเศรษฐกิจของประเทศไทย ยอมรับไม่ได้หากเกิดการทุจริต ขอให้หยุดวิ่งเต้นตำแหน่ง
วันนี้ (28 มีนาคม 2567) เวลา 16.00 น. ณ ห้องประชุมภาสกรวงศ์ ชั้น 2 อาคาร 1 กรมศุลกากร เขตคลองเตย กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายกฤษฎา จีนะวิจารณะ รัฐมนตรีช่วยว่าการกระทรวงการคลัง ตรวจเยี่ยมและมอบนโยบายให้แก่ผู้บริหารกรมศุลกากร และ Video Conference ไปยังด่านศุลกากรทั่วประเทศ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกฯ กล่าวแสดงความรู้สึกเป็นเกียรติที่ได้มาตรวจเยี่ยม  ซึ่งกรมศุลกากรเป็นกรมที่มีความสำคัญอย่างยิ่งในการขับเคลื่อนเศรษฐกิจของประเทศไทย จริง ๆ แล้วต้องยอมรับว่ากรมศุลกากรมีปัญหาในเรื่องการทุจริตประพฤติไม่ชอบ เป็นอันดับต้น ๆ ในหน่วยงานราชการ สร้างความเสียหายอย่างมาก ถือเป็นปัญหาใหญ่ของประเทศ รัฐบาลภายใต้การนำของตัวเองยอมรับไม่ได้ และไม่ยอมให้เกิดการทุจริตขึ้น ขอให้ทุกคนมีความกระตือรือร้น ทำงานโดยยึดหลักตามระเบียบ ข้อปฏิบัติและที่สำคัญต้องทำงานให้ความร่วมมือกับหน่วยงานที่เกี่ยวข้อง ทั้งนี้ จากนโยบายของรัฐบาล และการปฎิบัติตามมาตรการอย่างเข้มงวดโดยเฉพาะการสกัดกั้นสินค้าผิดกฎหมาย และสกัดกั้นการลักลอบนำเข้าสินค้าเกษตรจากประเทศเพื่อนบ้าน ทำให้ราคาสินค้าเกษตรโดยเฉพาะราคายางพารามีราคาสูงขึ้นส่งผลประโยชน์ต่อเกษตรกรชาวสวนยางมีรายได้เพิ่มขึ้น มีชีวิตความเป็นอยู่ดีขึ้น
นายกฯ กล่าวมอบนโยบาย เน้นย้ำให้กรมศุลกากรดำเนินการ ดังนี้
1.ลดการทุจริต คอร์รัปชัน การใช้ดุลพินิจ เรียกรับผลประโยชน์ของเจ้าหน้าที่ (CIC)
2.เรื่องทุจริตที่ผ่านมา ต้องตรวจสอบ และลงโทษผู้กระทำผิดอย่างจริงจัง
3.Sealed border เพิ่มความเข้มงวดการลักลอบของเถื่อนและยาเสพติดตามแนวชายแดน
4.นโยบาย x ray 100% เพื่อเพิ่มประสิทธิภาพในการตรวจปล่อยสินค้า มีข้อมูลสำหรับการ post audit และลดการใช้ดุลพินิจของเจ้าหน้าที่ในการเรียกรับผลประโยชน์ (CIC)
5.NSW - single submission รีบนำมาใช้ให้เร็วที่สุด เป็นเรื่องที่สำคัญ กรมศุลกากรต้องทำให้เกิดขึ้นให้ได้ หากมีปัญหาขอให้รายงานให้ตนทราบ และแก้ไขปัญหา
6.ด่านศุลกากร ไม่ต้องใหญ่มาก เน้นการอำนวยความสะดวก และการผ่านพิธีการศุลกากรที่รวดเร็ว จะต้องไม่ทุจริต  และ
7. การแต่งตั้งโยกย้ายที่เป็นธรรม ให้โอกาสกับผู้มีความรู้ความสามารถและอาวุโส ขอเลิกวิ่งเต้น
“กรมศุลกากร วิ่งเต้นเยอะสุด ส่อให้เห็นถึงผลประโยชน์ที่ได้รับ ผมไม่ยอมให้ใครวิ่งเต้น ขอให้หยุดวิ่งเต้นไม่ว่าใคร บ้านไหน พรรคไหนขอให้หยุด เรื่องเกียรติเรื่องศักดิ์ศรีของข้าราชการเป็นเรื่องสำคัญ อย่าก้มหัวให้นักการเมือง ขอให้ทำงานตามหน้าที่ให้ดี อย่ากระเสือกกระสนวิ่งเต้นเรียนหลักสูตรพิเศษ เพื่อสร้างเครือข่ายนำไปแสวงหาผลประโยชน์“ นายกฯ ย้ำ

ที่มา : https://www.thaigov.go.th/news/contents/details/81017