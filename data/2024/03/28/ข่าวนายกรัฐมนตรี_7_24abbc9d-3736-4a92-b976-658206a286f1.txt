รัฐบาลไทย-ข่าวทำเนียบรัฐบาล-นายกฯ เปิดงานเทศกาลเที่ยวเมืองไทย ครั้งที่ 42 ปี 2567 ตั้งเป้าหมายให้ไทยเป็น Tourism Hub ยกระดับเมืองรองเป็นเมืองหลักด้านการท่องเที่ยว เชิญชวนคนไทยเที่ยวเมืองไทยไปด้วยกัน 


วันพฤหัสบดีที่ 28 มีนาคม 2567
28/03/2567
พิมพ์
นายกฯ เปิดงานเทศกาลเที่ยวเมืองไทย ครั้งที่ 42 ปี 2567 ตั้งเป้าหมายให้ไทยเป็น Tourism Hub ยกระดับเมืองรองเป็นเมืองหลักด้านการท่องเที่ยว เชิญชวนคนไทยเที่ยวเมืองไทยไปด้วยกัน
นายกฯ เปิดงานเทศกาลเที่ยวเมืองไทย ครั้งที่ 42 ปี 2567 ตั้งเป้าหมายให้ไทยเป็น Tourism Hub ยกระดับเมืองรองเป็นเมืองหลักด้านการท่องเที่ยว เชิญชวนคนไทยเที่ยวเมืองไทยไปด้วยกัน ร่วมสร้างความสุข แบ่งปันรอยยิ้ม ความภาคภูมิใจแก่ชาวไทยทุกภูมิภาค
วันนี้ (28 มี.ค. 67) เวลา 17.00 น. ณ ฮอลล์ 1 - 4 ชั้น G ศูนย์การประชุมแห่งชาติสิริกิติ์ ถนนรัชดาภิเษก เขตคลองเตย กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีเปิดงาน “เทศกาลเที่ยวเมืองไทย ครั้งที่ 42 ประจำปี 2567” (Thailand Tourism Festival : TTF 2024) โดยมี นายจักรพงษ์ แสงมณี รัฐมนตรีช่วยว่าการกระทรวงการต่างประเทศ นางยุพา ทวีวัฒนะกิจบวร ปลัดกระทรวงวัฒนธรรม ผู้บริหารหน่วยงานภาครัฐ ภาคเอกชน รัฐวิสาหกิจ ผู้ว่าราชการจังหวัด คณะทูตานุทูต และคณะกรรมการยุทธศาสตร์ซอฟต์พาวเวอร์แห่งชาติ เข้าร่วมงาน ซึ่งนางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายโชติ ตราชู ประธานกรรมการการท่องเที่ยวแห่งประเทศไทย นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย และคณะผู้จัดงานให้การต้อนรับ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญดังนี้
เมื่อนายกรัฐมนตรีเดินทางถึงศูนย์การประชุมแห่งชาติสิริกิติ์ ได้ชมการแสดงชุด “เสน่ห์ความสุขไทย” จากนั้น รัฐมนตรีว่าการกระทรวงการท่องเที่ยวและกีฬา กล่าวรายงานวัตถุประสงค์ของการจัดงาน “เทศกาลเที่ยวเมืองไทย ครั้งที่ 42 ประจำปี 2567”
โอกาสนี้ นายกรัฐมนตรีกล่าวเปิดงานว่า รัฐบาลให้ความสำคัญกับการส่งเสริมการท่องเที่ยวและได้ตั้งเป้าหมายให้ไทยเป็นศูนย์กลางเมืองท่องเที่ยว (Tourism Hub) ยกระดับเมืองรองให้เป็นเมืองหลักด้านการท่องเที่ยว ขยายโอกาสในการสร้างรายได้จากการท่องเที่ยว เพื่อความมั่นคงทางเศรษฐกิจของประเทศอย่างยั่งยืน ด้วยศักยภาพของเมืองไทยที่มีแหล่งท่องเที่ยวที่สวยงาม มีอัตลักษณ์ศิลปวัฒนธรรมและวิถีชีวิตของชุมชนอันเป็นเอกลักษณ์ และยังมี Soft Power หลายสาขาที่สามารถชูเป็นจุดขายของไทยได้ ศักยภาพต่าง ๆ เหล่านี้จะเป็นปัจจัยสำคัญในการขับเคลื่อนให้ประเทศไทยก้าวสู่ความเป็น Tourism Hub ได้สำเร็จ
นายกรัฐมนตรีขอบคุณการท่องเที่ยวแห่งประเทศไทย กระทรวงการท่องเที่ยวและกีฬาและผู้ที่เกี่ยวข้องทุกภาคส่วนที่ร่วมกันจัดงานนี้ขึ้น พร้อมเชิญชวนให้ประชาชนคนไทยร่วมเที่ยวเมืองไทยไปด้วยกัน เพื่อร่วมกันสร้างความสุข แบ่งปันรอยยิ้ม และความภาคภูมิใจแก่ชาวไทยในทุกภูมิภาค โดยอวยพรให้การจัดงาน “เทศกาลเที่ยวเมืองไทย” บรรลุตามวัตถุประสงค์ และร่วมกันสร้างสรรค์เศรษฐกิจของไทยให้เติบโต และส่งเสริมให้เมืองไทยเป็นจุดหมายปลายทางของนักท่องเที่ยวทั้งชาวไทยและชาวต่างชาติตลอดไป
จากนั้น นายกรัฐมนตรี รัฐมนตรีว่าการกระทรวงการท่องเที่ยวและกีฬา ประธานกรรมการการท่องเที่ยวแห่งประเทศไทย ผู้ว่าการท่องเที่ยวแห่งประเทศไทย ร่วมกันทำพิธีเปิดอย่างเป็นทางการ แล้วนายกรัฐมนตรีเยี่ยมชมกิจกรรมภายในงานเทศกาลเที่ยวเมืองไทย ก่อนเดินทางกลับ
สำหรับการจัดงาน “เทศกาลเที่ยวเมืองไทย” ปี 2567 ครั้งที่ 42 (Thailand Tourism Festival: TTF 2024) การท่องเที่ยวแห่งประเทศไทย (ททท.) ร่วมกับกรุงเทพมหานคร หน่วยงานภาครัฐ และภาคเอกชน สมาคมและชมรมต่าง ๆ ในอุตสาหกรรมท่องเที่ยว จัดงานขึ้นระหว่างวันที่ 28 มีนาคม - 1 เมษายน 2567 โดยมีวัตถุประสงค์เพื่อประชาสัมพันธ์เอกลักษณ์ของแหล่งท่องเที่ยว พร้อมทั้งนำเสนอสินค้าและบริการท่องเที่ยวที่มีคุณภาพ ทั้ง 5 ภูมิภาคของไทย ซึ่งกระตุ้นให้เกิดการเดินทางท่องเที่ยวจากเมืองท่องเที่ยวหลักสู่เมืองท่องเที่ยวรอง รวมทั้งส่งเสริมภาพลักษณ์การท่องเที่ยวที่ปลอดภัย ประทับใจ และมีความหลากหลายในด้านวัฒนธรรม ประเพณี วิถีชีวิตและภูมิปัญญาท้องถิ่น

ที่มา : https://www.thaigov.go.th/news/contents/details/81024