รัฐบาลไทย-ข่าวทำเนียบรัฐบาล-​เลขานุการรัฐมนตรีฯ ไพลิน ประชุมคณะกรรมการพัฒนาระบบการบริหารจัดการขนส่งสินค้าและบริการของประเทศ ครั้งที่ 1/2567


วันพฤหัสบดีที่ 28 มีนาคม 2567
28/03/2567
พิมพ์
​เลขานุการรัฐมนตรีฯ ไพลิน ประชุมคณะกรรมการพัฒนาระบบการบริหารจัดการขนส่งสินค้าและบริการของประเทศ ครั้งที่ 1/2567
​เลขานุการรัฐมนตรีฯ ไพลิน ประชุมคณะกรรมการพัฒนาระบบการบริหารจัดการขนส่งสินค้าและบริการของประเทศ ครั้งที่ 1/2567
วันที่ 27 มีนาคม 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เข้าร่วมประชุมคณะกรรมการพัฒนาระบบการบริหารจัดการขนส่งสินค้าและบริการของประเทศ (กบส.) ครั้งที่ 1/2567 โดยมี นายสมศักดิ์ เทพสุทิน รองนายกรัฐมนตรี เป็นประธาน พร้อมด้วย นายวัชรุน จุ้ยจำลอง รองอธิบดีกรมส่งเสริมอุตสาหกรรม คณะผู้บริหาร หน่วยงานที่เกี่ยวข้อง เข้าร่วม ณ ห้องประชุม 521 อาคาร 5 ชั้น 2 สำนักงานสภาพัฒนาการเศรษฐกิจและสังคมแห่งชาติ
โดยระเบียบวาระเรื่องเพื่อทราบ การรายงานความก้าวหน้าการพัฒนาระบบโลจิสติกส์ของประเทศไทย
กระทรวงอุตสาหกรรม ในฐานะฝ่ายเลขานุการของคณะอนุกรรมการพัฒนาระบบโลจิสติกส์อุตสาหกรรม ได้รายงานผลการขับเคลื่อนการพัฒนาระบบโลจิสติกส์ภาคอุตสาหกรรมและการพัฒนาระบบ NSW ในภาคอุตสาหกรรม (ข้อมูล ณ เดือนมกราคม 2567) สรุปการพัฒนาระบบโลจิสติกส์ภาคอุตสาหกรรม จำนวน 3 หน่วยงาน ได้แก่ 1. กรมส่งเสริมอุตสาหกรรม (กสอ.) โครงการเสริมสร้างความสามารถการดำเนินธุรกิจให้กับผู้ประกอบการอุตสาหกรรมด้วยการบริหารจัดการโลจิสติกส์ที่มีประสิทธิภาพอย่างยั่งยืน ภายใต้แผนบูรณาการพัฒนา ด้านคมนาคมและระบบโลจิสติกส์ 2. สำนักงานเศรษฐกิจอุตสาหกรรม (สศอ.) จัดทำแนวทางการพัฒนาอุตสาหกรรมภายใต้กรอบแนวคิด "เศรษฐกิจนำอุตสาหกรรม" โดยสนับสนุนกระบวนการในห่วงโซ่มูลค่า อาทิการผลักดันให้หน่วยงานเจ้าของข้อมูลพัฒนาระบบการจัดเก็บข้อมูลเพื่อเชื่อมโยงและแลกเปลี่ยนข้อมูลในรูปแบบอิเล็กทรอนิกส์ และ 3. การนิคมอุตสาหกรรมแห่งประเทศไทย (กนอ.) ดำเนินโครงการพัฒนาท่าเรืออุตสาหกรรมมาบตาพุด ระยะที่ 3 การพัฒนาพื้นที่ท่าเทียบเรือสาธารณะและพื้นที่หลังท่า เพื่อเพิ่มขีดความสามารถในการรองรับการขนถ่ายกลุ่มสินค้าของเหลวและกลุ่มสินค้าพลังงาน ประกอบด้วย งานในส่วนของพื้นที่ถมทะเล และงานในส่วนของการก่อสร้างท่าเทียบเรือบนพื้นที่ถมทะเล เนื้อที่รวม 1,000 ไร่สาธารณูปโภคพื้นฐาน และแผนการพัฒนา Logistics Park ในโครงการนิคมอุตสาหกรรมอุดรธานี โดยพัฒนา พื้นที่ประมาณ 600 ไร่ ที่อยู่ติดกับเส้นทางรถไฟสายกรุงเทพฯ-หนองคาย เพื่อเป็น ศูนย์กลางการขนส่งสินค้าทางรางและโลจิสติกส์ของอนุภาคลุ่มแม่น้ำโขง อำนวยความสะดวกและลดต้นทุนการขนส่งสินค้าไปยังประเทศในกลุ่ม CLMV และจีนตอนใต้ รวมถึงขนส่งสินค้าทางรางไปยังท่าเรือแหลมฉบังและพื้นที่เขตเศรษฐกิจพิเศษภาคตะวันออก (EEC) และสนับสนุนการเป็นศูนย์กลางการกระจายสินค้าและศูนย์รวบรวมวัตถุดิบทางการเกษตรในกลุ่มจังหวัดภาคอีสานตอนบน

ที่มา : https://www.thaigov.go.th/news/contents/details/80982