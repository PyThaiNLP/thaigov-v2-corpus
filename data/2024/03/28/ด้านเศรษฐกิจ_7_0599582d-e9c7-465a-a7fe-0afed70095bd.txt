รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา เรียกประชุมคณะผู้บริหาร อก. ติดตามการปรับปรุงกระบวนการออกใบอนุญาตของ อก. 


วันพฤหัสบดีที่ 28 มีนาคม 2567
28/03/2567
พิมพ์
รัฐมนตรีฯ พิมพ์ภัทรา เรียกประชุมคณะผู้บริหาร อก. ติดตามการปรับปรุงกระบวนการออกใบอนุญาตของ อก.
รัฐมนตรีฯ พิมพ์ภัทรา เรียกประชุมคณะผู้บริหาร อก. ติดตามการปรับปรุงกระบวนการออกใบอนุญาตของ อก.
วันที่ 26 มีนาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม (อก.) ครั้งที่ 4/2567 โดยมีนายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม และคณะผู้บริหารระดับสูง เข้าร่วมประชุม ณ ห้องประชุมชุณหะวัณ ชั้น 3 อาคาร สปอ.
ที่ประชุมได้หารือเรื่องการปรับปรุงกระบวนการออกใบอนุญาตของ อก. โดยสำนักงานมาตรฐานผลิตภัณฑ์อุตสาหกรรม (สมอ.) ได้รายงานดังนี้ 1) กระบวนการออกใบอนุญาต ใช้ระยะเวลา 15 วัน และรับรอง 14 วัน ตามมาตรฐานคู่มือประชาชน ซึ่งในรอบ 6 เดือน (ระหว่างวันที่ 2 กันยายน 2566 - 2 มีนาคม 2567) มีคำขอ 3,714 ฉบับ อนุมัติได้ 3,633 ฉบับ คิดเป็น 97.8% อยู่ระหว่างดำเนินการ 81 ฉบับ การรับรองระบบงาน มีคำขอ 228 ฉบับ อนุมัติได้ 227 ฉบับ คิดเป็น 99.6% อยู่ระหว่างดำเนินการ 1 ฉบับ 2) มีระบบ e service ครบวงจร  การอนุญาต มอก. ผ่าน e license การรับรองระบบงานผ่าน e Accreditation 3) การถ่ายโอนงานตรวจสอบและรับรองให้ Third Party มีการอนุญาต มอก. ถ่านโอนการตรวจ QC โรงงานให้ Inspection Body 4) ไม่เรียกรับสำเนาเอกสารที่ทางราชการออกให้จากประชาชนทุกการบริการ
ส่วนกรมอุตสาหกรรมพื้นฐานและการเหมืองแร่ (กพร.) ได้รายงานการขอประทานบัตรทำเหมืองแร่ประเภทที่ 2 และ 3 ใช้ระยะเวลาดำเนินการ 205 วัน การขออาชญาบัตรผูกขาดสำรวจแร่ ระยะเวลาดำเนินการ 106 วัน อาชญาบัตรพิเศษ ระยะเวลาดำเนินการ 173 วัน ซึ่งในรอบ 6 เดือน (ระหว่างวันที่ 1 กันยายน 2566 – 15 มีนาคม 2567) มีคำขอประทานบัตร 57 ราย อนุญาตแล้ว 19 ราย อยู่ระหว่างการพิจารณา 38 เรื่อง คำขอต่ออายุ 50 ราย อนุญาตแล้ว 15 ราย อยู่ระหว่างการพิจารณา 35 ราย คำโอนประทานบัตร 6 ราย อนุญาตแล้ว 4 ราย อยู่ระหว่างการพิจารณา 2 ราย และคำขออาชญาบัตรพิเศษ (สำรวจแร่) 57 ราย อนุญาตแล้ว 2 ราย อยู่ระหว่างการพิจารณา 55 ราย ซึ่งที่อยู่ระหว่างการพิจารณาจะต้องผ่านขั้นตอนรอเสนอคณะกรรมการแร่ รอเสนอ ครม. ตรวจสอบเอกสาร ตรวจสอบแผนผังหรือแผนที่ และอาจมีส่งเรื่องคืนเพื่อแก้ไข หรือ ผู้ขอยังไม่ดำเนินการ หรือ มีการร้องเรียน หรือ ไม่ผ่านการพิจารณา ทั้งนี้ กพร. ได้มีระบบแพลตฟอร์มยื่นคำขอใบอนุญาตดิจิทัล
ในส่วนปัญหาเรื่องการขอใบอนุญาตลงทุนที่ได้รับการร้องเรียน รัฐมนตรีว่าการกระทรวงอุตสาหกรรมได้สั่งการให้รวบรวมข้อมูลการขออนุญาตที่ค้างอยู่ในระบบทั้งหมด และกำหนดแนวทางในการจัดการคำขออนุญาต เบื้องต้นต้องเร่งเคลียร์ใบอนุญาตที่ค้างในระบบของกรมโรงงานอุตสาหกรรมให้แล้วเสร็จภายใน 30 วัน ถ้าผู้ประกอบการลงทุนรายใดเอกสารไม่ครบ ต้องเร่งแจ้งว่าขาดอะไร รายใดเอกสารถูกต้องครบแล้ว ต้องเร่งให้ใบอนุญาตออกไป
และปรับปรุงกระบวนการพิจารณาออกใบอนุญาตให้เป็นวัน สต็อป เซอร์วิส เพื่อลดระยะเวลาการออกใบอนุญาต และให้ทุกคำขออยู่ภายในกรอบเวลาของคู่มือการให้บริการประชาชน

ที่มา : https://www.thaigov.go.th/news/contents/details/80986