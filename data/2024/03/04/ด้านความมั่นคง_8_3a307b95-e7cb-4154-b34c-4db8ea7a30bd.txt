รัฐบาลไทย-ข่าวทำเนียบรัฐบาล-​รมว.กห. ปฏิบัติราชการ ใน จ. กาญจนบุรี ณ ค่ายฝึก นศท. เขาชนไก่ และเทศบาล ต.ไทรโยค


วันจันทร์ที่ 4 มีนาคม 2567
​รมว.กห. ปฏิบัติราชการ ใน จ. กาญจนบุรี ณ ค่ายฝึก นศท. เขาชนไก่ และเทศบาล ต.ไทรโยค
วันนี้ (29 กุมภาพันธ์ 2567) นายสุทิน คลังแสง รมว.กห. และคณะ ได้เดินทางไปยังค่ายฝึกนักศึกษาวิชาทหาร (นศท.) เขาชนไก่ จ.กาญจนบุรี
โดยตรวจเยี่ยมการฝึกของกองอำนวยการฝึกภาคสนาม นศท. และเข้าชมในหลายๆ กิจกรรม ได้แก่ การกระโดดร่มแบบพาราเซล การทดสอบกำลังใจกระโดดหอสูง 34 ฟุต การฝึกหมู่ปืนเล็กในการเข้าตี  การฝึกปืนหน้าผากลางแจ้ง และการฝึกยิงปืนฉับพลัน เป็นต้น พร้อมกับได้ประดับเครื่องหมายแสดงความสามารถให้กับ นศท. ที่ผ่านการฝึกตามหลักเกณฑ์ที่กำหนด
ในโอกาสนี้ ได้พบปะ นศท. และกล่าวให้โอวาทว่า ในสภาวการณ์ปัจจุบัน กห. ได้มีแนวความคิดในการพัฒนาระบบกำลังสำรองให้มีศักยภาพ โดยให้มีการปรับปรุงหลักสูตรการฝึกและวิธีการฝึกอบรมให้เป็นแบบสร้างสรรค์ทันสมัย สอดคล้องกับสถานการณ์ในปัจจุบัน ซึ่งมุ่งเน้นการเสริมสร้างความเป็นพลเมืองดี ความมีระเบียบวินัย ความมีจิตอาสา และการพัฒนาทักษะพื้นฐานทางทหารที่สามารถนำไปใช้ประโยชน์ในชีวิตประจำวันได้ จึงขอให้ท่านทั้งหลายได้มีความอดทนต่อความยากลำบากจากการฝึก และขอให้มีความภาคภูมิใจว่า
“ท่าน คือกำลังสำคัญส่วนหนึ่งของกองทัพ ที่มีภาระหน้าที่ในฐานะกำลังพลสำรองที่จะต้องเทิดทูนและรักษาไว้ ซึ่งสถาบันชาติ ศาสนา และพระมหากษัตริย์ รวมทั้งการทำหน้าที่ในฐานะพลเมืองที่มีคุณภาพของชาติ”

ที่มา : https://www.thaigov.go.th/news/contents/details/79758