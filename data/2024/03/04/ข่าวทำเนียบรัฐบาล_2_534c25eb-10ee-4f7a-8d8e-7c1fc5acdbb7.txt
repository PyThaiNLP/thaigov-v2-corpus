รัฐบาลไทย-ข่าวทำเนียบรัฐบาล-เลขาฯ นายกฯ ให้สัมภาษณ์สื่อมวลชนต่างประเทศย้ำถึงวิสัยทัศน์ Thailand Vision ของนายกฯ 


วันจันทร์ที่ 4 มีนาคม 2567
เลขาฯ นายกฯ ให้สัมภาษณ์สื่อมวลชนต่างประเทศย้ำถึงวิสัยทัศน์ Thailand Vision ของนายกฯ
ยืนยันไทยยังวิกฤต เศรษฐกิจยังไม่พื้นตัวเต็มที่ เชื่อรัฐบาลดำเนินนโยบายเต็มที่เพื่อแก้ไขปัญหา
วันนี้ (4 มีนาคม 2567) นายแพทย์ พรหมินทร์ เลิศสุริย์เดช เลขาธิการนายกรัฐมนตรีให้สัมภาษณ์สื่อมวลชนต่างประเทศ ถึงวิสัยทัศน์ของประเทศไทย Ignite Thailand ซึ่งนายเศรษฐา ทวีสิน นายกรัฐมนตรีและรัฐมนตีว่าการกระทรวงการคลัง ได้แถลงเมื่อวันที่ 22 กุมภาพันธ์ 2567 ณ ตึกสันติไมตรี เพื่อขับเคลื่อนประเทศไทยไปข้างหน้ายกระดับประเทศไทย ซึ่งครอบคลุมการพัฒนาศักยภาพอุตสาหกรรมทั้ง 8 ด้าน ทั้งการเป็นศูนย์กลางการท่องเที่ยว การแพทย์และสุขภาพ เกษตรกรรมและอาหาร การบิน การขนส่ง การผลิตยานยนต์แห่งอนาคต เศรษฐกิจดิจิทัล และการเงิน
นอกจากนี้ ยังระบุว่า ประเทศไทยยังอยู่ในขั้นวิกฤตที่เศรษฐกิจยังไม่ฟื้นตัวเต็มที่ สัดส่วน GDP ต่อการลงทุน ยังถือว่าต่ำเมื่อเทียบกับประเทศอื่นในอาเซียน รวมถึงประชาชนยังประสบปัญหากับหนี้สินครัวเรือน โดยหนี้สินครัวเรือนไทยคิดเป็นอันดับ 7 ของโลก ประชาชนส่วนมากยังคงลำบาก และรายได้ยังไม่ฟื้นตัว
รัฐบาลได้พยายามดำเนินนโยบายเพื่อแก้ไขปัญหาดังกล่าว ทั้งการกระตุ้นเศรษฐกิจและฟื้นฟูรายได้ให้ประชาชน อาทิ นโยบายวีซ่าฟรี ซึ่งช่วยดึงดูดเม็ดเงินจากการเข้ามาของนักท่องเที่ยว รวมถึงการคงไว้นโยบายพักชำระหนี้ให้เกษตรกร และรัฐบาลยังมีอีกหลายนโยบายที่กำลังจะผลักดัน เพื่อกระตุ้นเศรษฐกิจของประเทศ
รัฐบาลพยายามใช้ศักยภาพที่มีอยู่ของไทย ทั้งเรื่องทำเลที่ตั้ง ที่เป็นศูนย์กลางของภูมิภาคและนโยบายด้านการต่างประเทศของไทย ซึ่งพร้อมร่วมทำงานกับพันธมิตรทุกฝ่ายทุกประเทศ เพราะไทยไม่มีความขัดแย้งกับประเทศใด โดยนับตั้งแต่เข้ามารับตำแหน่ง นายกรัฐมนตรีได้กระชับความสัมพันธ์ระหว่างประเทศ และสร้างโอกาสให้กับประเทศไทยระหว่างการเดินทางพบปะกับนานาชาติ รวมทั้งพยายามใช้ไทยเป็นเวทีหารือระหว่างมหาอำนาจ อาทิ การพบปะกันระหว่างนายหวัง อี้ รัฐมนตรีกระทรวงการต่างประเทศจีน และนายเจค ซัลลิแวน ที่ปรึกษาด้านความมั่นคงแห่งชาติสหรัฐอเมริกา ซึ่งมีการหารือกันที่กรุงเทพฯ เมื่อต้นปีที่ผ่านมา
เลขาธิการนายกรัฐมนตรีกล่าวด้วยว่า นายกรัฐมนตรีมีความมุ่งมั่นที่จะนำประเทศไทย ซึ่งมีศักยภาพอย่างมาก ขับเคลื่อนไปสู่อนาคตที่ป็นศูนย์กลางของทั้ง 8 ด้าน ผ่านการปรับปรุงกฎระเบียบในการดำเนินธุรกิจให้สะดวกมากขึ้น (Ease of Doing Business) รวมถึงพยายามดึงดูดบุคลากรที่มีศักยภาพในการเข้ามาช่วยพัฒนาประเทศ
โอกาสนี้ รัฐบาลยังวางแผนที่จะดึงดูดงาน Event ระดับโลก ทั้งในด้านการจัดงานคอนเสิร์ตของศิลปินระดับโลกในไทย การดึงดูดกองถ่ายหนังนำเข้าใช้พื้นที่ของประเทศไทยในการถ่ายทำ และการใช้ Soft Power เสนอความเป็นไทย ออกไปสู่สายตาชาวโลก โดยเลขาธิการนายกรัฐมนตรีระบุว่า จะมีศิลปินชื่อดังระดับโลก เข้ามาแสดงคอนเสิร์ตในประเทศไทยในอนาคตอันใกล้นี้แน่นอน ส่วนจะเป็นศิลปินใด หรือวงดนตรีใด ขอให้รอประกาศอย่างเป็นทางการ
สำหรับในด้านที่ประเทศไทยมีศักยภาพอยู่แล้ว เช่น การท่องเที่ยว และเกษตรกรรม รัฐบาลวางแผนใช้ Soft Power ในการกระตุ้นการท่องเที่ยว รวมถึงดำเนินการทางด้านนโยบายเพื่อให้นักท่องเที่ยวทุกคนที่มาเที่ยวในไทยรู้สึกปลอดภัย รวมถึงจะส่งเสริมการท่องเที่ยวในเมืองรอง เพื่อส่งเสริมวัฒนธรรม และอาหารในท้องถิ่น ไปสู่สายตาคนทั่วโลก
สำหรับการช่วยเหลือเกษตรกร ซึ่งเป็นส่วนสำคัญของการพัฒนาประเทศ รัฐบาลจะมุ่งหาตลาดสำหรับเกษตรกร รวมทั้งช่วยแนะนำให้เกษตรกรไทยหันมาปลูกพืช ปลูกข้าว ที่มีมูลค่าสูง มีความยั่งยืน เพื่อเพิ่มศักยภาพในการส่งออกไปขาย รวมถึงมีการให้คาร์บอนเครดิต ซึ่งจะส่งผลให้เกษตรกรสามารถมีรายได้เพิ่มมากขึ้นจากการปลูกพืชที่ยั่งยืน
นอกจากนี้ การมุ่งสู่การเป็นประเทศที่เป็นศูนย์กลางทั้งทางการขนส่งและการบิน จำเป็นที่ประเทศไทยต้องมีการเพิ่มความสามารถในการรองรับนักท่องเที่ยว และการคมนาคมขนส่ง รวมถึงเชื่อมโยงการขนส่ง ผ่านการปรับปรุงโครงสร้างพื้นฐาน ทั้งด้านสนามบิน ท่าเรือเส้นทางคมนาคม รวมถึงโครงการ Landbridge ที่จะเชื่อมโยงการค้าและโลจิสติกส์ ไม่เฉพาะประเทศไทย แต่จะนำประโยชน์มาสู่ทั้งภูมิภาคอีกด้วย
นอกจากนี้ ยังระบุว่า เศรษฐกิจไทยยังเผชิญปัญหาวิกฤติการฟื้นตัว สะท้อนจาก GDP ปีล่าสุดที่ยัง ไม่สามารถฟื้นตัวกลับไปสู่ก่อนโควิด และ ตามข้อมูลเศรษฐกิจเดือนมกราคมยังมี มีสัญญาณของการชะลอตัวต่อเนื่องอยู่ สัดส่วน GDP ต่อการลงทุน ยังถือว่าต่ำเมื่อเทียบกับประเทศอื่นในอาเซียน รวมถึงประชาชนยังประสบปัญหากับหนี้สินครัวเรือน โดยหนี้สินครัวเรือนไทยคิดเป็นอันดับ 7 ของโลก ประชาชนส่วนมากยังคงลำบาก และรายได้ยังไม่ฟื้นตัว

ที่มา : https://www.thaigov.go.th/news/contents/details/79806