รัฐบาลไทย-ข่าวทำเนียบรัฐบาล-ปลัด สธ. แจง ตร.อุดรธานีช่วยสาวลาวถูกกักขัง-ลวนลาม เป็นบ้านอดีต นพ.สสจ.เกษียณ


วันจันทร์ที่ 4 มีนาคม 2567
ปลัด สธ. แจง ตร.อุดรธานีช่วยสาวลาวถูกกักขัง-ลวนลาม เป็นบ้านอดีต นพ.สสจ.เกษียณ
ปลัดกระทรวงสาธารณสุข เผยกรณีตำรวจอุดรธานีช่วยสาวลาววัย 18 ปี ถูกนายจ้างกักขัง-ลวนลาม พบเป็นบ้านอดีตนายแพทย์สาธารณสุขจังหวัดที่เกษียณอายุราชการไปแล้ว อยู่ในอำนาจตำรวจดำเนินการ แต่หากมีการประสานข้อมูลพร้อมให้ความร่วมมือ
วันนี้ (4 มีนาคม 2567) นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า จากกรณีข่าวเจ้าหน้าที่ตำรวจ สภ.เมืองอุดรธานี เข้าช่วยเหลือหญิงสาวชาวลาวอายุ 18 ปี มาทำงานเป็นแม่บ้านและดูแลผู้สูงอายุ ถูกเจ้าของบ้านซึ่งเป็นนายจ้างกักขังไม่ให้ออกจากบ้านและมีพฤติกรรมลวนลาม โดยในข่าวระบุว่าเป็นนายแพทย์สาธารณสุขจังหวัดแห่งหนึ่งในภาคอีสานนั้น จากการตรวจสอบข้อมูลเบื้องต้น พบว่า เป็นอดีตนายแพทย์สาธารณสุขจังหวัด ที่เกษียณอายุราชการไปเมื่อปี 2565 ปัจจุบันไม่ได้รับตำแหน่งหน้าที่ใดๆ ในกระทรวงสาธารณสุขแล้วจึงไม่สามารถตรวจสอบหรือดำเนินการเกี่ยวกับวินัยข้าราชการได้ การดำเนินคดีเอาผิดต่างๆ จะอยู่ในอำนาจของเจ้าหน้าที่ตำรวจ ซึ่งหากมีการประสานใดๆ มา กระทรวงสาธารณสุขพร้อมให้ความร่วมมืออย่างเต็มที่
************************************************  4 มีนาคม 2567

ที่มา : https://www.thaigov.go.th/news/contents/details/79765