รัฐบาลไทย-ข่าวทำเนียบรัฐบาล-​ทส.-กษ. หารือทางออกพิพาทที่ ส.ป.ก.เขาใหญ่ ขอตรวจสอบแนวเขตใหม่หมด หากทับซ้อนให้ คณะอนุกรรมการ One Map ชี้ขาด พร้อมเตรียมทำ  MOU เสนอรัฐบาลในการกำหนดเป็นมาตรการการทำงานสำหรับอนาคต


วันจันทร์ที่ 4 มีนาคม 2567
04/03/2567
พิมพ์
​ทส.-กษ. หารือทางออกพิพาทที่ ส.ป.ก.เขาใหญ่ ขอตรวจสอบแนวเขตใหม่หมด หากทับซ้อนให้ คณะอนุกรรมการ One Map ชี้ขาด พร้อมเตรียมทำ  MOU เสนอรัฐบาลในการกำหนดเป็นมาตรการการทำงานสำหรับอนาคต
​ทส.-กษ. หารือทางออกพิพาทที่ ส.ป.ก.เขาใหญ่ ขอตรวจสอบแนวเขตใหม่หมด หากทับซ้อนให้ คณะอนุกรรมการ One Map ชี้ขาด พร้อมเตรียมทำ  MOU เสนอรัฐบาลในการกำหนดเป็นมาตรการการทำงานสำหรับอนาคต
วันนี้  (4 มีนาคม 2567) เวลา 11.00  ณ ห้องประชุม 2503 ตึกบัญชาการ 2 ทำเนียบรัฐบาล  นายจตุพร บุรุษพัฒน์  ปลัดกระทรวงทรัพยากรธรรมชาติและสิ่งแวดล้อม  พร้อมด้วย นายประยูร อินสกุล ปลัดกระทรวงเกษตรและสหกรณ์   นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช   นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม (ส.ป.ก.)  และ นายชัยวัฒน์ ลิ้มลิขิตอักษร ผู้อำนวยการสำนักอุทยานแห่งชาติ กรมอุทยานแห่งชาติ สัตว์ป่าและพันธุ์พืช  ได้แถลงข่าวร่วมกัน ภายหลังการประชุมแก้ไขปัญหาข้อพิพาทกรณีการออกเอกสารสิทธิ์ที่ดิน ส.ป.ก. 4-01 ต.หมูสี อ.ปากช่อง จ.นครราชสีมา ระหว่างกระทรวงทรัพยากรธรรมชาติและสิ่งแวดล้อม และกระทรวงเกษตรและสหกรณ์ สรุปสาระสำคัญ ดังนี้
ปลัดกระทรวงทรัพยากรธรรมชาติและสิ่งแวดล้อม กล่าวว่า วันนี้ได้รับมอบหมายจาก นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และพลตำรวจเอก พัชรวาท วงษ์สุวรรณ รองนายกรัฐมนตรีและรัฐมนตรีว่าการกระทรวงทรัพยากรธรรมชาติและสิ่งแวดล้อม ให้ประชุมร่วมกับปลัดกระทรวงเกษตรและสหกรณ์  อธิบดีกรมอุทยานแห่งชาติ สัตว์ป่า และพันธุ์พืช   เลขาธิการ ส.ป.ก. ผู้ช่วยสำนักงานที่ดินแห่งชาติ ผู้อำนวยการสำนักอุทยานแห่งชาติ และทุกภาคส่วนที่เกี่ยวข้อง เพื่อหารือในการหาทางออกการแก้ปัญหาการออกเอกสาร ส.ป.ก.ทับซ้อนพื้นที่อุทยานแห่งชาติเขาใหญ่ จ.นครราชสีมา  ซึ่งการประชุม เป็นไปอย่างเรียบร้อยและได้ข้อเสนอที่เป็นประโยชน์ โดยมีเป้าหมายในการทำงานเพื่อพี่น้องประชาชน  สำหรับในส่วนของกระทรวงทรัพยฯ นอกจากจะดูแลพื้นที่ป่าและทะเล ยังดูแลสัตว์ป่า และบางส่วนก็ดูแลพื้นที่ของพี่น้องประชาชนด้วย  เช่นเดียวกับกระทรวงเกษตรที่ดูแลพื้นที่ทำกินของประชาชน    ดังนั้นการหารือวันนี้จะมีแนวทางในการทำงานที่เป็นมาตรการในการทำงานทั้งที่ผ่านมาและในอนาคต เพื่อจะนำไปสู่แนวทางการทำงานที่จะมีประสิทธิภาพในการทำงานร่วมกัน วันนี้ได้นำข้อเท็จจริงมาพูดคุยกันทั้งหมด รวมถึงการวางแนวทางการทำงานร่วมกัน และจะมีการทำ  MOU และนำเสนอรัฐบาลในการกำหนดเป็นมาตรการการทำงานสำหรับในอนาคตต่อไป
นอกจากนี้ กระทรวงทรัพยากรธรรมชาติและสิ่งแวดล้อมได้เสนอไปยังกระทรวงเกษตรและสหกรณ์คือต่อไปนี้การออกที่ดิน ส.ป.ก.  ต้องมีคณะกรรมการที่เรียกว่า เจ้าของที่ดินของ  9 หน่วยงาน  ต้องไปรับรองแนวเขตด้วย  ซึ่งได้มีการเสนอไปยังเลขาธิการฯ ส.ป.ก. รับไปดำเนินการแล้ว และเสนอสำนักงานคณะกรรมการนโยบายที่ดินแห่งชาติ (สคทช.) เป็นแนวทางในการดำเนินงาน เพราะการที่จะออกแนวเขตของรัฐต้องมีการรับรองที่ดิน   ส่วนพื้นที่ที่เป็น corridor  ซึ่งเป็นการเชื่อมต่อระหว่างอุทยานฯ ที่ต้องรักษาไว้สำหรับการดูแลของสัตว์ป่าในการเชื่อมโยง   ซึ่งเป็นเรื่องนโยบายของรัฐบาลในพื้นที่สีเขียวก็จะเป็นข้อตกลง MOU ร่วมกันในการทำงาน ในส่วนที่เป็นกฎหมายเฉพาะของอุทยานฯ คือ พ.ร.บ. อุทยานแห่งชาติ พ.ศ. 2562  กรมอุทยานแห่งชาติ สัตว์ป่า และพันธุ์พืช ก็ได้มีการดำเนินการกันพื้นที่ในเขตอุทยานฯ อยู่แล้ว  ยืนยันวันนี้ทุกหน่วยงานบูรณาการทำงานกันอย่างเต็มที่ทั้งเรื่องของป่าไม้ สัตว์ป่า และพี่น้องประชาชน เพื่อให้การทำงานเกิดความชัดเจนมากที่สุด
ปลัดกระทรวงเกษตรและสหกรณ์ กล่าวว่า กระทรวงเกษตรฯ ได้มีการทำงานมาโดยลำดับซึ่งเมื่อที่เกิดประเด็นปัญหาตรงนี้แล้ว กระทรวงเกษตรฯ มีคณะกรรมการพัฒนาที่ดิน ซึ่งหลังจากกระทรวงเกษตรฯ ได้รับที่ดินมาจากกระทรวงทรัพย์ฯ กระทรวงเกษตรฯ จะมีคณะกรรมการพัฒนาที่ดิน ในการจำแนกที่ดิน ซึ่งในการประชุมคณะกรรมการฯ ชุดดังกล่าวเห็นว่าในการที่เกิดปัญหาที่ ส.ป.ก เนื่องจากคณะกรรมการนโยบายที่ดินแห่งชาติซึ่งได้ทำ One map ดำเนินการได้อย่างดีมาก  แต่ปัญหาคือพอเจอประเด็นปัญหา เช่น ในการจัดทำ One Map ในพื้นที่กลุ่มที่ 2 ก็ได้มีการไปเว้นพื้นที่อุทยานเขาแหลมหญ้า เพราะฉะนั้นการเว้นพื้นที่ดังกล่าวอย่างนี้แล้วพอมีการจัดที่ดินในกลุ่มที่ 3 ได้มีการเว้นเขตอุทยานแห่งชาติเขาใหญ่ในจังหวัดนครราชสีมา และจังหวัดปราจีนบุรี ซึ่งตรงส่วนนี้ กระทรวงเกษตรฯ ได้ให้ฝ่ายเลขาทำเรื่องเพื่อเสนอไปยังประธานคณะกรรมการฯ คือรัฐมนตรีว่าการกระทรวงเกษตรและสหกรณ์ ร้อยเอกธรรมนัส พรหมเผ่า ขอให้คณะกรรมการนโยบายที่ดินแห่งชาติ พิจารณาตรงส่วนไหนที่มีปัญหาให้ดำเนินการมาทำก่อน และคณะ one map  จะได้ดำเนินการให้เสร็จ โดยเฉพาะที่อุทยานแห่งชาติเขาใหญ่ให้เสร็จภายใน 2 เดือน ทั้งนี้สิ่งที่จะดำเนินการในขณะนี้คือเมื่อคณะ One map เสนอเข้าสู่คณะกรรมการชุดใหญ่ คณะกรรมการนโยบายที่ดินแห่งชาติแล้ว ได้ข้อยุติอย่างไร ทั้ง 2 กระทรวงจะยึดตามนั้น และเดินตาม One Map ที่คณะกรรมการนโยบายที่ดินแห่งชาติเคาะลงมา ทั้งนี้ ต้องดูว่าที่ดินที่มีอยู่ในแนวเขตถ้าหากอยู่ในเขต ส.ป.ก แต่มีประโยชน์ในการอนุรักษ์ป่า ในการที่จะต้องเป็นพื้นที่ของสัตว์ป่าที่จะใช้ประโยชน์จากพื้นที่ส่วนนั้น หากมีการจัดสรรพื้นที่ให้เกษตรกรไปแล้วจะมีผลกระทบกับแนวเขตตรงส่วนพื้นที่นั้น ทางรัฐมนตรีว่าการกระทรวงเกษตรฯ ได้มีการมอบนโยบายมาแล้วตรงส่วนพื้นที่ดังกล่าวนั้นอาจจะเป็นจุดที่เว้นไว้ไม่ได้จัดสรรให้เกษตรกรอาจจะการปลูกป่าชุมชนเพื่อที่จะเป็นประโยชน์กับอุทยานป่าด้วยตรงส่วนนี้
ส่วนกรณีในแนวเขตของ ส.ป.ก ที่ได้มีการจัดสรรไปและมีประเด็นปัญหาว่าพื้นที่ที่จัดสรรไปไม่ใช่เกษตรกรนั้น ปลัดกระทรวงเกษตรฯ กล่าวว่า ขณะนี้ได้มีคำสั่งมอบหมายให้ผู้ตรวจราชการกระทรวงเกษตรฯ ซึ่งครอบคลุมพื้นที่ทั้งประเทศให้เป็นหัวหน้าทีมและแต่งตั้งคณะทำงานในระดับเขตและระดับจังหวัดตรวจสอบว่าเกษตรกรที่เป็นเจ้าของที่ของ ส.ป.ก. ทั่วประเทศที่มีอยู่เป็นเกษตรกรจริงหรือไม่ หากไม่ใช่เกษตรกรให้ไปยกเลิกสิทธิ์ตรงนั้น แล้วให้มีการตรวจสอบดำเนินทางวินัยกับข้าราชการที่ได้มีการจัดสรรที่ดินให้กับบุคคลภายนอกที่ไม่ใช่เกษตรกรมาถือครองที่ดินของ ส.ป.ก และให้มีการดำเนินการทางวินัยอย่างเคร่งครัด ส่วนตรงไหนที่เป็นที่ดินที่มอบให้กับเกษตรกรแล้วเป็นเกษตรกรที่แท้จริง ตรงส่วนนั้นเกษตรก็ถือครองได้ตามปกติ โดยที่ดินที่ดำเนินการขณะนี้ไม่ได้ทำเฉพาะที่อุทยานแห่งชาติเขาใหญ่เท่านั้น แต่ได้ดำเนินการทั่วทั้งประเทศ เพราะฉะนั้นเบื้องต้นกรณีที่ดินที่เตรียมจะออก หรือที่ดินที่ได้มีการเนินการออกไปแล้ว ตรงไหนที่มีประเด็นปัญหาจะให้มีการพูดคุยกันก่อนในระดับกรม ระดับหน่วยงาน และระดับพื้นที่ ตรงส่วนที่มีปัญหาอุปสรรคหรือที่เกิดการทับซ้อนจะส่งเรื่องนี้ให้คณะกรรมการนโยบายที่ดินแห่งชาติ (คทช.) โดยให้ One Map เป็นผู้ตัดสินเรื่องดังกล่าวและจะยึดตามคณะกรรมการนโยบายที่ดินแห่งชาติ ส่วนในเขตที่ดินที่ต้องเอาไว้อนุรักษ์สิ่งแวดล้อม พื้นที่ที่เป็น Corridor หรือเป็นที่ดินเพื่อสัตว์ป่า ตรงส่วนนี้ถ้ามีเหตุผลและความจำเป็นในเรื่องของการพัฒนาเรื่องของการอนุรักษ์ กระทรวงเกษตรฯ พร้อมที่จะรับประเด็นปัญหามาพิจารณาร่วมกัน
อธิบดีกรมอุทยานแห่งชาติ สัตว์ป่า และพันธุ์พืช  กล่าวว่าในส่วนของกรมอุทยานแห่งชาติสัตว์ป่าและพันธุ์พืช ได้มีหารือร่วมกับเลขาธิการ ส.ป.ก. แล้วโดยเราจะกำหนดทีมงานที่ทำงานร่วมกันทั้งในระดับส่วนกลาง   ซึ่งวันนี้เราได้มีคณะทำงานส่วนกลางของกรมอุทยานฯ และ ส.ป.ก. และมีหน่วยงานที่อยู่ในพื้นที่  โดยสํานักบริหารพื้นที่อนุรักษ์ประสานงานเกี่ยวกับทางปฏิรูปที่ดินจังหวัด ซึ่งในระดับพื้นที่พร้อมที่จะทำงานร่วมกัน  และขณะนี้เลขาธิการ ส.ป.ก. ได้มีการทำหนังสือแจ้งไปยังปฏิรูปที่ดินจังหวัดทุกจังหวัดแล้ว  โดยใน  30 วันแรกเป็นกรอบเวลาที่จะเร่งดำเนินการให้แล้วเสร็จโดยเร็วคือ การนำขอบเขตที่เป็นขอบเขตตามกฎหมายของทั้งสองหน่วยงานเอามาวางเปรียบเทียบกันว่ามีการทับซ้อน หรือไม่ตรงกันอย่างไร และกำหนดให้พื้นที่ทั้ง 2 เส้นนั้นให้เป็นพื้นที่เป้าหมายเพื่อจะได้ทราบว่าทั้งประเทศมีพื้นที่ที่ไหนบ้าง ที่มีเส้นไม่ตรงกันและทำความตกลงเข้าใจกัน  ส่วนที่เหลือจะเป็นเรื่องของการรอผลการพิจารณาของอนุกรรมการแผนที่ทับซ้อนที่ดินของรัฐหรือ One map ที่อยู่ภายใต้คณะกรรมการนโยบายที่ดินแห่งชาติ  ซึ่งจะใช้กรอบเวลาของการตรวจสอบที่ดินของ สคทช. ภายใน 2 เดือน  แต่สิ่งที่เรากำลังเร่งรัดคือหากตรงไหนที่เรากำหนดพื้นที่ภายใน 1 เดือน ( 30 วัน) ยังได้ข้อยุติไม่ตรงกันก็จะเข้าไปสู่คณะอนุกรรมการ One map แต่ถ้าตรงไหนสามารถยุติกันได้ทั้งสองหน่วยงานก็สามารถเดินหน้าได้เลย  เพื่อกลับมาเป็นพื้นที่อนุรักษ์ หรือเป็นพื้นที่ดำเนินการออกเอกสาร ส.ป.ก.
เลขาธิการ ส.ป.ก. กล่าวว่า ในส่วนของ   ส.ป.ก. ได้มีหนังสือไปถึงผู้ว่าราชการจังหวัดทุกจังหวัด เมื่อวันที่ 23 กุมภาพันธ์ 2567 ในกรณีที่ให้ผู้ว่าราชการจังหวัดในฐานะประธาน คปช. ได้แต่งตั้งทำงานประกอบด้วย 9 หน่วยงาน  ในการที่จะเข้ามาเป็นคณะกรรมการตรวจสอบตรวจสอบว่า ส.ป.ก. ออกเอกสารสิทธิ์ในพื้นที่ที่ออก  9 หน่วยงานมีความเห็นว่าทับซ้อนหรือไม่ ไปล้ำหน่วยงานไหนหรือไม่ ตรงส่วนนี้จะเป็นหน่วยงานที่ตั้งขึ้นมาเพื่อให้เกิด อย่างแรก ส.ป.ก. จัดที่ดินถูกที่ถูกทางไม่มีการล้ำพื้นที่อุทยานไม่มีการล้ำพื้นที่ป่าไม้ ที่สำคัญที่หลวง เพราะในพื้นที่ประเทศไทยมีหน่วยงานที่ดูแลพื้นที่ของรัฐ ทั้งกรมการปกครอง กรมธนารักษ์ และกรมทรัพยากรทางทะเลและชายฝั่ง (ทช.)  โดยเอาทั้ง 9 หน่วยงานเข้ามาพูดคุยกันจะเป็นหน่วยงานในการกลั่นกรองกันว่า ส.ป.ก. ออก ส.ป.ก. ที่ไม่ได้ไปอยู่ในพื้นที่ของหน่วยงานอื่น
ส่วนเรื่องที่จะเป็นอำนาจในการออกเอกสารสิทธิ์ เหตุที่ปฏิรูปที่ดินจังหวัดออกเอกสารสิทธิ์เองเนื่องจาก ส.ป.ก. เดิมเคยใช้คณะกรรมการปฏิรูที่ดินจังหวัดในการออกเอกสารสิทธิ์ ภายหลังสํานักงานคณกรรมการกฤษฎีกา มีความเห็นมาว่าอำนาจการออกเอกสารสิทธิ์เป็นสำนักงานปฏิรูปที่ดิน ซึ่งเป็นอำนาจของเลขาฯ เลขาฯ จึงมอบอำนาจให้กับปฏิรูปที่ดินจังหวัด แต่ว่าภายใต้การมอบอำนาจได้สั่งการไปว่าทุกขั้นตอนในการออกเอกสารสิทธิ์ให้เป็นไปโดยระเบียบ เป็นไปโดยชอบ ส่วนในเรื่องของการออกเอกสารสิทธิ์ที่ไม่ชอบ ตนได้มีการดำเนินการกับเจ้าหน้าที่มาโดยตลอด มีการตรวจสอบทุก ๆ ปี ส.ป.ก. มีการสแกนพื้นที่ ทั้งแผนที่ภาพถ่ายทางอากาศ และที่หน่วยงานส่งมาให้ไปตรวจสอบ วันนี้จึงควรทำงานร่วมกันอย่างใกล้ชิดกันมากขึ้น เรามีหน่วยงานของรัฐมาช่วยดู วันนี้อธิบดีกรมอุทยานฯ ได้มีการพูดถึงเรื่องของการส่งเทปไฟล์ เราก็จะให้มีการตรวจสอบกัน อันไหนที่ซับซ้อนหรือส่วนไหนที่ไม่สามารถมีข้อยุติที่เราจะไม่ทะเลาะกัน เราจะส่งให้กับทาง one map ส่งเข้าส่งเข้า สคทช. ซึ่งเป็นหน่วยงานที่มีอำนาหน้าที่ในการดำเนินงานตรงส่วนนั้นอยู่แล้ว ในส่วนของความชัดเจน ในพื้นที่บางพื้นที่ ถ้ากรมอุทยานฯ แจ้งว่า ตรงส่วนนี้เข้าไปใกล้พื้นที่ corridor ทาง ส.ป.ก. ต้องระวังเรื่องของการดูแลอนุรักษ์ จะต้องนำเรื่องเข้ามาพูดคุยกันว่าความเห็นในเชิงวิชาการของกรมอุทยานฯ ว่าอย่างไร ส.ป.ก. สามารถดำเนินการได้มากน้อยแค่ไหนอย่างไร โดยหากบริเวณพื้นที่ใดเป็นพื้นที่ที่ได้เตรียมการไว้ ต้องแจ้งเราให้ทราบเพราะบางพื้นที่ บางครั้ง ส.ป.ก. ไม่ทราบ ตามหลักวิชาการอย่างหลายพื้นที่ขอให้มีการแจ้งทาง ส.ป.ก. จะได้รู้ว่าพื้นที่ที่ได้เตรียมการมีประชาชนที่รอเอกสารสิทธิ์หรือไม่ ตรงนี้รัฐต้องเยียวยาเพราะว่าออกตามหน้าที่ของหน่วยแต่ละหน่วยส่วนนี้ก็ดำเนินการไป
เลขาธิการ ส.ป.ก. ย้ำว่า วันนี้ในมิติการทำงานขอทำงานร่วมกัน เรื่องในอดีตก็ปล่อยไปเพราะว่าทุกที่ต้องทำงานให้กับประชาชน แต่เจตนารมณ์ของแต่ละหน่วยงานดำเนินงานมีมิติการทำงานที่ไม่ตรงกัน ซึ่งในวันนี้ก็ต้องมาคุยกัน  ทั้งนี้ ส.ป.ก. ได้ทำหนังสือแจ้งให้ทุกจังหวัดแล้วเมื่อวันที่ 23 กุมภาพันธ์ ถึงผู้ว่าราชการ เพื่อจะได้สามารถดูแลการทำงานได้โดยไม่ต้องมาเกิดข้อขัดแย้งกันในอนาคต ทุกคนยอมรับร่วมกันว่า ส.ป.ก สามารถทำได้ หากเห็นว่าไม่สามารถทำได้ก็ให้แย้งเข้ามา ส.ป.ก.จะหยุดเพื่อมาดูในรายละเอียดอีกครั้งว่าใช่หรือไม่อย่างไร ตรงส่วนนี้ขอเป็นอีกมิติที่อยากจะนำเรียนให้กับประชาชนได้รับทราบ

ที่มา : https://www.thaigov.go.th/news/contents/details/79807