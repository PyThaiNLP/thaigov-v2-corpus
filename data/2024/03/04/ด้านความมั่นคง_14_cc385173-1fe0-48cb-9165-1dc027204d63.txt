รัฐบาลไทย-ข่าวทำเนียบรัฐบาล-“ปลัดฯ จตุพร” แนะ ข้าราชการใหม่ รุ่น 42 ต้อง “ไม่หยุดพัฒนาตนเอง และเท่าทันสถานการณ์อยู่เสมอ”


วันจันทร์ที่ 4 มีนาคม 2567
“ปลัดฯ จตุพร” แนะ ข้าราชการใหม่ รุ่น 42 ต้อง “ไม่หยุดพัฒนาตนเอง และเท่าทันสถานการณ์อยู่เสมอ”
“ปลัดฯ จตุพร” แนะ ข้าราชการใหม่ รุ่น 42 ต้อง “ไม่หยุดพัฒนาตนเอง และเท่าทันสถานการณ์อยู่เสมอ”
“ปลัดฯ จตุพร” แนะ ข้าราชการใหม่ รุ่น 42 ต้อง “ไม่หยุดพัฒนาตนเอง และเท่าทันสถานการณ์อยู่เสมอ”
วันที่ 4 มีนาคม 2567 เวลา 09.00 น. นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ปกท.ทส.) เป็นประธานเปิดโครงการฝึกอบรมสัมมนาร่วมกัน หลักสูตร “การเป็นข้าราชการที่ดี” รุ่นที่ 42 โดยมีผู้บริหารระดับสูงหน่วยงานในสังกัดกระทรวงฯ และข้าราชการบรรจุใหม่ที่อยู่ระหว่างทดลองปฏิบัติหน้าที่ราชการ จำนวน 148 คน จาก 9 หน่วยงานในสังกัดกระทรวงฯ เข้าร่วมพิธีเปิด ณ ห้องประชุมอารีย์สัมพันธ์ กรมการเปลี่ยนแปลงสภาพภูมิอากาศและสิ่งแวดล้อม โดยในการฝึกอบรม ข้าราชการบรรจุใหม่จะได้เรียนรู้ร่วมกันทั้งในรูปแบบออนไลน์ ในห้องเรียน และการศึกษาดูงาน ณ พื้นที่จังหวัดระยอง และจังหวัดจันทบุรี รวมกำหนดการฝึกอบรม 10 วัน ระหว่างวันที่ 4-15 มีนาคม 2567
โดยปลัดกระทรวงฯ ได้กล่าวแสดงความยินดีกับข้าราชการบรรจุใหม่ทุกท่าน พร้อมกล่าวให้โอวาทว่า หัวใจสำคัญของการเป็นข้าราชการที่ดี คือ การเทิดทูนสถาบัน “ชาติ ศาสนา พระมหากษัตริย์” ยึดระเบียบ กฎหมาย และแบบแผนที่เกี่ยวข้อง มีความละเอียดและรอบคอบ ยึดความถูกต้องในการปฏิบัติงาน ตั้งใจศึกษาหาความรู้เพิ่มเติม เรียนรู้และพัฒนาฝึกปฏิบัติในงานที่รับผิดชอบ และเรื่องที่เกี่ยวกับภารกิจของกระทรวงฯ โดยเฉพาะเรื่องการเปลี่ยนแปลงสภาพภูมิอากาศที่ถือเป็นปัญหาสำคัญของโลกที่ต้องติดตามสถานการณ์และปรับตัวให้เท่าทันการเปลี่ยนแปลงของโลกอยู่เสมอ ทั้งนี้ ขอให้ยึดถือนโยบายของท่านรองนายกรัฐมนตรี และรัฐมนตรีว่าการกระทรวงฯ (พล.ต.อ.พัชรวาท วงษ์สุวรรณ) คือ “ขยัน ซื่อสัตย์ อดทน มีวินัย” เป็นหลักในการปฏิบัติงาน และยึดหลักแนวทางการทำงาน “ทส. หนึ่งเดียว” เพื่อร่วมกันทำงานเพื่อประโยชน์ต่อประชาชนและประเทศ ท้ายนี้ ขอให้ทุกคนรักษาสุขภาพกายและใจ พร้อมเก็บเกี่ยวความรู้และประสบการณ์ใหม่ ๆ ที่จะได้รับจากการฝึกอบรม และนำไปปรับใช้ในการปฏิบัติงานและการดำเนินชีวิตต่อไป

ที่มา : https://www.thaigov.go.th/news/contents/details/79784