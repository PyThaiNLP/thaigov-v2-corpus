รัฐบาลไทย-ข่าวทำเนียบรัฐบาล-รองนายกฯ นายอนุทิน หารือ เอกอัครราชทูตเวียดนามฯ ชื่นชมบทบาทที่แข็งขันส่งเสริมความสัมพันธ์ไทย-เวียดนาม พร้อมส่งเสริมความร่วมมือระหว่างกระทรวงฯ ให้เกิดผลเป็นรูปธรรม


วันจันทร์ที่ 4 มีนาคม 2567
04/03/2567
พิมพ์
รองนายกฯ นายอนุทิน หารือ เอกอัครราชทูตเวียดนามฯ ชื่นชมบทบาทที่แข็งขันส่งเสริมความสัมพันธ์ไทย-เวียดนาม พร้อมส่งเสริมความร่วมมือระหว่างกระทรวงฯ ให้เกิดผลเป็นรูปธรรม
รองนายกฯ นายอนุทิน หารือ เอกอัครราชทูตเวียดนามฯ ชื่นชมบทบาทที่แข็งขันส่งเสริมความสัมพันธ์ไทย-เวียดนาม พร้อมส่งเสริมความร่วมมือระหว่างกระทรวงฯ ให้เกิดผลเป็นรูปธรรม
วันนี้ (4 มีนาคม 2567) เวลา 14.30 น. ณ ห้องรับรองรัฐมนตรีว่าการกระทรวงมหาดไทย ชั้น 2 กระทรวงมหาดไทย นายฟาน จี๊ ทัญ (H.E. Mr. Phan Chi Thanh) เอกอัครราชทูตสาธารณรัฐสังคมนิยมเวียดนามประจำประเทศไทย เข้าเยี่ยมคารวะนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย เพื่ออำลาในโอกาสพ้นจากหน้าที่ โดยสรุปสาระสำคัญของการหารือ ดังนี้
รองนายกรัฐมนตรีขอบคุณเอกอัครราชทูตเวียดนามฯ ที่มีบทบาทอย่างแข็งขันในการส่งเสริมความสัมพันธ์ทวิภาคีระหว่างไทยกับเวียดนามมาตลอดระยะเวลาที่ดำรงตำแหน่ง โดยหวังอย่างยิ่งว่า เอกอัครราชทูตเวียดนามฯ จะยังคงบทบาทในการสนับสนุนความสัมพันธ์อันดีระหว่างกันต่อไป
เอกอัครราชทูตเวียดนามฯ ขอบคุณรองนายกรัฐมนตรีที่ให้ความช่วยเหลือและสนับสนุนการปฏิบัติหน้าที่เพื่อส่งเสริมความสัมพันธ์ระหว่างไทยกับเวียดนามมาตลอดระยะเวลาที่ดำรงตำแหน่ง พร้อมเชิญชวนรองนายกรัฐมนตรีเยือนเวียดนามในช่วงเวลาที่เหมาะสม ซึ่งทางเวียดนามพร้อมให้การต้อนรับอย่างเต็มที่ โอกาสนี้ เอกอัครราชทูตเวียดนามฯ ขอให้รองนายกรัฐมนตรีให้การสนับสนุนการปฏิบัติหน้าที่ของเอกอัครราชทูตเวียดนามคนใหม่ ซึ่งเพื่อส่งเสริมความสัมพันธ์และความร่วมมือระหว่างกันให้ใกล้ชิดยิ่งขึ้น
โอกาสนี้ ทั้งสองฝ่ายได้หารือในประเด็นความร่วมมือที่สำคัญ ดังนี้
ด้านเศรษฐกิจ ทั้งสองฝ่ายยินดีที่ไทยและเวียดนามมีความร่วมมือทางเศรษฐกิจระหว่างกันอย่างใกล้ชิด มูลค่าการค้าและการลงทุนระหว่างกันมีแนวโน้มสูงขึ้น โดยเฉพาะการลงทุน มีภาคเอกชนไทยจำนวนมากเข้าไปลงทุนในเวียดนาม โดยทั้งสองฝ่ายเห็นพ้องร่วมกันส่งเสริมความร่วมมือทางเศรษฐกิจระหว่างกันให้แข็งแกร่งยิ่งขึ้น
ด้านความสัมพันธ์ในระดับประชาชน ทั้งสองฝ่ายยินดีที่ไทยและเวียดนามมีการแลกเปลี่ยนด้านการท่องเที่ยวระหว่างกันเพิ่มขึ้นอย่างต่อเนื่อง และหวังว่าจะได้ร่วมมือกันอย่างใกล้ชิดเพื่อสนับสนุนและอำนวยความสะดวกการแลกเปลี่ยนในระดับประชาชนของทั้งสองประเทศต่อไป ทั้งนี้ มีชาวไทยเชื้อสายเวียดนามอาศัยอยู่ในประเทศไทย ประมาณ 1 แสนคน โดยเฉพาะในภาคตะวันออกเฉียงเหนือ ซึ่งมีบทบาทในการส่งเสริมความสัมพันธ์ในระดับประชาชนของทั้งสองประเทศ โดยทั้งสองฝ่ายเห็นพ้องร่วมกันผลักดันความร่วมมือที่เป็นรูปธรรมมากขึ้น
ความร่วมมือในระดับกระทรวงมหาดไทย เอกอัครราชทูตเวียดนามฯ เชิญรองนายกรัฐมนตรีเยือนเวียดนาม ในช่วงการเยือนเวียดนามอย่างเป็นทางการของนายกรัฐมนตรี และการประชุมร่วมนายกรัฐมนตรีและรัฐมนตรีอย่างไม่เป็นทางการ (Joint Cabinet Retreat: JCR) ครั้งที่ 4 ในเดือนพฤษภาคม 2567 ซึ่งจะเป็นโอกาสในการส่งเสริมความร่วมมือระหว่างกระทรวงมหาดไทยของทั้งสองประเทศ และผลักดันการจัดทำบันทึกความเข้าใจระหว่างทั้งสองกระทรวง เพื่อผลักดันความร่วมมือระหว่างกัน ซึ่งหน่วยงานที่เกี่ยวข้องของทั้งสองฝ่ายจะได้หารือกันอย่างใกล้ชิดต่อไป

ที่มา : https://www.thaigov.go.th/news/contents/details/79795