รัฐบาลไทย-ข่าวทำเนียบรัฐบาล-รมว.ยุติธรรม เป็นประธานการประชุมระดมความคิดเห็นแนวทางการจัดกิจกรรม ๑๐๐ ปี การบังคับใช้ประมวลกฎหมายแพ่งและพาณิชย์


วันจันทร์ที่ 4 มีนาคม 2567
04/03/2567
พิมพ์
รมว.ยุติธรรม เป็นประธานการประชุมระดมความคิดเห็นแนวทางการจัดกิจกรรม ๑๐๐ ปี การบังคับใช้ประมวลกฎหมายแพ่งและพาณิชย์
รมว.ยุติธรรม เป็นประธานการประชุมระดมความคิดเห็นแนวทางการจัดกิจกรรม ๑๐๐ ปี การบังคับใช้ประมวลกฎหมายแพ่งและพาณิชย์
ในวันจันทร์ที่ ๔ มีนาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานการประชุมระดมความคิดเห็นแนวทางการจัดกิจกรรม ๑๐๐ ปี การบังคับใช้ประมวลกฎหมายแพ่งและพาณิชย์ เพื่อกำหนด​แนวทางการปรับปรุงแก้ไขประมวลกฎหมายแพ่งและพาณิชย์ ให้สามารถบังคับใช้ได้อย่างมีประสิทธิภาพ โดยมี นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม นายวิเชียร ชุบไธสง นายกสภาทนายความ รองศาสตราจารย์ มุนินทร์ พงศาปาน ผู้อำนวยการศูนย์นิติศึกษาทางสังคม ประวัติศาสตร์ และปรัชญา คณะนิติศาสตร์ มหาวิทยาลัยธรรมศาสตร์ พร้อมด้วยผู้บริหารระดับสูงของหน่วยงานในสังกัดกระทรวงยุติธรรม และเจ้าหน้าที่ที่เกี่ยวข้อง เข้าร่วม ณ ห้องประชุม ๑๐ - ๐๑ ชั้น ๑๐ อาคารกระทรวงยุติธรรม
โดยรัฐมนตรี​ว่าการ​กระทรวง​ยุติธรรม กล่าวว่า  กฎหมายแพ่งที่จะแก้ไขเป็นเรื่องที่ส่งผลกระทบ​โดยตรงต่อประชาชน จึงทำให้การทำความเข้าใจและสื่อสารกับประชาชนเป็น​เรื่องที่มีความสำคัญ ซึ่งการจะร่างกฎหมายให้ดี และปราดเปรื่อง ต้องให้ประชาชนเข้ามาร่วมร่าง ร่วมมือกับรัฐสภา และระดมความคิดเห็นจากผู้แทนหน่วยงานและผู้ที่เกี่ยวข้องต่าง ๆ เข้า​มาหารือก่อนที่จะปรับปรุงและพัฒนาไปในทิศทาง​ใด โดยขอให้​ทบทวนทั้งเนื้อหาและกระบวนการ
ทั้งนี้ ที่ประชุมได้ระดมความคิดเห็นในเรื่องปัญหาทางกฎหมายเอกชนในปัจจุบัน การบังคับใช้ประมวลกฎหมายแพ่งและพาณิชย์ ที่ยังไม่ได้รับการทบทวนอย่างจริงจังและเป็นระบบ รวมถึงประเด็น​บทบัญญัติที่มีปัญหาในการตีความและบังคับใช้บางส่วนยังไม่สอดคล้องกับสภาพเศรษฐกิจและสังคมที่เปลี่ยนแปลงไป ทำให้หลักกฎหมายหรือบทบัญญัติบางเรื่องล้าสมัย และไม่สอดคล้องกับการบังคับใช้ประมวลกฎหมายแพ่งและพาณิชย์ในเชิงระบบ
นอกจากนี้ ที่ประชุมได้มีข้อเสนอสำหรับการบังคับใช้ประมวลกฎหมายแพ่งและพาณิชย์ ให้มีความสอดคล้องกับสภาพเศรษฐกิจและสังคมในปัจจุบัน โดยเสนอให้มีการจัดตั้งคณะกรรมการอำนวยการโครงการศึกษาทบทวนประมวลกฎหมายแพ่งและพาณิชย์เนื่องในโอกาสครบรอบ ๑๐๐ ปี โดยรัฐมนตรีว่าการกระทรวงยุติธรรมได้มอบหมายให้สถาบันเพื่อการยุติธรรมแห่งประเทศไทยเป็นเลขานุการ​ พร้อมทั้งจัดตั้งคณะอนุกรรมการศึกษาทบทวนประมวลกฎหมายแพ่งและพาณิชย์ บรรพ ๑ - ๖ คณะอนุกรรมการกฎหมายที่เกี่ยวข้องอื่น ๆ และคณะอนุกรรมการเผยแพร่ข้อมูลและประชาสัมพันธ์ เพื่อ​สร้างการรับรู้​และ​เข้าใจ​ให้​แก่สาธารณชน​ต่อไป

ที่มา : https://www.thaigov.go.th/news/contents/details/79813