รัฐบาลไทย-ข่าวทำเนียบรัฐบาล-“สุริยะ” ลงพื้นที่พระราม 2 เจาะลึกทุกโครงการพร้อมลงมือแก้ไขทุกปัญหา มั่นใจทุกโปรเจกต์เสร็จ มิ.ย.68 


วันจันทร์ที่ 4 มีนาคม 2567
“สุริยะ” ลงพื้นที่พระราม 2 เจาะลึกทุกโครงการพร้อมลงมือแก้ไขทุกปัญหา มั่นใจทุกโปรเจกต์เสร็จ มิ.ย.68
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า วันนี้ (4 กุมภาพันธ์ 2567) ได้ลงพื้นที่ตรวจโครงการก่อสร้างและติดตามการบริหาร และการจัดการจราจรบนทางหลวงหมายเลข 35 (ถนนพระราม 2) พร้อมด้วยคณะทำงานกระทรวงคมนาคม ได้พบปัญหาการจราจรและการก่อสร้างที่เกิดขึ้น พร้อมสั่งการให้หน่วยงานที่เกี่ยวข้อง มุ่งเน้นในจุดที่สำคัญและการจราจรเป็นลักษณะคอขวด ให้เตรียมการเพิ่มบุคลากร - เครื่องจักร เพื่อให้การดำเนินงานก่อสร้างแล้วเสร็จก่อนจุดอื่น รวมถึงจะพิจารณาแผนขยายระยะเวลาในการก่อสร้างเพิ่มเติม โดยเฉพาะช่วงวันจันทร์ - ศุกร์ ในช่วงที่การจราจรน้อยกว่าปกติ และจะมีการเบี่ยงเลนหรือสลับเลน เพื่อให้ผู้รับเหมาสามารถดำเนินการก่อสร้างได้ แต่อย่างไรก็ตาม การก่อสร้างที่เร็วขึ้นนั้นต้องคำนึงถึงความปลอดภัยของประชาชนเป็นหลัก และการจราจรต้องไม่ติดขัด พร้อมย้ำว่าทุกโครงการที่ก่อสร้างบริเวณถนนพระราม 2 จำนวน 4 โครงการ ประกอบไปด้วย 1) โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพฯ ด้านตะวันตก สัญญาที่ 1, 2, 3, 4 (งานโยธา) 2) โครงการทางยกระดับบนทางหลวงหมายเลข 35 สายธนบุรี - ปากท่อ (ถนนพระราม 2) ตอนทางแยกต่างระดับบางขุนเทียน - เอกชัย ทางยกระดับตอน 1, 2, 3 3) โครงการก่อสร้างทางหลวงพิเศษระหว่างเมืองหมายเลข 82 สาย ทางยกระดับบางขุนเทียน - บ้านแพ้ว ตอนเอกชัย - บ้านแพ้ว ตอนที่ 1 - 3, 5, 8 - 10 และ 4) โครงการก่อสร้างทางแยกต่างระดับบ้านแพ้ว จังหวัดสมุทรสาคร จะต้องแล้วเสร็จภายในเดือนมิถุนายน 2568 แต่ในส่วนของทางยกระดับบางขุนเทียน - บ้านแพ้ว ตอนเอกชัย - บ้านแพ้ว ตอนที่ 4 และ 6 ตามสัญญาคือจะแล้วเสร็จช่วงเดือนธันวาคม 2568 โดยทุกโครงการนั้น กระทรวงคมนาคมและทุกหน่วยงานที่เกี่ยวข้อง พร้อมให้การดูแลและสนับสนุนเพื่อให้การก่อสร้างทั้งหมดมีความก้าวหน้าอย่างรวดเร็ว ปลอดภัย และเป็นไปตามหลักวิศวกรรม โดยเมื่อการก่อสร้างเสร็จตามเป้าหมายที่ตั้งไว้ จะเกิดประโยชน์ต่อประชาชนเป็นอย่างมาก
อนึ่งช่วง 20 ปีก่อน ตนได้ดำรงตำแหน่งรัฐมนตรีว่าการกระทรวงคมนาคม ในยุครัฐบาลทักษิณ ชินวัตร ขณะนั้นสะพานก่อสร้างข้ามบางขุนเทียนยาวนานและยังไม่แล้วเสร็จ ตนได้ลงไปสั่งการยกเลิกผู้รับเหมา และหาผู้รับเหมารายอื่นมาทำแทน ก็แล้วเสร็จตามเวลา เมื่อเดือนธันวาคม 2546 และในปัจจุบันนี้ตนจะเข้ามาแก้ปัญหาอีกครั้ง จึงมั่นใจอย่างยิ่งว่าทุกโครงการจะเสร็จสิ้นในปี 68 อย่างแน่นอน
“มาตรการในการอำนวยความสะดวกด้านการจราจรบนถนนพระราม 2 ได้กำชับให้ทุกภาคส่วนเร่งดำเนินการตามแผนอำนวยความสะดวกและความปลอดภัยบนถนนพระราม 2 ทั้งขาเข้าและขาออก สั่งการให้ผู้รับจ้างหยุดการก่อสร้างทุกโครงการเพื่อคืนพื้นผิวจราจรให้กับประชาชนผู้ใช้ทาง ดูแลสภาพพื้นผิวจราจรไม่ให้มีหลุมบ่อ ตรวจสอบแก้ไขไฟฟ้าแสงสว่างและอุปกรณ์อำนวยความปลอดภัยตลอดเส้นทางในช่วงเทศกาลสงกรานต์ 2567 รวมทั้งแก้ปัญหาการจราจรบริเวณจุดเสี่ยงและจุดที่มีการจราจรลักษณะคอขวดที่จะส่งผลให้การจราจรติดขัดทั้งนี้ ได้จัดเจ้าหน้าที่เพื่อช่วยเหลือและอำนวยความสะดวกทุกกรณี อย่างไรก็ตาม นอกจากจะสร้างความเชื่อมั่นของการทำงานจากทุกภาคส่วนที่เกี่ยวข้องแล้ว ยังจะเป็นการกระตุ้นเศรษฐกิจด้านการท่องเที่ยวในเทศกาลสำคัญที่รัฐบาลต้องการผลักดันให้เกิดการใช้จ่ายในช่วงเทศกาลท่องเที่ยวนี้ด้วย” นายสุริยะ กล่าว
นายสุริยะ กล่าวเสริมว่า หากผู้รับเหมาไม่สามารถดำเนินงานให้แล้วเสร็จตามที่กำหนด จะพิจารณาถึงการยกเลิกสัญญา หรือปรับลดขั้นผู้รับเหมาจากชั้นพิเศษสู่ชั้น 1 ซึ่งมีผลต่อการเข้ารับงาน และการเข้าร่วมประมูลงาน

ที่มา : https://www.thaigov.go.th/news/contents/details/79812