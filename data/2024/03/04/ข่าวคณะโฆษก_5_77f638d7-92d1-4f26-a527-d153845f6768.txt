รัฐบาลไทย-ข่าวทำเนียบรัฐบาล-โฆษกรัฐบาลชี้แจง กรณีมีกระบวนการโจมตีนายกฯ บิดเบือนความตั้งใจ กล่าวหาว่านายกฯ   ลงไปสามจังหวัดชายแดนใต้ โดยละเลยไม่พูดถึงเรื่องความมั่นคงในพื้นที่ ยืนยันต้องแก้ปัญหากระดุมที่กลัดผิดเม็ดก่อน #เศรษฐกิจดีสันติภาพเกิด


วันจันทร์ที่ 4 มีนาคม 2567
04/03/2567
พิมพ์
โฆษกรัฐบาลชี้แจง กรณีมีกระบวนการโจมตีนายกฯ บิดเบือนความตั้งใจ กล่าวหาว่านายกฯ   ลงไปสามจังหวัดชายแดนใต้ โดยละเลยไม่พูดถึงเรื่องความมั่นคงในพื้นที่ ยืนยันต้องแก้ปัญหากระดุมที่กลัดผิดเม็ดก่อน #เศรษฐกิจดีสันติภาพเกิด
โฆษกรัฐบาลชี้แจง กรณีมีกระบวนการโจมตีนายกฯ บิดเบือนความตั้งใจ กล่าวหาว่านายกฯ
ลงไปสามจังหวัดชายแดนใต้ โดยละเลยไม่พูดถึงเรื่องความมั่นคงในพื้นที่ ยืนยันต้องแก้ปัญหากระดุมที่กลัดผิดเม็ดก่อน #เศรษฐกิจดีสันติภาพเกิด
วันนี้ (4 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า ในช่วงที่ผ่านมา มีคนกลุ่มหนึ่งที่พยายามจะปั่นกระแสว่า การไปลงพื้นที่เยือนสามจังหวัดชายแดนใต้ของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เมื่อระหว่างวันที่ 27-29 กุมภาพันธ์นั้น ท่านนายกฯ พูดถึงแต่เรื่องการค้าการลงทุนและการท่องเที่ยวเท่านั้น บิดเบือนความตั้งใจของนายกรัฐมนตรีว่าไม่ให้ความสำคัญกับปัญหาชายแดนภาคใต้ หลีกเลี่ยง ละเลยไม่พูดถึงเรื่องปัญหาความมั่นคง และความยุติธรรมในสามจังหวัดชายแดนใต้
ในโอกาสนี้ ผมในฐานะโฆษกประจำสำนักนายกรัฐมนตรีขอชี้แจงว่า ในฐานะที่ผมติดตามการเดินทางของนายกรัฐมนตรี ได้รับฟังการพูดคุยกับผู้คนในพื้นที่ การให้นโยบายการทำงานของนายกรัฐมนตรีตลอดการเดินทาง ผมขอยืนยันครับ นายกรัฐมนตรีให้ความสำคัญกับเรื่องนี้มาก เพียงแต่วิธีคิดและแนวทางในการแก้ปัญหาและภาษาที่ใช้สื่อสารของท่านนายกฯ และรัฐบาลนี้แตกต่างไปจากวิธีการเดิมๆที่ใช้กันมาหลายสิบปี(แล้วแต่ก็ยังไม่ได้ผล)
นายกรัฐมนตรีเชื่อว่า หากสามารถทำให้เศรษฐกิจในสามจังหวัดชายแดนใต้ดีขึ้นอย่างเห็นหน้าเห็นหลัง ชีวิตความเป็นอยู่ของพี่น้องในพื้นที่กินดีอยู่ดีมีมาตรฐานสูงขึ้น สันติภาพและสันติสุขในพื้นที่ก็จะเกิดขึ้นตามมา บ้านเมืองใดที่เศรษฐกิจดี ประชาชนก็จะหวงแหนและทะนุถนอมบรรยากาศสันติภาพเพื่อธำรงไว้ซึ่งความเป็นอยู่ที่ดีนั้นเอาไว้ ดังนั้น นี่คือ การแก้ปัญหาความมั่นคงในแบบฉบับที่แตกต่างไปจากเดิม หากเรายังคงทำอะไรแบบเดิมๆ ผลลัพธ์ก็จะออกมาแบบเดิม
รัฐบาลนี้มองออกและเห็นภาพว่า จะต้องฟื้นฟูและพัฒนาเศรษฐกิจในสามจังหวัดชายแดนใต้อย่างไรจึงจะได้ผลเป็นรูปธรรมอย่างแท้จริง นอกเหนือจากเรื่องเศรษฐกิจแล้ว ตลอดสามวันที่ท่านนายกลงพื้นที่พบปะกับพี่น้องประชาชน ท่านนายกได้ร่วมกิจกรรมกับชาวไทยทุกเชื้อชาติด้วยความปิติจริงใจ พี่น้องประชาชนที่ได้สัมผัสกับท่านนายกฯ ย่อมจะรู้สึกได้เองว่า ท่านนายกฯให้เกียรติและให้ความเคารพต่อความแตกต่างหลากหลายของสังคมพหุวัฒนธรรมในสามจังหวัดชายแดนใต้หรือไม่อย่างไร บางทีผู้คนที่ออกมาวิพากษ์วิจารณ์นั้น อาจจะยังไม่คุ้นเคยกับแนวทางใหม่ที่รัฐบาลนี้กำลังพยายามทำอยู่ เรามาคอยดูกันต่อไปดีกว่าครับ กระดุมเม็ดใหม่ของรัฐบาลนี้จะนำความเปลี่ยนแปลงอะไรบ้างมาสู่พี่น้องในสามจังหวัดชายแดนใต้
“รัฐบาลตระหนักดีว่า จำเป็นต้องปลดกระดุมเม็ดที่กลัดผิดออกเสียก่อน แล้วจึงค่อยกลัดกระดุมเม็ดใหม่เข้าไป เช่นนี้เท่านั้น จะสามารถแก้ปัญหาได้สำเร็จ กระดุมเม็ดที่กลัดผิดนั้นหมายถึง การแก้ไขปัญหาด้วยการตั้งกรรมการ..เรียกประชุม..ให้งบฯ ผ่านโครงการสังคมสงเคราะห์ลงไป แล้วก็ปล่อยให้เศรษฐกิจยังคงเดินไปแบบเดิมๆ ดังเช่นที่นายกรัฐมนตรีพูดมาตลอดครับ ใส่เงินไม่พอ ต้องใส่ใจ นายกรัฐมนตรีเดินทางลงสามจังหวัดชายแดนภาคใต้ ค้างคืน ให้ความสำคัญกับทุกพื้นที่ ผมขอให้ทุกคน เปิดใจรับแนวทางแก้ปัญหาของนายกฯ อย่าบิดเบือนความตั้งใจของนายกรัฐมนตรีครับ” นายชัย กล่าว
#เศรษฐกิจดีสันติภาพเกิด

ที่มา : https://www.thaigov.go.th/news/contents/details/79811