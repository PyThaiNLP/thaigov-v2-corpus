รัฐบาลไทย-ข่าวทำเนียบรัฐบาล-สทนช. เร่งจัดการบริหาร “น้ำ” ควบคุมการทำนาปรังรอบที่ 2


วันจันทร์ที่ 4 มีนาคม 2567
สทนช. เร่งจัดการบริหาร “น้ำ” ควบคุมการทำนาปรังรอบที่ 2
.....
สทนช. เร่งจัดการบริหาร “น้ำ” ควบคุมการทำนาปรังรอบที่ 2
.
สำนักงานทรัพยากรน้ำแห่งชาติ (สทนช.) เผยผลการบูรณาการทำงานร่วมกับหน่วยงานต่าง ๆ ที่เกี่ยวข้องกับการบริหารจัดการน้ำพบว่า ปัจจุบันมีจำนวนพื้นที่ประสบปัญหาภัยแล้งไม่มาก
.
ทั้งนี้ กรมป้องกันและบรรเทาสาธารณภัยได้ประกาศเขตการให้ความช่วยเหลือผู้ประสบภัยพิบัติกรณีฉุกเฉิน (ภัยแล้ง) ในพื้นที่ 3 จังหวัด 4 อำเภอ ได้แก่
.
• พื้นที่ อ.เลาขวัญ อ.พนมทวน จ.กาญจนบุรี ได้รับผลกระทบจากการเพาะปลูกมันสำปะหลัง
• พื้นที่ อ.ตาคลี จ.นครสวรรค์ ได้รับผลกระทบจากการเพาะปลูกนาปีต่อเนื่อง
• พื้นที่ อ.กระทุ่มแบน จ.สมุทรสาคร ประสบการขาดแคลนน้ำจืดจากน้ำทะเลหนุนสูง แต่ปัจจุบันสถานการณ์ในพื้นที่ได้กลับเข้าสู่สภาวะปกติแล้ว
.
สำหรับสถานการณ์น้ำของการประปาส่วนภูมิภาค (กปภ.) สาขาที่มีความเสี่ยงขาดแคลนน้ำดิบในช่วงฤดูแล้งนี้ จำนวน 18 สาขา 14 จังหวัด หน่วยงานที่เกี่ยวข้องได้เร่งหาแนวทางแก้ไขปัญหา เช่น การบริหารจัดการน้ำดิบโดยดึงปริมาณน้ำจากแหล่งน้ำใกล้เคียงมาช่วยเหลือให้เกิดความสมดุล เป็นต้น
.
ในพื้นอื่น ๆ ที่เสี่ยงขาดแคลนน้ำ เช่น เกาะสีชัง จ.ชลบุรี ปัจจุบันจังหวัดได้ประกาศซื้อน้ำจากเอกชน เพื่อบรรเทาปัญหาในบางพื้นที่ของเกาะ ควบคู่ไปกับการให้ความช่วยเหลือต่าง ๆ เช่น การสูบน้ำช่วยเหลือพื้นที่การเกษตร เป็นต้น
.
ส่วนพื้นที่ จ.ประจวบคีรีขันธ์ และ จ.เพชรบุรี ที่มีปริมาณน้ำในอ่างเก็บน้ำค่อนข้างน้อย และมีการเพาะปลูกพืชเศรษฐกิจ เช่น ทุเรียน พื้นที่เพาะปลูกดังกล่าวอยู่บริเวณต้นน้ำ อาจส่งผลกระทบต่อปริมาณน้ำในพื้นที่ท้ายน้ำซึ่งใช้สำหรับการผลิตประปา ดังนั้น หน่วยงานที่เกี่ยวข้องจะลงพื้นที่ไปทำความเข้าใจร่วมกับเกษตรกร เพื่อปรับลดการใช้น้ำให้เหมาะสม และป้องกันปัญหาแย่งใช้น้ำในอนาคต
.
กรณีปัญหาการเพาะปลูกข้าวนาปรังรอบที่ 2 ยังคงมีเกษตรกรในบางพื้นที่คงเดินหน้าเพาะปลูก ได้ส่งผลให้อ่างเก็บน้ำบางแห่งมีการจัดสรรน้ำเกินกว่าแผนที่วางไว้ โดยเฉพาะอ่างฯ ในลุ่มน้ำเจ้าพระยา เช่น เขื่อนสิริกิติ์ เขื่อนภูมิพล เป็นต้น
.
เหตุดังกล่าว สทนช. จึงบูรณาการร่วมกับกรมชลประทาน การไฟฟ้าฝ่ายผลิตแห่งประเทศไทย และกรมส่งเสริมการเกษตร เพื่อควบคุมพื้นที่เพาะปลูกอย่างเคร่งครัด และปรับการระบายน้ำให้อยู่ในปริมาณที่เหมาะสม รวมถึงจะมีการนำน้ำจากลุ่มน้ำอื่น ๆ ที่มีปริมาณน้ำมากเข้ามาช่วยลดการใช้น้ำจากลุ่มน้ำเจ้าพระยา
.
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/79770