รัฐบาลไทย-ข่าวทำเนียบรัฐบาล-นายกฯ เผยการเดินทางร่วมประชุมสุดยอดอาเซียน-ออสเตรเลีย สมัยพิเศษ จะมีการหารือประเด็นสำคัญกับผู้นำหลายประเทศ และเตรียมความพร้อมโครงการของไทยไปแสดงในงาน The MIPIM Awards ในปีหน้า


วันจันทร์ที่ 4 มีนาคม 2567
04/03/2567
พิมพ์
นายกฯ เผยการเดินทางร่วมประชุมสุดยอดอาเซียน-ออสเตรเลีย สมัยพิเศษ จะมีการหารือประเด็นสำคัญกับผู้นำหลายประเทศ และเตรียมความพร้อมโครงการของไทยไปแสดงในงาน The MIPIM Awards ในปีหน้า
นายกฯ เผยการเดินทางร่วมประชุมสุดยอดอาเซียน-ออสเตรเลีย สมัยพิเศษ จะมีการหารือประเด็นสำคัญกับผู้นำหลายประเทศ และเตรียมความพร้อมโครงการของไทยไปแสดงในงาน The MIPIM Awards ในปีหน้า
วันนี้ (4 มีนาคม 2567) เวลา 08.00 น. ณ ท่าอากาศยานสุวรรณภูมิ จังหวัดสมุทรปราการ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ก่อนเดินทางไปออสเตรเลียว่า การเดินทางไปต่างประเทศครั้งนี้เป็นภารกิจการประชุมสุดยอดอาเซียน-ออสเตรเลีย สมัยพิเศษ (2024 ASEAN-Australia Special Summit) ประเทศอาเซียนหลายประเทศก็เดินทางเข้าร่วมด้วย ซึ่งจะมีการนัดพูดคุยกันหลายเรื่องกับหลาย ๆ ผู้นำ เช่น สมเด็จมหาบวรธิบดี ฮุน มาแนต นายกรัฐมนตรีราชอาณาจักรกัมพูชา นายดาโตะ เซอรี อันวาร์ อิบราฮิม นายกรัฐมนตรีมาเลเซีย โดยจะพูดคุยเรื่องที่ยังค้างคาอยู่เกี่ยวกับการอำนวยความสะดวกให้กับประชาชนสองประเทศในการเดินทางระหว่างประเทศ เรื่อง PM2.5 เรื่องพื้นที่ซับซ้อน ส่วนการคุยกับมาเลเซียจะเป็นเรื่องของ 3 จังหวัดชายแดนภาคใต้ เรื่องการเปิดพรหมแดนให้มีการค้าขายสะดวกสบายมากยิ่งขึ้น ส่วนออสเตรเลียนั้นเป็นผู้ค้ารายใหญ่ที่สำคัญ ซึ่งจะมีการพูดถึงการแลกเปลี่ยนเรื่องการศึกษา การที่เขาจะมาให้ความช่วยเหลือเรื่องเกษตรแม่นยำ
นายกฯ กล่าวต่อว่า วันพุธที่ 6 มีนาคม 2567 ก็จะเดินทางต่อไปยังกรุงเบอร์ลิน ประเทศเยอรมนี ไปกล่าวสุนทรพจน์ที่การประชุม ITB Berlin 2024 ซึ่งเกี่ยวข้องกับการท่องเที่ยว ช่วงบ่ายอาจจะมีการพูดคุยกับทางบริษัท Volkswagen เกี่ยวกับเรื่องของโรงงาน โดยเขาอาจจะมาตั้งโรงงานที่ประเทศไทย นอกจากนั้น จะเดินทางต่อไปยังกรุงปารีส ประเทศฝรั่งเศส ซึ่งจะมีการพบปะกับนักธุรกิจที่ฝรั่งเศส เช่น ดูเรื่องนิวเคลียร์ บริษัทแฟชั่นต่าง ๆ อีกทั้งจะพูดคุยเกี่ยวกับการนำรถ Formula one มาที่ประเทศไทยด้วย
รวมถึง นายกฯ กล่าวว่า วันจันทร์ที่ 11 มีนาคม จะพบกับเอมมานูเอล มาครง ประธานาธิบดีฝรั่งเศส  เพื่อพูดคุยระดับทวิภาคี จากนั้นจะเดินทางต่อไปยังเมืองคานส์ ประเทศฝรั่งเศส เพื่อไปดูงาน The MIPIM Awards เป็นเวทีประกวดระดับโลกด้านอสังหาริมทรัพย์และค้าปลีก ที่จะมีการนำเมืองต่าง ๆ มาโชว์ Infrastructure โครงการ Megaproject เพราะว่าในปีหน้าประเทศไทยจะไปแสดงเรื่องของสนามบิน รวมไปถึงเรื่องอื่น ๆ ที่เรากำลังดำเนินการอยู่เพื่อเชิญชวนนักลงทุนหรือประกาศให้ประเทศต่าง ๆ ทราบว่าเราดำเนินการอะไรไปบ้าง นอกจากนั้น จะเดินทางกลับไปที่เยอรมนีอีกครั้ง เพื่อพูดคุยระดับทวิภาคีกับนายกรัฐมนตรีของเยอรมนี และจะเดินทางกลับประเทศไทยในวันพฤหัสบีดีที่ 14 มีนาคม โดยช่วงเย็น จะมีการประชุมสำคัญกับรัฐมนตรีว่าการกระทรวงพาณิชย์ของสหรัฐอเมริกาด้วย

ที่มา : https://www.thaigov.go.th/news/contents/details/79763