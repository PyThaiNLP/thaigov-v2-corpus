รัฐบาลไทย-ข่าวทำเนียบรัฐบาล-นายกฯ เผยหลังกลับออสเตรเลีย คาดอาจมีแถลงผลการทำงานรัฐบาล 6 เดือน  ย้ำภารกิจรัฐบาลยังมีอีกมาก เรื่องใดยังไม่ดีพอต้องดำเนินการต่อไป


วันจันทร์ที่ 4 มีนาคม 2567
04/03/2567
พิมพ์
นายกฯ เผยหลังกลับออสเตรเลีย คาดอาจมีแถลงผลการทำงานรัฐบาล 6 เดือน  ย้ำภารกิจรัฐบาลยังมีอีกมาก เรื่องใดยังไม่ดีพอต้องดำเนินการต่อไป
นายกฯ เผยหลังกลับออสเตรเลีย คาดอาจมีแถลงผลการทำงานรัฐบาล 6 เดือน  ย้ำภารกิจรัฐบาลยังมีอีกมาก เรื่องใดยังไม่ดีพอต้องดำเนินการต่อไป
วันนี้ (4 มีนาคม 2567) เวลา 08.10 น. ณ ท่าอากาศยานสุวรรณภูมิ จังหวัดสมุทรปราการ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ก่อนเดินทางไปร่วมประชุมสุดยอดอาเซียน-ออสเตรเลีย สมัยพิเศษ (2024 ASEAN-Australia Special Summit) ว่า ภารกิจของรัฐบาลยังมีอีกมาก บางเรื่องยังทำได้ไม่ดีพอ แต่เราก็ต้องดำเนินการกันต่อไป โดยระหว่างเดินทางมาสนามบินได้โทรสั่งงานตลอด เรื่องของความมั่นคง เรื่องของชายแดนที่ต้องดำเนินการอยู่ เชียงใหม่ก็เริ่มมีปัญหาเรื่องไฟป่า ซึ่งเมื่อวานที่ประชุมครม. ได้มีการอนุมัติงบกลางไปช่วยเหลือเพื่อนำงบไปจ้างบุคลากรเพิ่มสำหรับการดูแลป้องกันเรื่องตรงนี้ให้ดี
ทั้งนี้นายกฯ ได้ย้ำว่าให้ผลงานเป็นตัวพิสูจน์บางเรื่องต้องมีการดำเนินการไปก่อนและสิ่งต่าง ๆ ก็จะทยอยเป็นรูปธรรมออกมา ทั้งนี้ภายหลังเดินทางกลับจากการประชุมสุดยอดอาเซียน-ออสเตรเลีย สมัยพิเศษ (2024 ASEAN-Australia Special Summit)  คาดว่าประมาณวันที่ 15 หรือ 16 มีนาคม2567 จะมีการแถลงผลการทำงานของรัฐบาลในระยะเวลา 6 เดือน ที่เราได้ไปพบกับบริษัทใหญ่ต่าง ๆ มานั้น  ผลสำเร็จเป็นอย่างไร และใครกำลังอยู่ในขั้นตอนไหนบ้าง เพราะได้รับเสียงสะท้อนมาว่าแค่เดินทางไปต่างประเทศแล้วยังไม่มีอะไรเป็นรูปธรรม ซึ่งนายกฯ พร้อมรับฟังและจะได้มาชี้แจงให้รับทราบ ส่วนเรื่องไหนที่ยังไม่ชัดเจนก็ให้แจ้งมา หากสามารถดำเนินการได้ก็จะดำเนินการให้ เพราะไม่อยากถูกต่อว่าโดยไม่เป็นความจริง หากดำเนินการแล้วยังไม่ดีพอก็ให้แจ้งมา รัฐบาลจะพยายามดำเนินการปรับปรุงในหลาย ๆ ด้าน ทั้งนี้ จากที่นายกฯ ได้ลงพื้นที่ไปพบปะกับคนที่อยู่ชายขอบของสังคมซึ่งต้องการการช่วยเหลืออยู่มาก แต่ก็ยังมีอีกหลายพื้นที่ที่ยังไม่ได้ลงพื้นที่ไป เช่น ชุมชนแออัดในกรุงเทพมหานคร ซึ่งนายกฯ กำลังให้ทีมงานของกรุงเทพมหานครเตรียมแผนให้อยู่ว่าจะลงพื้นที่ในโซนไหน
สำหรับปัญหาที่ดินทับซ้อนระหว่างส่วนราชการนั้น นายกฯ ย้ำว่า วันนี้ปลัดกระทรวงทรัพยากรธรรมชาติและสิ่งแวดล้อม จะมีการเรียกประชุมภายใน โดยขอให้เอาเรื่องที่ดินทำกินของประชาชนเป็นที่ตั้ง การจะดำเนินการเรื่องดังกล่าวเป็นเรื่องที่ละเอียดอ่อน ประเด็นกฎหมายมีความซับซ้อน ซึ่งจะต้องยึดแผนที่ทหารในมาตราส่วน 1 : 4,000 เป็นหลัก หากแผนที่ทหารสามารถสืบทราบได้อย่างชัดเจน ถ้าเกิดเป็นพื้นที่ป่าก็ปล่อยให้เป็นพื้นที่ป่าต่อไป ยืนยันว่าไม่มีการแทรกแซงใด ๆ ทั้งสิ้น เอาความต้องการของประชาชนเป็นที่ตั้ง และให้การดำเนินการทุกอย่างชัดเจน ถูกต้องตามกฎหมาย

ที่มา : https://www.thaigov.go.th/news/contents/details/79766