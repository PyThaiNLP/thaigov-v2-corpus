รัฐบาลไทย-ข่าวทำเนียบรัฐบาล-​ปลัดฯ ณัฐพล นำทีม MIND Kick Off โครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดชลบุรี ปี 2567”


วันจันทร์ที่ 4 มีนาคม 2567
04/03/2567
พิมพ์
​ปลัดฯ ณัฐพล นำทีม MIND Kick Off โครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดชลบุรี ปี 2567”
​ปลัดฯ ณัฐพล นำทีม MIND Kick Off โครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดชลบุรี ปี 2567”
วันที่ 3 มีนาคม 2567 ดร.ณัฐพล รังสิตพล ปลัดกระทรวงอุตสาหกรรม เป็นประธานพิธีเปิด Kick Off โครงการ “อุตสาหกรรมรวมใจ รักษ์น้ำใส ใส่ใจชุมชน จังหวัดชลบุรี ปี 2567” พร้อมด้วย นางสาวณัฏฐิญา เนตยสุภา รองปลัดกระทรวงอุตสาหกรรม นายวิษณุ ทับเที่ยง หัวหน้าผู้ตรวจราชการกระทรวงอุตสาหกรรม นางสาวอังศุมาลิน ฉัตรสุวรรณวารี อุตสาหกรรมจังหวัดชลบุรี นายวิเชียร ทองด้วง อุตสาหกรรมจังหวัดระยอง และข้าราชการ เจ้าหน้าที่กระทรวงอุตสาหกรรม เข้าร่วม โดยได้รับเกียรติจาก นายอำนาจ เจริญศรี รองผู้ว่าราชการจังหวัดชลบุรี และนายมานพ ศรีนวล นายกองค์การบริหารส่วนตำบลนาวังหิน ให้การต้อนรับ ณ ตลาดน้ำ 3 วัง ลำห้วยนาวังหิน ตำบลนาวังหิน อำเภอพนัสนิคม จังหวัดชลบุรี
ปลัดฯ ณัฐพล กล่าวว่า โครงการ “อุตสาหกรรมรวมใจ รักษ์น้ำใส ใส่ใจชุมชน” ซึ่งเป็นหนึ่งในโครงการดิน น้ำ ลม ไฟ ที่กระทรวงอุตสาหกรรม ร่วมกับภาคีเครือข่าย ผู้ประกอบการโรงงานอุตสาหกรรม และชุมชนโดยรอบโรงงานอุตสาหกรรม เพื่อสร้างความร่วมมือให้ภาคอุตสาหกรรม มีความรับผิดชอบต่อสังคมและสามารถอยู่คู่กับชุมชนได้อย่างยั่งยืน สนองนโยบาย MIND ใช้หัว และ ใจ ปั้นอุตสาหกรรม คู่ชุมชน ซึ่งดำเนินนโยบายภายใต้ 4 มิติ ประกอบด้วย มิติที่ 1 ความสำเร็จทางธุรกิจ การปรับธุรกิจและอุตสาหกรรม สู่ S-Curve มิติที่ 2 ความอยู่ดีกับสังคมโดยรวม ด้วยการส่งเสริมการทำงานร่วมกันระหว่างสถานประกอบการ ชุมชน และสังคม ให้อยู่ร่วมกันอย่างเป็นมิตร มิติที่ 3 ความลงตัวกับกติกาสากล การดูแลรักษาสิ่งแวดล้อมสู่อุตสาหกรรมสีเขียว และมิติที่ 4 การกระจายรายได้สู่ชุมชนที่ตั้ง โดยการรักษาวิถีชีวิต สร้างประโยชน์ พัฒนาชุมชนรอบอุตสาหกรรม โดยมุ่งเน้นการสร้างงานสร้างอาชีพให้ชุมชน ผู้ประกอบการอยู่ได้ ชุมชนบริเวณโดยรอบก็ต้องอยู่ได้ ทำให้ชุมชนและประชาชนโดยรอบ เกิดมุมมองที่ดีต่อโรงงาน และการอยู่ร่วมกันอย่างเป็นมิตร
สำหรับวัตถุประสงค์ของโครงการฯ เพื่อกำกับดูแลการระบายน้ำทิ้งของโรงงาน ปรับปรุงฟื้นฟูคุณภาพแหล่งน้ำ สร้างเครือข่ายความร่วมมือระหว่างภาคอุตสาหกรรมและชุมชนท้องถิ่น ให้มีความรับผิดชอบต่อสังคมสิ่งแวดล้อมร่วมกัน และมีกิจกรรมสร้างมูลค่าเพิ่มทางเศรษฐกิจกระจายรายได้ให้ชุมชน โดยการขับเคลื่อนของคณะทำงานภาคอุตสาหกรรม จำนวน 11 บริษัท และ 1 วิสาหกิจชุมชน ได้คัดเลือก ลำห้วยนาวังหิน เป็นพื้นที่ดำเนินการโครงการ ซึ่งเป็นแหล่งน้ำที่ใช้ในการอุปโภค บริโภค ของประชาชนในพื้นที่ โดยเฉพาะอย่างยิ่ง การใช้น้ำในลำห้วยนาวังหิน ผลิตน้ำประปาหมู่บ้าน อีกทั้งยังมี ตลาดน้ำ 3 วัง ซึ่งเป็นแหล่งท่องเที่ยววิถีชุมชนของจังหวัดชลบุรี จึงเชื่อมโยงทั้งภาคอุตสาหกรรมไปสู่การส่งเสริมการท่องเที่ยวชุมชนเพื่อส่งเสริมด้านเศรษฐกิจให้ดีขึ้นอีกด้วย จึงได้เริ่มดำเนินกิจกรรมฟื้นฟูลำห้วยในเบื้องต้น โดยการขุดลอกคลอง และกิจกรรมการฟื้นฟูคุณภาพน้ำ อาทิ การติดตั้งเครื่องเติมอากาศลงในแหล่งน้ำ การส่งเสริมการใช้น้ำหมักชีวภาพ การใช้ถังดักไขมัน เป็นต้น ทั้งนี้ หลังจากสิ้นสุดโครงการ จะได้ส่งมอบอุปกรณ์ให้ อบต.ตำบลนาวังหินและประชาชนในพื้นที่ ได้ใช้ในการดูแลรักษาแหล่งน้ำต่อไป
จากนั้น ปลัดฯ ณัฐพล พร้อมคณะ ได้เป็นประธานการกดปุ่มเปิดเครื่องเติมอากาศด้วยระบบพลังงานแสงอาทิตย์ พร้อมส่งมอบชุดเครื่องทำน้ำใสด้วยพลังงานแสงอาทิตย์เพื่อใช้ในศูนย์เรียนรู้เศรษฐกิจพอเพียงตลาดท้ายวัง พร้อมด้วยการตรวจเยี่ยมการดำเนินโครงการ สร้าง เสริม เติมทักษะ สู่อาชีพดีพร้อม ”ปั้นคนให้มีอาชีพที่ดีพร้อม“ ซึ่งมีกิจกรรมอบรม 5 หลักสูตร ได้แก่ หมอยาบ้านตม ลูกชุบนายคชา นิลข่ะ พริกแกงเย็นฤดี และสับปะรดทับเจ๊ก ปิดท้ายด้วย กิจกรรมฟื้นฟูและเพิ่มจุลินทรีย์ในแหล่งน้ำ โดยการล่องเรือไปตามลำห้วย โยน EM Ball ลงน้ำ ตลอดลำห้วยจนถึงตลาดท้ายวัง และได้เยี่ยมชมการสาธิตเครื่องทำน้ำใสและกิจกรรมศูนย์เรียนรู้เศรษฐกิจพอเพียงตลาดท้ายวัง

ที่มา : https://www.thaigov.go.th/news/contents/details/79791