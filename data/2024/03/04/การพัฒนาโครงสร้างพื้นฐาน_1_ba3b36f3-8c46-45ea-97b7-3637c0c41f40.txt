รัฐบาลไทย-ข่าวทำเนียบรัฐบาล-“สุริยะ” สั่งเร่งเครื่องสร้างทางด่วน-มอเตอร์เวย์บนถนนพระราม 2 รวม 16 สัญญา ขีดเส้นให้แล้วเสร็จตามแผนภายใน มิ.ย. 68 ส่วนตอน 4, 6 มอเตอร์เวย์ M82 ติดสร้างทางขึ้น - ลงคาดเสร็จ ธ.ค. 68


วันจันทร์ที่ 4 มีนาคม 2567
04/03/2567
พิมพ์
“สุริยะ” สั่งเร่งเครื่องสร้างทางด่วน-มอเตอร์เวย์บนถนนพระราม 2 รวม 16 สัญญา ขีดเส้นให้แล้วเสร็จตามแผนภายใน มิ.ย. 68 ส่วนตอน 4, 6 มอเตอร์เวย์ M82 ติดสร้างทางขึ้น - ลงคาดเสร็จ ธ.ค. 68
“สุริยะ” สั่งเร่งเครื่องสร้างทางด่วน - มอเตอร์เวย์บนถนนพระราม 2 รวม 16 สัญญา ขีดเส้นให้แล้วเสร็จตามแผนภายใน มิ.ย. 68 ส่วนตอน 4, 6 มอเตอร์เวย์ M82 ติดสร้างทางขึ้น - ลงคาดเสร็จ ธ.ค. 68 วางมาตรการขยายระยะเวลาก่อสร้างช่วงวันธรรมดา เน้นย้ำความปลอดภัย
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยภายหลังการประชุมร่วมกับกรมทางหลวง (ทล.) การทางพิเศษแห่งประเทศไทย (กทพ.) ผู้รับเหมาทุกรายที่มีสัญญาการก่อสร้างโครงการบนทางหลวงหมายเลข 35 (ถนนพระราม 2) และหน่วยงานที่เกี่ยวข้อง วันนี้ (4 มีนาคม 2567) ว่า ตามที่ได้มอบหมายให้ ทล. และ กทพ. เชิญผู้รับเหมาที่มีสัญญาก่อสร้างบนถนนพระราม 2 มาหารือถึงอุปสรรคปัญหาจากการดำเนินงานที่เกิดขึ้น รวมถึงแนวทางการแก้ไขปัญหาการจราจรติดขัด และเร่งรัดทุกโครงการฯ และทุกสัญญาจ้างให้แล้วเสร็จตามที่กำหนดไว้
ทั้งนี้ ตั้งแต่ตนเข้ามารับตำแหน่งรัฐมนตรีว่าการกระทรวงคมนาคม เมื่อเดือนกันยายน 2566 ที่ผ่านมานั้น ได้รับทราบปัญหาดังกล่าวมาโดยตลอด จึงได้เชิญผู้รับเหมาที่มีสัญญาบนถนนพระราม 2 ใน 3 โครงการฯ รวมทั้งหมด 16 สัญญา มาหารือถึงแนวทางและกำหนดมาตรการ รวมถึงระยะเวลาการดำเนินโครงการให้แล้วเสร็จตามแผนที่วางไว้ ประกอบด้วย 1) โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานคร ด้านตะวันตก รับผิดชอบโดย กทพ. จำนวน 2 สัญญา 2) โครงการก่อสร้างทางยกระดับทางหลวงหมายเลข 35 สายธนบุรี - ปากท่อ ตอนทางแยกต่างระดับบางขุนเทียน - เอกชัย รับผิดชอบโดย ทล. จำนวน 3 สัญญา และ 3) โครงการก่อสร้างทางหลวงพิเศษระหว่างเมือง (มอเตอร์เวย์) หมายเลข 82 (M82) สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว รับผิดชอบโดย ทล. จำนวน 11 สัญญา
นายสุริยะ กล่าวต่อว่า ได้สั่งการและเน้นย้ำว่า ทุกโครงการฯ และทุกสัญญา จะต้องแล้วเสร็จภายในเดือนมิถุนายน 2568 แต่ในส่วนของโครงการมอเตอร์เวย์ M82 ตอนที่ 4 จุดเริ่มต้นบริเวณ กม. ที่ 25+734 -  26+998 ในพื้นที่อำเภอเมือง จังหวัดสมุทรสาคร รวมระยะทาง 1.264 กิโลเมตร (กม.) และตอนที่ 6 จุดเริ่มต้นบริเวณ กม. ที่ 28+664 - 29+772  ระยะทางรวมประมาณ 1.108 กม. ที่จะแล้วเสร็จในช่วงเดือนธันวาคม 2568 เนื่องจากทั้ง 2 ตอนดังกล่าว จะต้องมีการก่อสร้างทางขึ้น - ลงบริเวณด่านด้วย ทั้งนี้ ได้เร่งรัดให้ดำเนินการแล้วเสร็จเร็วขึ้นกว่ากำหนด โดยผู้รับเหมาทุกรายและทุกหน่วยงานที่เกี่ยวข้อง ได้ยืนยันว่าสามารถดำเนินการให้แล้วเสร็จได้ตามกำหนด ซึ่งรัฐบาลและกระทรวงคมนาคม พร้อมให้การสนับสนุนทุกภาคส่วน อย่างไรก็ตาม จะมีการประชุมติดตามความคืบหน้าโครงการฯ ในทุก ๆ 2 เดือน
สำหรับในการประชุมครั้งนี้ ผู้รับเหมาได้รายงานถึงปัญหาและอุปสรรคที่เกิดขึ้นในระหว่างการดำเนินการก่อสร้าง อาทิ ส่วนใหญ่การก่อสร้างโครงการอยู่ใกล้กับชุมชนหลายหลังคาเรือน จึงต้องมีความระมัดระวัง โดยเฉพาะเรื่องความปลอดภัย ประกอบกับพื้นที่การก่อสร้างมีจำกัด รวมถึงการรื้อย้ายสาธารณูปโภคต่าง ๆ เช่น อุโมงค์ใต้ดิน สายไฟฟ้าใต้ดิน สายสื่อสาร เป็นต้น จึงทำให้การก่อสร้างมีความล่าช้า แต่ในขณะนี้ผู้รับเหมาได้แก้ไขทุกปัญหามาอย่างต่อเนื่อง ขณะที่การแก้ปัญหาเบื้องต้นนั้น จะพิจารณาแผนขยายระยะเวลาในการก่อสร้างเพิ่มเติม โดยเฉพาะวันจันทร์ - ศุกร์ ในช่วงที่การจราจรน้อยกว่าปกติ และจะมีการเบี่ยงการจราจรหรือสลับช่องจราจร เพื่อให้ผู้รับเหมาสามารถดำเนินการก่อสร้างได้ อย่างไรก็ตาม การก่อสร้างที่เร็วขึ้นนั้นต้องคำนึงถึงความปลอดภัยของประชาชนเป็นหลัก และการจราจรต้องไม่ติดขัด
นายสุริยะ กล่าวอีกว่า จากนโยบายและมาตรการดังกล่าว ได้แจ้งไปยังผู้รับเหมาว่า หากผู้รับเหมารายใด ไม่สามารถดำเนินงานให้แล้วเสร็จตามสัญญาที่กำหนด หรือภายในเดือนมิถุนายน 2568 จะมีการตักเตือน รวมถึงพิจารณาลดชั้นผู้รับเหมาที่ขึ้นบัญชีกับกรมบัญชีกลาง จากชั้นพิเศษลดลงเป็นชั้น 1 ซึ่งจะมีผลต่อการรับงานครั้งถัดไป โดยในช่วงที่ผ่านมานั้น มีผู้รับเหมาหลายรายเลื่อนชั้นจำนวนมาก แต่ยังไม่มีรายใดตกชั้น ซึ่งหลังจากนี้ผู้รับเหมาทุกราย ต้องมีความมุ่งมั่นในการทำงานและมุ่งเน้นด้านความปลอดภัย และดำเนินโครงการฯ ให้เป็นไปตามแผนที่กำหนดอย่างเคร่งครัด
********** 4 มีนาคม 2567 **********

ที่มา : https://www.thaigov.go.th/news/contents/details/79800