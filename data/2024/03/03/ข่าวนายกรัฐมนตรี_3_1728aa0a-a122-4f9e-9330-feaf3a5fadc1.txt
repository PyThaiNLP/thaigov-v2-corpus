รัฐบาลไทย-ข่าวทำเนียบรัฐบาล-นายกฯ ยืนยันรับฟังและได้ยินเสียงประชาชนถึงความประสงค์นโยบายเงินดิจิทัล 


วันอาทิตย์ที่ 3 มีนาคม 2567
03/03/2567
พิมพ์
นายกฯ ยืนยันรับฟังและได้ยินเสียงประชาชนถึงความประสงค์นโยบายเงินดิจิทัล
นายกรัฐมนตรี ยืนยันรับฟังและได้ยินเสียงประชาชนถึงความประสงค์นโยบายเงินดิจิทัล
วันนี้ (3 มีนาคม 2567) เวลา 14.30 น. ณ ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ภายหลังการประชุมคณะรัฐมนตรีว่า เข้าใจถึงความประสงค์ของประชาชนเกี่ยวกับนโยบายเงินดิจิทัล โดยขณะนี้กำลังรอข้อมูลจากหน่วยงานที่สอบถามไป และได้มีการตั้งคณะกรรมการฯ เรียบร้อยแล้ว ทั้งนี้ ตนได้ยิน และรับฟังเสียงของประชาชนอยู่ตลอด และตระหนักดีถึงความประสงค์ของประชาชน แต่ก็อยากให้หน่วยงานที่เกี่ยวข้องได้ยินเสียงของประชาชนเช่นกัน ส่วนรายละเอียดขอให้รอทางรัฐมนตรีช่วยว่าการกระทรวงการคลังจะเป็นผู้แถลง
นายกฯ กล่าวถึงมาตรการตรึงราคาพลังงานที่จะสิ้นสุดสิ้นเดือนมีนาคมมีแนวโน้มที่จะตรึงราคาต่อหรือไม่นั้น ต้องรอรัฐมนตรีว่าการกระทรวงพลังงานเสนอ ส่วนประเด็นความกังวลเรื่องของการลดอัตราดอกเบี้ย มีทั้งมุมมองที่ดีและไม่ดี แต่ก็มีอีกมุมมองหากเกิดเงินทุนไหลออก โดยเงินทุนไหลออกในปริมาณที่เหมาะสมก็จะทำให้เงินบาทอ่อนค่า ส่งผลต่อการส่งออก ซึ่งเราส่งออกอยู่ประมาณ 60% ของ GDP อีกทั้งเงินบาทอ่อนค่า 1 ดอลลาร์สหรัฐเท่ากับ 36 - 37 บาท นักท่องเที่ยวก็มีเงินในกระเป๋ามากขึ้น สามารถจับจ่ายใช้สอยซื้อผลิตภัณฑ์จาก 3 จังหวัดชายแดนภาคใต้มากยิ่งขึ้น ไปเที่ยวเมืองรองมากยิ่งขึ้น การหมุนเวียนของเงินก็ยิ่งดี ทั้งนี้ สามารถมองได้หลายมุมมอง เพราะเศรษฐศาสตร์ก็เป็นศาสตร์หนึ่งซึ่งก็มีความหลากหลาย ไม่ใช่แค่ตัวเลขหนึ่งบวกหนึ่งเท่ากับสอง โดยนายกฯ ยืนยันว่าพร้อมรับฟังทุกความคิดเห็น
รวมทั้ง นายกฯ กล่าวว่า เรื่องถนนพระราม 2 ได้สั่งการเรียบร้อยแล้ว โดยพรุ่งนี้ (4 มี.ค.) รัฐมนตรีว่าการกระทรวงคมนาคม จะลงพื้นที่ไปตรวจสอบการก่อสร้าง ซึ่งการก่อสร้างถนนที่พระราม 2 นั้นมีปัญหาตลอดเวลา ทั้งนี้ ยืนยันว่าจะต้องมีการลงพื้นที่ไปตรวจสอบอย่างจริงจัง ติดปัญหาตรงไหน อย่างไร แต่ขอเช็คก่อนว่าจะสามารถลงไปช่วงวันและเวลาไหนได้บ้าง

ที่มา : https://www.thaigov.go.th/news/contents/details/79741