รัฐบาลไทย-ข่าวทำเนียบรัฐบาล-ผู้ใหญ่บ้านและชุด ชรบ. อำเภอรัตนวาปีตรวจยึดไม้ยางนา ขนาด 3 คนโอบ ถูกแก๊งลักลอบตัดไม้ตัดต้นยางนาที่ท้ายหมู่บ้าน ด้านนายอำเภอฯ สั่งเร่งขยายผลนำตัวผู้กระทำผิดมาดำเนินคดี


วันอาทิตย์ที่ 3 มีนาคม 2567
03/03/2567
พิมพ์
ผู้ใหญ่บ้านและชุด ชรบ. อำเภอรัตนวาปีตรวจยึดไม้ยางนา ขนาด 3 คนโอบ ถูกแก๊งลักลอบตัดไม้ตัดต้นยางนาที่ท้ายหมู่บ้าน ด้านนายอำเภอฯ สั่งเร่งขยายผลนำตัวผู้กระทำผิดมาดำเนินคดี
ผู้ใหญ่บ้านและชุด ชรบ. อำเภอรัตนวาปีตรวจยึดไม้ยางนา ขนาด 3 คนโอบ ถูกแก๊งลักลอบตัดไม้ตัดต้นยางนาที่ท้ายหมู่บ้าน ด้านนายอำเภอฯ สั่งเร่งขยายผลนำตัวผู้กระทำผิดมาดำเนินคดี พร้อมขอความร่วมมือทุกฝ่ายพบเบาะแสกระทำความผิด แจ้งสายด่วนศูนย์ดำรงธรรม 1567 ทันที
เมื่อวันที่ 2 มี.ค.67 นายวุฒิชัย ชัยภูวนารถ นายอำเภอรัตนวาปี จ.หนองคาย เปิดเผยว่า อำเภอรัตนวาปีพบกลุ่มคนลักลอบตัดไม้ยางนา อายุประมาณ 100 ปี ขนาด 3 คนโอบ บริเวณพื้นที่ หมู่ที่ 4 ต.โพนแพง อ.รัตนวาปี จ.หนองคาย ซึ่งตนได้รับรายงานจากนายประจักษ์ ประเสริฐสังข์ ผู้ใหญ่บ้านในพื้นที่ จึงได้สั่งการให้ปลัดอำเภอ และเจ้าหน้าที่เกี่ยวข้องลงพื้นที่ตรวจสอบข้อเท็จจริง
นายวุฒิชัย ชัยภูวนารถ นายอำเภอรัตนวาปี กล่าวว่า จากการตรวจสอบของเจ้าหน้าที่ ทราบว่า พื้นที่บริเวณจุดดังกล่าวที่ได้รับแจ้ง พบไม้ยางนา จำนวน 5 ท่อน คำนวณปริมาตรไม้ทั้งหมด 7.248 ลูกบาศก์เมตร ตรวจสอบบริเวณใกล้เคียงไม่พบกลุ่มคนลักลอบตัดไม้หรือสิ่งผิดกฎหมายอื่น ซึ่งเจ้าหน้าที่ได้นำไม้ยางนาทั้งหมดมาตรวจนับและทำการตรวจยึดที่ สภ.รัตนวาปี และนำไม้ยางนาทั้งหมดส่งพนักงานสอบสวน สภ.รัตนวาปี เพื่อดำเนินการต่อไป
นายวุฒิชัย ชัยภูวนารถ นายอำเภอรัตนวาปี กล่าวต่อว่า จากที่ได้สอบถามพูดคุยกับผู้ที่เกี่ยวข้อง มีข้อสันนิษฐานว่า ผู้ลักลอบตัดไม้ น่าจะดำเนินการในช่วงที่ชาวบ้านได้มีการร่วมจัดทำบุญผะเหวด และมีการแห่ผะเหวด มีการเปิดเครื่องเสียง เสียงดัง แก๊งลักลอบตัดไม้น่าจะอาศัยช่วงจังหวะดังกล่าวตัดต้นยางนา ทำให้ไม่มีใครได้ยินเสียงเลื่อยยนต์ เพราะพื้นที่ดังกล่าวห่างจากหมู่บ้านไม่มากนัก แต่ยังไม่ได้ขนย้ายออกไป เพราะผู้ใหญ่บ้าน และชุด ชรบ.ของหมู่บ้าน มาพบเข้าเสียก่อน ซึ่งตนได้สั่งให้ดำเนินการเร่งสอบสวนขยายผล สืบหาผู้กระทำความผิดมาลงโทษให้ได้ เพื่อไม่ให้เป็นเยี่ยงอย่างต่อไป
นายวุฒิชัย ชัยภูวนารถ นายอำเภอรัตนวาปี กล่าวในช่วงท้ายว่า อำเภอรัตนวาปีได้ดำเนินการตามนโยบายของกระทรวงมหาดไทย ในด้านการรักษาความสงบเรียบร้อยภายในหมู่บ้าน/ตำบล โดยกำนัน ผู้ใหญ่บ้าน ผู้ช่วยผู้ใหญ่บ้าน ตลอดจน ชรบ. และประชาชนจิตอาสา ได้มีความเอาจริงเอาจังในการตั้งด่านชุมชน หรือตรวจตรา ลาดตระเวน รักษาความสงบเรียบร้อยภายในหมู่บ้านชุมชน รวมทั้งหาข่าว ระแวดระวังภัยยาเสพติด การลักขโมย การสร้างความเดือดร้อนรำคาญ รวมถึงความผิดประเภทอื่น ๆ มาโดยตลอด ซึ่งภายหลังจากเกิดเหตุการณ์นี้ ได้กำชับเจ้าหน้าที่ทุกฝ่ายดำเนินการมาตรการรักษาความสงบเรียบร้อยภายในหมู่บ้าน/ตำบลอย่างเข้มข้นขึ้น และขอความร่วมมือพี่น้องประชาชนร่วมเป็นกำลังสำคัญในการสอดส่องดูแล พบเห็นความผิดปกติสามารถเเจ้งเบาะแสให้กับเจ้าหน้าที่ในพื้นที่ สิ่งที่สำคัญ คือ การหาข้อมูลจากแหล่งข่าว ทั้งการลักลอบจำหน่ายยาเสพติด การลักลอกตัดไม้ และการกระทำผิดกฎหมายอื่น ๆ ในพื้นที่รับผิดชอบ หากพบเบาะแสขอให้แจ้งหน่วยงานความมั่นคงเข้าดำเนินการ ปิดล้อม จับกุม ตรวจค้น ตลอดจนดำเนินการลาดตระเวนรักษาความสงบเรียบร้อย สร้างความเชื่อมั่นให้กับประชาชนในพื้นที่ และขอความร่วมมือพี่น้องประชาชนหากมีเบาะแสการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมอำเภอ หรือสายด่วน 1567 ทันที ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79724