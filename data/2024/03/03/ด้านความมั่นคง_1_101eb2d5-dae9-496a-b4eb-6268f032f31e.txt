รัฐบาลไทย-ข่าวทำเนียบรัฐบาล-กสร. สั่งช่วยแรงงานถูกเลิกจ้างที่ปทุมธานี


วันเสาร์ที่ 2 มีนาคม 2567
02/03/2567
พิมพ์
กสร. สั่งช่วยแรงงานถูกเลิกจ้างที่ปทุมธานี
กรมสวัสดิการและคุ้มครองแรงงาน สั่งช่วยลูกจ้าง 32 คน ย่านปทุมธานี ถูกเลิกจ้างหวั่นไม่ได้รับค่าชดเชย ค่าบอกกล่าวล่วงหน้า พร้อมประสานหน่วยงานเกี่ยวข้องดูแลสิทธิลูกจ้าง ให้ได้รับความเป็นธรรมตามกฎหมาย
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีที่สหภาพแรงงานย่านรังสิตและ สส. พรรคก้าวไกล นำอดีตลูกจ้างบริษัทแห่งหนึ่งในจังหวัดปทุมธานี มายื่นคำร้อง
ต่อพนักงานตรวจแรงงาน สำนักงานสวัสดิการและคุ้มครองแรงงานจังหวัดปทุมธานี ว่า ตนได้ทราบเรื่องแล้ว ซึ่งจากข้อมูลเบื้องต้น พบว่า เป็นสถานประกอบกิจการที่ตั้งอยู่ในจังหวัดปทุมธานี ได้มีหนังสือเลิกจ้างลูกจ้างโดยมีผลในวันที่ 1 มีนาคม 2567 จากนั้น ลูกจ้างจำนวน 32 คน เป็นชาย 6 คน หญิง 26 คน มีความกังวลว่าจะไม่ได้รับค่าชดเชยและค่าจ้างแทนการบอกกล่าวหน้า จึงมายื่นคำร้องดังกล่าว
“ได้สั่งการให้พนักงานตรวจแรงงาน สำนักงานสวัสดิการและคุ้มครองแรงงานจังหวัดปทุมธานี อำนวยความสะดวกในการยื่นคำร้องของลูกจ้างอย่างเต็มที่ และตรวจสอบข้อเท็จจริงทั้งจากลูกจ้างและฝ่ายนายจ้าง พร้อมทั้งประสานหน่วยงานในสังกัดกระทรวงแรงงาน เพื่อชี้แจงข้อกฎหมายและสิทธิประโยชน์ที่ลูกจ้าง
พึงได้รับ รวมถึงขั้นตอนการดำเนินการ เพื่อให้ลูกจ้างได้รับคุ้มครองดูแลอย่างเป็นธรรมตามกรอบ
ของกฎหมาย” นางโสภากล่าว

ที่มา : https://www.thaigov.go.th/news/contents/details/79714