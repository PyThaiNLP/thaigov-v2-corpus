รัฐบาลไทย-ข่าวทำเนียบรัฐบาล-​นายกฯ ให้ข้อสั่งการและนโยบายก่อนการประชุมคณะรัฐมนตรีวันที่ 3 มีนาคม 2567


วันอาทิตย์ที่ 3 มีนาคม 2567
03/03/2567
พิมพ์
​นายกฯ ให้ข้อสั่งการและนโยบายก่อนการประชุมคณะรัฐมนตรีวันที่ 3 มีนาคม 2567
​นายกฯ ให้ข้อสั่งการและนโยบายก่อนการประชุมคณะรัฐมนตรีวันที่ 3 มีนาคม 2567
วันนี้ (3 มีนาคม 2567) เวลา 13.00 น. ณ ห้องประชุม 501 ตึกบัญชาการ 1 ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังแจ้งข้อสั่งการและนโยบาย ก่อนการประชุมคณะรัฐมนตรี นายชัย วัชรงค์ โฆษกประจำสำนักนายกรัฐมนตรี เปิดเผยดังนี้
นายกฯ กล่าวขอให้รัฐมนตรีที่มีภารกิจในการตอบกระทู้ที่สภา ให้ไปตอบกระทู้ตามที่ได้ประสานนัดหมายไว้ เพื่อไม่ให้เกิดปัญหา โดยหากติดภารกิจขอให้มอบหมายรัฐมนตรีที่เกี่ยวข้องอื่นไปตอบแทน
ทั้งนี้ นายกฯ ยังได้ย้ำให้ทุกหน่วยงานที่เกี่ยวข้องกับเรื่องที่ดินเร่งแก้ไขปัญหาที่ดินทับซ้อนระหว่างส่วนราชการให้ยุติโดยเร็ว โดยใช้หลักวิทยาศาสตร์และแผนที่ทหาร (อัตราส่วน 1 ต่อ 4,0000) เป็นมาตรฐาน พร้อมขอให้เร่งทำในจุดที่เป็นปัญหาหรือมีข้อพิพาทให้เสร็จก่อน เนื่องจากเรื่องดังกล่าวเป็นเรื่องใหญ่ที่ส่งผลกระทบกับประชาชนทั่วไป
นายกฯ กล่าวขอให้กระทรวงการต่างประเทศ และกระทรวงมหาดไทย เร่งรัดการยกเลิก ใบ ตม.6 เพื่ออำนวยความสะดวกในการตรวจคนเข้าเมือง ขจัดอุปสรรคที่ทำให้เสียเวลาของนักท่องเที่ยวหรือผู้ดำเนินธุรกิจค้าขาย อำนวยความสะดวกการตรวจคนเข้าเมือง จากการที่นายกฯ เดินทางไปพื้นที่ชายแดนพบว่า การตรวจคนเข้าเมืองเป็นปัญหาที่ทำให้เสียเวลา
นายกฯ ส่งการให้กระทรวงการพัฒนาสังคมและความมั่นคงของมนุษย์ศึกษารายละเอียด และการสนับสนุนในการทำกิจกรรมของสมัชชาเด็กและเยาวชนในพื้นที่ที่ปลอดภัยตามกรอบของกฎหมาย เพื่อให้เกิดการสะท้อนเสียงของเยาวชนได้อย่างมีประสิทธิภาพ
นอกจากนี้ รัฐบาลได้อนุมัติงบกลางให้ TECP เพื่อไปประมูลสิทธิการจัดงาน InterPride World Conference และกิจกรรม Road to WorldPride ในประเทศไทย ณ กรุงเทพฯ และภูเก็ต ซึ่งเป็นการส่งเสริมนโยบายความเท่าเทียม และความหลากหลายทางเพศ ลดความเหลื่อมล้ำ และยกระดับให้ไทยเป็นจุดหมายปลายทางของกลุ่มผู้มีความหลากหลายทางเพศ ซึ่งจะนำไปสู่การผลักดันให้ไทยเป็นเจ้าภาพการจัดงาน WorldPride 2028

ที่มา : https://www.thaigov.go.th/news/contents/details/79737