รัฐบาลไทย-ข่าวทำเนียบรัฐบาล-รมว.กห. ให้การต้อนรับ รมว.กห.สาธารณรัฐเช็ก ในโอกาสเดินทางเยือนไทยอย่างเป็นทางการในฐานะแขกของ กห. และลงนาม MOU ว่าด้วยความร่วมมือด้านเทคนิคทางทหาร


วันจันทร์ที่ 25 มีนาคม 2567
รมว.กห. ให้การต้อนรับ รมว.กห.สาธารณรัฐเช็ก ในโอกาสเดินทางเยือนไทยอย่างเป็นทางการในฐานะแขกของ กห. และลงนาม MOU ว่าด้วยความร่วมมือด้านเทคนิคทางทหาร
วันนี้ (25 มีนาคม 2567) นายสุทิน คลังแสง รมว.กห. ให้การต้อนรับ นางสาว Jana Cemochova (ยานา เซร์โนโควา) รมว.กห.สาธารณรัฐเช็ก (เช็ก) ที่ได้เดินทางเยือนไทยอย่างเป็นทางการในฐานะแขกของ กห. โดยมีการกระทำพิธีตรวจแถวกองทหารเกียรติยศผสมสามเหล่าทัพ
และเข้าเยี่ยมคำนับเพื่อหารือร่วมกัน ซึ่ง รมว.กห. ได้กล่าวชื่นชมความสัมพันธ์อันดีและราบรื่นระหว่างไทย - เช็ก ครบรอบ 50 ปี ของการสถาปนาความสัมพันธ์ทางการทูต เมื่อ 15 มี.ค.67 (สถาปนาความสัมพันธ์ทางการทูต เมื่อ 5 มี.ค.17 (ค.ศ.1974) รวมทั้งแลกเปลี่ยนความคิดเห็นในประเด็นต่างๆ โดยเฉพาะมิติด้านการทหารเพื่อพัฒนาความร่วมมือระหว่างกันให้มีพลวัตยิ่งขึ้นต่อไป อาทิ การดำเนินการตาม MOU เกี่ยวกับกลุ่มผู้ใช้ บ.Gripen การพัฒนาขีดความสามารถด้านไซเบอร์ และด้านอุตสาหกรรมป้องกันประเทศ
ในการนี้ รมว.กห.เช็ก ได้กล่าวขอบคุณ รมว.กห. และ กห.ของไทย ที่ให้การต้อนรับตนเองและคณะเป็นอย่างดี โดยมีความประทับใจในอัธยาศัยไมตรีที่ดีของคนไทยและยินดีที่จะเพิ่มพูนความร่วมมือกับกองทัพไทยทั้ง ทบ., ทอ. และ สทป. สำหรับการลงนาม MOU ในวันนี้ ก็จะทำให้ทั้งสองประเทศมีความร่วมมือระหว่างกันเพิ่มมากขึ้น อีกทั้งให้ความสนใจในด้านไซเบอร์ที่จะพัฒนาร่วมกัน สำหรับในส่วนของด้านอุตสาหกรรมป้องกันประเทศนั้นก็มีความประสงค์ที่จะดำเนินการในรูปแบบรัฐบาลต่อรัฐบาล ทั้งนี้ ยังได้เชิญชวนให้ กห. เดินทางไปเยี่ยมชมบริษัท TATA ที่ผลิตรถบรรทุกทหาร และบริษัท COLT ที่ผลิตปืนอีกด้วย
หลังจากนั้น ณ ห้องสุรศักดิ์มนตรี นายสุทิน คลังแสง รมว.กห. และ นางสาว Jana Cemochova (ยานา เซร์โนโควา) รมว.กห.สาธารณรัฐเช็ก ได้ลงนามร่วมกันในบันทึกความเข้าใจระหว่าง กห. - กห.เช็ก ว่าด้วยความร่วมมือด้านเทคนิคทางทหาร (Memorandum of Understanding between the Ministry of Defence of the Kingdom of Thailand and the Ministry of Defence of the Czech Republic on Military and Military-Technical Cooperation) โดยไม่มีระยะเวลาสิ้นสุดการมีผลบังคับใช้ ซึ่งบันทึกความเข้าใจฯ ดังกล่าว จะครอบคลุมถึงความร่วมมือในด้านสำคัญต่างๆ อาทิ นโยบายการป้องกันประเทศและความมั่นคง การปฏิบัติการเพื่อรักษาสันติภาพและมนุษยธรรม อุตสาหกรรมป้องกันประเทศ การวิจัยเทคโนโลยี ประวัติศาสตร์ทหาร การฝึกศึกษา และกิจกรรมอื่นๆ ที่ทั้งสองฝ่ายเห็นชอบร่วมกัน

ที่มา : https://www.thaigov.go.th/news/contents/details/80834