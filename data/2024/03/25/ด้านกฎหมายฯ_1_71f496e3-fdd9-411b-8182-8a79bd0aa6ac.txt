รัฐบาลไทย-ข่าวทำเนียบรัฐบาล-ครบรอบวันสถาปนา ๑๓๓ ปี กระทรวงยุติธรรม ลดความเหลื่อมล้ำ สร้างความยุติธรรมนำประเทศ


วันจันทร์ที่ 25 มีนาคม 2567
25/03/2567
พิมพ์
ครบรอบวันสถาปนา ๑๓๓ ปี กระทรวงยุติธรรม ลดความเหลื่อมล้ำ สร้างความยุติธรรมนำประเทศ
ครบรอบวันสถาปนา ๑๓๓ ปี กระทรวงยุติธรรม ลดความเหลื่อมล้ำ สร้างความยุติธรรมนำประเทศ
ในวันจันทร์ที่ ๒๕ มีนาคม ๒๕๖๗ เวลา ๐๗.๐๐ น. พลเอก ไพบูลย์ คุ้มฉายา องคมนตรี และอดีตรัฐมนตรีว่าการกระทรวงยุติธรรมให้เกียรติร่วมงานวันคล้ายวันสถาปนากระทรวงยุติธรรม ครบรอบ ๑๓๓ ปี โดยมี พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธาน พร้อมด้วย นางพงษ์สวาท นีละโยธิน ปลัดกระทรวงยุติธรรม นายสมบูรณ์ ม่วงกล่ำ ที่ปรึกษารัฐมนตรีว่าการกระทรวงยุติธรรม​ นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม​ นายวัลลภ นาคบัว รองปลัดกระทรวงยุติธรรม นายไตรยฤทธิ์ เตมหิวงศ์ รองปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม พันตำรวจตรี สุริยา สิงหกมล รองปลัดกระทรวงยุติธรรม ผู้บริหารหน่วยงานในสังกัดกระทรวงยุติธรรม อดีตผู้บริหารกระทรวง​ยุติธรรม​ แขกผู้มีเกียรติ และสื่อมวลชนเข้าร่วมฯ ณ อาคารกระทรวงยุติธรรม
การจัดงานในวันนี้มีวัตถุประสงค์เพื่อให้ข้าราชการและบุคลากรในสังกัดกระทรวงยุติธรรม ร่วมกันแสดงออกถึงความกตัญญูกตเวทิตา น้อมรําลึกในพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัว ล้นเกล้ารัชกาลที่ ๕ ที่ทรงพระกรุณาฯ โปรดเกล้าฯ ประกาศจัดตั้งกระทรวงยุติธรรมขึ้น เมื่อวันที่ ๒๕ มีนาคม พ.ศ. ๒๔๓๔ และพัฒนานับเนื่องถึงปัจจุบันมาเป็นเวลากว่า ๑๓๓ ปี ซึ่งแสดงให้เห็นถึงความสำคัญและความเป็นเสาหลักอันเป็นรากฐานของประเทศไทย โดยในช่วงเช้ามีพิธีสงฆ์ โดยได้นิมนต์พระสงฆ์จากวัดเสมียนนารี จากนั้นรัฐมนตรีว่าการกระทรวงยุติธรรมได้มอบเข็มเครื่องหมายยุติธรรมธำรง พร้อมเกียรติบัตร ประจำปี ๒๕๖๗ แก่บุคคลผู้ทำคุณประโยชน์หรือผู้ให้การสนับสนุนกิจการหรือราชการของกระทรวงยุติธรรม ชั้นที่ ๑ อันเป็นเกียรติ​ยศยิ่ง จำนวน ๒ รางวัล เข็มเครื่องหมายยุติธรรมธำรง ชั้นที่ ๒ อันเป็นเกียรติ​ยิ่ง จำนวน ๒ รางวัล เข็มเครื่องหมายยุติธรรมธำรง ชั้นที่ ๓ อันเป็นที่เชิดชู​ยิ่ง จำนวน ๑๘ รางวัล และเข็มเครื่องหมายยุติธรรมธำรง ชั้นที่ ๔ อันเป็นที่ชมเชย​ยิ่ง จำนวน ๖๕ รางวัล รางวัลข้าราชการพลเรือนดีเด่น ประจำปี ๒๕๖๖ ของกระทรวงยุติธรรม จำนวน ๑๙ รางวัล และรางวัลผลงานวิจัย จำนวน ๔ รางวัล
รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า มีความยินดีและรู้สึกเป็นเกียรติที่ได้มาในงาน ๑๓๓ ปี กระทรวงยุติธรรม ลดความเหลื่อมล้ำ สร้างความยุติธรรมนำประเทศ งานในวันนี้ผมในฐานะรัฐมนตรีว่าการกระทรวงยุติธรรมจากที่เคยเข้าร่วมงานในฐานะข้าราชการคนหนึ่ง แต่วันนี้มาอีกฐานะหนึ่งจึงถือว่าเป็นคนเก่า และนับว่าเป็นโอกาสอันดียิ่งที่จะได้รับความร่วมมือกับเพื่อนข้าราชการทุกคน ตลอดจนผู้ได้รับรางวัลซึ่งผมมีความมุ่งมั่นที่จะนำพากระทรวงยุติธรรมไปสู่เป้าหมายที่วางเอาไว้ คือ ความยุติธรรมให้กับคนทุกคนหรือความยุติธรรมถ้วนหน้า
ในโอกาสที่มารับหน้าที่รัฐมนตรีว่าการกระทรวงยุติธรรม อยากจะเรียนถึงอุดมการณ์ ผมมีความยึดมั่นในการปกครองระบอบประชาธิปไตยอันมีพระมหากษัตริย์ทรงเป็นประมุข ในการบริหารราชการแผ่นดินจะปฏิบัติหน้าที่ให้เป็นไปตามรัฐธรรมนูญ กฎหมาย และหลักนิติธรรม เพื่อประโยชน์ส่วนรวม สร้างเสริมให้ทุกภาคส่วนในสังคมอยู่ร่วมกันอย่าง เป็นธรรม ผาสุก และมีความสามัคคีปรองดอง ผมได้เสนอนโยบายหลัก ๕ ประการในคราวที่รับตำแหน่ง คือ ๑) การนำความยุติธรรมไปหาประชาชนไปสู่สังคมที่มีความยุติธรรมสำหรับทุกคน หรือความยุติธรรมถ้วนหน้า ๒) การปรับปรุงแก้ไขหรือปฏิรูปกฎหมายและกระบวนการยุติธรรมให้เกิดความเป็นธรรมที่ประโยชน์สูงสุดกับประชาชนมากที่สุด เพื่อยกระดับหลักนิติธรรมของประเทศไทยให้เข้มแข็ง ๓) การ พัฒนาบุคลากรของหน่วยงานให้มีคุณธรรม ความรู้ ความสามารถ และเชี่ยวชาญ มีภาวะผู้นำที่สูง เป็นมืออาชีพภายใต้การเปลี่ยนแปลงที่รวดเร็ว ๔) การธำรงไว้ซึ่งรัฐธรรมนูญอันเป็นกฎหมายสูงสุดหรือศักดิ์สิทธิ์ที่สุดของประเทศ ส่งเสริมหลักนิติธรรม บังคับใช้กฎหมายตามเจตนารมณ์และไม่เลือกปฏิบัติ และ ๕) การยึดคติพจน์ กันไว้ ดีกว่าแก้หรือการป้องกันอาชญากรรมดีกว่าการลงโทษอาชญากร เน้นการสร้าง ภูมิคุ้มกันทางสังคม สร้างความรู้ ความเข้าใจการปฏิบัติตามกฎหมายและการอยู่ร่วมกัน ในสังคม เคารพสิทธิซึ่งกันและกัน
ต้องขอขอบคุณท่านอดีตผู้บริหารหลายท่านที่นั่งอยู่ในที่นี้ ทั้งท่านปลัดกระทรวงยุติธรรม และทุกท่านที่ได้ร่วมกันทำงาน และได้วางวิสัยทัศน์ส่งให้กระทรวงยุติธรรมเป็นอย่างดี จนเดินทางมาถึง ๑๓๓ ปี ผมยังยืนยันกำหนดแนวคิดภายใต้ “ความยุติธรรมสำหรับทุกคนหรือความยุติธรรมถ้วนหน้า” ให้นำไปดำเนินการอย่างสอดคล้องกับ นโยบายหลัก ๕ ประการตามภารกิจของแต่ละหน่วยงาน สิ่งต่าง ๆ ไม่ใช่เป็นการสั่งลงไปข้างล่าง แต่เป็นความคิดและความฝันที่อยากจะเดินทางไปให้ถึง ผมหวังว่าเมื่อเรามีทิศทางดังกล่าวแล้ว ความเป็นรูปธรรมก็คือพี่น้องของกระทรวงยุติธรรมทุกคนคงจะมาร่วมมือกันในห้วงเวลาอันใกล้นี้
ทั้งนี้ ภายในงานได้มีกิจกรรมการบริจาคทรัพย์เข้ากองทุนสวัสดิการสำนักงานปลัดกระทรวงยุติธรรม กองทุนยุติธรรม รวมทั้ง​กิจกรรม " หนึ่งการให้ ได้สองเท่า" เพื่อเด็กและเยาวชนของกรมพินิจและคุ้มครองเด็กและเยาวชนอีกด้วย

ที่มา : https://www.thaigov.go.th/news/contents/details/80838