รัฐบาลไทย-ข่าวทำเนียบรัฐบาล-​นายกฯ ยืนยันรัฐบาลช่วยเหลือประชาชนเต็มที่ แม้งบประมาณยังไม่ออก แจง ผู้แทนการค้าไทย-เลขาธิการ BOI เตรียมแถลงความก้าวหน้าของการเดินทางไปต่างประเทศ


วันจันทร์ที่ 25 มีนาคม 2567
25/03/2567
พิมพ์
​นายกฯ ยืนยันรัฐบาลช่วยเหลือประชาชนเต็มที่ แม้งบประมาณยังไม่ออก แจง ผู้แทนการค้าไทย-เลขาธิการ BOI เตรียมแถลงความก้าวหน้าของการเดินทางไปต่างประเทศ
​นายกฯ ยืนยันรัฐบาลช่วยเหลือประชาชนเต็มที่ แม้งบประมาณยังไม่ออก แจง ผู้แทนการค้าไทย-เลขาธิการ BOI เตรียมแถลงความก้าวหน้าของการเดินทางไปต่างประเทศ
วันที่ 25 มีนาคม 2567 นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (25 มีนาคม 2567) เวลา 10.15 น. ณ ห้องประชุมวุฒิสภา อาคารรัฐสภา เขตดุสิต กรุงเทพมหานคร ในการประชุมวุฒิสภา ครั้งที่ 28 (สมัยสามัญประจำปีครั้งที่สอง) เป็นพิเศษ ญัตติขอเปิดอภิปรายทั่วไปในวุฒิสภาฯ ตามมาตรา 153 ของรัฐธรรมนูญ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชี้แจงกรณีงบประมาณที่เพิ่งได้รับการอนุมัติเห็นชอบเมื่อสัปดาห์ที่ผ่านมาว่า ไม่ได้เป็นข้อแก้ตัวในการที่จะไม่บริหารราชการแผ่นดิน หรือเป็นข้ออ้างที่จะไม่ช่วยเหลือประชาชน โดยนโยบายหลักของรัฐบาลหลาย ๆ อย่าง อาทิ การพักหนี้เกษตรกร วีซ่าฟรีของนักท่องเที่ยวของหลาย ๆ ประเทศ เป็นการกระตุ้นเศรษฐกิจโดยไม่ต้องพึ่งงบประมาณ หรือการลดค่าใช้จ่าย ราคาสินค้าเกษตร ซึ่งเกษตรกรถือเป็นภาคส่วนที่สำคัญ เป็นภาคส่วนที่เปราะบาง เป็นภาคส่วนที่ต้องการการช่วยเหลือดูแล ไม่ว่าจะเป็นเรื่องของการพักหนี้ หรือการเปิดตลาดใหม่ ๆ ซึ่งจะเห็นได้จากราคายางพาราที่สูงขึ้นจนในปัจจุบันราคายางพารานั้นมีราคาสูงเกือบ 100 บาท/กก. ทั้งนี้ เกิดจากการที่รัฐบาลไปเปิดตลาดใหม่ รวมถึงการที่เข้มงวดการนำเข้า ทำให้ยางพาราในประเทศไทยมีราคาสูงขึ้น พี่น้องเกษตรกรและประชาชนก็มีรายได้สูงขึ้นตาม สำหรับเรื่องการลงทุนจากต่างประเทศนั้น นายกฯ กล่าวว่ารัฐบาลก่อนได้ดำเนินการแล้วหลายเรื่อง โดยรัฐมนตรีหลายคนก็เคยอยู่ในรัฐบาลที่ผ่านมา ซึ่งรัฐบาลนี้ให้เกียรติ สิ่งใดดำเนินการดีแล้วเราก็สานต่อ ไม่ได้ปัดตกทุกเรื่อง
นายกฯ กล่าวอีกว่า เรื่องของการลงทุนทางทีมงานได้ทำการติดต่อกับบริษัทข้ามชาติหลายบริษัทให้เข้ามาลงทุนในประเทศไทย แต่ต้องชี้แจงว่าการลงทุนเป็นแสนล้านหรือล้านล้านนั้น ใช้เวลามากกว่า 7 เดือนที่ผ่านมาในการตกลง แต่มั่นใจว่าทางประธานผู้แทนการค้าไทยกับทีมงานของเลขาธิการ BOI จะมีการแถลงรายละเอียดในวันพรุ่งนี้ (26 มี.ค. 67) เวลาประมาณ 11.30 น. ซึ่งจะทำให้ทุกคนได้ทราบถึงความก้าวหน้าของการเดินทางไปต่างประเทศ นำนักลงทุนมายกระดับอุตสาหกรรมไทยที่เป็นอุตสาหกรรม Low Profit ให้เป็น High Profit ทำให้รายได้ระยะยาวของประชาชนถูกยกระดับขึ้นมา โดยเรื่องต่าง ๆ ที่กล่าวมานั้นเป็นเรื่องที่รัฐบาลให้ความสำคัญถึงแม้ว่างบประมาณยังไม่ออกมา ยืนยันว่าไม่ได้เป็นข้ออ้างที่ทำให้ช่วยเหลือไม่ได้ แต่งบประมาณเป็นขีดจำกัดที่ทำให้เราไม่สามารถผลักดันได้อย่างเต็มที่ในช่วงที่ผ่านมา
อย่างไรก็ตาม รัฐบาลดำเนินการนโยบายหลัก ๆ ที่ผลักดันเศรษฐกิจ สังคม สำหรับการแก้ไขรัฐธรรมนูญนั้น รองนายกรัฐมนตรี (นายภูมิธรรม เวชยชัย) ได้ดำเนินการแต่งตั้งคณะทำงานแล้วและมีไทม์ไลน์ที่ชัดเจน รวมถึงเรื่องดิจิทัลวอลเล็ต (Digital wallet) ถือเป็นนโยบายใหญ่ซึ่งเป็นเรื่องที่รัฐบาลให้ความสำคัญกับการรับฟังความคิดเห็นของทุก ๆ ภาคส่วน และนำมาประกอบเพื่อให้ได้นโยบายที่ดีที่สุด โดยรัฐมนตรีช่วยกระทรวงการคลัง (นายจุลพันธ์ อมรวิวัฒน์) จะแถลงถึงไทม์ไลน์ที่ได้ไปรับฟังความคิดเห็นเพื่อจะให้เห็นเป็นรูปธรรม

ที่มา : https://www.thaigov.go.th/news/contents/details/80828