รัฐบาลไทย-ข่าวทำเนียบรัฐบาล-ดีอี เป็นประธานการประชุม The 5th Convergence on IMT-GT E-Commerce Platform


วันจันทร์ที่ 25 มีนาคม 2567
ดีอี เป็นประธานการประชุม The 5th Convergence on IMT-GT E-Commerce Platform
ดีอี เป็นประธานการประชุม The 5th Convergence on IMT-GT E-Commerce Platform
วันที่ 24 มีนาคม 2567 นางสาวกัลยา ชินาธิวร ที่ปรึกษาด้านต่างประเทศ กระทรวงดิจิทัลเพื่อเศรษฐกิจและสังคม (ดีอี) เป็นประธานการประชุม The 5th Convergence on IMT-GT E-Commerce Platform ในฐานะประธานคณะทำงานด้านการเปลี่ยนผ่านยุคดิจิทัล (Chair of Working Group on Digital Transformation: WGDT) ได้รายงานผลการประชุมคณะทำงาน WGDT (ซึ่งจัดขึ้นเมื่อวันที่ 23 กุมภาพันธ์ 2567 ในรูปแบบการประชุมทางไกล) ต่อเจ้าหน้าที่อาวุโส (Senior Official: SOM) ในการประชุมเต็มคณะ การวางแผนยุทธศาสตร์ (Strategic Planning Meeting) แผนงาน IMT - GT  ครั้งที่ 17 ที่ประชุมได้รับทราบผลการดำเนินโครงการที่อยู่ระหว่างการดำเนินการและการพัฒนาโครงการใหม่ ๆ ที่สามารถดึงดูดให้ผู้ประกอบการและภาคเอกชนเข้ามามีส่วนร่วม พร้อมทั้งหารือเกี่ยวกับปัญหาอุปสรรคในแต่ละโครงการและแนวทางในการแก้ไข สถานะปัจจุบันของโครงการที่ดำเนินการภายใต้แผน Implementation Blueprint (IB) 2022 - 2026 และแผนการดำเนินงานของคณะทำงานสาขาต่าง ๆ สำหรับปี 2024 – 2025 ณ โรงแรม JHL Solitaire จังหวัดทังเกอรัง จาร์กาตาตอนใต้ ประเทศอินโดนีเซีย
โดยประชุมครั้งนี้เป็นการประชุมย่อยของการประชุมวางแผนยุทธศาสตร์ (Strategic Planning Meeting) แผนงาน IMT - GT  ครั้งที่ 17 ประเทศอินโดนีเซียเป็นเจ้าภาพจัดขึ้นระหว่างวันที่ 24 - 25 มีนาคม 2567 ซึ่งในที่ประชุมได้รับทราบการนำเสนอ X-space Platform จากสภาธุรกิจ (Joint Business Council: JBC) ของประเทศมาเลเซีย เป็นแพลตฟอร์มที่พัฒนาจากภาคเอกชนในมาเลเซีย และจะพัฒนาไปสู่ IMT-GT Mall ซึ่งเป็นโครงการความร่วมมือระหว่างไทย มาเลเซีย และอินโดนีเซีย ภายใต้แผนยุทธศาสตร์ความร่วมมือด้านเทคโนโลยีสารสนเทศและการสื่อสารในอนุภูมิภาค หรือ Implement Blueprint (IB) 2022 – 2026 ในการเพิ่มมูลค่าการค้าข้ามพรมแดนที่สนับสนุนโดยการใช้เทคโนโลยีดิจิทัล และเสริมสร้างขีดความสามารถทางการแข่งขันผ่านเทคโนโลยี 4IR นอกจากนี้ โครงการนี้ยังเป็นโครงการความร่วมมือระหว่างสาขาความร่วมมือต่าง ๆ ที่เกี่ยวข้องจากทั้งภาครัฐและเอกชนเพื่อพัฒนาเศรษฐกิจของอนุภูมิภาค ทั้งนี้ ที่ประชุมได้มีข้อเสนอแนะให้มีการหารือระหว่าง JBC และคณะทำงานด้านเทคนิคของโครงการ IMT-GT E-Commerce Platform เพื่อพิจารณาการจัดทำ Business Model กฎและระเบียบเกี่ยวกับ Cross-Border E-commerce ที่จะนำมาใช้กับแพลตฟอร์มดังกล่าว โดยจะต้องหารือร่วมกับคณะทำงานด้านการอำนวยความสะดวกด้านการค้าและการลงทุน (Working Group on Trade and Investment Facilitation: WGTI) และคณะทำงานอื่น ๆ ที่เกี่ยวข้องอย่างใกล้ชิด เพื่อให้สามารถดำเนินงานได้ตามแผนงานและวัตถุประสงค์ของโครงการ
-------------------------------

ที่มา : https://www.thaigov.go.th/news/contents/details/80827