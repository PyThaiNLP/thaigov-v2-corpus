รัฐบาลไทย-ข่าวทำเนียบรัฐบาล-จังหวัดมหาสารคามเข้ม ป้องปรามยาเสพติดในสถานบริการ ลุยตรวจปัสสาวะพนักงานร้านและนักท่องเที่ยวเกือบ 400 ราย พบสารเสพติด 3 ราย พ่อเมืองย้ำผู้ประกอบการต้องปฏิบัติตามกฎหมายโดยเคร่งครัด


วันอาทิตย์ที่ 24 มีนาคม 2567
24/03/2567
พิมพ์
จังหวัดมหาสารคามเข้ม ป้องปรามยาเสพติดในสถานบริการ ลุยตรวจปัสสาวะพนักงานร้านและนักท่องเที่ยวเกือบ 400 ราย พบสารเสพติด 3 ราย พ่อเมืองย้ำผู้ประกอบการต้องปฏิบัติตามกฎหมายโดยเคร่งครัด
จังหวัดมหาสารคามเข้ม ป้องปรามยาเสพติดในสถานบริการ ลุยตรวจปัสสาวะพนักงานร้านและนักท่องเที่ยวเกือบ 400 ราย พบสารเสพติด 3 ราย พ่อเมืองเน้นย้ำผู้ประกอบการต้องปฏิบัติตามกฎหมายโดยเคร่งครัด หากประชาชนพบการกระทำความผิด แจ้งสายด่วนศูนย์ดำรงธรรม 1567 ทันที
วันนี้ (24 มี.ค. 67) นายวิบูรณ์ แววบัณฑิต ผู้ว่าราชการจังหวัดมหาสารคาม เปิดเผยว่า จังหวัดมหาสารคามได้บูรณาการหน่วยงานความมั่นคงในพื้นที่ นำกำลังร่วมลงตรวจสถานบริการและสถานประกอบการในพื้นที่ เพื่อจัดระเบียบสังคม ปราบปรามยาเสพติด สิ่งผิดกฎหมาย ตามนโยบายของกระทรวงมหาดไทย โดยเมื่อคืนที่ผ่านมาฝ่ายปกครองจังหวัดมหาสารคาม นำโดย นายเสนีย์ มะโน ปลัดจังหวัดมหาสารคาม นายนันทวิทย์ นาคแสง นายอำเภอเมืองมหาสารคาม และนายณัฐภัท บุญสิงห์ศร ป้องกันจังหวัดมหาสารคาม พร้อมชุดปฏิบัติการพิเศษฝ่ายปกครองจังหวัดมหาสารคาม และสมาชิก อส. บก.อส.จ.มหาสารคาม สนธิกำลังร่วมกับฝ่ายความมั่นคงอำเภอเมืองมหาสารคาม เจ้าหน้าที่ตำรวจ สภ.เมืองมหาสารคาม เจ้าหน้าที่สาธารณสุขอำเภอเมืองมหาสารคาม และเจ้าหน้าที่ ป.ป.ส.ภาค 4 ลงพื้นที่ออกตรวจในเขตพื้นที่อำเภอเมืองมหาสารคาม
นายวิบูรณ์ แววบัณฑิต ผู้ว่าราชการจังหวัดมหาสารคาม กล่าวว่า การปฏิบัติการในครั้งนี้เป็นไปตามนโยบายของกระทรวงมหาดไทยที่ได้กำชับให้ทุกจังหวัดยกระดับการจัดระเบียบสังคม พร้อมทั้งการค้นหา ปราบปราม และกวาดล้างยาเสพติดอย่างจริงจัง ซึ่งจากผลการปฏิบัติการดังกล่าว เจ้าหน้าที่ได้เข้าทำการตรวจสอบสถานบริการและสถานประกอบการ และได้ทำการตรวจปัสสาวะนักเที่ยวและพนักงานที่ปฎิบัติงานในสถานบริการ จำนวน 2 แห่ง รวม 388 ราย ผลปรากฏพบสารเสพติดในร่างกาย 3 ราย โดยเจ้าหน้าที่ฝ่ายปกครองจะบูรณาการร่วมกับ เจ้าหน้าที่ ศป.ปส.อ.เมืองมหาสารคาม ดำเนินการนำส่งศูนย์คัดกรองฯ เพื่อเข้ารับการบำบัดรักษาฟื้นฟูสภาพทางสังคมตามกระบวนการต่อไป
"ขอกำชับเจ้าของสถานบริการและผู้ประกอบการให้ปฏิบัติตามกฎหมายที่เกี่ยวข้องอย่างเคร่งครัด โดยเฉพาะการป้องปรามปัญหายาเสพติด อาวุธปืน และสิ่งผิดกฎหมายทุกชนิด ไม่ว่าจะเป็นพนักงาน หรือผู้เข้ามาใช้บริการ หากมีเบาะแสการกระทำผิดต้องดำเนินการโดยทันที และขอเน้นย้ำไปยังเจ้าหน้าที่ฝ่ายปกครองให้บูรณาการหน่วยงานความมั่นคง หมั่นลงพื้นที่ตรวจตราสถานบริการอย่างสม่ำเสมอ เพื่อย้ำเตือนให้ผู้ประกอบการได้ปฏิบัติตามกฎหมายอย่างเคร่งครัด ทั้งการเปิด-ปิดสถานบริการตามเวลา การตรวจตราการพกพาอาวุธปืน การป้องกันและปราบปรามยาเสพติด การจำหน่ายสุราหรือสิ่งผิดกฎหมาย เพื่อรักษาความสงบเรียบร้อยให้กับสังคม และหากทราบเบาะแสหรือพบเห็นเหตุอันจะนำไปสู่การฝ่าฝืนกฎหมาย เจ้าหน้าที่ทุกส่วนจะต้องเข้าดำเนินการโดยทันที ทั้งนี้ ขอฝากประชาสัมพันธ์ไปยังพี่น้องประชาชน หากมีเบาะแสการกระทำผิดกฎหมายหรือได้รับความเดือดร้อนทุกเรื่อง สามารถแจ้งมายังผู้ใหญ่บ้าน กำนัน ปลัดอำเภอ นายอำเภอในพื้นที่ หรือศูนย์ดำรงธรรม กระทรวงมหาดไทย สายด่วน 1567 ตลอด 24 ชั่วโมง" นายวิบูรณ์ฯ กล่าวเพิ่มเติม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80799