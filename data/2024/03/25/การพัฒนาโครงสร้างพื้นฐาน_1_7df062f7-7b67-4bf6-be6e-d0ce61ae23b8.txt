รัฐบาลไทย-ข่าวทำเนียบรัฐบาล-“สุริยะ - มนพร” ร่วมคณะนายกฯ ลงพื้นที่นครราชสีมา เร่งเพิ่มประสิทธิภาพการคมนาคมขนส่งในพื้นที่ภาคตะวันออกเฉียงเหนือ


วันจันทร์ที่ 25 มีนาคม 2567
“สุริยะ - มนพร” ร่วมคณะนายกฯ ลงพื้นที่นครราชสีมา เร่งเพิ่มประสิทธิภาพการคมนาคมขนส่งในพื้นที่ภาคตะวันออกเฉียงเหนือ
“สุริยะ - มนพร” ร่วมคณะนายกฯ ลงพื้นที่นครราชสีมา เร่งเพิ่มประสิทธิภาพการคมนาคมขนส่งในพื้นที่ภาคตะวันออกเฉียงเหนือ
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมด้วย ดร.มนพร เจริญศรี รัฐมนตรีช่วยว่าการกระทรวงคมนาคม ร่วมคณะนายเศรษฐา ทวีสิน นายกรัฐมนตรีลงพื้นที่ตรวจราชการจังหวัดนครราชสีมา ติดตามแผนการพัฒนาจังหวัดนครราชสีมา การบริหารจัดการน้ำ พร้อมลงพื้นที่การจัดงาน “มหกรรมพืชสวนโลก นครราชสีมา 2572” โครงการก่อสร้าง Skywalk บริเวณเขาเขื่อนลั่น อำเภอสีคิ้ว เพื่อผลักดันให้เป็นแลนด์มาร์ค (Landmark) แห่งใหม่ และรับฟังปัญหาของประชาชนในพื้นที่และหน่วยงานที่เกี่ยวข้อง ในวันที่ 24 มีนาคม 2567
นายสุริยะ กล่าวว่า จังหวัดนครราชสีมาเป็นจังหวัดที่มีพื้นที่มากที่สุดในประเทศไทยและมีประชากรมากที่สุดเป็นอันดับ 1 ของประเทศ โดยเป็นจังหวัดที่มีศักยภาพทางเศรษฐกิจ และมีความสำคัญทางยุทธศาสตร์ เนื่องจากเป็นศูนย์กลางการคมนาคมขนส่งของภาคตะวันออกเฉียงเหนือหรือ “ประตูสู่อีสาน” กระทรวงคมนาคมได้พัฒนาและเพิ่มขีดความสามารถการแข่งขันด้านโครงข่ายคมนาคมขนส่งครอบคลุมทางบก ทางราง ทางน้ำ และทางอากาศทั้งภายในจังหวัดและพื้นที่ใกล้เคียง เพื่อช่วยกระตุ้นเศรษฐกิจ สร้างงาน สร้างรายได้ ส่งเสริมภาคเกษตรกรรม รวมทั้งสนับสนุนการกระจายรายได้ให้กับประชาชนในพื้นที่ และสนับสนุนการท่องเที่ยวสู่การพัฒนาเศรษฐกิจอย่างยั่งยืน
นายสุริยะ กล่าวต่อว่า จากการที่กระทรวงคมนาคมได้เปิดให้ใช้ทางหลวงพิเศษระหว่างเมือง หมายเลข 6 (M6) ตอนบางปะอิน-นครราชสีมา ช่วงปากช่อง-ทางเลี่ยงเมืองนครราชสีมา ระยะทาง 77.4 กิโลเมตร โดยไม่เก็บค่าผ่านทาง เมื่อเดือนธันวาคม 2566 ที่ผ่านมา พบว่ามีประชาชนใช้บริการเป็นจำนวนมาก  ทำให้ได้รับความสะดวก รวดเร็วและปลอดภัยในการเดินทาง โดยการดำเนินโครงการ ณ เดือนกุมภาพันธ์ 2567 มีความก้าวหน้า ร้อยละ 94 คาดว่าจะแล้วเสร็จพร้อมเปิดให้บริการเต็มรูปแบบได้ภายในปี 2568 ส่วนการปรับปรุงทางหลวง เพื่อเพิ่มประสิทธิภาพการจราจรภายในจังหวัดนครราชสีมาและพื้นที่ใกล้เคียง กรมทางหลวงอยู่ระหว่างดำเนินโครงการศึกษาและออกแบบปรับปรุงทางหลวงหมายเลข 2 ระหว่าง กม. 177+412 - กม. 251+299 ระยะทาง 73.87 กิโลเมตร และโครงการปรับปรุงทางแยกขนาดใหญ่ จำนวน 5 แห่ง ได้แก่ บริเวณสามแยกตลาดแค สามแยกบ้านวัด สี่แยกโนนตาเถร สี่แยกสีดา และสี่แยกหนองแวง
สำหรับแนวทางการพัฒนาและเพิ่มศักยภาพท่าอากาศยาน เพื่อเพิ่มโอกาสการเดินทาง ทำให้การเดินทางมีความสะดวก รวดเร็ว และส่งเสริมธุรกิจการท่องเที่ยว นายกรัฐมนตรีได้มอบให้กระทรวงคมนาคมพิจารณาแนวทางการใช้ประโยชน์สนามบินโคราช (กองบิน 1) ให้มีความคุ้มค่า โดยจัดลำดับความสำคัญ และให้มีความเชื่อมโยงไปเป็นส่วนหนึ่งของวิสัยทัศน์รัฐบาลที่จะทำให้ประเทศไทยเป็นศูนย์กลางการบินของภูมิภาค (Aviation Hub) รวมถึงการส่งเสริมการลงทุนในจังหวัดนครราชสีมา ในส่วนของการก่อสร้างท่าเรือบก (Korat Dry Port) ด้วย
ดร.มนพร กล่าวเพิ่มเติมว่า สำหรับการคมนาคมขนส่งทางน้ำ กรมเจ้าท่า โดยสำนักงานพัฒนาและบำรุงรักษาทางน้ำที่ 8 มีแผนปฏิบัติงานขุดลอกและบำรุงรักษาร่องน้ำในจังหวัดนครราชสีมา
บริเวณลำน้ำคลองยาง ตำบลดอนตะหนิน อำเภอบัวใหญ่ และแม่น้ำมูล ในพื้นที่หมู่ 12 ตำบลท่าหลวง อำเภอพิมาย เพื่อเพิ่มพื้นที่การกักเก็บน้ำ แก้ไขปัญหากระแสน้ำกัดเซาะตลิ่ง รวมทั้งแก้ไขปัญหาอุทกภัยและภัยแล้ง โดยมีกำหนดแล้วเสร็จภายในเดือนตุลาคม 2567
ทั้งนี้ เมื่อโครงการก่อสร้างต่าง ๆ ในพื้นที่จังหวัดนครราชสีมาแล้วเสร็จสมบูรณ์ จะทำให้การเชื่อมต่อด้านคมนาคมขนส่งทุกโหมดสามารถเดินทางได้อย่างไร้รอยต่อ เพิ่มประสิทธิภาพโครงข่ายการคมนาคมขนส่งของภาคตะวันออกเฉียงเหนือ สามารถรองรับปริมาณการเดินทางและการขนส่งที่เพิ่มสูงขึ้นในอนาคต เชื่อมโยงโครงข่ายคมนาคมขนส่งกับภูมิภาคอื่น ๆ ได้อย่างสะดวก รวดเร็ว ปลอดภัย อีกทั้งยังเป็นการฟื้นฟูเศรษฐกิจ ส่งเสริมการท่องเที่ยว และยกระดับคุณภาพชีวิตของประชาชน
*********** 24 มีนาคม 2567 **********

ที่มา : https://www.thaigov.go.th/news/contents/details/80804