รัฐบาลไทย-ข่าวทำเนียบรัฐบาล-"วราวุธ" สั่งด่วน ศรส. นครสวรรค์ - พิจิตร เร่งช่วยเด็กเล็ก ถูกทำร้ายร่างกายสาหัส


วันจันทร์ที่ 25 มีนาคม 2567
"วราวุธ" สั่งด่วน ศรส. นครสวรรค์ - พิจิตร เร่งช่วยเด็กเล็ก ถูกทำร้ายร่างกายสาหัส
"วราวุธ" สั่งด่วน ศรส. นครสวรรค์ - พิจิตร เร่งช่วยเด็กเล็ก ถูกทำร้ายร่างกายสาหัส
วันที่ 23 มีนาคม 2567 นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงการให้ความช่วยเหลือกรณีเด็กหญิง วัย 4 ขวบ ถูกบุคคลในครอบครัวของผู้รับฝากเลี้ยงเด็กทำร้ายร่างกาย ถูกส่งเข้ารักษาตัวที่โรงพยาบาลสวรรค์ประชารักษ์ จังหวัดนครสวรรค์ ว่า ศูนย์เร่งรัดจัดการสวัสดิภาพประชาชน (ศรส.) จังหวัดนครสวรรค์ กระทรวง พม. เร่งเข้าช่วยเหลือเด็กหญิง วัย 4 ขวบ ที่โรงพยาบาลสวรรค์ประชารักษ์ โดยได้ตรวจสอบข้อเท็จจริงที่ห้องผู้ป่วยหนัก (ICU) พบว่าเด็กถูกทำร้ายร่างกายสาหัส โดยมีอาการเลือดคลั่งในสมอง ทำให้มีอาการสมองบวมอย่างรุนแรง ปอดช้ำ บริเวณแขนถูกน้ำร้อนลวก มีแผลฟกช้ำตามร่างกาย และมีบาดแผลที่อวัยวะเพศ
นายวราวุธ กล่าวว่า เจ้าหน้าที่ ศรส.ได้พูดคุยสอบถามข้อเท็จจริงกับแม่เด็ก อายุ 26 ปี ประกอบอาชีพรับจ้างอยู่ที่กรุงเทพ ซึ่งได้รับแจ้งจากผู้เลี้ยงเด็ก เมื่อวันที่ 17 มี.ค. 67 ว่าลูกสาวได้ขี่จักรยานล้มศีรษะกระแทกพื้น ได้รับบาดเจ็บ และต้องรักษาตัวที่โรงพยาบาลสมเด็จพระยุพราชตะพานหิน จ.พิจิตร โดยผู้เลี้ยงเด็กขอให้เดินทางมาดูแลลูก และยื่นเอกสารเข้ารับการรักษา ซึ่งแพทย์ได้ตรวจอาการเด็กพบว่า มีอาการสมองบวม มีบาดแผลตามร่างกาย จึงได้ส่งเด็กมารักษาที่โรงพยาบาลสวรรค์ประชารักษ์ จังหวัดนครสวรรค์ และเข้ารักษาที่ห้องผู้ป่วยหนัก (ICU) อีกทั้งประสานแพทย์นิติเวชเพื่อตรวจร่างกายร่วมกัน
นายวราวุธ กล่าวต่อไปว่า แม่เด็กยังได้แจ้งกับเจ้าหน้าที่ ศรส. จ.นครสวรรค์ ด้วยว่า ได้ฝากเด็กไว้กับผู้เลี้ยงซึ่งเป็นเพื่อนกับพ่อเด็ก โดยให้ค่าจ้างกับผู้เลี้ยงเดือนละ 1,000 บาท และผู้เลี้ยงเด็กเมื่อรู้ว่าพ่อของเด็กจะเดินทางมาดูแลลูก จึงขอตัวกลับบ้านที่จังหวัดพิจิตร ทั้งนี้ เจ้าหน้าที่ ศรส.จ.นครสวรรค์ ได้ประสานไปยัง ศรส. จ.พิจิตร และ สภ.บางมูลนาก จ.พิจิตร เพื่อให้ข้อมูลรายละเอียดของเด็กที่ถูกทำร้าย และในวันที่ 19 มี.ค. 67 ศรส.จ.พิจิตร ได้ประสานกับพนักงานสอบสวน สภ.บางมูลนาก เพื่อให้พ่อและแม่เด็กเข้ามาแจ้งความดำเนินคดีกับผู้เลี้ยงเด็ก และเมื่อวันที่ 22 มี.ค. 67 ศรส.จ.นครสวรรค์ ร่วมกับนักสังคมสงเคราะห์โรงพยาบาลสวรรค์ประชารักษ์ ได้ติดตามความคืบหน้าของคดี โดยพนักงานสอบสวน สภ.บางมูลนาก ได้เดินทางมาที่โรงพยาบาลสวรรค์ประชารักษ์ เพื่อรับหลักฐานทางนิติวิทยาศาสตร์ และจะออกหมายเรียกผู้ที่เกี่ยวข้องทั้งหมดมาสอบปากคำ เพื่อตรวจสอบหาข้อเท็จจริง และออกหมายจับต่อไป
นายวราวุธ กล่าวเพิ่มเติมว่า นอกจากนี้ ศรส.จ.นครสวรรค์ ได้ประสานส่งต่อไปยัง ศรส. จ.พิจิตร เพื่อติดตามความคืบหน้าของคดีกับเจ้าหน้าที่ตำรวจอย่างต่อเนื่อง พร้อมลงพื้นที่เยี่ยมบ้านเพื่อสอบข้อเท็จจริงกับครอบครัวของเด็ก และประสานงานกับสำนักงานยุติธรรมจังหวัดนครสวรรค์ เพื่อช่วยเหลือในเรื่องการจ่ายเงินเยียวยา รวมทั้งกระทรวง พม. จะให้ความช่วยเหลือต่างๆ สำหรับเด็กและครอบครัวตาม พ.ร.บ.คุ้มครองผู้ถูกกระทำด้วยความรุนแรงในครอบครัว พ.ศ. 2550 และ พ.ร.บ.คุ้มครองเด็ก พ.ศ. 2546 อย่างไรก็ตาม หากพบเห็นเด็กถูกละเมิดและกระทำความรุนแรง ขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านฮอตไลน์ พม. 1300 บริการฟรีตลอด 24 ชั่วโมง เรามีหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #วราวุธศิลปอาชา #เด็ก #เด็กถูกกระทำความรุนแรง #เด็กถูกทำร้าย

ที่มา : https://www.thaigov.go.th/news/contents/details/80810