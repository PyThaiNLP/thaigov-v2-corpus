รัฐบาลไทย-ข่าวทำเนียบรัฐบาล-รวบชายชาวต่างชาติลักลอบสอนโยคะอนาจาร พบผู้ต้องหาเป็น youtuber คนดัง มีผู้ติดตามกว่า 18 ล้านคน 


วันอาทิตย์ที่ 24 มีนาคม 2567
24/03/2567
พิมพ์
รวบชายชาวต่างชาติลักลอบสอนโยคะอนาจาร พบผู้ต้องหาเป็น youtuber คนดัง มีผู้ติดตามกว่า 18 ล้านคน
ฝ่ายปกครองอำเภอพะงัน บูรณาการหน่วยงานความมั่นคง ร่วมจับกุมหนุ่มวัยกลางคนชาวโปแลนด์ไม่มีใบอนุญาตทำงาน ลักลอบสอนโยคะ สุ่มเสี่ยงอนาจารทางเพศ พบเป็นยูทูปเบอร์ดังมีผู้ติดตามมากกว่า 18 ล้านคน
วันนี้ (24 มี.ค. 67) นายนพดล ขาวมะลิ นายอำเภอเกาะพะงัน เปิดเผยถึงรายละเอียดการเข้าจับกุมการลักลอบดำเนินกิจการธุรกิจผิดกฎหมายของชาวต่างชาติในพื้นที่อำเภอเกาะพะงัน จังหวัดสุราษฎร์ธานี โดยฝ่ายปกครองได้รับแจ้งเบาะแสการร้องเรียนว่า มีการจัดกิจกรรมโยคะของชาวต่างชาติที่สุ่มเสี่ยงต่อการอนาจารทางเพศ และมีการเผยแพร่ภาพทางสื่อโซเชียลมีเดีย จึงได้สั่งการให้ชุดปฏิบัติการพิเศษอำเภอเกาะพะงัน นำโดย มว.ต.อัครพล พูลผล ปลัดอำเภอฝ่ายความมั่นคง/ผช.ผบ.ร้อย อส.อ.เกาะพะงัน พร้อมด้วยชุดปฏิบัติการพิเศษอำเภอเกาะพะงัน (ฉก.ธารเสด็จ) และเจ้าหน้าที่ตำรวจ ร่วมลงพื้นที่ตรวจสอบข้อเท็จจริง ซึ่งได้ร่วมกันจับกุมนายมิเคล หรือ Mr.Michal อายุ 46 ปี สัญชาติ โปแลนด์ ตามที่ได้รับแจ้งเบาะแส
นายนพดล ขาวมะลิ นายอำเภอเกาะพะงัน กล่าวว่า นายเจษฎา จิตรัตน์ ผู้ว่าราชการจังหวัดสุราษฎร์ธานี ได้ให้ความสำคัญกับการปฏิบัติภารกิจการรักษาความสงบเรียบร้อยและความมั่นคงภายในประเทศ เพื่อสนับสนุนนโยบายของรัฐบาลและกระทรวงมหาดไทย เพื่อให้ประชาชนมีความปลอดภัยในชีวิตและทรัพย์สิน สังคมมีความสงบสุข สร้างความเข้มแข็งให้กับหมู่บ้านและชุมชน ทั้งการส่งเสริมให้ประชาชนเข้ามามีส่วนร่วมในบทบาทของชุดรักษาความปลอดภัยหมู่บ้าน (ชรบ.) เพื่อทำหน้าที่เป็นผู้ช่วยเหลือนายอำเภอ ปลัดอำเภอ กำนัน ผู้ใหญ่บ้าน หรือเจ้าพนักงานอื่น ๆ ในพื้นที่หมู่บ้าน ชุมชน และร่วมปฏิบัติหน้าที่ในการตั้งจุดตรวจ จุดสกัด ตรวจสอบบุคคลและยานพาหนะผ่านเข้า-ออก หมู่บ้าน การอำนวยความสะดวกให้กับประชาชนในพื้นที่หมู่บ้าน/ชุมชน ทั้งการหาข่าวที่ส่งผลกระทบต่อความมั่นคงในพื้นที่ การป้องกันและแก้ไขปัญหายาเสพติด กลุ่มผู้มีอิทธิพล และการลักลอบกระทำผิดทุกรูปแบบ ตลอดจนการดูแลนักท่องเที่ยวชาวต่างชาติและการรักษาความสงบเรียบร้อยในพื้นที่ด้านการท่องเที่ยว ตามนโยบายสำคัญของรัฐบาล
นายนพดล ขาวมะลิ นายอำเภอเกาะพะงัน กล่าวต่อว่า เมื่อวันที่ 23 มี.ค. 67 อำเภอเกาะพะงันได้รับแจ้งเบาะแสการร้องเรียนว่า มีการจัดกิจกรรมโยคะของชาวต่างชาติที่สุ่มเสี่ยงต่อการอนาจารทางเพศและมีการเผยแพร่ภาพทางโซเชียลมีเดีย จึงได้สั่งการให้ มว.ต.อัครพล พูลผล ปลัดอำเภอฝ่ายความมั่นคง/ผช.ผบ.ร้อย อส.อ.เกาะพะงัน พร้อมด้วยชุดปฏิบัติการพิเศษอำเภอเกาะพะงัน (ฉก.ธารเสด็จ) บูรณาการกับเจ้าหน้าที่ตำรวจ ร่วมลงพื้นที่ตรวจสอบข้อเท็จจริง ต่อมาเมื่อเวลาประมาณ 15.00 น. ชุดปฏิบัติการได้เข้าตรวจสอบการดำเนินการกิจการธุรกิจของชาวต่างชาติ ที่ ม.5 ต.เกาะพะงัน อ.เกาะพะงัน จ.สุราษฎร์ธานี โดยพบว่า เป็นสถานที่สอนโยคะของชาวต่างชาติ คือ นายมิเคล หรือ Mr.Michal อายุ 46 ปี สัญชาติ โปแลนด์ และจากการสอบสวนทราบว่า นายมิเคล เป็นครูสอนโยคะ ที่สถาบัน Tantra Movement ต.เกาะพะงัน อ.เกาะพะงัน พร้อมอุปกรณ์ที่มีลักษณะรูปทรงคล้ายอวัยวะเพศชาย จำนวน 2 ชิ้น ซึ่งมีลักษณะสุ่มเสี่ยงต่อการอนาจารและการล่วงละเมิดทางเพศจริง และต่อมาได้มีชาวต่างชาติ 2 ราย เข้ามาที่สถาบัน เจ้าหน้าที่จึงได้สอบถามและพบว่าเป็นลูกค้ารายใหม่ของสถาบัน เจ้าหน้าที่จึงได้ขอดูหลักฐานการสมัครและใบเสร็จรับเงิน พบว่าเป็นลูกค้ารายใหม่จริง
นายนพดล ขาวมะลิ นายอำเภอเกาะพะงัน กล่าวเพิ่มเติมว่า จากการสอบถามนายมิเคลให้การว่าสถานที่ดังกล่าวตนได้เปิดเป็นสถาบันสอนโยคะ ซึ่งมีการสอนโยคะในลักษณะต่าง ๆ ซึ่งเปิดสอนเป็นคอร์ส ซึ่งภายหลังจากที่มีการชำระเงินตามคอร์สเรียน ทางนายมิเคลจะทำการส่งพิกัดสถานที่ของสถาบัน Tantra Movement ให้แก่กลุ่มลูกค้า เจ้าหน้าที่จึงได้ขอตรวจสอบใบอนุญาตทำงานของนายมิเคล พบว่าไม่มีใบอนุญาตทำงาน เจ้าหน้าที่จึงได้เชิญตัวนายมิเคลมาที่หน่วยบริการตำรวจท่องเที่ยวเกาะพะงัน โดยนายมิเคลได้ให้การยอมรับว่าตนได้เป็นเจ้าของและทำงานที่สถาบันจริงและไม่มีใบอนุญาตทำงาน และทำช่องยูทูปซึ่งมีผู้ติดตามช่อง มากกว่า 18 ล้านราย เจ้าหน้าที่ตำรวจได้แจ้งข้อหา “เป็นบุคคลต่างด้าวทำงาน โดยไม่มีใบอนุญาตทำงาน” พร้อมควบคุมตัวส่งพนักงานสอบสวน สภ.เกาะพะงัน เพื่อดำเนินคดีตามกฎหมายต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80800