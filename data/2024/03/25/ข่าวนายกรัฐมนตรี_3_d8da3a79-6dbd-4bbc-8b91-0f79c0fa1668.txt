รัฐบาลไทย-ข่าวทำเนียบรัฐบาล-นายกฯ ย้ำรัฐบาลแก้ปัญหาหนี้นอกระบบจริงจัง ให้เกิดผลเป็นรูปธรรม กำชับทุกฝ่ายที่เกี่ยวข้อง ลงพื้นที่เข้าถึงประชาชน สร้างความมั่นใจในการแก้หนี้นอกระบบ ดูแลไม่ให้ถูกคุกคามจากอำนาจมืด 


วันจันทร์ที่ 25 มีนาคม 2567
25/03/2567
พิมพ์
นายกฯ ย้ำรัฐบาลแก้ปัญหาหนี้นอกระบบจริงจัง ให้เกิดผลเป็นรูปธรรม กำชับทุกฝ่ายที่เกี่ยวข้อง ลงพื้นที่เข้าถึงประชาชน สร้างความมั่นใจในการแก้หนี้นอกระบบ ดูแลไม่ให้ถูกคุกคามจากอำนาจมืด
นายกฯ ย้ำรัฐบาลแก้ปัญหาหนี้นอกระบบจริงจัง ให้เกิดผลเป็นรูปธรรม กำชับทุกฝ่ายที่เกี่ยวข้อง ลงพื้นที่เข้าถึงประชาชน สร้างความมั่นใจในการแก้หนี้นอกระบบ ดูแลไม่ให้ถูกคุกคามจากอำนาจมืด
วันนี้ (25 มีนาคม 2567) เวลา 10.20 น. ณ ห้องประชุมวุฒิสภา อาคารรัฐสภา เขตดุสิต กรุงเทพมหานคร ในการประชุมวุฒิสภา ครั้งที่ 28 (สมัยสามัญประจำปีครั้งที่สอง) เป็นพิเศษ ญัตติขอเปิดอภิปรายทั่วไปในวุฒิสภาฯ ตามมาตรา 153 ของรัฐธรรมนูญ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชี้แจงกรณีที่นายเสรี สุวรรณภานนท์ สว. ระบุเรื่องปัญหาหนี้นอกระบบกรณียังไม่จบว่า เห็นด้วยอย่างเต็มที่ 100 เปอร์เซ็นต์ว่าเรื่องดังกล่าวยังไม่จบ และเห็นด้วยว่ามีความลังเลในการที่ผู้ที่ไปกู้เงินนอกระบบมาแล้ว ยังไม่อยากจะเข้ามาเคลียร์ ซึ่งเมื่อวันเสาร์-อาทิตย์ที่ผ่านมา นายกฯ ได้เข้าไปเยี่ยมชมโรงพักทั้งในกรุงเทพฯ และต่างจังหวัด โดยทราบดีถึงปัญหาในเรื่องดังกล่าวที่เกิดขึ้น จึงได้กำชับเจ้าหน้าที่ไปว่า ไม่ใช่ว่าคอยนั่งอยู่ที่โต๊ะ และคอยให้ประชาชนเข้ามาแจ้งว่าเป็นหนี้เท่าไร แต่เป็นหน้าที่ของฝ่ายปกครอง ฝ่ายความมั่นคง ที่ต้องลงไปในพื้นที่ ไปเรียกร้องให้เข้ามาแจ้ง โดยฝ่ายปกครอง ฝ่ายความมั่นคงจะดูแลว่าไม่ต้องถูกคุกคามโดยอำนาจมืดทั้งหลาย เรื่องนี้เป็นเรื่องที่รัฐบาลตระหนักดี ว่าเป็นเรื่องที่กัดกร่อนสังคมไทยมาหลายสิบปีแล้ว โดยเฉพาะเรื่องดอกเบี้ยที่มีอัตราไม่เป็นธรรม ย้ำว่าเรื่องดังกล่าวรัฐบาลให้ความสำคัญอย่างยิ่ง โดยเห็นได้จากการที่รัฐบาลนี้เข้าไปจัดการกับเรื่องดังกล่าวอย่างเป็นรูปธรรมจริง ๆ ไม่ใช่แค่ให้ฝ่ายปกครอง หรือฝ่ายความมั่นคงอย่างเดียว เข้าไปดำเนินการ แต่ทางกระทรวงการคลัง โดยหน่วยงานที่อยู่ในการกำกับดูแล ไม่ว่าจะเป็นธนาคารออมสิน ธนาคารกรุงไทย ก็จะมีส่วนเข้าไปช่วยสนับสนุนในแง่ของกระแสเงินสดที่จะช่วยรีไฟแนนซ์ต่าง ๆ ซึ่งเรื่องนี้มีความคืบหน้า แต่อย่างไรก็ตาม รัฐบาลพร้อมรับฟังและเห็นด้วยว่าปัญหาดังกล่าวยังไม่ถูกแก้ไปอย่างบูรณาการ แต่อย่างน้อยที่สุด 7 เดือนที่ผ่านมาก็มีความคืบหน้าในแง่ของการบริหารจัดการเรื่องดังกล่าว
“นายกฯ ย้ำว่า วันนี้รัฐบาลพร้อม โดยรัฐมนตรีทุกคนมาอยู่ในที่นี่แล้ว ซึ่งนายกฯ เชื่อว่ารัฐมนตรีทุกท่านให้เกียรติและพร้อมให้ความเต็มใจในการตอบคำถาม” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/80829