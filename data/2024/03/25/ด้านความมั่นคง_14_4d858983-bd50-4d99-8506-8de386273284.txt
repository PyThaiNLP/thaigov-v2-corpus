รัฐบาลไทย-ข่าวทำเนียบรัฐบาล-อำเภอวังทอง จัดแสดงเดินแบบ “ผ้าไทยใส่ให้สนุก” ในงานผัดไทย และของดีอำเภอวังทอง ครั้งที่ 20 ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนวังทอง


วันจันทร์ที่ 25 มีนาคม 2567
25/03/2567
พิมพ์
อำเภอวังทอง จัดแสดงเดินแบบ “ผ้าไทยใส่ให้สนุก” ในงานผัดไทย และของดีอำเภอวังทอง ครั้งที่ 20 ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนวังทอง
อำเภอวังทอง จัดแสดงเดินแบบ “ผ้าไทยใส่ให้สนุก” ในงานผัดไทย และของดีอำเภอวังทอง ครั้งที่ 20 ประจำปี 2567 สืบสาน รักษาภูมิปัญญาผ้าไทย ต่อยอดสู่การพัฒนาและยกระดับคุณภาพชีวิตคนวังทองให้ดีขึ้นอย่างยั่งยืน
วันนี้ (25 มี.ค 67) นายหัฎฐะพล เมฆอาภา นายอำเภอวังทอง จังหวัดพิษณุโลก เปิดเผยว่า อำเภอวังทองได้ขับเคลื่อนการพัฒนาคุณภาพชีวิตของกลุ่มผู้ประกอบการผ้าไทย โดยได้จัดกิจกรรมเดินแบบ "ผ้าไทยใส่ให้สนุก" โดยอำเภอวังทอง ร่วมกับส่วนราชการ องค์กรปกครองส่วนท้องถิ่น องค์กรภาคเอกชน และภาคีเครือข่ายต่างๆในพื้นที่อำเภอวังทอง จัดกิจกรรมดังกล่าว ในงานผัดไทย และของดีอำเภอวังทอง” ครั้งที่ 20 ประจำปี 2567 โดยมีหัวหน้าส่วนราชการ ผู้บริหารองค์กรปกครองส่วนท้องถิ่น ผู้นำท้องที่ ผู้บริหารสถานศึกษา ผู้แทนภาคเอกชนต่างๆ และพี่น้องประชาชนในพื้นที่เข้าร่วมกิจกรรมเป็นจำนวนมาก
นายหัฎฐะพล เมฆอาภา นายอำเภอวังทอง กล่าวว่า อำเภอวังทองได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการจูงใจให้พี่น้องประชาชนในอำเภอวังทองหันมาสวมใส่ผ้าไทยในทุกวันและทุกโอกาส ซึ่งจะเป็นการช่วยส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ และสามารถพัฒนาต่อยอดผลิตภัณฑ์ของผ้าไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย นำไปสู่การส่งเสริมเศรษฐกิจฐานราก เกิดแรงขับเคลื่อนในชุมชน ทำให้คนในชุมชนสามารถพึ่งพาตนเองได้ตามหลักปรัชญาของเศรษฐกิจพอเพียง
“อำเภอวังทอง ได้บูรณาการทุกภาคีเครือข่าย ร่วมกันจัดกิจกรรมเดินแบบ “ผ้าไทยใส่ให้สนุก” โดยมีเป้าหมายเพื่อขับเคลื่อนงานเกี่ยวกับผ้าพื้นถิ่น ส่งเสริมให้มีการใช้และสวมใส่ผ้าไทยหรือผ้าพื้นเมือง เพื่อเป็นการอนุรักษ์ศิลปวัฒนธรรม การแต่งกายที่สวยงาม สร้างงาน สร้างอาชีพให้กับประชาชนในพื้นที่อำเภอวังทอง รวมถึงยังเป็นการส่งเสริมและขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย และเป็นการปลุกกระแสเชิญชวนพี่น้องประชาชนให้หันมาสวมใส่ผ้าไทยในทุกวันและทุกโอกาส โดยการเดินแบบผ้าไทยครั้งนี้มีผ้าไทยมากมายหลากหลายลายที่ถูกตัดเย็บโดยช่างในพื้นที่ชุมชน ซึ่งอำเภอวังทองมีความมุ่งมั่นที่จะพัฒนาและยกระดับคุณภาพชีวิตของพี่น้องประชาชน โดยการร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทยให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน" นายหัฎฐะพล กล่าว
“ขอขอบคุณทุกส่วนราชการ ผู้นำท้องที่ ผู้บริหารองค์กรปกครองส่วนท้องถิ่น ผู้นำภาคเอกชน ตลอดจนภาคีเครือข่ายและผู้ที่มีส่วนร่วมทุกภาคส่วนที่ได้ร่วมมือกันทำให้กิจกรรมที่ดีในวันนี้ผ่านไปได้ด้วยดี และขอเชิญชวนพี่น้องประชาชนมาเที่ยวงานผัดไทย และของดีอำเภอวังทอง ประจำปี 2567 ณ บริเวณลานหน้าที่ว่าการอำเภอวังทอง จังหวัดพิษณุโลก ซึ่งภายในงานยังมีการจำหน่ายสินค้าที่เป็นผลิตภัณฑ์พื้นถิ่นต่างๆ สินค้าเกษตร สินค้า OTOP ผลิตภัณฑ์อาหารจากร้านค้าที่มีชื่อเสียง และยังมีกิจกรรมการแสดงบนเวทีกลางเพื่อสร้างความบันเทิงอีกมากมาย ประกอบด้วย การแข่งขันประกวดผัดไทยวังทอง การประกวดผลผลิตทางการเกษตร อาทิเช่น มะม่วง มะยงชิด และกล้วย การประกวดร้องเพลงไทยลูกทุ่งเยาวชน To be Number One การประกวดร้องเพลงไทยลูกทุ่งโดยผู้นำท้องที่ ผู้นำท้องถิ่น และการแสดงศิลปวัฒนธรรม ประเพณีท้องถิ่นของแต่ละองค์กรปกครองส่วนท้องถิ่นในพื้นที่ ได้ตั้งแต่วันนี้ถึงวันที่ 28 มีนาคม 2567" นายหัฎฐะพลฯ กล่าวในช่วงท้าย

ที่มา : https://www.thaigov.go.th/news/contents/details/80836