รัฐบาลไทย-ข่าวทำเนียบรัฐบาล-โฆษก มท. ชี้แจงกรณีมีผู้ยื่นฟ้อง ครม. และ รมว.มหาดไทยในโครงการจัดรูปที่ดิน จ.พิษณุโลก เผยเป็นการอนุมัติให้ใช้ที่ดินโดยรัฐบาลที่ผ่านมา และโยธาดำเนินทุกขั้นตอนตามกฎหมาย ผ่านการเห็นชอ


วันเสาร์ที่ 30 มีนาคม 2567
30/03/2567
พิมพ์
โฆษก มท. ชี้แจงกรณีมีผู้ยื่นฟ้อง ครม. และ รมว.มหาดไทยในโครงการจัดรูปที่ดิน จ.พิษณุโลก เผยเป็นการอนุมัติให้ใช้ที่ดินโดยรัฐบาลที่ผ่านมา และโยธาดำเนินทุกขั้นตอนตามกฎหมาย ผ่านการเห็นชอ
โฆษก มท. ชี้แจงกรณีมีผู้ยื่นฟ้อง ครม. และ รมว.มหาดไทยในโครงการจัดรูปที่ดิน จ.พิษณุโลก เผยเป็นการอนุมัติให้ใช้ที่ดินโดยรัฐบาลที่ผ่านมา และโยธาดำเนินทุกขั้นตอนตามกฎหมาย ผ่านการเห็นชอบหน่วยงานเกี่ยวข้องก่อนเสนอ ครม. ยึดเป้าหมายพัฒนาโครงการฯ
โฆษก มท. ชี้แจงกรณีมีผู้ยื่นฟ้อง ครม. และ รมว.มหาดไทยในโครงการจัดรูปที่ดิน จ.พิษณุโลก เผยเป็นการอนุมัติให้ใช้ที่ดินโดยรัฐบาลที่ผ่านมา และโยธาดำเนินทุกขั้นตอนตามกฎหมาย ผ่านการเห็นชอบหน่วยงานเกี่ยวข้องก่อนเสนอ ครม. ยึดเป้าหมายพัฒนาโครงการเพื่อยกระดับคุณภาพชีวิตชาวพิษณุโลก
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า ตามที่ได้ปรากฎข้อมูลข่าวในสื่อมวลชนว่า เมื่อวันที่ 29 มี.ค. 67 ได้มีผู้ยื่นฟ้องคณะรัฐมนตรี (ครม.) และ รมว.มหาดไทย ต่อศาลปกครองกลาง กรณีใช้อำนาจอนุมัติให้นำที่ราชพัสดุและที่ดินสาธารณสมบัติของแผ่นดิน ไปใช้ในโครงการจัดรูปที่ดินเพื่อพัฒนาพื้นที่จังหวัดพิษณุโลกบริเวณหนองตาเหี่ยม ต.อรัญญิก อ.เมืองพิษณุโลก จ.พิษณุโลก นั้น
กรมโยธาธิการและผังเมืองในฐานะผู้ดูแลเรื่องการจัดรูปที่ดิน และได้ชี้แจงว่า โครงการนี้เป็นการดำเนินการตามแผนพัฒนาเมืองให้เป็นไปตามผังเมืองพิษณุโลกมีการอนุมัติโครงการตั้งแต่ปลายปี 58 ซึ่งบางส่วนของโครงการมีการใช้ที่ราชพัสดุซึ่งได้รับการอนุมัติให้ใช้ที่ดินโดย ครม. ในรัฐบาลที่ผ่านมา เมื่อวันที่ 5 ก.ค. 66 ซึ่งก่อนจะเสนอ ครม.พิจารณาอนุมัติ กระทรวงมหาดไทย โดยกรมโยธาธิการและผังเมืองได้หารือ ขอความเห็นหน่วยงานต่างๆ และผ่านการพิจารณาคณะกรรมการที่เกี่ยวข้องตามขั้นตอนของกฎหมาย
"ท่านอนุทิน ชาญวีรกูล รองนายกรัฐมนตรีและรมว.มหาดไทย ได้ทราบเรื่องและแม้จะเป็นเรื่องที่อนุมัติในรัฐบาลที่แล้วแต่ท่านก็ให้ความสำคัญติดตามที่มาที่ไปของเรื่อง และให้หน่วยงานที่เกี่ยวข้องเตรียมข้อมูลให้พร้อมในกรณีที่ศาลพิจารณาแล้วรับคำฟ้องก็ให้ว่าไปตามขั้นตอน เพราะทุกอย่างสามารถชี้แจงได้ การดำเนินกระบวนการต่าง ๆ ผ่านขั้นตอนมีเอกสารชัดเจน โดยท่านให้นโยบายเจ้าหน้าที่ว่าการฟ้องร้องเหล่านี้ไม่ได้เป็นเรื่องที่ต้องกังวล เนื่องจากเป็นการใช้สิทธิทางกฎหมายปกติที่ประชาชนสามารถยื่นต่อศาลปกครองได้หากพบว่ามีโครงการใดของรัฐอาจดำเนินการไม่ชอบ หรือละเมิดสิทธิประชาชน แล้วศาลท่านจะพิจารณาตามข้อมูลหลักฐานและให้ความเป็นธรรมเอง ซึ่งหน้าที่ของทุกคนก็มีเพียงการดำเนินการตามขั้นตอนและเคารพกฎหมาย และเคารพศาล" น.ส.ไตรศุลี กล่าว
โฆษกกระทรวงมหาดไทย กล่าวว่า กรมโยธาธิการและผังเมือง ในฐานะหน่วยงานหลักที่ดูแลการดำเนินโครงการจัดรูปที่ดิน ได้ให้ข้อมูลเกี่ยวกับโครงการจัดรูปที่ดินเพื่อพัฒนาพื้นที่บริเวณหนองตาเหี่ยม ต.อรัญญิก อ.เมืองพิษณุโลกว่า เป็นโครงการพัฒนาเมืองให้เป็นไปตามผังเมืองเมืองพิษณุโลก เพื่อยกระดับคุณภาพชีวิตความเป็นอยู่ของประชาชนในพื้นที่ให้ดีขึ้น โครงการได้รับความเห็นชอบจากคณะกรรมการจัดรูปที่ดินเพื่อพัฒนาพื้นที่ส่วนจังหวัดพิษณุโลก เมื่อวันที่ 19 พ.ย. 58 และประกาศโครงการในราชกิจจานุเบกษาเมื่อ 3 ธ.ค. 58 มีพื้นที่รวมทั้งสิ้น 1,404-3-20 ไร่ (ครอบคลุมพื้นที่สวนสาธารณะเฉลิมพระเกียรติ ร.9 แล้ว) โดยโครงการนี้ได้จัดเวทีรับฟังความคิดเห็น ณ เวทีกลางสวนเฉลิมพระเกียรติฯ เมื่อวันที่ 26 พ.ย. 63 และยังเปิดโอกาสให้แสดงความคิดเห็นเพิ่มเติมได้อีกไม่น้อยกว่า 15 วัน ซึ่งพบว่าประชาชนส่วนใหญ่เห็นด้วยกับโครงการ
อย่างไรก็ตาม ในเวลาต่อมา เมื่อวันที่ 29 ม.ค. 64 คณะกรรมการส่วนจังหวัดมีมติเห็นชอบการขยายเขตโครงการ เป็น 1,451-2-24 ไร่ เนื่องจากจากนายศรีสุวรรณ จรรยา นายกสมาคมต่อต้านสภาวะโลกร้อนและพวก 13 คน ได้ยื่นคัดค้านการก่อสร้างถนนผ่านสวนเฉลิมพระเกียรติฯ ต่อศาลปกครองพิษณุโลกเมื่อวันที่ 12 มี.ค. 62 ทำให้ผู้ดำเนินโครงการได้รวบรวมที่ดินของประชาชนเข้าร่วมโครงการเพื่อนำมาชดเชยเพิ่มพื้นที่ให้สามารถพัฒนาสวนสาธารณะให้มีเนื้อที่เป็นไปตามที่กฎหมายกำหนด ทำให้มีจำนวนประชาชนเจ้าของกรรมสิทธิ์ที่ดินแบ่งส่วนที่ดินของตนเองเพื่อร่วมโครงการจัดรูปที่ดินทั้งสิ้น 260 ราย จำนวน 589 แปลง
ทั้งนี้ นอกจากที่ดินของประชาชนและเอกชนที่มีเจ้าของกรรมสิทธิ์แล้ว การจัดรูปที่ดินตามโครงการนี้ยังมีที่ดินส่วนที่เป็นพื้นที่สวนสาธารณะเฉลิมพระเกียรติฯ 2 ส่วนหลัก ซึ่งทั้งหมดได้รับความยินยอมจากหน่วยงานที่มีหน้าที่ดูแลรักษาและใช้ประโยชน์ที่ดินตามขั้นตอนของกฎหมายแล้ว ประกอบด้วย ส่วนแรก เป็นสระประจำ ต.อรัญญิก พื้นที่ 50-0-60 ไร่ เป็นที่ดินตาม เป็นที่ดินตาม มาตรา 55(2) พ.ร.บ.จัดรูปที่ดินเพื่อพัฒนาพื้นที่ พ.ศ. 2547 (ที่ดินสาธารณสมบัติของแผ่นดินที่ประชาชนยังใช้ประโยชน์อยู่ แต่ได้มีการจัดที่ดินแปลงอื่นให้ใช้แทน โดยประกาศในราชกิจจานุเบกษาแล้ว) ซึ่งราชกิจจานุเบกษาได้ประกาศที่ดินส่วนนี้แล้วเมื่อวันที่ 1 ก.ค. 65
ส่วนที่2 เป็นที่ดินราชพัสดุ เลขที่ พล 385 ขนาดพื้นที่ 104-3-64 ไร่ เป็นที่ดินตาม มาตรา 55(3)พ.ร.บ.จัดรูปที่ดินฯ (ที่สาธารณสมบัติของแแผ่นดินสำหรับใช้ประโยชน์แผ่นดินโดยเฉพาะหรือที่สงวดหรือหวงห้ามไว้ ซึ่งทางราชการไม่ประสงค์จะสงวนหรือหวงห้ามไว้อีกต่อไป และ ครม.ให้ความเห็นชอบแล้ว) ซึ่ง ครม. ได้ให้ความเห็นชอบแล้วเมื่อวันที่ 5 ก.ค. 66
น.ส.ไตรศุลี กล่าวว่า สำหรับประเด็นที่ผู้ยื่นฟ้องต่อศาลปกครองได้มีการระบุถึงประเด็นว่าในโครงการจัดรูปที่ดินฯ ได้มีการวางแนวทำถนนเพื่อเชื่อมถนนสาย ฉ 1 กับทางหลวงแผ่นดินหมายเลข 12 ทำให้พื้นที่สวนสาธารณะเกิดความเสียหาย ปิดกั้นการใช้ประโยชน์ของประชาชนนั้น กรมโธยาธิการและผังเมือง ชี้แจงว่าการก่อสร้างถนนสาย ฉ 1 อยู่ภายใต้โครงการพัฒนาโครงสร้างพื้นฐานตาม กฎกระทรวงฉบับที่ 419 (พ.ศ. 2542) ให้ใช้บังคับผังเมืองรวมเมืองพิษณุโลก พ.ศ. 2553 มีขนาดเขตทาง 30 เมตร จัดเป็นถนนสายหลัก จะทำหน้าที่เป็นถนนเชื่อมระหว่างชุมชนกับถนนสายประธานเพื่อกระจายการจราจรไปตามถนนสายรองและเป็นถนน ที่ใช้เชื่อมต่อกับบริเวณต่าง ๆ ของชุมชน มีหน้าที่ระบายการจราจรจากย่านใจกลางเมืองไปยังทิศเหนือของเมืองพิษณุโลกสู่ทางหลวงแผ่นดินหมายเลข 126 (ตอนเลี่ยงเมืองทิศเหนือ) รวมถึงยังเป็นการเปิดพื้นที่เพื่อรองรับการเจริญเติบโตของเมืองพิษณุโลกที่ถูกกำหนดไว้ด้วย
ส่วนประเด็นที่ผู้ยื่นฟ้องศาลปกครองแสดงข้อกังวลว่า เมื่อดำเนินการจัดรูปที่ดินแล้วอำนาจในการบริหารจัดการสวนเฉลิมพระเกียรติฯ จากเดิมที่เป็นของเทศบาลนครพิษณุโลกจะตกไปอยู่ภายใต้การควบคุมสั่งการของคณะกรรมการจัดรูปที่ดินทั้งหมดนั้น ในเรื่องนี้กรมโยาธิการและผังเมืองได้ชี้แจงว่า ตาม มาตรา 72 พ.ร.บ.จัดรูปที่ดินฯ ได้กำหนดให้ทรัพย์สินที่จัดทำขึ้นตามโครงการจัดรูปที่ดินทั้งหมดนั้นเป็นทรัพย์สินของรัฐ และยังคงอยู่ในความควบคุมของหน่วยงานที่เกี่ยวข้อง ดังนั้น อำนาจในการบริหารจัดการสวนจะยังคงเป็นของเทศบาลนครพิษณุโลก และที่ผ่านมาในการดำเนินการต่าง ๆ ที่เกี่ยวข้องกับสวนเฉลิมพระเกียรติฯ ผู้ดำเนินโครงการได้ปรึกษาหารือกับเทศบาลนครพิษณุโลกเพื่อนำมาปรับปรุงการดำเนินโครงการในส่วนต่าง ๆ โดยต่อเนื่องด้วยแล้ว
"ผู้ดำเนินโครงการได้มีแนวทางการปรับปรุงสภาพแวดล้อมต่าง ๆ ให้สามารถใช้ประโยชน์พื้นที่ภายในสวนได้ดียิ่ง การดำเนินการต่าง ๆ ได้ผ่านมามีส่วนร่วมให้ความคิดเห็นจากประชาชนในพื้นที่และหน่วยงานที่เกี่ยวข้อง เพื่อให้ชาวพิษณุโลกสามารถใช้ประโยชน์จากสวนเฉลิมพระเกียรติฯ เป็นสถานที่ออกกำลังกาย พักผ่อนหย่อนใจได้อย่างเหมาะสม ขณะที่การจัดรูปที่ดินโดยรวมได้มีการก่อสร้างถนนและขยายเขตให้บริการสาธารณูปโภคพื้นฐาน ไปในบริเวณที่ดินตาบอดลดปัญหาการเข้าถึงบริการสาธารณะของประชาชนด้วย" น.ส.ไตรศุลี กล่าว

ที่มา : https://www.thaigov.go.th/news/contents/details/81095