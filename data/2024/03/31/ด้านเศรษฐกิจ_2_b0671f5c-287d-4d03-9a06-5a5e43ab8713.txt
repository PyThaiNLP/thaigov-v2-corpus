รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม ตรวจโครงการก่อสร้างบนถนนพระราม 2  เพื่อเตรียมพื้นที่อำนวยความสะดวกความปลอดภัยในการเดินทาง และการบริหารการจราจรช่วงเทศกาลสงกรานต์ 2567 


วันเสาร์ที่ 30 มีนาคม 2567
นายชยธรรม์ พรหมศร ปลัดกระทรวงคมนาคม ตรวจโครงการก่อสร้างบนถนนพระราม 2  เพื่อเตรียมพื้นที่อำนวยความสะดวกความปลอดภัยในการเดินทาง และการบริหารการจราจรช่วงเทศกาลสงกรานต์ 2567
....
นายชยธรรม์ พรหมศร ปลัดกระทรวงคมนาคม ตรวจโครงการก่อสร้างบนถนนพระราม 2 เพื่อเตรียมพื้นที่อำนวยความสะดวกความปลอดภัยในการเดินทาง และการบริหารการจราจรช่วงเทศกาลสงกรานต์ 2567 พร้อมด้วย นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร นายจิระพงศ์ เทพพิทักษ์ รองอธิบดีกรมทางหลวง ผู้แทนการทางพิเศษแห่งประเทศไทย และหน่วยงานที่เกี่ยวข้อง ร่วมลงพื้นที่ เมื่อวันที่ 29 มีนาคม 2567 ณ ศูนย์บริหารการจราจรระหว่างการก่อสร้างโครงการทางหลวงพิเศษหมายเลข 82 จังหวัดสมุทรสาคร
นายชยธรรม์ พรหมศร กล่าวว่า นายกรัฐมนตรี นายเศรษฐา ทวีสิน ได้มีความห่วงใยและได้สั่งการให้กระทรวงคมนาคมเตรียมความพร้อมรองรับการเดินทางของประชาชนช่วงเทศกาลสงกรานต์ 2567         โดยอำนวยความสะดวกจัดเตรียมจำนวนรถโดยสารให้เพียงพอไม่ให้เกิดความแออัด รวมถึงดูแลเส้นทางคมนาคมไม่ให้เกิดการจราจรติดขัดโดยเฉพาะอย่างยิ่งบริเวณถนนพระราม 2 โดยนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้ดำเนินการตามข้อสั่งการดังกล่าว มอบหมายให้ทุกหน่วยงานในสังกัดกระทรวงคมนาคม เตรียมความพร้อมอำนวยความสะดวกและความปลอดภัยให้กับประชาชนอย่างเต็มกำลังความสามารถ โดยมอบหมายให้กรมทางหลวง  และการทางพิเศษแห่งประเทศไทย ติดตามเร่งรัดการก่อสร้างในพื้นที่ถนนพระราม 2 ให้เป็นไปตามแผน                  และเตรียมพร้อมอำนวยความสะดวกในการเดินทางช่วงเทศกาลสงกรานต์ที่จะถึงนี้ ในวันนี้จึงได้ลงพื้นที่     เพื่อตรวจการทำงานของศูนย์บริหารการจราจรระหว่างก่อสร้าง โครงการก่อสร้างทางยกระดับ ช่วงบางขุนเทียน - บ้านแพ้ว พร้อมรับฟังรายงานสรุปภาพรวมการดำเนินโครงการต่าง ๆ โดยได้เน้นย้ำให้ทุกหน่วยงานดำเนินการมาตรการแก้ไขปัญหารถติดบนถนนพระราม 2 ตามนโยบายของรัฐมนตรีว่าการกระทรวงคมนาคม ในการอำนวยความสะดวกและความปลอดภัยให้แก่ประชาชนตลอดช่วงเทศกาลสงกรานต์ 2567 โดยมีเป้าหมายอุบัติเหตุเป็นศูนย์ ซึ่งขณะนี้ทุกหน่วยงานได้เตรียมความพร้อมทั้งบุคลากรเจ้าหน้าที่ เครื่องจักรและรถโมบายกรมทางหลวงสำหรับเข้าพื้นที่ฉุกเฉินได้อย่างรวดเร็ว รวมทั้งมาตรการบริหารการจราจรบริเวณทางแยกจุดตัด ทล.35 กับ ทล. 9  (แยกบางขุนเทียน) จุดเสี่ยงบริเวณคอขวด การจัดทางเบี่ยงจราจรเพื่อให้รถวิ่งได้อย่างสะดวก ทั้งนี้ เพื่อแก้ปัญหาในระยะยาว ได้มอบหมายให้ทุกหน่วยงานถอดบทเรียนสถานการณ์การจราจรติดขัดในกรณีต่าง ๆ เพื่อปรับปรุงและแก้ไขปัญหาอย่างเร่งด่วนต่อไป สำหรับการเปิดการใช้บริการมอเตอร์เวย์ M81 บางใหญ่ - กาญจนบุรี            และ M6 บางปะอิน - โคราช นั้น ให้ดำเนินการเปิดให้บริการแก่ประชาชนในช่วงเทศกาลสงกรานต์นี้ได้อย่างสะดวก และปลอดภัย

ที่มา : https://www.thaigov.go.th/news/contents/details/81097