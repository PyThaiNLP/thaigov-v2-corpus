รัฐบาลไทย-ข่าวทำเนียบรัฐบาล-“สุริยะ” สั่งเร่งสอบเหตุน้ำปูนตกใส่รถยนต์จนกระจกแตก บริเวณสถานีอิมแพ็คเมืองทองธานี ในโครงการรถไฟฟ้าสายสีชมพูส่วนต่อขยายฯ สั่งหยุดงาน 7 วัน พร้อมวางแนวทางป้องกัน


วันอาทิตย์ที่ 31 มีนาคม 2567
“สุริยะ” สั่งเร่งสอบเหตุน้ำปูนตกใส่รถยนต์จนกระจกแตก บริเวณสถานีอิมแพ็คเมืองทองธานี ในโครงการรถไฟฟ้าสายสีชมพูส่วนต่อขยายฯ สั่งหยุดงาน 7 วัน พร้อมวางแนวทางป้องกัน
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม เปิดเผยว่า การรถไฟฟ้าขนส่งมวลชนแห่งประเทศไทย (รฟม.) ในฐานะหน่วยงานกำกับดูแลการดำเนินงานโครงการรถไฟฟ้าสายสีชมพูส่วนต่อขยาย ช่วงสถานีศรีรัช - สถานีเมืองทองธานี ระบุว่า ได้รับรายงานจากผู้รับสัมปทาน (บริษัท นอร์ทเทิร์น บางกอกโมโนเรล จำกัด (NBM)) ว่า เมื่อวานนี้ (30 มีนาคม 2567) เวลาประมาณ 20.00 น. ที่ผ่านมา ได้เกิดอุบัติเหตุในระหว่างที่มีงานเทคอนกรีตพื้นสถานีชั้น Concourse ของสถานีอิมแพ็คเมืองทองธานี (MT01)
สำหรับเหตุการณ์ดังกล่าว เกิดขึ้นในขณะเทคอนกรีต แบบด้านข้างได้เคลื่อนตัว ทำให้เศษคอนกรีตเหลวร่วงหล่นตกใส่รถยนต์บุคคลที่ 3 จำนวน 1 คัน ได้รับความเสียหาย บริเวณกระจกรถยนต์ด้านหลังแตก เป็นเหตุให้มีผู้โดยสารที่นั่งบริเวณเบาะหลังได้รับบาดเจ็บเล็กน้อย 1 ราย จากนั้นอาสากู้ภัยได้นำส่งผู้บาดเจ็บไปตรวจร่างกายที่โรงพยาบาลเวิลด์ เมดิคอล และได้ออกจากโรงพยาบาลแล้ว โดยในช่วงเวลาเกิดเหตุ เจ้าหน้าที่โครงการฯ ได้หยุดงานและแก้ไขเหตุในทันที ทั้งนี้ บริษัท NBM ได้เข้ารับผิดชอบค่าเสียหายทั้งหมดต่อรถยนต์คันดังกล่าว จนได้ข้อยุติแล้ว และจะมีการติดตามผู้เสียหายในเรื่องแนวทางการเยียวยาต่อไป
นายสุริยะ กล่าวต่อว่า ล่าสุดกรมการขนส่งทางราง (ขร.) และ รฟม. ได้สั่งการให้หยุดงานในพื้นที่ดังกล่าวเป็นเวลา 7 วัน และให้บริษัทที่ปรึกษาโครงการ ตรวจสอบขั้นตอนการทำงาน และผู้รับผิดชอบในพื้นที่ รวมทั้งแนวทางการป้องกันการเกิดเหตุ การแก้ไข และรายงาน รฟม. โดยด่วน เพื่อพิจารณาแนวทางการดำเนินการต่อไป นอกจากนี้ ได้สั่งการให้ รฟม. จัดทำสมุดพกสำหรับตัดคะแนนผู้รับสัมปทาน หากเกิดอุบัติเหตุจะถูกตัดคะแนน และหากถูกตัดคะแนนจำนวนมากอาจมีผลในการประมูลงานต่อไป เพื่อกระตุ้นให้ผู้รับเหมามีความรับผิดชอบมากขึ้น และไม่ให้เกิดเหตุเช่นนี้ซ้ำขึ้นอีก อย่างไรก็ตาม กระทรวงคมนาคมต้องขออภัยต่อเหตุการณ์ที่เกิดขึ้น และได้เน้นย้ำให้ผู้รับสัมปทานดำเนินงานให้มีความปลอดภัยสูงสุด

ที่มา : https://www.thaigov.go.th/news/contents/details/81105