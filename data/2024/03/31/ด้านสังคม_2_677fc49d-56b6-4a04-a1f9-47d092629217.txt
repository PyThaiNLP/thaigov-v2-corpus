รัฐบาลไทย-ข่าวทำเนียบรัฐบาล-สธ. เตือนใช้ “ยาทรามาดอล” ไม่ถูกทาง มีโอกาสเสียชีวิตได้


วันอาทิตย์ที่ 31 มีนาคม 2567
สธ. เตือนใช้ “ยาทรามาดอล” ไม่ถูกทาง มีโอกาสเสียชีวิตได้
โฆษกกระทรวงสาธารณสุข เตือนประชาชน ยาทรามาดอลเป็นยาอันตราย ผลข้างเคียงสูง ต้องใช้ตามแพทย์สั่งเท่านั้น หากใช้เองหรือนำไปใช้ในทางที่ผิด หวังความสนุกจากอาการเคลิบเคลิ้มมึนเมา เสี่ยงเสียชีวิตได้
โฆษกกระทรวงสาธารณสุข เตือนประชาชน ยาทรามาดอลเป็นยาอันตราย ผลข้างเคียงสูง ต้องใช้ตามแพทย์สั่งเท่านั้น หากใช้เองหรือนำไปใช้ในทางที่ผิด หวังความสนุกจากอาการเคลิบเคลิ้มมึนเมา เสี่ยงเสียชีวิตได้
นายแพทย์สุรโชค ต่างวิวัฒน์ รองปลัดกระทรวงสาธารณสุข และโฆษกกระทรวงสาธารณสุข กล่าวถึงกรณีมีคนบางกลุ่มนำยาทรามามาดอล หรือที่เรียกกันว่ายาเขียวเหลือง มาใช้เพื่อให้เกิดความเคลิบเคลิ้ม มึนเมา ว่า เป็นการกระทำที่เสี่ยงอันตรายถึงขั้นเสียชีวิต เนื่องจากยาทรามาดอล (Tramadol, Tramadol hydrochloride) เป็นยาอันตรายที่ใช้ในกรณีมีอาการปวดรุนแรงเท่านั้น มีผลข้างเคียงสูง ทำให้คลื่นไส้ อาเจียน มึนงง ง่วงซึม หากได้รับยาเกินขนาด ระบบหัวใจและหลอดเลือดจะล้มเหลว เกิดอาการชัก และระบบหายใจทำงานช้าลงจนถึงขั้นเสียชีวิตได้
นายแพทย์สุรโชคกล่าวต่อว่า สำหรับผู้ที่ไม่ได้ใช้ยาเกินขนาด แต่มีการใช้ยาต่อเนื่องเป็นเวลานาน จนเกิดการเสพติด เมื่อหยุดใช้ยากะทันหัน พบว่าจะมีอาการถอนยา เช่น รู้สึกตื่นตัวจนไม่สามารถควบคุมได้คล้ายกับรับประทานยากระตุ้นประสาท กล้ามเนื้อหดเกร็ง ขาสั่น ต้องเคลื่อนไหวตลอดเวลา มีความวิตกกังวลมากกว่าปกติ เป็นต้น การใช้ยาทรามาดอลจึงต้องอยู่ในความดูแลของแพทย์เท่านั้น เพื่อความปลอดภัย
“ต้องขอเตือนประชาชนที่ยังนำยาทรามาดอลไปในทางที่ไม่ถูกต้อง เช่น ผสมกับยาตัวอื่นหรือเครื่องดื่ม เพื่อหวังผลเพียงความสนุกสนานจากอาการเคลิบเคลิ้มมึนเมา ขอให้เลิกพฤติกรรมเสี่ยงดังกล่าว จะได้ไม่เกิดความสูญเสียทั้งชีวิตเราเองและครอบครัวที่รักเรา” นายแพทย์สุรโชคกล่าว
************************* 31 มีนาคม 2567

ที่มา : https://www.thaigov.go.th/news/contents/details/81106