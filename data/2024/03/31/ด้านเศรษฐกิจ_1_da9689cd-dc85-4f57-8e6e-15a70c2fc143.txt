รัฐบาลไทย-ข่าวทำเนียบรัฐบาล-รมช.ไชยา ชู “นาวังโมเดล” ต้นแบบอาหารสัตว์คุณภาพสูง รับมือสู้วิกฤตอาหารสัตว์แพง มุ่งสู่การสร้างรายได้อย่างยั่งยืน


วันเสาร์ที่ 30 มีนาคม 2567
รมช.ไชยา ชู “นาวังโมเดล” ต้นแบบอาหารสัตว์คุณภาพสูง รับมือสู้วิกฤตอาหารสัตว์แพง มุ่งสู่การสร้างรายได้อย่างยั่งยืน
รมช.ไชยา ชู “นาวังโมเดล” ต้นแบบอาหารสัตว์คุณภาพสูง รับมือสู้วิกฤตอาหารสัตว์แพง มุ่งสู่การสร้างรายได้อย่างยั่งยืน
นายไชยา พรหมา รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมสหกรณ์โคนมหนองบัวลำภู จำกัด อำเภอนาวัง จังหวัดหนองบัวลำภู โดยมี น.สพ. ประภาส  ภิญโญชีพ รองอธิบดีบดีกรมปศุสัตว์ ผู้บริหารกระทรวงเกษตรและสหกรณ์ หัวหน้าส่วนราชการในจังหวัด นายสุวิทย์ จันทร์หวร ผู้ว่าราชการจังหวัดหนองบัวลำภู หน่วยงานที่เกี่ยวข้องและเกษตรกรให้การต้อนรับในพื้นที่ เพื่อร่วมเป็นสักขีพยานในการลงนาม MOU ซื้อขายข้าวโพดพร้อมฝักหมัก (Corn Silage) ระหว่างผู้ประกอบการกับสหกรณ์โคนมหนองบัวลำภู รวมถึงพบปะและให้กำลังใจเกษตรกรผู้เลี้ยงโคนมภายใต้โครงการช่วยเหลือเกษตรกรผู้เลี้ยงโคนมจากวิกฤติอาหารสัตว์ราคาแพง เพื่อให้เกษตรกรยืนบนขาของตนเองได้
รมช.ไชยา กล่าวว่า ตามที่ได้เกิดสถานการณ์วิกฤตอาหารสัตว์ราคาแพงส่งผลให้เกษตรกรผู้เลี้ยงโคนมแบกรับภาระต้นทุนที่เพิ่มขึ้น ซึ่งกระทรวงเกษตรฯ โดยกรมปศุสัตว์ได้จัดทำโครงการช่วยเหลือเกษตรกรโคนมภายใต้วิกฤตอาหารสัตว์ราคาแพง หรือ “นาวังโมเดล” เพื่อส่งเสริมเกษตรกรผู้เลี้ยงโคนมใช้ "ข้าวโพดหมัก" เป็นแหล่งอาหารคุณภาพ โดยนำข้าวโพด พร้อมฝักหมักหรือ Corn silage มาใช้เป็นแหล่งอาหารหยาบคุณภาพดีสำหรับการเลี้ยงโคนมในพื้นที่ ซึ่งช่วยลดต้นทุนด้านอาหารสัตว์
จากผลการดำเนินงาน พบว่า ปริมาณน้ำนมดิบเพิ่มขึ้น 31.8 % คุณภาพน้ำนมดิบเพิ่มขึ้น 0.91 % และสามารถต้นทุนการผลิต 6.6 % ทำให้เกษตรกรมีรายได้เพิ่มขึ้น และมีความเป็นอยู่ที่ดีขึ้น สามารถประกอบอาชีพการเลี้ยงโคนม เป็นอาชีพหลักได้อย่างมั่นคง และยั่งยืนตลอดไป
หลังจากนั้น รัฐมนตรีช่วยฯ ไชยา ได้ลงพื้นที่เยี่ยมชมแปลงสาธิตการเก็บเกี่ยวผลผลิตข้าวโพดพร้อมฝักบ้านนากลาง อำเภอนาวัง จังหวัดหนองบัวลำภู และเยี่ยมชมกิจกรรมการเลี้ยงโคนมของฟาร์มต้นแบบนาวังโมเดล และการสาธิตการผลิต Corn Silage ชนิดอัดก้อน บรรจุถุง และบรรจุบ่อหมัก (Bunker) และเดินทางต่อไปยังกลุ่มวิสาหกิจชุมชนผู้เลี้ยงไก่งวง บ้านโป่งแค อำเภอนากลาง จังหวัดหนองบัวลำภู เพื่อเยี่ยมชมการดำเนินงานของกลุ่มวิสาหกิจชุมชนฯ พร้อมรับฟังปัญหาพร้อมหาแนวทางในการช่วยเหลือเกษตรกรเพื่อให้สามารถจำหน่ายผลผลิตสินค้าไก่งวงทั้งในประเทศและต่างประเทศ ตลอดจนสนับสนุนงบประมาณจากทางจังหวัดในการสร้างโรงงานแปรรูปผลิตภัณฑ์จากไก่งวง เพื่อเพิ่มมูลค่าของผลิตภัณฑ์สร้างรายได้ให้กับเกษตรกรแบบยั่งยืน พร้อมให้กำลังใจเกษตรกรในพื้นที่ อีกด้วย

ที่มา : https://www.thaigov.go.th/news/contents/details/81092