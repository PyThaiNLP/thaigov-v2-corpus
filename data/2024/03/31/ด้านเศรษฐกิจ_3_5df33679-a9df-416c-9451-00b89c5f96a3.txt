รัฐบาลไทย-ข่าวทำเนียบรัฐบาล-เลขานุการรัฐมนตรีฯ ไพลิน ร่วมพิธีเปิดงาน “เทศกาลเที่ยวเมืองไทย ครั้งที่ 42 ประจำปี 2567” (Thailand Tourism Festival : TTF 2024)


วันอาทิตย์ที่ 31 มีนาคม 2567
31/03/2567
พิมพ์
เลขานุการรัฐมนตรีฯ ไพลิน ร่วมพิธีเปิดงาน “เทศกาลเที่ยวเมืองไทย ครั้งที่ 42 ประจำปี 2567” (Thailand Tourism Festival : TTF 2024)
เลขานุการรัฐมนตรีฯ ไพลิน ร่วมพิธีเปิดงาน “เทศกาลเที่ยวเมืองไทย ครั้งที่ 42 ประจำปี 2567” (Thailand Tourism Festival : TTF 2024)
วันที่ 28 มีนาคม 2567 นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เข้าร่วมพิธีเปิดงาน “เทศกาลเที่ยวเมืองไทย ครั้งที่ 42 ประจำปี 2567” (Thailand Tourism Festival : TTF 2024) โดยมี นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธาน พร้อมด้วย นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา ผู้บริหารหน่วยงานภาครัฐ ภาคเอกชน รัฐวิสาหกิจ ผู้ว่าราชการจังหวัด คณะทูตานุทูต และคณะกรรมการยุทธศาสตร์ซอฟต์พาวเวอร์แห่งชาติ เข้าร่วม ณ ฮอลล์ 1 - 4 ชั้น G ศูนย์การประชุมแห่งชาติสิริกิติ์
โอกาสนี้ นายกรัฐมนตรีกล่าวเปิดงานว่า รัฐบาลให้ความสำคัญกับการส่งเสริมการท่องเที่ยวและได้ตั้งเป้าหมายให้ไทยเป็นศูนย์กลางเมืองท่องเที่ยว (Tourism Hub) ยกระดับเมืองรองให้เป็นเมืองหลักด้านการท่องเที่ยว ขยายโอกาสในการสร้างรายได้จากการท่องเที่ยว เพื่อความมั่นคงทางเศรษฐกิจของประเทศอย่างยั่งยืน ด้วยศักยภาพของเมืองไทยที่มีแหล่งท่องเที่ยวที่สวยงาม มีอัตลักษณ์ศิลปวัฒนธรรมและวิถีชีวิตของชุมชนอันเป็นเอกลักษณ์ และยังมี Soft Power หลายสาขาที่สามารถชูเป็นจุดขายของไทยได้ ศักยภาพต่าง ๆ เหล่านี้จะเป็นปัจจัยสำคัญในการขับเคลื่อนให้ประเทศไทยก้าวสู่ความเป็น Tourism Hub ได้สำเร็จ
สำหรับการจัดงาน “เทศกาลเที่ยวเมืองไทย” ปี 2567 ครั้งที่ 42 (Thailand Tourism Festival: TTF 2024) การท่องเที่ยวแห่งประเทศไทย (ททท.) ร่วมกับกรุงเทพมหานคร หน่วยงานภาครัฐ และภาคเอกชน สมาคมและชมรมต่าง ๆ ในอุตสาหกรรมท่องเที่ยว จัดงานขึ้นระหว่างวันที่ 28 มีนาคม - 1 เมษายน 2567 โดยมีวัตถุประสงค์เพื่อประชาสัมพันธ์เอกลักษณ์ของแหล่งท่องเที่ยว พร้อมทั้งนำเสนอสินค้าและบริการท่องเที่ยวที่มีคุณภาพ ทั้ง 5 ภูมิภาคของไทย ซึ่งกระตุ้นให้เกิดการเดินทางท่องเที่ยวจากเมืองท่องเที่ยวหลักสู่เมืองท่องเที่ยวรอง รวมทั้งส่งเสริมภาพลักษณ์การท่องเที่ยวที่ปลอดภัย ประทับใจ และมีความหลากหลายในด้านวัฒนธรรม ประเพณี วิถีชีวิตและภูมิปัญญาท้องถิ่น

ที่มา : https://www.thaigov.go.th/news/contents/details/81098