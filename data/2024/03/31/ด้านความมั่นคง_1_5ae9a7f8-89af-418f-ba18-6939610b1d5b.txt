รัฐบาลไทย-ข่าวทำเนียบรัฐบาล-อำเภอเกาะพะงันเดินหน้าปราบปรามชาวต่างชาติลักลอบประกอบอาชีพอย่างต่อเนื่อง ฝ่ายปกครอง อ.เกาะพะงัน ร่วมกับตำรวจท่องเที่ยว และตำรวจตรวจคนเข้าเมือง ตรวจสอบธุรกิจชาวต่างชาติลักลอบเปิด


วันเสาร์ที่ 30 มีนาคม 2567
30/03/2567
พิมพ์
อำเภอเกาะพะงันเดินหน้าปราบปรามชาวต่างชาติลักลอบประกอบอาชีพอย่างต่อเนื่อง ฝ่ายปกครอง อ.เกาะพะงัน ร่วมกับตำรวจท่องเที่ยว และตำรวจตรวจคนเข้าเมือง ตรวจสอบธุรกิจชาวต่างชาติลักลอบเปิด
อำเภอเกาะพะงันเดินหน้าปราบปราม ชาวต่างชาติลักลอบ ประกอบอาชีพอย่างต่อเนื่อง ฝ่ายปกครองอำเภอเกาะพะงัน ร่วมกับตำรวจท่องเที่ยว และตำรวจตรวจคนเข้าเมือง ตรวจสอบธุรกิจชาวต่างชาติลักลอบเปิดสอนวิชาเส้าหลิน-Tai chi ที่เกาะพะงัน
วันนี้ (30 มี.ค. 67) นายเจษฎา จิตรัตน์ ผู้ว่าราชการจังหวัดสุราษฎร์ธานี เปิดเผยว่า จังหวัดสุราษฎร์ โดยชุดปฏิบัติการพิเศษอำเภอเกาะพะงัน (ฉก.ธารเสด็จ) ได้บูรณาการร่วมกับเจ้าหน้าที่ตำรวจได้ร่วมกันจับกุมตัว นายสมเพชร ดาวเรือง หรือ Mr.Somphet Daoheuang อายุ 37 ปี สัญชาติ เยอรมัน และนางสาวอาร์เบลี่ นาตาลี รูบาลคาวา โรโจ หรือ Ms.Arbely Natalie Rubalcava Rojo อายุ 34 ปี สัญชาติ แคนาดา ในข้อกล่าวหาเป็นบุคคลต่างด้าวทำงานโดยไม่มีใบอนุญาตทำงาน และบริษัท สัมมา กรุณา จำกัด ซึ่งได้ว่าจ้างบุคคลต่างด้าวที่ไม่มีใบอนุญาตทำงาน โดยได้ควบคุมตัวผู้ต้องหาพร้อมหลักฐานนำส่งพนักงานสอบสวน สภ.เกาะพะงัน เพื่อดำเนินคดีตามกฎหมายแล้ว
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวว่า ตนได้สั่งการนายนันธวัช เจริญวรรณ รองผู้ว่าราชการจังหวัดสุราษฎร์ธานี, ว่าที่ร้อยโท สมชาย เรืองจันทร์ ปลัดจังหวัดสุราษฎร์ธานีให้ความสำคัญกับการป้องกันและปราบปรามการกระทำความผิดทุกรูปแบบ เพื่อนำความสงบสุขมาให้พี่น้องประชาชนหมั่นลงพื้นที่เพื่อค้นหาข้อเท็จจริง แบบรองเท้าสึกก่อนกางเกงขาด ซึ่งเกาะพะงันเดินหน้าปราบปราม ชาวต่างชาติลักลอบ ประกอบอาชีพอย่างต่อเนื่อง โดยนายนพดล ขาวมะลิ นายอำเภอเกาะพะงัน และนายสุทธิพงษ์ ทองเรือง ปลัดอำเภอหัวหน้ากลุ่มงานบริหารงานปกครองได้บูรณาการร่วมกับเจ้าหน้าที่ตำรวจท่องเที่ยว ภายใต้การอำนวยการของพล.ต.ต.ภพพล จักกะพาก ผบก.ทท.3 เจ้าหน้าที่ตำรวจตรวจคนเข้าเมือง ภายใต้การอำนวยการของพล.ต.ต.ทรงโปรด สิริสุขะ ผบก.ตม.6 สั่งการให้ชุดจับกุม ฝ่ายความมั่นคง นำโดย มว.ต.อัครพล พูลผล ปลัดอำเภอฝ่ายความมั่นคง/ผช.ผบ.ร้อย อส.อ.เกาะพะงัน พร้อมด้วยชุดปฏิบัติการพิเศษอำเภอเกาะพะงัน (ฉก.ธารเสด็จ) ,เจ้าหน้าที่ตำรวจท่องเที่ยวเกาะพะงัน นำโดย ด.ต.สายัณห์ สุทธิมาศและเจ้าหน้าที่ตำรวจตรวจคนเข้าเมือง เกาะพะงัน นำโดย ร.ต.อ.สิริวัฒน์ สมหวังร่วมกับจัดระเบียบสังคม
"ชุดปฏิบัติการสามารถจับกุมผู้กระทำความผิดได้ ดังนี้ คดีที่ 1 ได้ร่วมกันจับกุมตัว นายสมเพชร ดาวเรือง หรือ Mr.Somphet Daoheuang อายุ 37 ปี สัญชาติ เยอรมัน โดยกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” คดีที่ 2 ได้ร่วมกันจับกุมตัว นางสาวอาร์เบลี่ นาตาลี รูบาลคาวา โรโจ หรือ Ms.Arbely Natalie Rubalcava Rojo อายุ 34 ปี สัญชาติ แคนาดา โดยกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” ซึ่งสามารถจับกุมผู้ต้องหาทั้ง 2 รายได้ภายในบ้านเลขที่ 84/13 ม.8 ต.เกาะพะงัน อ.เกาะพะงัน จ.สุราษฎร์ธานี และคดีที่ 3 ชุดจับกุมได้ร้องทุกข์กล่าวโทษ บริษัท สัมมา กรุณา จำกัด ซึ่งได้ว่าจ้างบุคคลต่างด้าวที่ไม่มีใบอนุญาตทำงาน มาทำงานที่บริษัทสัมมา กรุณา จำกัด จริง เจ้าหน้าที่ชุดจับกุมจึงขอกล่าวโทษพนักงานสอบสวนให้ดำเนินคดีกับบริษัท สัมมา กรุณา จำกัด และ หุ้นส่วนผู้จัดการ ผู้มีอำนาจลงนามแทน ห้างหุ้นส่วน ในความผิดฐาน “รับคนต่างด้าวที่ไม่มีใบอนุญาตทำงานเข้ามาทำงาน”โดยได้ควบคุมตัวผู้ต้องหาพร้อมหลักฐานนำส่งพนักงานสอบสวน สภ.เกาะพะงัน เพื่อดำเนินคดีตามกฎหมายเรียบร้อยแล้ว" นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าว
นายเจษฎา จิตรัตน์ ผู้ว่าราชการจังหวัดสุราษฎร์ธานี กล่าวทิ้งท้ายว่า จังหวัดสุราษฎร์ธานีให้ความสำคัญกับนโยบายของรัฐบาล และกระทรวงมหาดไทย โดยเฉพาะการรักษาความมั่นคงภายในและความสงบเรียบร้อยของบ้านเมือง ทั้งการจัดระเบียบสังคม และปราบปรามผู้มีอิทธิพล การอำนวยความสะดวกและดูแลความปลอดภัยนักท่องเที่ยว การป้องกันและแก้ไขปัญหายาเสพติด การแก้ไขปัญหาหนี้นอกระบบ รวมถึงภารกิจการ “บำบัดทุกข์ บำรุงสุข” เพื่อนำความสมบูรณ์พูนสุขมาให้กับพี่น้องประชาชน โดยเฉพาะอย่างยิ่งการปฏิบัติการจัดระเบียบสังคม Re X-Ray พื้นที่ ซึ่งได้รับความร่วมมือจากพี่น้องประชาชนมาอย่างต่อเนื่อง หากพบเบาะแสการกระทำความผิดทุก สามารถโทรศัพท์แจ้งเบาะแส ร้องเรียน ร้องทุกข์ ได้ที่ศูนย์ดำรงธรรม ผ่านสายด่วนหมายเลข 1567 หรือแจ้ง เจ้าหน้าที่ฝ่ายปกครอง กำนัน ผู้ใหญ่บ้านในพื้นที่ เพื่อเจ้าหน้าที่จะได้เร่งดำเนินการต่อไป

ที่มา : https://www.thaigov.go.th/news/contents/details/81093