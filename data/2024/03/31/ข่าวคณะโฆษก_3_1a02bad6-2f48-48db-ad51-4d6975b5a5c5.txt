รัฐบาลไทย-ข่าวทำเนียบรัฐบาล-“เกณิกา”เผย ผลงานรัฐบาล โดยกระทรวงดีอี รุกจัดการเว็บพนันเด็ดขาด 5 เดือน ปิดไปกว่า 60,000 เดินหน้าต่อเนื่องตามนโยบาย รบ.ชี้ เป็นอาญชากรรมทางเศรษฐกิจต้องตัดวงจรให้เด็ดขาด 


วันอาทิตย์ที่ 31 มีนาคม 2567
31/03/2567
พิมพ์
“เกณิกา”เผย ผลงานรัฐบาล โดยกระทรวงดีอี รุกจัดการเว็บพนันเด็ดขาด 5 เดือน ปิดไปกว่า 60,000 เดินหน้าต่อเนื่องตามนโยบาย รบ.ชี้ เป็นอาญชากรรมทางเศรษฐกิจต้องตัดวงจรให้เด็ดขาด
“เกณิกา”เผย ผลงานรัฐบาล โดยกระทรวงดีอี รุกจัดการเว็บพนันเด็ดขาด 5 เดือน ปิดไปกว่า 60,000 เดินหน้าต่อเนื่องตามนโยบาย รบ.ชี้ เป็นอาญชากรรมทางเศรษฐกิจต้องตัดวงจรให้เด็ดขาด
วันนี้ (31 มี.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงนโยบายเดินหน้าปราบเว็บพนันออนไลน์ โดย นายประเสริฐ  จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ซึ่งนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตระหนักว่า เว็บพนันในปัจจุบันเข้าข่ายเป็นอาญชากรรมทางเศรษฐกิจมีความผิดตามกฎหมาย หลอกลวง มีการโกง หลอกเอาข้อมูลไปขาย โดยเฉพาะมีเยาวชนจำนวนมากหลงเชื่อ เข้าไปเล่นเว็บพนันเหล่านี้ สร้างความเสียหายทั้งทางเศรษฐกิจและสังคมเป็นวงกว้าง รัฐบาลจึงเดินหน้า
ปราบปรามเว็บพนันอย่างต่อเนื่อง เพื่อตัดวงจรอาชญากรรมออนไลน์ไม่ให้เกิดความเสียหายในวงกว้าง
น.ส.เกณิกา กล่าวต่อว่า กระทรวงดีอีได้ให้ความสำคัญในการตรวจสอบ ระงับ ยับยั้ง และปิดกั้นเว็บพนันออนไลน์อย่างจริงจัง และต่อเนื่อง โดยมุ่งระงับข้อมูลคอมพิวเตอร์ที่ไม่เหมาะสม ตั้งแต่  1 ตุลาคม 2566 - 5 มีนาคม 2567  ทำการระงับข้อมูลที่ไม่เหมาะสมทุกประเภทไปแล้วจำนวน 60,681 รายการ โดยปิดกั้นเว็บไซต์เกี่ยวกับพนันออนไลน์ จำนวน 25,571 รายการ  เพิ่มขึ้น 13 เท่าตัวจาก 2,059 เว็บ ในช่วงเวลาเดียวกันปี 2566 ทั้งนี้ความผิด พ.ร.บ.การพนัน มีดังนี้– ผู้จัดให้เล่น – มาตรา 5 จำคุก 1-10 ปี ปรับ 20,000 – 200,000 บาท หรือทั้งจำทั้งปรับ– ผู้เล่น/ประกาศชักชวน – มาตรา 12 จำคุกไม่เกิน 2 ปี ปรับไม่เกิน 2,000 บาท หรือ ทั้งจำทั้งปรับ
อย่างไรก็ตาม รัฐบาลห่วงใยพี่น้องประชาชน ขออย่าหลงเชื่อคำโฆษณาชวนเชื่อให้เข้าลงทุนหรีอทำเงินจากเว็บไซต์พนันออนไลน์ เพราะจะตกเป็นเหยื่อของมิจฉาชีพ และอาจถูกหลอกให้โหลดแอปดูดเงินมาติดตั้งในเครื่อง หรือหลอกลวงขโมยข้อมูลสำคัญไปใช้ทำผิดกฎหมาย สร้างความเสียหายให้กับตนเองและครอบครัว

ที่มา : https://www.thaigov.go.th/news/contents/details/81103