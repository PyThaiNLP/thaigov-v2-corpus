รัฐบาลไทย-ข่าวทำเนียบรัฐบาล-"ทปษ.บุญสิงห์" ลงพื้นที่ตรวจติดตามความพร้อมเส้นทางการส่งออกสินค้าด้านปศุสัตว์ ไทย-ลาว-จีน 


วันเสาร์ที่ 16 มีนาคม 2567
"ทปษ.บุญสิงห์" ลงพื้นที่ตรวจติดตามความพร้อมเส้นทางการส่งออกสินค้าด้านปศุสัตว์ ไทย-ลาว-จีน
"ทปษ.บุญสิงห์" ลงพื้นที่ตรวจติดตามความพร้อมเส้นทางการส่งออกสินค้าด้านปศุสัตว์ ไทย-ลาว-จีน
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ลงพื้นที่ตรวจเยี่ยมสถานที่ขนส่งสัตว์มีชีวิต อำเภอเชียงแสน จังหวัดเชียงราย เพื่อรองรับการค้าด้านปศุสัตว์ ไทย-ลาว-จีน โดยมีนายสัตวแพทย์บุญญกฤช ปิ่นประสงค์ รองอธิบดีกรมปศุสัตว์ และนายสุรพล  ธัญญเจริญ ปศุสัตว์เขต 5 และนายพืชผล น้อยนาฝาย ปศุสัตว์จังหวัดเชียงราย นายโชคชัย วงละคร หัวหน้าด่านกักกันสัตว์เชียงราย ให้การต้อนรับ และร่วมให้ข้อมูลในการตรวจราชการ
สำหรับเส้นทางรองรับการค้าด้านปศุสัตว์ ไทย-ลาว-จีน ขนส่งทางน้ำ ประกอบด้วย 2 เส้นทาง ดังนี้ 1) ท่าปศุสัตว์เชียงแสน ด่านกักกันสัตว์เชียงราย  เป็นสถานที่ดำเนินการของผู้ส่งออกสินค้าเกษตรและอาหารที่สำคัญ เช่น สัตว์มีชีวิต และผลิตภัณฑ์ ไทยมีมาตรการควบคุมป้องกันการระบาดโรคที่เข้มงวด ไทยมีระบบควบคุม ป้องกันโรคระบาดสัตว์ที่ผ่านเข้าออกประเทศ และ 2) ท่าเรือห้าเชียงเทรดดิ้ง อำเภอเชียงแสน ท่าขนถ่ายสินค้าด้านปศุสัตว์ (โค-กระบือ-แพะ แกะ-สุกร-สัตว์ปีก) ของเอกชน
ทั้งนี้ แผนในอนาคตการพัฒนาท่าปศุสัตว์เชียงแสน ด่านกักกันสัตว์เชียงราย ทางภาครัฐสนับสนุนให้เป็นทางนำเข้าส่งออกสัตว์มีชีวิตในช่องทางนี้ต่อไป ยกระดับท่าปศุสัตว์เชียงแสนเพื่อรองรับการเป็นท่านำเข้า-ส่งออกสินค้าปศุสัตว์ตามมาตรฐานสากล และถูกต้องตามระเบียบของกรมปศุสัตว์ เพื่อเตรียมพร้อมสำหรับรองรับการส่งออกสินค้าปศุสัตว์ไปยังประเทศลาว-จีน

ที่มา : https://www.thaigov.go.th/news/contents/details/80396