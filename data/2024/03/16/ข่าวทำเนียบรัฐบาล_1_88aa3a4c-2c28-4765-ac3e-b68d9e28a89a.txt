รัฐบาลไทย-ข่าวทำเนียบรัฐบาล-​“ดร. นลินี ทวีสิน” หารือ ทูตสวีเดน ปลื้มความสัมพันธ์ใกล้ชิดทุกมิติ ชวนลงทุนในไทยเพิ่มเติม โดยเฉพาะการลงทุนสีเขียว 


วันเสาร์ที่ 16 มีนาคม 2567
16/03/2567
พิมพ์
​“ดร. นลินี ทวีสิน” หารือ ทูตสวีเดน ปลื้มความสัมพันธ์ใกล้ชิดทุกมิติ ชวนลงทุนในไทยเพิ่มเติม โดยเฉพาะการลงทุนสีเขียว
​“ดร. นลินี ทวีสิน” หารือ ทูตสวีเดน ปลื้มความสัมพันธ์ใกล้ชิดทุกมิติ ชวนลงทุนในไทยเพิ่มเติม โดยเฉพาะการลงทุนสีเขียว
วันนี้ (16 มี.ค. 67) ดร. นลินี ทวีสิน หารือทูตสวีเดน ชี้ความสัมพันธ์ใกล้ชิดทุกมิติ ทั้งในด้านการค้า การลงทุน ความสัมพันธ์ระหว่างประชาชน ชักชวนรับการลงทุนเพิ่มเติม โดยเฉพาะการลงทุนสีเขียวและเทคโนโลยีสีเขียว ปลื้มสวีเดนสนับสนุนการเจรจา THAI – EU FTA
ดร.นลินี ทวีสิน ผู้แทนการค้าไทย เปิดเผยหลังจากการหารือร่วมกับนางอันนา ฮัมมาร์เกรน เอกอัครราชทูตราชอาณาจักรสวีเดนประจำประเทศไทย และผู้บริหารระดับสูงของบริษัทจากสวีเดน เช่น SAAB และ Midsummer ว่า ไทยและสวีเดนมีความสัมพันธ์ทางการทูตยาวนานถึง 156 ปี และมีความสัมพันธ์ที่ใกลิชิดในทุกมิติ ไม่ว่าจะเป็นในด้านการค้า ที่สวีเดนเป็นคู่ค้าอันดับ 1 ของไทยในกลุ่มประเทศนอร์ดิก โดยมีมูลค่าการค้ารวมในปี 2566 อยู่ที่ราว 1,300 ล้านดอลลาร์สหรัฐ หรือในด้านการลงทุน ซึ่งมีบริษัทสวีเดนที่มาลงทุนในไทยกว่า 70 บริษัท อาทิ Volvo, Electrolux, IKEA และ Ericsson โดยส่วนมากอยู่ในพื้นที่ EEC รวมถึงมิติด้านความสัมพันธ์ระหว่างประชาชน ที่ในปีที่ผ่านมามีชาวสวีเดนเดินทางมาไทยกว่า 1.7 แสนคน ในขณะที่มีคนไทยอาศัยอยู่ในสวีเดนราว 8 หมื่นคน รวมถึงสวีเดนยังได้แสดงความพร้อมในการสนับสนับสนุนการเจรจา FTA THAI-EU ให้บรรลุผลการเจรจาภายในปี 2025
ผู้แทนการค้าไทย เพิ่มเติมว่า ตนได้ใช้โอกาสนี้ในการเชิญชวนนักลงทุนสวีเดนมาลงทุนเพิ่มเติมในสาขาที่สวีเดนมีศักยภาพสูง โดยเฉพาะการลงทุนสีเขียว หรือ Green Investment และเทคโนโลยีสีเขียว (Green Technology) ซึ่งจะเป็นส่วนสำคัญในการสนับสนุนการมุ่งสู่การปล่อยก๊าซเรือนกระจกเป็นศูนย์ (Net-zero) ของไทย โดยตนได้เน้นย้ำความพร้อมในการเปิดกว้างรับการลงทุน ไม่ว่าจะเป็นในด้านโครงสร้างพื้นฐานและนโยบายที่สนับสนุนการลงทุนสีเขียวของไทย ตนยังได้หารือแนวทางการยกระดับฝีมือแรงงาน โดยเฉพาะการยกระดับอาชีวศึกษาเพื่อให้พร้อมรับกับการลงทุนสมัยใหม่ในอุตสาหกรรมที่ต้องการทักษะแรงงานระดับสูง โดยทางฝ่ายสวีเดน แจ้งว่าพร้อมเข้ามาสนับสนุนในเรื่องนี้ เนื่องจากทางการดำเนินงานของบริษัทชั้นนำของสวีเดนนั้นจะเน้นไปที่การทำธุรกิจในระยะยาว จะไม่ใช่เฉพาะการขายสินค้า แต่จะมีการถ่ายทอดเทคโนโลยีและการฝึกอบรมแก่ผู้ใช้ด้วย

ที่มา : https://www.thaigov.go.th/news/contents/details/80389