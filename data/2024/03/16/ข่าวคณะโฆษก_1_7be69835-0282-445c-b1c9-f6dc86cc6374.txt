รัฐบาลไทย-ข่าวทำเนียบรัฐบาล-”คารม“ เผย แรงงานต่างด้าว สัญชาติกัมพูชา ลาว เมียนมา เตรียมเฮ กลับบ้านร่วมประเพณีสงกรานต์ 1 เม.ย.- 15 พ.ค. ไม่ต้องขอ Re-entry


วันเสาร์ที่ 16 มีนาคม 2567
16/03/2567
พิมพ์
”คารม“ เผย แรงงานต่างด้าว สัญชาติกัมพูชา ลาว เมียนมา เตรียมเฮ กลับบ้านร่วมประเพณีสงกรานต์ 1 เม.ย.- 15 พ.ค. ไม่ต้องขอ Re-entry
”คารม“ เผย แรงงานต่างด้าว สัญชาติกัมพูชา ลาว เมียนมา เตรียมเฮ กลับบ้านร่วมประเพณีสงกรานต์ 1 เม.ย.- 15 พ.ค. ไม่ต้องขอ Re-entry
วันนี้ (16 มี.ค. 67) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า คณะกรรมการนโยบายการบริหารจัดการการทำงานของคนต่างด้าว (คบต.) โดยมี นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานเห็นชอบพิจารณาผ่อนผันให้แรงงานต่างด้าวสัญชาติกัมพูชา ลาว เมียนมา เดินทางกลับประเทศเพื่อร่วมงานประเพณีสงกรานต์ประจำปี 2567 ระหว่างวันที่ 1 เมษายน - 15 พฤษภาคม  2567 โดยยกเว้นค่าธรรมเนียมในการเข้า-ออก
นายคารม กล่าวว่า ผู้ได้รับการผ่อนผันจะต้องเป็นแรงงานสัญชาติกัมพูชา ลาว เมียนมา ที่ถือหนังสือเดินทาง หรือเอกสารใช้แทนหนังสือเดินทาง ที่ได้รับการตรวจลงตรา (VISA) ประเภทคนอยู่ชั่วคราว (Non L-A Visa) รวมถึงผู้ติดตามซึ่งเป็นบุตรของแรงงานต่างด้าวดังกล่าวที่อายุไม่เกิน 18 ปี และระยะเวลาการอนุญาตให้อยู่ในราชอาณาจักร ต้องมีอายุเหลืออยู่ไม่น้อยกว่าวันที่ 15 พฤษภาคม 2567 ทั้งนี้ เพื่อเป็นขวัญกำลังใจในการทำงาน ให้พี่น้องแรงงานประเทศเพื่อนบ้านที่มาทำงานในประเทศไทย สำหรับผู้ที่เดินทางในช่วงระยะเวลาผ่อนผันเจ้าหน้าที่จะประทับตราอนุญาตให้เดินทางออก - เข้าราชอาณาจักรในหนังสือเดินทาง เอกสารใช้แทนหนังสือเดินทาง โดยไม่ต้องยื่นคำขออนุญาตเพื่อกลับเข้ามาในราชอาณาจักรอีก (Re-Entry Permit) แต่หากประสงค์จะเดินทางกลับเข้าประเทศไทยหลังจากวันที่ 15 พฤษภาคม 2567 หรือยังไม่ทราบกำหนดการเดินทางกลับเข้าประเทศไทยที่แน่ชัด จะต้องยื่นคำขอ Re-Entry ตามปกติ มิฉะนั้นการอนุญาตให้อยู่ในราชอาณาจักรของคนต่างด้าวผู้นั้นเป็นอันสิ้นสุด
“กรมการจัดหางาน กระทรวงแรงงานจะเสนอต่อคณะรัฐมนตรีเพื่อขอความเห็นชอบ ในระหว่างนี้กระทรวงมหาดไทย สำนักงานตรวจคนเข้าเมือง จะเร่งยกร่างกฎกระทรวงและประกาศกระทรวงมหาดไทย ให้แล้วเสร็จและแจ้งแนวทางให้นายจ้าง สถานประกอบการ และแรงงาน 3 สัญชาติทราบต่อไป“ นายคารม กล่าว

ที่มา : https://www.thaigov.go.th/news/contents/details/80388