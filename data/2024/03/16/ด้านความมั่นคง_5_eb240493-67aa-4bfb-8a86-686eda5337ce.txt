รัฐบาลไทย-ข่าวทำเนียบรัฐบาล-อำเภอเกาะพะงัน ร่วมบูรณาการฝ่ายความมั่นคงในพื้นที่ กวาดล้างต่างชาติลักลอบจัดตั้งสถานรับเลี้ยงเด็กผิดกฎหมาย ด้านนายอำเภอเกาะพะงัน เน้นย้ำ พบเบาะเเสให้เเจ้งเจ้าหน้าที่ดำเนินการทันที


วันเสาร์ที่ 16 มีนาคม 2567
16/03/2567
พิมพ์
อำเภอเกาะพะงัน ร่วมบูรณาการฝ่ายความมั่นคงในพื้นที่ กวาดล้างต่างชาติลักลอบจัดตั้งสถานรับเลี้ยงเด็กผิดกฎหมาย ด้านนายอำเภอเกาะพะงัน เน้นย้ำ พบเบาะเเสให้เเจ้งเจ้าหน้าที่ดำเนินการทันที
อำเภอเกาะพะงัน ร่วมบูรณาการฝ่ายความมั่นคงในพื้นที่ กวาดล้างต่างชาติลักลอบจัดตั้งสถานรับเลี้ยงเด็กผิดกฎหมาย ด้านนายอำเภอเกาะพะงัน เน้นย้ำ พบเบาะเเสขอให้เเจ้งเจ้าหน้าที่ดำเนินการทันที
เมื่อวันที่ 15 มี.ค. 67 นายนพดล ขาวมะลิ นายอำเภอเกาะพะงัน เปิดเผยว่า อำเภอพะงันได้รับเเจ้งเหตุ คนต่างด้าวในพื้นที่ทำงานผิดกฎหมาย จึงได้สั่งการเจ้าหน้าที่ฝ่ายปกครองบูรณาการหน่วยงานที่เกี่ยวข้องในพื้นที่ร่วมตรวจสอบข้อเท็จจริง ภายหลังจากการลงพื้นที่ของชุดปฏิบัติการพบว่า คนต่างด้าวประกอบกิจการธุรกิจรับเลี้ยงเด็กโดยไม่ได้รับอนุญาต ในพื้นที่หมู่ 3 ต.เกาะพะงัน อ.เกาะพะงัน จ.สุราษฎร์ธานี ซึ่งในขณะนี้ นำตัวผู้กระทำผิด 5 ราย นำส่งพนักงานสอบสวนสถานีตำรวจภูธรเกาะพะงัน เพื่อดำเนินคดีตามกฎหมายต่อไปแล้ว
นายนพดล ขาวมะลิ นายอำเภอเกาะพะงัน กล่าวว่า เมื่อเวลาประมาณ 12.30 น. ชุดปฏิบัติการพิเศษอำเภอเกาะพะงัน ฝ่ายความมั่นคง นำโดย มว.ต.อัครพล พูลผล ปลัดอำเภอฝ่ายความมั่นคง/ผช.ผบ.ร้อย อส.อ.เกาะพะงัน หัวหน้าชุด พร้อมด้วยชุดปฏิบัติการพิเศษอำเภอเกาะพะงัน (ฉก.ธารเสด็จ) ร่วมกับตำรวจท่องเที่ยว ตำรวจตรวจคนเข้าเมือง สภ.เกาะพะงัน และ กก.สืบสวน ภ.จว.สุราษฎร์ธานี สำนักงานพัฒนาสังคมและความมั่นคงของมนุษย์จังหวัดสุราษฎร์ธานี และเจ้าหน้าที่จากบ้านพักเด็กและครอบครัวจังหวัดสุราษฎร์ธานี ลงพื้นที่ตรวจสอบข้อเท็จจริง กรณีชาวต่างประกอบกิจการรับเลี้ยงเด็กไม่ถูกกฎหมาย ซึ่งภายหลังเข้าตรวจสอบสถานรับเลี้ยงเด็กดังกล่าว ได้ร่วมกันจับกุมตัวผู้กระทำความผิด 5 ราย ประกอบด้วย 1) MS. SULI อายุ 56 ปี สัญชาติ อิสราเอล โดยกล่าวหาว่า “เป็นบุคคลต่างด้าวจัดตั้งหรือดำเนินกิจการรับเลี้ยงเด็กโดยไม่ได้รับอนุญาต ทำงานโดยไม่มีใบอนุญาตทำงาน รับคนต่างด้าวทำงานโดยที่คนต่างด้าวไม่มีใบอนุญาตทำงาน และเป็นนายจ้างไม่แจ้งคนต่างด้าวเข้าทำงานให้นายทะเบียนทราบ ภายใน 15 วัน นับแต่วันที่จ้าง” 2) MR. ALON อายุ 50 ปี สัญชาติ อิสราเอล โดยกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” 3) MR. DANIEL อายุ 38 ปี สัญชาติ บริติช โดยกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” 4) MS. LOUISE อายุ 42 ปี สัญชาติ แอฟริกาใต้ โดยกล่าวหาว่า “เป็นบุคคลต่างด้าวผู้ได้รับอนุญาตให้ทำงาน ไม่แจ้งให้ทราบถึงผู้เป็นนายจ้าง สถานที่ทำงานของนายจ้าง และลักษณะงานหลักที่ทำให้นายทะเบียนทราบ ภายใน 15 วัน นับแต่วันที่เข้าทำงานกับนายจ้าง” และ 5) MS. HLA HLA อายุ 28 ปี สัญชาติ เมียนมา โดยกล่าวหาว่า “เป็นบุคคลต่างด้าวผู้ได้รับอนุญาตให้ทำงาน ไม่แจ้งให้ทราบถึงผู้เป็นนายจ้าง สถานที่ทำงานของนายจ้าง และลักษณะงานหลักที่ทำให้นายทะเบียนทราบ ภายใน 15 วัน นับแต่วันที่เข้าทำงานกับนายจ้าง” จากนั้นนำตัวผู้ต้องหามาจัดทำบันทึกจับกุมที่กองร้อยอาสารักษาดินแดนอำเภอเกาะพะงัน ที่ 16 และนำตัวผู้ต้องหาส่งพนักงานสอบสวนสถานีตำรวจภูธรเกาะพะงัน โดยในขณะนี้ได้ควบคุมตัว และอยู่ในระหว่างดำเนินคดีตามกฎหมาย
นายนพดล ขาวมะลิ นายอำเภอเกาะพะงัน กล่าวเพิ่มเติมว่า เมื่อสัปดาห์ที่เเล้ว ชุดปฏิบัติการพิเศษอำเภอเกาะพะงันได้ดำเนินคดีในลักษณะเดียวกันกับผู้ต้องหา ทั้งสิ้น 8 คดี โดยมีผู้ต้องหา 8 ราย สถานที่รับเลี้ยงเด็ก ม.3 ต.เกาะพะงัน อ.เกาะพะงัน คดีที่ 1 จับกุม MS. JENNIFER อายุ 40 ปี สัญชาติ อเมริกา ในข้อกล่าวหาว่า “เป็นบุคคลต่างด้าวจัดตั้งหรือดำเนินกิจการเลี้ยงเด็กโดยไม่ได้รับอนุญาต ” คดีที่ 2 ได้จับกุม MS. NOA อายุ 21 ปี สัญชาติอิสราเอล ในข้อกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” คดีที่ 3 ได้จับกุม MS. IEVGENIIA อายุ 41ปี สัญชาติยูเครน ในกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” คดีที่ 4 ได้จับกุม MS. ESTER อายุ 25 ปี สัญชาติอิสราเอล ในข้อกล่าวหาว่า “เป็นบุคคลต่างด้าวทำงานโดยไม่มีใบอนุญาตทำงาน” คดีที่ 5 ได้จับกุม MS.HTET อายุ 23 ปี สัญชาติเมียนมา ในข้อกล่าวหาว่า “เป็นบุคคลต่างด้าวอยู่ในราชอาณาจักรโดยการอนุญาตสิ้นสุด” (อยู่เกินกำหนด 25 วัน) และทำงานโดยไม่มีใบอนุญาตทำงาน คดีที่ 6 ได้จับกุม MS. TOE TOE อายุ 27 ปี สัญชาติเมียนมา ในข้อกล่าวหาว่า “เป็นบุคคลต่างด้าวอยู่ในราชอาณาจักรโดยการอนุญาตสิ้นสุด” (อยู่เกินกำหนด 25 วัน) และทำงานโดยไม่มีใบอนุญาตทำงาน คดีที่ 7 ได้จับกุม MS. THET THET อายุ 28 ปี สัญชาติเมียนมา ในข้อกล่าวหาว่า “เป็นบุคคลต่างด้าวอยู่ในราชอาณาจักรโดยไม่ได้รับอนุญาตและทำงานโดยไม่มีใบอนุญาตทำงาน“ และคดีที 8 ได้จับกุม MS. TIN ZAR อายุ 24 ปี สัญชาติเมียนมา ในข้อกล่าวหาว่า “เป็นบุคคลต่างด้าวผู้ได้รับอนุญาตให้ทำงาน ไม่แจ้งให้ทราบถึงผู้เป็นนายจ้าง สถานที่ทำงานของนายจ้างและลักษณะงานหลักที่ทำให้นายทะเบียนทราบ ภายใน 15 วันนับแต่วันที่เข้าทำงานกับนายจ้าง" ซึ่งชุดจับกุมได้ควบคุมตัวผู้ต้องหา พร้อมหลักฐานนำส่งพนักงานสอบสวน สภ.เกาะพะงัน เพื่อดำเนินคดีตามกฎหมายเรียบร้อยเเล้ว
"จังหวัดสุราษฎ์ธานี ภายใต้การอำนวยการของ นายเจษฎา จิตรัตน์ ผู้ว่าราชการจังหวัดสุราษฎร์ธานี ได้ให้ความสำคัญในการจัดระเบียบสังคม และการรักษาความสงบในพื้นที่ เพื่อการบำบัดทุกข์ บำรุงสุข ซึ่งอำเภอเกาะพะงันได้ดำเนินการหาข้อมูลจากเเหล่งข่าวเเละลงพื้นที่ติดตามข้อมูลข่าวสารอย่างใกล้ชิดอย่างต่อเนื่อง โดยชุดปฏิบัติการพิเศษอำเภอเกาะพะงัน บูรณาการฝ่ายความมั่นคง ร่วมกันออกปฏิบัติหน้าที่จัดระเบียบสังคมปราบปรามผู้มีอิทธิพล ป้องกันและปราบปรามยาเสพติด และรักษาความสงบเรียบร้อยในพื้นที่ด้านการท่องเที่ยวตามนโยบายสำคัญของรัฐบาลและกระทรวงมหาดไทย ในพื้นที่อำเภอเกาะพะงัน ทั้งนี้ หากพี่น้องประชาชนพบเบาะเเสการกระทำผิดทุกรูปแบบสามารถเเจ้งให้เจ้าหน้าที่ทราบได้ทันที หรือทางสายด่วนศูนย์ดำรงธรรม 1567 เพื่อจะได้เร่งดำเนินการจับตัวผู้กระทำความผิดเเละนำความสงบเรียบร้อยกลับคืนสู่พื้นที่โดยเร็ว" นายนพดลฯ กล่าว
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80404