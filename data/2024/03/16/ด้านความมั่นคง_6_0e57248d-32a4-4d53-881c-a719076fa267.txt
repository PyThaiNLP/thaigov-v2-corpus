รัฐบาลไทย-ข่าวทำเนียบรัฐบาล-ฝ่ายปกครองกระนวน จ.ขอนแก่น ปราบแก๊งทวงหนี้นอกระบบ พบปล่อยเงินกู้ให้ลูกหนี้กู้เพื่อเล่นการพนัน ดอกเบี้ยร้อยละ 20 ต่อวัน เน้นย้ำไม่มีที่ยืนให้แก๊งทวงหนี้นอกระบบ


วันเสาร์ที่ 16 มีนาคม 2567
16/03/2567
พิมพ์
ฝ่ายปกครองกระนวน จ.ขอนแก่น ปราบแก๊งทวงหนี้นอกระบบ พบปล่อยเงินกู้ให้ลูกหนี้กู้เพื่อเล่นการพนัน ดอกเบี้ยร้อยละ 20 ต่อวัน เน้นย้ำไม่มีที่ยืนให้แก๊งทวงหนี้นอกระบบ
ฝ่ายปกครองกระนวน จ.ขอนแก่น ปราบแก๊งทวงหนี้นอกระบบ พบปล่อยเงินกู้ให้ลูกหนี้กู้เพื่อเล่นการพนัน ดอกเบี้ยร้อยละ 20 ต่อวัน เน้นย้ำไม่มีที่ยืนให้แก๊งทวงหนี้นอกระบบ พร้อมมุ่งมั่นเดินหน้าปราบปรามให้หมดไปจากสังคมไทย
เมื่อวันที่ 15 มี.ค. 67 นายไกรสร กองฉลาด ผู้ว่าราชการจังหวัดขอนแก่น เปิดเผยว่า เมื่อเวลาประมาณ 14.00 น. ของวันนี้ ตนได้มอบหมายให้นายคเณศวร เกษอินทร์ นายอำเภอกระนวน พร้อมด้วย นายธวัชชัย ทวีผล ปลัดอำเภอฝ่ายความมั่นคง ว่าที่ ร.ต.ภูมิวัฒน์ เหล่าบุตรดี เจ้าหน้าที่ปกครอง นำสมาชิก อส. ประสานงานกับเจ้าหน้าที่ตำรวจสถานีตำรวจภูธรกระนวน ปฏิบัติการวางกำลังล่อจับกลุ่มทวงหนี้ปล่อยเงินกู้ที่เก็บดอกเบี้ยเงินกู้เกินกว่ากฎหมายกำหนด จำนวน 3 ราย พร้อมยึดของกลางเป็นรถยนต์ 1 คัน และโทรศัพท์มือถือที่ใช้ติดต่อลูกหนี้ พร้อมหลักฐานที่เกี่ยวข้อง จากนั้นได้ดำเนินการแจ้งข้อกล่าวหาพร้อมนำส่งพนักงานสอบสวนสถานีตำรวจภูธรกระนวน เพื่อดำเนินคดีตามกฎหมายต่อไป
นายไกรสร กองฉลาด ผู้ว่าราชการจังหวัดขอนแก่น กล่าวว่า จังหวัดขอนแก่นได้บูรณาการทุกภาคส่วนดำเนินการขับเคลื่อนตามนโยบายของกระทรวงมหาดไทยที่มุ่งมั่นในการจัดระเบียบสังคม ปราบปรามผู้มีอิทธิพล รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนได้ใช้ชีวิตอย่างเป็นปกติสุข มีชุมชนที่น่าอยู่ มีสังคมที่มั่นคงสงบเรียบร้อย มีความปลอดภัยในชีวิตและทรัพย์สิน ประกอบกับนโยบายของรัฐบาลที่ต้องการให้ลูกหนี้หลุดพ้นจากวงจรการเป็นหนี้นอกระบบที่มีอัตราดอกเบี้ยสูงเกินกฎหมายกำหนด และมีการทวงถามหนี้ที่ไม่เป็นธรรมจากเจ้าหนี้
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า การปฏิบัติการในครั้งนี้ มีที่มาจากการฝ่ายปกครองได้รับแจ้งเบาะแสแก๊งเงินกู้ที่เดินทางมาปล่อยเงินกู้ให้กับประชาชนในพื้นที่อำเภอกระนวน เชื่อมโยงกับข่าวสารว่าลูกหนี้บางรายได้กู้เงินกลุ่มเงินกู้หลายกลุ่มเพื่อนำมาใช้ในการลงทุนเล่นการพนันที่บ่อนการพนัน ซึ่งทำให้ชีวิตครอบครัวแตกแยกล้มละลาย อันส่งผลต่อความสงบเรียบร้อยในพื้นที่ จึ้งสั่งการให้นายคเณศวร เกษอินทร์ นายอำเภอกระนวนวางแผนให้ชุดปฏิบัติการพิเศษฝ่ายปกครองดำเนินการทางกฎหมายกับกลุ่มผู้กระทำความผิดกฎหมายทุกกลุ่ม จนนำมาสู่การจับกุมในครั้งนี้
สำหรับปฏิบัติการของชุดปฏิบัติการพิเศษในการวางกำลังล่อจับกลุ่มทวงหนี้ปล่อยเงินกู้ที่เก็บดอกเบี้ยเกินกว่ากฎหมายกำหนด พบว่าผู้ต้องหา 3 ราย ประกอบไปด้วย 1) นายอภิสิทธิ์ อายุ 31 ปี 2) นายรัตนพล และ 3) นายยุทธยา โดยผู้ต้องหาให้การว่ามีการเก็บดอกเบี้ยเงินกู้ร้อยละ 20 ต่อวันกับผู้กู้ ซึ่งผู้กู้จะกู้เงินรายละ 6,000 บาทขึ้นไป โดยพวกตนมีหน้าที่รับจ้างทวงเงินกู้ให้กับนายทุน ซึ่งส่วนมากมักจะปล่อยเงินกู้ให้กับชาวบ้านในพื้นที่ ซึ่งมีพฤติกรรมเล่นการพนัน เนื่องจากมีความต้องการใช้เงินเร่งด่วน เจ้าพนักงานฝ่ายปกครองจึงได้แจ้งข้อกล่าวหา ดังนี้ 1. ร่วมกันกับพวกประกอบธุรกิจสินเชื่อส่วนบุคคลโดยไม่ได้รับอนุญาต 2. ประกอบธุรกิจทวงถามหนี้โดยไม่ได้รับอนุญาต 3. เรียกดอกเบี้ยเกินกว่าอัตราที่กฎหมายกำหนด พร้อมนำตัวผู้ต้องหาทั้ง 3 ราย นำส่งพนักงานสอบสวนสถานีตำรวจภูธรกระนวน เพื่อดำเนินคดีตามกฎหมายต่อไป โดยจะเร่งขยายผลไปยังผู้มีส่วนเกี่ยวข้องทุกราย หากพบจะดำเนินคดีไม่มีละเว้น
“จังหวัดขอนแก่นมุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล เพื่อกวาดล้างสิ่งผิดกฎหมายทุกรูปแบบ อันจะทำให้สังคมมีความสงบเรียบร้อย เกิดสวัสดิภาพต่อพี่น้องประชาชน มีความปลอดภัยในชีวิตและทรัพย์สิน สามารถใช้ชีวิตได้อย่างเป็นปกติสุข ทั้งนี้ ขอความร่วมมือพี่น้องประชาชนหากมีเบาะแสการกระทำความผิดเกี่ยวกับผู้มีอิทธิพล กลุ่มแก๊งทวงหนี้นอกระบบ และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง" นายไกรสรฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80405