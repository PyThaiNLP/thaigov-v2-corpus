รัฐบาลไทย-ข่าวทำเนียบรัฐบาล-พ่อเมืองชัยภูมิ สั่งทีมชุดปฏิบัติการพิเศษจังหวัดชัยภูมิ บูรณาการกำลังร่วมกับหน่วยงานที่เกี่ยวข้อง บุกจับกุมร้านลักลอบจำหน่ายน้ำกระท่อมให้กับเยาวชน ในพื้นที่อำเภอเมืองชัยภูมิ 


วันเสาร์ที่ 16 มีนาคม 2567
16/03/2567
พิมพ์
พ่อเมืองชัยภูมิ สั่งทีมชุดปฏิบัติการพิเศษจังหวัดชัยภูมิ บูรณาการกำลังร่วมกับหน่วยงานที่เกี่ยวข้อง บุกจับกุมร้านลักลอบจำหน่ายน้ำกระท่อมให้กับเยาวชน ในพื้นที่อำเภอเมืองชัยภูมิ
พ่อเมืองชัยภูมิ สั่งทีมชุดปฏิบัติการพิเศษจังหวัดชัยภูมิ บูรณาการกำลังร่วมกับหน่วยงานที่เกี่ยวข้อง บุกจับกุมร้านลักลอบจำหน่ายน้ำกระท่อมให้กับเยาวชน ในพื้นที่อำเภอเมืองชัยภูมิ เน้นย้ำ มุ่งมั่นเดินหน้าจัดระเบียบสังคมอย่างจริงจังและต่อเนื่อง
วันนี้ (16 มี.ค. 67) นายกองเอก อนันต์ นาคนิยม ผู้ว่าราชการจังหวัดชัยภูมิ เปิดเผยว่า ฝ่ายปกครองจังหวัดชัยภูมิ นำโดย นายกานต์จรัส เอียดทองใส หัวหน้าฝ่ายอำนวยการ กองบังคับการกองอาสารักษาดินแดนจังหวัดชัยภูมิ/ปลัดจังหวัดชัยภูมิ ได้สั่งการให้นายหมวดเอก วรรณวิทย์ วรรณประเสริฐ ผู้ช่วยหัวหน้าฝ่ายอำนวยการ กองบังคับการกองอาสารักษาดินแดนจังหวัดชัยภูมิ/ป้องกันจังหวัดชัยภูมิ บูรณาการกำลังร่วมกับ กองร้อยอาสารักษาดินแดนจังหวัดชัยภูมิที่ 1 ร่วมกันลงพื้นที่ตรวจสอบ บริเวณตำบลนาฝาย อำเภอเมืองชัยภูมิ หลังจากที่ได้รับการร้องเรียนจากประชาชนผ่านศูนย์ดำรงธรรมจังหวัดชัยภูมิว่า มีการลักลอบจำหน่ายน้ำกระท่อมให้กับเยาวชน และสถานที่ตั้งร้านอยู่ใกล้กับสถานศึกษา
นายกองเอก อนันต์ นาคนิยม ผู้ว่าราชการจังหวัดชัยภูมิ กล่าวว่า หลังจากได้รับร้องเรียนจากประชาชนผ่านศูนย์ดำรงธรรมจังหวัดชัยภูมิ ตนจึงได้สั่งการให้ชุดปฏิบัติการพิเศษฝ่ายปกครองจังหวัดชัยภูมิเร่งลงพื้นที่ตรวจสอบทันที และได้บุกจับกุมร้านที่ลักลอบจำหน่ายน้ำกระท่อมในพื้นที่ดังกล่าว โดยมีชื่อร้านว่า "Youngbai-ยังใบ" พร้อมของกลางเป็นจำนวนมาก ประกอบด้วย 1. น้ำกระท่อมบรรจุขวดสีม่วง ขนาด 1.5 ลิตร จำนวน 38 ขวด 2. น้ำกระท่อมบรรจุขวดสีเขียวอ่อน ขนาด 1.5 ลิตร จำนวน 37 ขวด 3. น้ำกระท่อมบรรจุขวดสีแดง ขนาด 1.5 ลิตร จำนวน 16 ขวด 4. น้ำกระท่อมบรรจุขวดสีส้ม ขนาด 1.5 ลิตร จำนวน 34 ขวด 5. น้ำกระท่อมบรรจุขวดสีขาว ขนาด 1.5 ลิตร จำนวน 12 ขวด 6. น้ำกระท่อมบรรจุขวดสีเขียวเข้ม ขนาด 1.5 ลิตร จำนวน 5 ขวด 7. น้ำหวานสำหรับแต่งกลิ่นรสชาติต่าง ๆ และยาแก้ไอ โดยมีลูกค้ามาใช้บริการรวมถึง 71 ราย แบ่งเป็นชาย 53 ราย หญิง 18 ราย ในจำนวนนี้มีเยาวชนอายุต่ำกว่า 18 ปี จำนวน 2 ราย และมีอายุระหว่าง 18 - 20 ปี จำนวน 10 ราย ซึ่งเจ้าหน้าที่ได้ทำการตรวจหาสารเสพติด พบว่ามีผลเป็นบวก 2 ราย เจ้าหน้าที่จึงได้แจ้งข้อกล่าวหากับเจ้าของร้านจำนวน ดังนี้ 1. จำหน่ายผลิตภัณฑ์สมุนไพร (ที่ผลิตจากพืชกระท่อม) โดยไม่ได้ขึ้นทะเบียนตำรับหรือไม่ได้จดแจ้งผลิตภัณฑ์สมุนไพร ตาม พ.ร.บ.ผลิตภัณฑ์สมุนไพร พ.ศ. 2562 มาตรา 58(4) และมาตรา 106 2. ผลิตหรือขายอาหาร (จากพืชกระท่อม) ที่รัฐมนตรีประกาศเป็นอาหารควบคุม ตาม พ.ร.บ.อาหาร พ.ศ. 2522 มาตรา 6(8) มาตรา 50 และประกาศกระทรวงสาธารณสุข (ฉบับที่ 424) พ.ศ. 2564 เรื่อง บัญชีรายชื่อพืชฯ ที่เป็นอาหารที่ห้ามผลิต นำเข้า หรือจำหน่าย ลำดับที่ 52 กระท่อม 3. จำหน่ายใบกระท่อมหรืออาหารที่มีส่วนประกอบของใบกระท่อมให้แก่บุคคลซึ่งมีอายุต่ำกว่า 18 ปี ตาม พ.ร.บ.พืชกระท่อม พ.ศ. 2565 มาตรา 24 4. จัดโปรโมชั่นในการจำหน่ายน้ำกระท่อม เพื่อเป็นการจูงใจ ชักนำ ยุยงส่งเสริม ใช้อุบายหลอกลวง ขู่เข็ญ ใช้อำนาจครอบงำผิดคลองธรรม หรือใช้วิธีขืนใจด้วยประการอื่นใดให้ผู้อื่นบริโภคใบกระท่อม ตาม พ.ร.บ.พืชกระท่อม พ.ศ. 2565 มาตรา 28 และมาตรา 37 วรรค 2 และ 5. ขายหรือมีไว้เพื่อขายซึ่งสินค้าที่เป็นสินค้าที่ไม่ได้เสียภาษีหรือเสียภาษีไม่ครบถ้วน ตาม พ.ร.บ.ภาษีสรรพสามิต พ.ศ. 2560 มาตรา 204 และที่แก้ไขเพิ่มเติม ทั้งนี้ เจ้าหน้าที่ชุดจับกุมได้จัดทำบันทึกจับกุมเรียบร้อยแล้ว และได้ส่งตัวให้กับพนักงานสอบสวน สภ.เมืองชัยภูมิ เพื่อดำเนินคดีตามกฎหมายต่อไป
“ที่มาของปฏิบัติการในครั้งนี้ เกิดจากการที่จังหวัดชัยภูมิได้ตั้งคณะทำงานจัดระเบียบสังคมแบบบูรณาการจังหวัดชัยภูมิ โดยในคณะทำงานชุดนี้ได้มีการบูรณาการหน่วยงานความมั่นคงในพื้นที่ นำกำลังร่วมกันปฏิบัติการจัดระเบียบสังคมและปราบปรามผู้มีอิทธิพลตามนโยบายกระทรวงมหาดไทย โดยทางจังหวัดร่วมกันกำหนดกลไกการดำเนินงาน และจัดตั้งชุดปฏิบัติการเฉพาะกิจในระดับจังหวัดและระดับอำเภอ บูรณาการกำลังกับหน่วยงานที่เกี่ยวข้องในการดำเนินการติดตาม สอบสวน จับกุม และดำเนินการทางกฎหมายต่อผู้กระทำความผิดต่อไป” นายกองเอก อนันต์ฯ กล่าวเพิ่มเติม
นายกองเอก อนันต์ นาคนิยม ผู้ว่าราชการจังหวัดชัยภูมิ กล่าวในช่วงท้ายว่า จังหวัดชัยภูมิมุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล มุ่งขจัดยาเสพติดอย่างต่อเนื่องและจริงจัง โดยเฉพาะการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งชัยภูมิได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ และขอความร่วมมือจากพี่น้องประชาชน หากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง ทั้งนี้ ข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคม
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80406