รัฐบาลไทย-ข่าวทำเนียบรัฐบาล-ดีอี เปิดข่าวปลอมสุดฮอตรอบสัปดาห์! เตือนประชาชนอย่าหลงเชื่อ เช็คข้อมูลให้ดีก่อนแชร์


วันเสาร์ที่ 16 มีนาคม 2567
ดีอี เปิดข่าวปลอมสุดฮอตรอบสัปดาห์! เตือนประชาชนอย่าหลงเชื่อ เช็คข้อมูลให้ดีก่อนแชร์
ดีอี เปิดข่าวปลอมสุดฮอตรอบสัปดาห์! เตือนประชาชนอย่าหลงเชื่อ เช็คข้อมูลให้ดีก่อนแชร์
กระทรวงดิจิทัลเพื่อเศรษฐกิจและสังคม (ดีอี) สรุปข่าวปลอมรายสัปดาห์ที่ประชาชนให้ความสนใจสูงสุดขึ้นแท่นอันดับ 1 พบข่าวปลอมด้านสุขภาพ “มีติ่งเนื้อขึ้นบริเวณคอ แขน ข้อมือ เสี่ยงป่วยเป็นโรคอ้วน โรคเบาหวาน โรคหัวใจ และไขมันในเลือดสูง” รองลงมาเป็นข่าวปลอม “ผู้อื่นรู้ยอดเงินในธนาคารได้ หากรู้เบอร์มือถือที่ผูกพร้อมเพย์” เตือนประชาชนอย่าเสียรู้โจร รู้เท่าทัน ตรวจสอบข้อมูลให้รอบด้าน ก่อนหลงเชื่อ หรือแชร์ข้อมูล
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวงฯ ฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 8 - 14 มีนาคม 2567 พบข้อความที่เข้ามาทั้งหมด 1,199,812 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 143 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 128 ข้อความ ตามมาด้วยการแจ้งเบาะแสผ่าน Line Official จำนวน 14 ข้อความ และแจ้งเบาะแสผ่าน Facebook จำนวน 1 ข้อความ รวมเรื่องที่ต้องดำเนินการตรวจสอบทั้งหมด 122 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 72 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 82 เรื่อง อาทิ เพจเฟซบุ๊ก Summer sup เปิดรับสมัครตัวแทน งานฝีมือ งานสร้างสรรค์ รับรองโดยกรมการจัดหางาน เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 26 เรื่อง อาทิ ธนาคาร SCB ส่งเครื่องชาร์จแบตให้ลูกค้า หากเสียบชาร์จจะถูกดูดเงินทันที เป็นต้น
กลุ่มที่ 3 : ภัยพิบัติ จำนวน 5 เรื่อง
กลุ่มที่ 4 : เศรษฐกิจ จำนวน 9 เรื่อง อาทิ ตลาดหลักทรัพย์ฯและก.ล.ต. ร่วมกับ CPALL เปิดให้มือใหม่ทำการเทรด 30 หน่วย ราคาเพียง 1,289 บาท ปันผลกำไร 7%-12% เป็นต้น เป็นเรื่องการหลอกลวงธุรกรรมทางการเงิน จำนวน 5 เรื่อง
โดยข่าวที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง มีติ่งเนื้อขึ้นบริเวณคอ แขน ข้อมือ เสี่ยงป่วยเป็นโรคอ้วน โรคเบาหวาน โรคหัวใจ และไขมันในเลือดสูง
อันดับที่ 2 : เรื่อง ผู้อื่นรู้ยอดเงินในธนาคารได้ หากรู้เบอร์มือถือที่ผูกพร้อมเพย์
อันดับที่ 3 : เรื่อง ผู้สูงอายุรับเงิน 2 รอบ คนละ 1,300 บาท โอนทันที 8-13 มี.ค. 67
อันดับที่ 4 : เรื่อง ขัดฟันด้วยผงถ่านคาร์บอน ช่วยทำให้ฟันขาว
อันดับที่ 5 : เรื่อง สัญลักษณ์ Green Industry บนสลากกินแบ่งรัฐบาล เป็นสัญลักษณ์ทางศาสนาอิสลาม
อันดับที่ 6 : เรื่อง กรมขนส่งทางบกเปิดลงทะเบียนทำใบขับขี่ออนไลน์ ผ่านเพจ DLT Smart Queue ไม่ต้องเสียเวลาไปดำเนินการเอง
อันดับที่ 7 : เรื่อง เติมน้ำมันพืชแทนน้ำมันดีเซล ช่วยให้รถยนต์ประหยัดน้ำมันมากขึ้น
อันดับที่ 8 : เรื่อง หากขับรถต่ำกว่า 90 กม. แช่เลนขวา โดนแจ้งจับได้
อันดับที่ 9 : เรื่อง เพจเฟซบุ๊กสำนักงานการไฟฟ้า แนะนำขั้นตอนการขอคืนเงินประกันมิเตอร์ไฟฟ้า
อันดับที่ 10 : เรื่อง แบงก์พันปลอมหมายเลขเดียวกันจากต่างประเทศระบาดเข้าไทย
อย่างไรก็ตาม กระทรวงดีอี ขอให้ประชาชนตระหนักรู้เท่าทันข่าวปลอมที่ถูกแพร่กระจายบน
สื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิดๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆ ของศูนย์ต่อต้านข่าวปลอมได้ที่
ไลน์ @antifakenewscenter
เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand
และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”

ที่มา : https://www.thaigov.go.th/news/contents/details/80392