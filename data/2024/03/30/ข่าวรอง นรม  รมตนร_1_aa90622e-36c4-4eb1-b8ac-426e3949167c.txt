รัฐบาลไทย-ข่าวทำเนียบรัฐบาล-​“รองนายกฯสมศักดิ์” ดึง อสม.ร่วมคัดเลือกคนเป็นที่ปรึกษาคณะกรรมการนโยบายเครื่องดื่มแอลกอฮอล์ ชี้ อยู่ใกล้ชิดประชาชน - รับรู้ปัญหาที่แท้จริง 


วันเสาร์ที่ 30 มีนาคม 2567
30/03/2567
พิมพ์
​“รองนายกฯสมศักดิ์” ดึง อสม.ร่วมคัดเลือกคนเป็นที่ปรึกษาคณะกรรมการนโยบายเครื่องดื่มแอลกอฮอล์ ชี้ อยู่ใกล้ชิดประชาชน - รับรู้ปัญหาที่แท้จริง
​“รองนายกฯสมศักดิ์” ดึง อสม.ร่วมคัดเลือกคนเป็นที่ปรึกษาคณะกรรมการนโยบายเครื่องดื่มแอลกอฮอล์ ชี้ อยู่ใกล้ชิดประชาชน-รับรู้ปัญหาที่แท้จริง หวังได้คนช่วยกำหนดทิศทางควบคุมเครื่องดื่มแอลกอฮอล์ ได้ตรงเป้า พร้อมเตรียมให้ อสม.เข้ามามีบทบาทในคณะกรรมการชุดต่าง
วันที่ 30 มีนาคม 2567 นายสมศักดิ์ เทพสุทิน รองนายกรัฐมนตรี ในฐานะประธานคณะกรรมการนโยบายเครื่องดื่มแอลกอฮอล์แห่งชาติ เปิดเผยว่า ตนได้มีโอกาสเป็นประธานการประชุมคณะกรรมการนโยบายเครื่องดื่มแอลกอฮอล์แห่งชาติ ซึ่งได้มีการพิจารณาเรื่องสำคัญ คือ ร่างระเบียบคณะกรรมการนโยบายเครื่องดื่มแอลกอฮอล์แห่งชาติ ว่าด้วยการเลือกและการแต่งตั้งที่ปรึกษาคณะกรรมการนโยบายเครื่องดื่มแอลกอฮอล์แห่งชาติ ตาม พ.ร.บ. ควบคุมเครื่องดื่มแอลกอฮอล์ พ.ศ. 2551 มาตรา 6 ที่บัญญัติให้คณะกรรมการนโยบายฯ มีที่ปรึกษาได้ โดย 1.ผู้แทนสภาอุตสาหกรรมท่องเที่ยวแห่งประเทศไทย ผู้แทนสภาอุตสาหกรรมแห่งประเทศไทย ผู้แทนสภาหอการค้าแห่งประเทศไทย 2.ผู้แทนองค์กรที่เกี่ยวกับการรณรงค์เลิกบริโภคแอลกอฮอล์ 1 คน ผู้แทนองค์กรที่เกี่ยวกับเด็ก 1 คน และผู้แทนองค์กรเกี่ยวกับการคุ้มครองผู้บริโภค 1 คน ซึ่งจะเลือกกันเอง และ 3.ผู้ทรงคุณวุฒิ โดยคณะกรรมการแต่งตั้ง ด้านสังคม กฎหมาย และเทคโนโลยีสารสนเทศ
นายสมศักดิ์ กล่าวอีกว่า แต่ที่ผ่านมา ยังไม่มีระเบียบว่าด้วยการเลือกและการแต่งตั้งที่ปรึกษาคณะกรรมการนโยบายเครื่องดื่มแอลกอฮอล์แห่งชาติ จึงมีการนำมาพิจารณาเห็นชอบ เพื่อเดินหน้าให้มีที่ปรึกษาได้ โดยที่ประชุมได้ให้คณะกรรมการนโยบายฯ แต่งตั้งคณะอนุกรรมการอำนวยการการเลือกบุคคล และการสรรหาบุคคลเพื่อแต่งตั้งเป็นที่ปรึกษาคณะกรรมการนโยบายฯ ตามมาตรา 6 ประกอบด้วย 1.ปลัดกระทรวงสาธารณสุข เป็นประธาน 2.อธิบดีกรมควบคุมโรค เป็นรองประธาน 3.ผู้แทนสำนักงานอัยการสูงสุด เป็นอนุกรรมการ 4.ผู้แทนกระทรวงการพัฒนาสังคมและความมั่นคงของมนุษย์ เป็นอนุกรรมการ 5.ผู้แทนกระทรวงดิจิทัลเพื่อเศรษฐกิจและสังคม เป็นอนุกรรมการ 6.ผู้แทนกระทรวงมหาดไทย เป็นอนุกรรมการ 7.ผู้แทนสำนักงานคณะกรรมการคุ้มครองผู้บริโภค เป็นอนุกรรมการ 8.ผู้แทนอาสาสมัครสาธารณสุขประจำหมู่บ้าน หรือ อสม. และ 9.ผู้อำนวยการสำนักงานคณะกรรมการควบคุมเครื่องดื่มแอลกอฮอล์ เป็นอนุกรรมการ และเลขานุการ
“การพิจารณาครั้งนี้ ที่ประชุมเห็นว่า คณะอนุกรรมการที่จะคัดเลือกบุคคล มีแต่หน่วยงานภาครัฐ ซึ่งขาดภาคประชาชน ที่มีความใกล้ชิดกับประชาชนในพื้นที่ ผมและที่ประชุม จึงมีการเสนอให้เพิ่ม อสม.เข้ามาด้วย เพื่อให้มีบทบาทสำคัญ ในการคัดเลือกบุคคลเป็นที่ปรึกษาคณะกรรมการนโยบายฯ ที่จะเข้าไปช่วยกำหนดทิศทางในนโยบายเครื่องดื่มแอลกอฮอล์ ซึ่ง อสม. ที่มีอยู่ทั่วประเทศกว่า 1  ล้านคน ถือว่า อยู่เคียงข้างกับประชาชนในพื้นที่ และรับรู้ปัญหาอย่างแท้จริง จึงถือเป็นสิ่งสำคัญ ที่ได้ผลักดันให้ อสม.เข้ามามีส่วนร่วมในการกำหนดทิศทางด้วย รวมถึงจากนี้ ตนก็จะให้ อสม.เข้ามามีบทบาทในคณะกรรมการชุดต่างๆให้มากยิ่งขึ้นด้วย” รองนายกรัฐมนตรี กล่าว

ที่มา : https://www.thaigov.go.th/news/contents/details/81079