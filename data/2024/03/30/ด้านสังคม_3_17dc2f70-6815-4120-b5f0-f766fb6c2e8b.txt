รัฐบาลไทย-ข่าวทำเนียบรัฐบาล-สธ.จัดบริการแพทย์เฉพาะทาง 23 คลินิก โครงการพาหมอไปหาประชาชน เฉลิมพระเกียรติฯ ดูแลสุขภาพชาวเพชรบูรณ์กว่า 3 พันคน


วันเสาร์ที่ 30 มีนาคม 2567
สธ.จัดบริการแพทย์เฉพาะทาง 23 คลินิก โครงการพาหมอไปหาประชาชน เฉลิมพระเกียรติฯ ดูแลสุขภาพชาวเพชรบูรณ์กว่า 3 พันคน
รัฐมนตรีช่วยว่าการกระทรวงสาธารณสุข เปิดโครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัวฯ ที่ อ.วิเชียรบุรี จ.เพชรบูรณ์ จัดบริการ 23 คลินิก ช่วยประชาชนเข้าถึงบริการการแพทย์เฉพาะทางได้ถึง 3,200 คน
วันนี้ (30 มีนาคม 2567) ที่องค์การบริหารส่วนตำบลภูน้ำหยด อ.วิเชียรบุรี จ.เพชรบูรณ์ นายสันติ พร้อมพัฒน์ รัฐมนตรีช่วยว่าการกระทรวงสาธารณสุข เปิด “โครงการพาหมอไปหาประชาชน เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 เขตสุขภาพที่ 2” โดยกล่าวว่า โครงการเฉลิมพระเกียรติฯ นี้ มุ่งหวังให้ประชาชนพื้นที่ห่างไกล ทุรกันดาร มีโอกาสเข้าถึงบริการตรวจคัดกรองโรคที่สำคัญโดยแพทย์เฉพาะทาง ด้วยการจัดคลินิกบริการที่สอดคล้องกับปัญหาสุขภาพและบริบทของพื้นที่ ทำให้ประชาชนได้รับการตรวจรักษาในระยะเริ่มต้นอย่างทันท่วงที ลดการป่วยและเสียชีวิตจากโรคที่เป็นปัญหาสำคัญ อาทิ โรคมะเร็ง ที่ทำให้คนไทยเสียชีวิตสูงอันดับ 1 ถึง 86,100 คน รวมทั้งโรคทางทันตกรรมและโรคตา ที่ส่งผลกระทบต่อประสิทธิภาพการเรียนรู้ของเด็กวัยเรียนและคุณภาพชีวิตของผู้สูงอายุ ซึ่งขณะนี้ได้จัดหน่วยแพทย์เฉพาะทางบริการประชาชนไปแล้ว 34 ครั้ง มีประชาชนได้รับบริการ 134,176 ราย ให้บริการหัตถการเฉพาะทาง 8,142 ราย
นายสันติ กล่าวต่อว่า สำหรับวันนี้มีการจัดบริการ 3 แห่ง คือ ศูนย์การเรียนรู้ประชาร่วมใจ แขวงทรายกองดินใต้ เขตคลองสามวา กทม., อ.ตาคลี จ.นครสวรรค์ และ อ.วิเชียรบุรี จ.เพชรบูรณ์ โดยที่นี่จะให้บริการคลินิกเฉพาะทางมากถึง 23 คลินิก ได้แก่ 1.คลินิกคัดกรองมะเร็งตับและมะเร็งท่อน้ำดี 2.คลินิกคัดกรองมะเร็งปากมดลูก 3.คลินิกคัดกรองมะเร็งลำไส้ใหญ่ ลำไส้ตรง 4.คลินิกคัดกรองมะเร็งเต้านม 5.คลินิกตาในเด็กและผู้สูงอายุ 6.คลินิกทันตกรรม7.คลินิกกระดูกและข้อ 8.คลินิกกายภาพ 9.คลินิกอายุรกรรม 10.คลินิกแพทย์แผนไทยและการแพทย์ทางเลือก 11.คลินิกจิตเวช 12.คลินิกโรคจากการประกอบอาชีพและสิ่งแวดล้อม 13.คลินิกตรวจวิเคราะห์องค์ประกอบของร่างกาย 14.คลินิกเยี่ยมบ้าน palliative 15.ศูนย์รับบริจาคอวัยวะ 16.คลินิกหมอยาพบประชาชน 17.คลินิกดูแลพระภิกษุสงฆ์ 18.คลินิกมณีเวช 19.คลินิกเภสัชกรรม 20.คลินิกส่งเสริมการมีบุตร 21.คลินิกเวชกรรมทั่วไป
********************************************** 30 มีนาคม 2567

ที่มา : https://www.thaigov.go.th/news/contents/details/81089