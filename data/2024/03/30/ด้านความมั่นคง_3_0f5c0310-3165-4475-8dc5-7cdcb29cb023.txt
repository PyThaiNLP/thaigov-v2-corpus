รัฐบาลไทย-ข่าวทำเนียบรัฐบาล-กรมการพัฒนาชุมชนขับเคลื่อน PDPA ได้ระดับ "ดีเยี่ยม" พร้อมได้รับมาตรฐานสากล ISO27001 ในการบริหารจัดการข้อมูลความมั่นคงปลอดภัยไซเบอร์ ด้านอธิบดีกรม พช. เน้นย้ำ มุ่ง Change for Good 


วันเสาร์ที่ 30 มีนาคม 2567
30/03/2567
พิมพ์
กรมการพัฒนาชุมชนขับเคลื่อน PDPA ได้ระดับ "ดีเยี่ยม" พร้อมได้รับมาตรฐานสากล ISO27001 ในการบริหารจัดการข้อมูลความมั่นคงปลอดภัยไซเบอร์ ด้านอธิบดีกรม พช. เน้นย้ำ มุ่ง Change for Good
กรมการพัฒนาชุมชนขับเคลื่อน PDPA ได้ระดับ "ดีเยี่ยม" พร้อมได้รับมาตรฐานสากล ISO27001 ในการบริหารจัดการข้อมูลความมั่นคงปลอดภัยไซเบอร์ ด้านอธิบดีกรม พช. เน้นย้ำ มุ่ง Change for Good เพื่อยกระดับความเชื่อมั่นในบริการที่ปลอดภัยแก่ประชาชน
วันนี้ (30 มี.ค. 67) นายสยาม ศิริมงคล อธิบดีกรมการพัฒนาชุมชน เปิดเผยว่า กรมการพัฒนาชุมชนได้รับการตรวจประเมินการรักษาความความมั่นคงปลอดภัยสารสนเทศและข้อมูลส่วนบุคคลในการปฏิบัติตามพระราชบัญญัติคุ้มครองข้อมูลส่วนบุคคลจากคณะกรรมการตรวจประเมิน นำโดยพลอากาศตรี จเด็ด คูหะก้องกิจ ผู้ช่วยเลขาธิการคณะกรรมการการรักษาความมั่นคงปลอดภัยไซเบอร์แห่งชาติ และคณะกรรมการจากสำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) และ สำนักงานคณะกรรมการคุ้มครองข้อมูลส่วนบุคคล (สคส.) ซึ่งกรมการพัฒนาชุมชนได้รับผลการตรวจประเมิน PDPA ระดับ "ดีเยี่ยม" ตามมาตรฐานสากล ISO27001 ในการบริหารจัดการความมั่นคงปลอดภัยไซเบอร์ข้อมูลส่วนบุคคล พร้อมกันนี้ได้รับคำแนะนำจากการตรวจประเมินของคณะกรรมการฯ โดยมีความตั้งใจจะขยายผลการดำเนินงาน เพื่อยกระดับความเชื่อมั่นในบริการที่ปลอดภัยแก่ประชาชน
นายสยาม ศิริมงคล อธิบดีกรมการพัฒนาชุมชน กล่าวว่า ตนได้มอบหมายให้ นายชยชัย แสงอินทร์ รองอธิบดีกรมการพัฒนาชุมชน พร้อมด้วยนายคมสิทธิ์ สุริยวรรณ ผู้อำนวยการศูนย์สารสนเทศเพื่อการพัฒนาชุมชน ผู้อำนวยการกลุ่มงานทุกกลุ่มงาน หัวหน้าฝ่ายอำนวยการ และเจ้าหน้าที่ศูนย์สารสนเทศฯ ประชุมรับฟังผลการประเมินการปฏิบัติตามพระราชบัญญัติคุ้มครองข้อมูลส่วนบุคคล พร้อมทั้งการประเมินผลการบริหารจัดการความมั่นคงปลอดภัยไซเบอร์หน่วยงานที่มีข้อมูลส่วนบุคคลจำนวนมาก ซึ่งกรมการพัฒนาชุมชนได้รับผลการตรวจประเมิน PDPA ระดับ "ดีเยี่ยม" ตามมาตรฐานสากล ISO27001 สำหรับแนวทางการขับเคลื่อน PDPA ของหน่วยงาน โดยกรมการพัฒนาชุมชนได้นำแนวทางตามนโยบายของรัฐบาลมาใช้ในการส่งเสริมให้บุคลากรตระหนักถึงความสำคัญของเทคโนโลยีดิจิทัลที่มีผลต่อการเปลี่ยนแปลง และนโยบายด้านการรักษาความมั่นคงปลอดภัยทางไซเบอร์และการคุ้มครองข้อมูลส่วนบุคคล ซึ่งมีวัตถุประสงค์เพื่อให้หน่วยงานภารรัฐดำเนินการด้านการคุ้มครองข้อมูลส่วนบุคคลและการรักษาความมั่นคงปลอดภัยไซเบอร์อย่างเป็นรูปธรรม ซึ่งกรมการพัฒนาชุมชน กระทรวงมหาดไทย เป็นหน่วยงานภาครัฐ 10 หน่วยงานแรกที่มีข้อมูลส่วนบุคคลจำนวนมาก โดยที่ผ่านมากรมการพัฒนาชุมชนได้มีการพัฒนา Big Data มาอย่างต่อเนื่อง เพื่อให้สามารถบูรณาการเชื่อมโยงฐานข้อมูลงานพัฒนาชุมชนภายในหน่วยงาน และรองรับข้อมูลสำคัญของส่วนราชการอื่น เพื่อใช้ในการบริหารจัดการตามภารกิจและผลิตบริการดิจิทัล Click ชุมชน เพื่อยกระดับการให้บริการประชาชนได้อย่างสะดวกรวดเร็ว และเป็นปัจจุบัน ซึ่งการบริหารระบบข้อมูลขนาดใหญ่เหล่านี้ จำเป็นต้องมีการรักษาความปลอดภัยข้อมูลของประชาชนให้มีประสิทธิภาพสูงสุด และให้ประชาชนเจ้าของข้อมูลเกิดความเชื่อมั่นในความปลอดภัยของข้อมูล เช่น ข้อมูลครัวเรือนจากข้อมูลความจำเป็นพื้นฐาน (จปฐ.) ข้อมูลผู้ประกอบการโอทอป ข้อมูลของกองทุนพัฒนาบทบาทสตรี ข้อมูลเจ้าของแปลงโคก หนอง นา ข้อมูลคนจนและกลุ่มคนเปราะบาง
นายสยาม ศิริมงคล อธิบดีกรมการพัฒนาชุมชน กล่าวเพิ่มเติมว่า กรมการพัฒนาชุมชนจึงมีมาตรการในการรักษาความมั่นคงปลอดภัยทางไซเบอร์และการคุ้มครองข้อมูลส่วนบุคคลตามมาตรฐานสากล ISO27001:2013 เพื่อรักษาความมีเสถียรภาพ ทั้ง เก็บ ใช้ เผยแพร่ และ เข้าถึงข้อมูลงานพัฒนาชุมชนอย่างมั่นคงปลอดภัยสอดคล้องกับนโยบายสำคัญของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ในการขับเคลื่อนภารกิจ “บำบัดทุกข์ บำรุงสุข” แบบทันโลก ทันสมัย และทันท่วงที ควบคู่กับนโยบาย Change for Good ของปลัดกระทรวงมหาดไทย ด้วยการนำเทคโนโลยีดิจิทัลด้าน Cyber Security and Data Protection และใช้ข้อมูลสารสนเทศเพื่อชี้เป้าในการทำงานและแก้ไขปัญหาให้ตรงจุดตามความต้องการของพี่น้องประชาชนในพื้นที่ และเป็นฐานข้อมูลในการตัดสินใจเชิงนโยบายของผู้บริหารได้
ด้าน นายชยชัย แสงอินทร์ รองอธิบดีกรมการพัฒนาชุมชน เปิดเผยว่า นโยบายด้านการรักษาความมั่นคงปลอดภัยทางไซเบอร์และการคุ้มครองข้อมูลส่วนบุคคลของกรมการพัฒนาชุมชน มีวัตถุประสงค์เพื่อให้กรมการพัฒนาชุมชนมีการดำเนินการด้านการคุ้มครองข้อมูลส่วนบุคคลและการรักษาความมั่นคงปลอดภัยไซเบอร์อย่างเป็นรูปธรรม ไม่ว่าจะเป็นเรื่องของเสริมสร้างความรู้ ความเข้าใจในการรักษาความมั่นคงปลอดภัยข้อมูลส่วนบุคคลและป้องกันข้อมูลส่วนบุคคลรั่วไหล การวางมาตรการป้องกัน ลดความเสี่ยงของหน่วยงานที่มีข้อมูลจำนวนมากและเพื่อใช้มาตรฐานไปปรับปรุงใช้งานในองค์กร การเสริมสร้างความตระหนักในองค์กรโดยกำหนดเป็นกิจกรรมตรวจสุขภาพด้านไซเบอร์ที่ควรทำเป็นประจำ เพื่อให้การดำเนินงานต่อเนื่องในทิศทางเดียวกัน ประสานงานและบูรณาการการเฝ้าระวังความเสี่ยงและภัยคุกคามด้านความมั่นคงปลอดภัยไซเบอร์ที่ส่งผลกระทบต่อการคุ้มครองข้อมูลส่วนบุคคล การแลกเปลี่ยนผู้เชี่ยวชาญหรือเจ้าหน้าที่มาปฏิบัติภารกิจในด้านที่เกี่ยวข้อง ร่วมจัดกิจกรรมการเผยแพร่องค์ความรู้ต่าง ๆ ตลอดจนประสานงาน สนับสนุน และให้ความช่วยเหลือในการพัฒนาทักษะบุคลากร รวมทั้งการปฏิบัติตามนโยบายและแผนว่าด้วยการรักษาความมั่นคงปลอดภัยไซเบอร์และแผนแม่บทด้านการส่งเสริมและการคุ้มครองข้อมูลส่วนบุคคล เพื่อยกระดับความมั่นคงปลอดภัยสารสนเทศและรักษาข้อมูลส่วนบุคคลของพี่น้องประชาชนให้มั่นคงปลอดภัยต่อไป
โอกาสนี้ พลอากาศตรี จเด็ด คูหะก้องกิจ ผู้ช่วยเลขาธิการคณะกรรมการการรักษาความมั่นคงปลอดภัยไซเบอร์แห่งชาติ พร้อมด้วย นาวาอากาศเอก เฉลิมชัย วงษ์เกตุ ผู้อํานวยการสํานักบริหารโครงสร้างพื้นฐานสําคัญทางสารสนเทศ และนายกิตตินันท์ ศรมงคล ผู้อํานวยการฝ่ายกํากับการคุ้มครองข้อมูลส่วนบุคคล พร้อมด้วยทีมตรวจแนะนำ ได้ชี้แจงเพื่อสร้างความรู้ความเข้าใจเกี่ยวกับการคุ้มครองข้อมูลส่วนบุคคลของกรมการพัฒนาชุมชน ให้แก่บุคลากรกรมการพัฒนาชุมชน ตามที่กำหนดไว้ในพระราชบัญญัติคุ้มครองข้อมูลส่วนบุคคล พ.ศ. 2562 โดย สคส. แจ้งผลการประเมินและให้ข้อเสนอแนะการตรวจทั้งหมด 10 ประเด็น โดยกรมการพัฒนาชุมชนได้ดำเนินการตามพระราชบัญญัติคุ้มครองข้อมูลส่วนบุคคลอย่างดีเยี่ยม และ สกมช. แจ้งผลการประเมินและให้ข้อเสนอแนะการรักษาความมั่นคงปลอดภัยไซเบอร์ข้อมูลส่วนบุคคล โดยกรมการพัฒนาชุมชนเป็นไปตามแนวทางการรักษาความมั่นคงปลอดภัยไซเบอร์เป็นอย่างดีตามมาตรฐานการรักษาความปลอดภัยข้อมูล และการที่กรมการพัฒนาชุมชนรักษามาตรฐานสากลของ ISO27001:2013 ส่งผลให้เกิดความเชื่อมั่น เชื่อถือ และความพร้อมใช้ในระบบรักษาความปลอดภัยสารสนเทศได้อย่างมีประสิทธิภาพ
"การยกระดับการดำเนินการด้านการคุ้มครองข้อมูลส่วนบุคคล และการรักษาความมั่นคงปลอดภัยไซเบอร์เป็นประเด็นที่ต้องให้ความสำคัญเป็นอย่างยิ่ง ซึ่งการตรวจประเมินในครั้งนี้ ถือเป็นความสำเร็จอีกหนึ่งขั้นที่จะเป็นเเรงขับให้กรมการพัฒนาชุมชนยกระดับการพัฒนาต่อไป ซึ่งจากผลลัพธ์ที่เกิดขึ้นอย่างเป็นรูปธรรมนี้จะช่วยเพิ่มประสิทธิภาพในการขับเคลื่อนงานตามภารกิจได้ตามพระราชบัญญัติ PDPA และการบริหารจัดการความมั่นคงปลอดภัยไซเบอร์ข้อมูลส่วนบุคคลได้เป็นอย่างดี และหวังเป็นอย่างยิ่งว่าผลการประเมินในครั้งนี้จะเสริมสร้างความเข้มแข็งของการทำงานภายในหน่วยงาน ช่วยเสริมนโยบายความมั่นคงปลอดภัยสารสนเทศและข้อมูลส่วนบุคคลของประชาชน ที่กำหนดให้กรมการพัฒนาชุมชนมีมาตรการและวิธีการในการดำเนินการปกป้องความลับและความถูกต้องครบถ้วนของข้อมูล ทำให้เกิดความพร้อมใช้งานอย่างต่อเนื่องสำหรับระบบสารสนเทศ สร้างความเชื่อมั่นให้แก่ผู้มีส่วนเกี่ยวข้องในทุกระดับ รวมถึงทำให้เกิดการพัฒนาและยกระดับคุณภาพของการรักษาความมั่นคงปลอดภัยอย่างต่อเนื่อง เพื่อให้การดำเนินการของหน่วยงานมีประสิทธิภาพต่อไป" นายสยามฯ กล่าวเน้นย้ำ
"กระทรวงมหาดไทย โดยกรมการพัฒนาชุมชน มีความตั้งใจที่จะพัฒนาและยกระดับงานด้านการบริหารจัดการมาตรฐานการรักษาข้อมูลส่วนบุคคลให้ปลอดภัย รวมทั้งสร้างความรู้ความเข้าใจและตระหนักรู้ถึงสิทธิในข้อมูลส่วนบุคคลที่เป็นประโยชน์ต่อเจ้าหน้าที่ฯ และนำแนวทางไปปรับใช้ในการยกระดับการรักษาความมั่นคงปลอดภัยข้อมูลส่วนบุคคลและสารสนเทศให้เป็นไปตามมาตรฐาน ISO27001:2022 อย่างต่อเนื่อง ให้เป็นไปอย่างมีประสิทธิภาพ เกิดประโยชน์สูงสุด เพื่อรองรับกับการเปลี่ยนแปลงของเทคโนโลยีที่เกิดขึ้นอย่างรวดเร็ว โดยเฉพาะด้านการจัดการข้อมูลสารสนเทศ ที่ในปัจจุบันมีชุดข้อมูลส่วนบุคคลจำนวนมาก และมีความเสี่ยงและภัยคุกคามที่เกิดขึ้นอย่างรวดเร็ว จึงมีความจำเป็นต้องมีการจัดการสารสนเทศอย่างมั่นคงปลอดภัย มีประสิทธิภาพ ถูกต้องแม่นยำ และทันต่อเหตุการณ์ ซึ่งนอกจากการจัดการสารสนเทศอย่างมั่นคงปลอดภัยแล้ว กรมการพัฒนาชุมชนยังยกระดับมาตรฐานด้าน Cyber Security โดยประยุกต์ใช้เทคโนโลยีการรักษาความปลอดภัยข้อมูลส่วนบุคคลในการพัฒนาระบบงานต่าง ๆ มากยิ่งขึ้น เพื่อให้ผู้รับบริการได้รับความเชื่อมั่นในการใช้บริการที่สะดวกมากยิ่งขึ้น พร้อมก้าวสู่การเป็นหน่วยงานภาครัฐที่มีความทันโลก ทันสมัย ทันท่วงที เพื่อทำหน้าที่บำบัดทุกข์ บำรุงสุข ยกระดับคุณภาพชีวิตของพี่น้องประชาชนอย่างยั่งยืนต่อไป" นายสยามฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood #กรมการพัฒนาชุมชน

ที่มา : https://www.thaigov.go.th/news/contents/details/81086