รัฐบาลไทย-ข่าวทำเนียบรัฐบาล-“ดร. นลินี ทวีสิน” กล่าวเปิดงาน Thailand – Hong Kong Business Forum ชูจุดเด่นของไทยด้านการท่องเที่ยว การแพทย์ อาหาร และแฟชั่น ย้ำความพร้อมในการเป็นประตูสู่อาเซียนของไทย 


วันอังคารที่ 19 มีนาคม 2567
19/03/2567
พิมพ์
“ดร. นลินี ทวีสิน” กล่าวเปิดงาน Thailand – Hong Kong Business Forum ชูจุดเด่นของไทยด้านการท่องเที่ยว การแพทย์ อาหาร และแฟชั่น ย้ำความพร้อมในการเป็นประตูสู่อาเซียนของไทย
“ดร. นลินี ทวีสิน” กล่าวเปิดงาน Thailand – Hong Kong Business Forum ชูจุดเด่นของไทยด้านการท่องเที่ยว การแพทย์ อาหาร และแฟชั่น ย้ำความพร้อมในการเป็นประตูสู่อาเซียนของไทย ชวนนักลงทุนฮ่องกงลงทุนเพิ่มเติมในพื้นที่ EEC
วันนี้ (19 มี.ค. 67) ดร. นลินี ทวีสิน กล่าวเปิดงาน Thailand – Hong Kong Business Forum เน้นย้ำวิสัยทัศน์ของรัฐบาลชุดใหม่ในการขับเคลื่อนเศรษฐกิจไทยสู่อนาคตที่ยั่งยืน ชูความสัมพันธ์ทางการค้าที่ใกล้ชิดทั้งในด้านการค้า การลงทุน เชิญชวนนักลงทุนฮ่องกงใช้ไทยเป็นศูนย์กลางทางการค้าและการลงทุนในภูมิภาค และการลงทุนในพื้นที่ EEC
ดร.นลินี ทวีสิน ผู้แทนการค้าไทย เปิดเผยว่างาน Thailand – Hongkong Business Forum เป็นงานประชาสัมพันธ์ด้านโอกาสทางการค้าและการลงทุนฮ่องกง มีนักวิชาการและผู้ที่เกี่ยวข้องด้านธุรกิจการค้า อาทิ นางสาว Alpha Lau อธิบดีกรมส่งเสริมการลงทุน นาย Parson Lam ผู้อำนวยการสำนักงานเศรษฐกิจและการค้าฮ่องกง ประจำกรุงเทพฯ และนายบุรินทร์ อดุลวัฒนะ กรรมการผู้จัดการ และ Chief Economist บริษัทศูนย์วิจัยกสิกรไทย มาแบ่งปันประสบการณ์ในการขยายธุรกิจไปฮ่องกงและจีน โดยตนได้ใช้โอกาสนี้ เน้นย้ำถึงวิสัยทัศน์รัฐบาลชุดปัจจุบัน ในการขับเคลื่อนประเทศไทยไปสู่ศูนย์กลางด้านอุตสาหกรรม (Industrial Hub) และการขับเคลื่อนเศรษฐกิจไทยสู่อนาคตที่ยั่งยืน ผ่านวิสัยทัศน์ Ignite Thailand และ Thailand Vision 2030 โดยเฉพาะการขับเคลื่อนในอุตสาหกรรมท่องเที่ยว การแพทย์ อาหาร แฟชั่น และการเกษตรที่ยั่งยืน
ผู้แทนการค้าไทย เสริมว่า ไทยและฮ่องกงมีความสัมพันธ์ที่เข้มแข็งในหลายมิติ อาทิ ในด้านการค้า ในปี 2566 ฮ่องกงเป็นตลาดส่งออกอันดับที่ 7 และเป็นคู่ค้าลำดับที่ 13 โดยมีมูลค่าการค้ารวมที่ 13,700 ล้านเหรียญสหรัฐ ในขณะที่ด้านการลงทุน ฮ่องกงเป็นผู้ลงทุนรายใหญ่อันดับ 8 ด้วยการลงทุนในไทยกว่า 23,000 ล้านบาท รวมถึงยังมีความสัมพันธ์ที่ใกล้ชิดในด้านวัฒนธรรมและความสัมพันธ์ระหว่างประชาชน นอกจากนี้ ฮ่องกงยังนับว่ามีความพร้อมในการเป็นฐานสำหรับภาคธุรกิจที่จะเจาะเข้าสู่ตลาดจีน เนื่องจากมีกฎระเบียบที่เอื้ออำนวยต่อการดำเนินธุรกิจ มีการเก็บภาษีที่ต่ำและไม่ซับซ้อน รวมถึงมีทรัพยากรบุคคลที่มีคุณภาพ
ดร.นลินี กล่าวทิ้งท้ายว่า ตนยังได้ใช้โอกาสนี้ เชิญชวนผู้ประกอบการฮ่องกงที่มีศักยภาพในการขยายธุรกิจสู่ภูมิภาคอาเซียน ให้ใช้ไทยเป็นศูนย์กลางทางการค้าและการลงทุน โดยเฉพาะการลงทุนในเขตระเบียงเศรษฐกิจภาคตะวันออก หรือ EEC ซึ่งมีความพร้อมในด้านโครงสร้างพื้นฐาน รวมถึงโครงสร้างพื้นฐานด้านดิจิทัล โดยตนได้ชักชวนการลงทุนในอุตสาหกรรมอนาคต หรือ S-curve

ที่มา : https://www.thaigov.go.th/news/contents/details/80528