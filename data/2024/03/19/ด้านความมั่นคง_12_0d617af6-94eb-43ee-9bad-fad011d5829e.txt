รัฐบาลไทย-ข่าวทำเนียบรัฐบาล-รมช.เกรียง เร่งประชุมแผนปฏิบัติการป้องกันหมอกควัน ไฟป่า และตรวจเยี่ยมการเตรียมความพร้อมของเครื่องจักรกลสาธารณภัย ในพื้นที่ จ.เชียงราย และกลุ่มจังหวัดภาคเหนือ เพื่อหาแนวทางป้องกัน


วันจันทร์ที่ 18 มีนาคม 2567
18/03/2567
พิมพ์
รมช.เกรียง เร่งประชุมแผนปฏิบัติการป้องกันหมอกควัน ไฟป่า และตรวจเยี่ยมการเตรียมความพร้อมของเครื่องจักรกลสาธารณภัย ในพื้นที่ จ.เชียงราย และกลุ่มจังหวัดภาคเหนือ เพื่อหาแนวทางป้องกัน
รมช.เกรียง เร่งประชุมแผนปฏิบัติการป้องกันหมอกควัน ไฟป่า และตรวจเยี่ยมการเตรียมความพร้อมของเครื่องจักรกลสาธารณภัย ในพื้นที่จังหวัดเชียงราย และกลุ่มจังหวัดภาคเหนือ เพื่อหาแนวทางป้องกันและแก้ไขปัญหาความเดือดร้อนของประชาชน
วันนี้ 18 มี.ค. 67 นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วยนายชูวิทย์ พิทักษ์พรพัลลภ ผู้ช่วยรัฐมนตรีประจำกระทรวงมหาดไทย นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายศรัญยู มีทองคำ ผู้ตรวจราชการกระทรวงมหาดไทย นายสหรัฐ วงศ์สกุลวิวัฒน์ รองอธิบดีกรมป้องกันและบรรเทาสาธารณภัย นายณัฐวรรธน์ พรรังสรรค์ ผู้ตรวจราชการกรมป้องกันและบรรเทาสาธารณภัย และคณะ ลงพื้นที่จังหวัดเชียงราย เร่งประชุมแผนปฏิบัติการป้องกันหมอกควันไฟป่า และตรวจเยี่ยมการเตรียมความพร้อมของเครื่องจักรกลสาธารณภัย เพื่อวางแนวทางป้องกันและบรรเทาสาธารณภัยของกลุ่มจังหวัดภาคเหนือ โดยมี นายประเสริฐ จิตต์พลีชีพ รองผู้ว่าราชการจังหวัดเชียงราย นายอารุณ ปินตา ผู้อำนวยการศูนย์ป้องกันและบรรเทาสาธารณภัย เขต 15 เชียงราย นายครรชิต ชมภูแดง หัวหน้าสำนักงานป้องกันและบรรเทาสาธารณภัยจังหวัดเชียงราย นายเจตณรงค์ อินกัน ท้องถิ่นจังหวัดเชียงราย และผู้แทนหน่วยงานที่เกี่ยวข้องร่วมประชุม
นายเกรียง กัลป์ตินันท์ กล่าวว่า กรมป้องกันบรรเทาสาธารณภัย ต้องเตรียมพร้อมรับมือกับสถานการณ์ภัยต่างๆ ที่จะเกิดขึ้น โดยเน้นการเตรียมการป้องกันภัย มากกว่าการบรรเทาภัย จึงได้มาประชุมหาแนวทางการป้องกันในวันนี้ ซึ่งนายเศรษฐา ทวีสิน นายกรัฐมนตรี ได้ฝากความห่วงใยมาถึงพี่น้องประชาชน ให้ตนเตรียมแผนในการรับมือภัย ทั้งแผนก่อนเกิดภัย ระหว่างเกิดภัย และหลังเกิดภัย ให้มีความพร้อมและประสิทธิภาพสูงสุด
โดยการประชุมและตรวจเยี่ยมความพร้อมของจังหวัดเชียงราย ศูนย์ป้องกันบรรเทาสาธารณภัยเขต 15 เชียงราย และหน่วยงานที่เกี่ยวข้อง ควรมีการเตรียมความพร้อม ดังนี้
(1) จังหวัดถือปฏิบัติตามแนวทางที่กองบัญชาการป้องกันและบรรเทาสาธารณภัยแห่งชาติ ได้สั่งการในการเตรียมการป้องกันและแก้ไขปัญหาไฟป่า หมอกควัน และฝุ่นละอองขนาดเล็ก PM2.5 ปี 2566 – 2567 ตามมาตรการแก้ไขปัญหาฝุ่น PM2.5 ปี 2567 รวมถึงกลไกบริหารจัดการที่คณะกรรมการสิ่งแวดล้อมแห่งชาติกำหนด โดยเคร่งครัด
(2) จังหวัดประชาสัมพันธ์เพื่อขอความร่วมมือประชาชน ตลอดจนภาคส่วนต่าง ๆ ให้มีส่วนร่วมในการสอดส่อง ดูแลหมู่บ้าน/ชุมชน มิให้มีการเผา และกิจกรรมที่ก่อให้เกิดฝุ่นละอองขนาดเล็ก PM2.5 พร้อมทั้งสร้างการรับรู้ให้ประชาชนทราบถึงมาตรการ กฎหมาย และผลการปฏิบัติของภาครัฐ ในการป้องกันและแก้ไขปัญหาฝุ่นละออง ตลอดจนช่องทางในการขอรับความช่วยเหลือจากภาครัฐ และช่องทางการแจ้งเหตุ
(3) ศูนย์ป้องกันและบรรเทาสาธารณภัยเขต 15 เชียงราย จัดกำลังเจ้าหน้าที่ และเครื่องจักรกลสาธารณภัย ให้พร้อมเผชิญเหตุตลอด 24 ชั่วโมง กรณีเกิดสถานการณ์ในพื้นที่ที่เข้าถึงได้ยากและสถานการณ์มีแนวโน้มทวีความรุนแรง ให้ประสานขอรับการสนับสนุนอากาศยานปีกหมุนของกรมป้องกันและบรรเทาสาธารณภัย (ฮ.ปภ.32) หรือหน่วยงานที่มีอากาศยานในการช่วยดับไฟ
"ในกรณีที่เกิดภัยเร่งด่วน ให้ผู้ว่าราชการจังหวัดแจ้งให้ผู้บังคับบัญชาทราบตามลำดับชั้นโดยเร็วที่สุด เพื่อพิจารณาสั่งการ แก้ไขปัญหาของประชาชนได้อย่างทันท่วงที โดยตนพร้อมรับฟังทุกปัญหา และหากจะเป็นส่วนที่สามารถช่วยประชาชนได้ ก็พร้อมจะทำอย่างเต็มกำลังความสามารถ เพื่อให้ประชาชนอยู่ดี กินดี ตามนโยบายของรัฐบาล" นายเกรียง กัลป์ตินันท์ กล่าวในช่วงท้าย

ที่มา : https://www.thaigov.go.th/news/contents/details/80525