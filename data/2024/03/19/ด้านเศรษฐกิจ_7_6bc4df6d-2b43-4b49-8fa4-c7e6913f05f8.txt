รัฐบาลไทย-ข่าวทำเนียบรัฐบาล-SAM แต่งตั้ง “นารถนารี รัฐปัตย์” นั่ง MD คนใหม่  มีผลตั้งแต่ 18 มี.ค. 2567


วันอังคารที่ 19 มีนาคม 2567
19/03/2567
พิมพ์
SAM แต่งตั้ง “นารถนารี รัฐปัตย์” นั่ง MD คนใหม่  มีผลตั้งแต่ 18 มี.ค. 2567
บริษัท บริหารสินทรัพย์สุขุมวิท จำกัด (บสส.) หรือ SAM มีมติแต่งตั้งนางสาวนารถนารี รัฐปัตย์ เป็นกรรมการผู้จัดการคนใหม่ มีผลตั้งแต่วันที่ 18 มีนาคม 2567
คณะกรรมการบริษัท บริหารสินทรัพย์สุขุมวิท จำกัด (บสส.) หรือ SAM มีมติแต่งตั้งนางสาวนารถนารี รัฐปัตย์ เป็นกรรมการผู้จัดการคนใหม่ มีผลตั้งแต่วันที่ 18 มีนาคม 2567 มั่นใจนำประสบการณ์บริหารงานด้านการเงินและบริหารสินทรัพย์ มาช่วยขับเคลื่อนธุรกิจให้ยั่งยืน พร้อมสนองวาระแห่งชาติเร่งแก้ไขปัญหาและเดินหน้าลดหนี้ครัวเรือนของประเทศ ผ่านโครงการ “คลินิกแก้หนี้ by SAM”
นางสาวนารถนารี รัฐปัตย์ สำเร็จการศึกษาระดับปริญญาโท 2 สาขา ได้แก่ สาขาบริหารธุรกิจมหาบัณฑิต (การเงิน) สถาบันบัณฑิตพัฒนบริหารศาสตร์ (นิด้า) และวิทยาศาสตร์มหาบันฑิต (วทบ.) Biotechnology จุฬาลงกรณ์มหาวิทยาลัย ระดับปริญญาตรี 2 สาขา ได้แก่ สาขานิติศาสตร์บันฑิตและวิทยาศาสตร์บันฑิต (วทบ.) Bio-Chemistry จุฬาลงกรณ์มหาวิทยาลัย  มีประสบการณ์ทำงานในภาคธุรกิจการเงินและการบริหารสินทรัพย์มาอย่างยาวนาน อาทิ บรรษัทบริหารสินทรัพย์สถาบันการเงิน (AMC) บริษัทบริหารสินทรัพย์สุขุมวิท (บสส.) หรือ SAM และ ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank) โดยดำรงตำแหน่งกรรมการผู้จัดการ เป็นตำแหน่งสุดท้ายก่อนเข้ามารับตำแหน่งกรรมการผู้จัดการ บริษัท บริหารสินทรัพย์สุขุมวิท จำกัด (บสส.) หรือ SAM  ทั้งนี้ ตลอดระยะเวลาการทำงานที่ธนาคารพัฒนาวิสาหกิจขนาดกลางและขนาดย่อมแห่งประเทศไทย (SME D Bank)  ได้มีประสบการณ์โดยตรงในการดูแลงานหลากหลายด้าน เช่น งานรับผิดชอบเป้าหมายการบริหารสินทรัพย์และ NPLs  การกำกับดูแลสายงานบริหารคุณภาพสินเชื่อ สายงานบริหารสินทรัพย์ สายงานพัฒนาผู้ประกอบการและร่วมลงทุน  รวมทั้งสายงานงานด้านสารสนเทศและสนับสนุนการบริหาร เป็นต้น
นอกจากนี้ นางสาวนารถนารี รัฐปัตย์ ยังเคยดำรงตำแหน่งอื่นในหน่วยงานภาครัฐอีกหลายแห่ง อาทิ กรรมการบริษัทข้อมูลเครดิตแห่งชาติ (เครดิตบูโร) กรรมการคณะกรรมการบริหารความเสี่ยง เครดิตบูโร และกรรมการ สภาหอการค้าแห่งประเทศไทย
นางสาวนารถนารี กล่าวว่า รู้สึกภูมิใจและยินดีเป็นอย่างยิ่งที่ได้มีโอกาสกลับเข้ามาทำงานที่ SAM อีกครั้งในตำแหน่งกรรมการผู้จัดการ ซึ่งจากประสบการณ์และองค์ความรู้ในการทำงานด้านธุรกิจการเงินและการบริหารสินทรัพย์ในช่วงหลายปีที่ผ่านมา ทำให้มั่นใจได้ว่าจะสามารถผลักดัน SAM ในฐานะหน่วยงานภาครัฐที่มีบทบาทสำคัญในการบริหารจัดการสินทรัพย์ด้อยคุณภาพของระบบสถาบันการเงินมามากกว่า 20 ปี ให้เติบโตก้าวหน้าอย่างเข้มแข็งต่อไป  นอกจากนี้ ยังพร้อมเร่งผลักดันภารกิจที่สำคัญในการแก้ไขปัญหาหนี้ครัวเรือนของคนไทย ซึ่งถือเป็นวาระแห่งชาติและนโยบายที่สำคัญของรัฐบาล ผ่าน “โครงการคลินิกแก้หนี้ by SAM” เพื่อทำให้สัดส่วนหนี้ครัวเรือนของคนไทยปรับตัวลดลงให้ได้โดยเร็วและมากที่สุด  โดยยังมีเป้าหมายระยะยาวในการทำให้ SAM เป็นหนึ่งในองค์กรที่สำคัญในการเป็นเครื่องมือแก้ไขปัญหาเศรษฐกิจและหนี้ครัวเรือนของภาครัฐ นำไปสู่การเติบโตอย่างมั่นคงในระยะยาว สอดรับกับบริบททางเศรษฐกิจและสังคมที่เปลี่ยนแปลงไปอย่างรวดเร็วในปัจจุบันได้
เกี่ยวกับ SAM : บริษัท บริหารสินทรัพย์สุขุมวิท จำกัด (บสส.) หรือ SAM เป็นบริษัทบริหารสินทรัพย์ของรัฐภายใต้กำกับของธนาคารแห่งประเทศไทย (ธปท.) มีบทบาทในการบริหารจัดการสินทรัพย์ด้อยคุณภาพโดยยึดหลักธรรมาภิบาล เพื่อขับเคลื่อนระบบสถาบันการเงินให้เติบโตอย่างมั่งคั่งและยั่งยืน
วิสัยทัศน์ :   เป็นบริษัทบริหารสินทรัพย์แห่งรัฐ ที่มีบทบาทสนับสนุนให้ประชาชนและภาคธุรกิจฟื้นตัวอย่างยั่งยืน
สอบถามรายละเอียดเพิ่มเติมได้ที่ SAM ฝ่ายสื่อสารองค์กร
06-2594-9697  :  02-686-1800 # 2604  แวว (จิรปรียา)
08-4700-0182  :  02-610-2241  เอก (ฉัตรชัย)
09-4889-1998  :  02-686-1847  จอย (ชนินันทน์)
08-9534-8557  :  02-686-1839  เปิ้ล  (ปิยะลักษณ์)

ที่มา : https://www.thaigov.go.th/news/contents/details/80539