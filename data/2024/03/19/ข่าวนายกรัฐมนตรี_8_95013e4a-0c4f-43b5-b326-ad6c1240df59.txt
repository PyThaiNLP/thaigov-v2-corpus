รัฐบาลไทย-ข่าวทำเนียบรัฐบาล-​นายกฯ นั่งรถม้า ต่อรถไฟ ติดตามโครงการก่อสร้างถนนคอนกรีตเสริมเหล็กและอาคารป้องกันตลิ่งพังเลียบแม่น้ำวัง จ.ลำปาง ขอให้ชาวลำปางช่วยกันดูแลรักษา แก้ไขปัญหาขยะ


วันอังคารที่ 19 มีนาคม 2567
19/03/2567
พิมพ์
​นายกฯ นั่งรถม้า ต่อรถไฟ ติดตามโครงการก่อสร้างถนนคอนกรีตเสริมเหล็กและอาคารป้องกันตลิ่งพังเลียบแม่น้ำวัง จ.ลำปาง ขอให้ชาวลำปางช่วยกันดูแลรักษา แก้ไขปัญหาขยะ
​นายกฯ นั่งรถม้า ต่อรถไฟ ติดตามโครงการก่อสร้างถนนคอนกรีตเสริมเหล็กและอาคารป้องกันตลิ่งพังเลียบแม่น้ำวัง จ.ลำปาง ขอให้ชาวลำปางช่วยกันดูแลรักษา แก้ไขปัญหาขยะ
วันนี้ (19 มีนาคม 2567) เวลา 13.50 น. ณ สถานีรถไฟนครลำปาง ต.สบตุ๋ย อ.เมืองลำปาง จ.ลำปาง นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นั่งรถไฟไปยังบริเวณสะพานรถไฟ (สะพานดำ) ติดตามโครงการก่อสร้างถนนคอนกรีตเสริมเหล็กพร้อมอาคารป้องกันตลิ่งพังเลียบแม่น้ำวัง โดยมี นายชัชวาลย์ ฉายะบุตร ผู้ว่าราชการจังหวัดลำปาง นายนิรุฒ มณีพันธ์ ผู้ว่าการรถไฟแห่งประเทศไทย ผู้บริหารท้องถิ่น และประชาชนให้การต้อนรับ นายชัย วัชรงค์  โฆษกประจำสำนักนายกรัฐมนตรี สรุปสาระสำคัญ ดังนี้
เมื่อนายกรัฐมนตรีเดินทางมาถึงหน้าบริเวณสถานีรถไฟนครลำปาง ผู้ว่าราชการจังหวัดลำปาง มอบผ้าพันคอทอมือย้อมสีธรรมชาติของจังหวัดลำปางให้กับนายกฯ จากนั้น นายกฯ ถวายความเคารพพระบรมฉายาลักษณ์พระบาทสมเด็จเจ้าอยู่หัว โดยนายกฯ ได้สอบถามเจ้าหน้าที่บังคับรถม้าถึงเรื่องความเป็นอยู่ และสถานการณ์เศรษฐกิจของจังหวัดลำปาง ซึ่งนายกฯ เน้นย้ำว่า จะทำให้ดีขึ้นกว่านี้ และอีกไม่นานก็จะถึงเทศกาลสงกรานต์ คาดว่าเศรษฐกิจจะดีขึ้น พร้อมขอเป็นกำลังใจให้พี่น้องประชาชนชาวจังหวัดลำปาง
นายกฯ กล่าวกับประชาชนที่มาให้การต้อนรับว่า ดีใจที่ได้กลับมาเยี่ยมเยียนพี่น้องชาวลำปางอีกครั้ง หลังจากที่ได้เดินทางมาในช่วงเลือกตั้ง เมื่อเดือนเมษายน พ.ศ. 2566 ซึ่งอากาศร้อนมาก PM 2.5 ก็สูงมาก ระหว่างเดินทางมาได้คุยกับคนขับรถม้าว่าเศรษฐกิจจังหวัดลำปางเริ่มดีขึ้นแล้ว นักท่องเที่ยวเริ่มเข้ามาท่องเที่ยวแล้ว ในส่วนของ PM 2.5 เมื่อเปรียบเทียบกับปีที่ผ่านมาก็ลดลงชัดเจน แต่รัฐบาลจะยังทำงานอย่างต่อเนื่อง เพื่อให้ PM 2.5 หมดไป
นายกฯ กล่าวต่อไปว่า ระหว่างนั่งรถรู้สึกดี จริง ๆ แล้วรถม้าได้สูญหายไปเรื่อย ๆ ซึ่งในปัจจุบันมีรถม้าที่ลงทะเบียนประมาณ 99 ราย อยากให้พี่น้องประชาชนช่วยกันสนับสนุนให้รถม้ายังคงอยู่ต่อไป หากช่วยได้ขอให้ช่วยกันเดินทางด้วยรถม้าเพิ่มขึ้น ซึ่งเป็นเสน่ห์ เป็นเอกลักษณ์ของชาวจังหวัดลำปาง และเป็นที่ดึงดูดของนักท่องเที่ยว
นายกฯ กล่าวถึงเรื่องของนโยบายการบริหารจัดการน้ำว่า ตามหลักนโยบายของรัฐบาลไม่ท่วม ไม่แล้ง เพื่อเสริมสร้างการเพาะปลูก และผลิตผลของประชาชนจะได้ไม่สูญเปล่าจากการเกิดน้ำท่วม การเดินทางมาตรวจราชการจังหวัดลำปางวันนี้ เพื่อต้องการลงพื้นที่จริง และติดตามแผนโครงการก่อสร้างถนนคอนกรีตเสริมเหล็กพร้อมอาคารป้องกันตลิ่งพังเลียบแม่น้ำวัง ตลอดแนวทางเพื่อปรับภูมิทัศน์ตลิ่ง เพื่อดูความเหมาะสมและพัฒนาต่อไป
นายกฯ สั่งการให้หน่วยงานที่เกี่ยวข้องดูความเหมาะสมของโครงการ โดยคำนึงถึงผลสำเร็จและการแก้ไขปัญหาเป็นหลัก รวมถึงการใช้งบประมาณอย่างเหมาะสม ขอให้เสนอโครงการผ่านหน่วยงานที่เกี่ยวข้อง เพื่อดำเนินการให้เกิดประโยชน์แก่พี่น้องประชาชนทุกคน พร้อมกับเน้นย้ำ ให้หน่วยงานดูแลความแข็งแกร่งของพนังกั้นน้ำตามแนวตลิ่งและริมแม่น้ำ หากมีความเสียหายขอให้หน่วยงานช่วยแก้ไขและปรับปรุง เพื่อให้พนังกั้นน้ำกลับมามีศักยภาพ เตรียมรับมือกับสถานการณ์น้ำได้
นายกฯ กล่าวอีกว่า เมื่อสร้างเสร็จแล้วขอให้ช่วยประชาสัมพันธ์ให้ประชาชนช่วยกันดูแลรักษา แก้ไขปัญหาขยะมูลฝอยที่จะเกิดขึ้น เพื่อทำให้จังหวัดลำปางเป็นแบบอย่างจังหวัดที่น่าอยู่ โดยรัฐบาลพร้อมยกระดับจากเมืองรองเป็นเมืองหลัก เนื่องจากมีทั้งแหล่งท่องเที่ยว วัฒนธรรมประเพณี อาหารอร่อย และสนามบินจังหวัดลำปางซึ่งได้รับการปรับถึง 3 ระดับ และสามารถรองรับจำนวนนักท่องเที่ยวได้ จึงขอฝากจังหวัดลำปางไว้กับพี่น้องชาวลำปางทุกคนช่วยกัน
สำหรับโครงการก่อสร้างถนนคอนกรีตเสริมเหล็ก พร้อมอาคารป้องกันตลิ่งพัง เลียบแม่น้ำเชื่อมระหว่างตำบลปงแสงทอง ตำบลสบตุ๋ย อำเภอเมืองลำปาง จังหวัดลำปาง มีขนาดผิวจราจรกว้าง 5.00 เมตร ยาว 5,390 เมตร หนา 0.15 เมตร พื้นที่ไม่น้อยกว่า 26,950 ตารางเมตร โดยมีวัตถุประสงค์เพื่อส่งเสริมศักยภาพและยกระดับโครงสร้างพื้นฐาน กระตุ้นเศรษฐกิจและส่งเสริมการท่องเที่ยวของจังหวัดลำปาง ทั้งนี้ ประชาชนในเขตเทศบาลเมืองเขลางค์นครจะได้รับผลประโยชน์โดยตรง ประมาณ 22,000 คน และประโยชน์จากการเชื่อมการสัญจรพื้นที่ใกล้เคียงในเขตเทศบาลนครลำปาง อำเภอเกาะคา และอำเภอห้างฉัตร ประมาณ 7,800 ครัวเรือน

ที่มา : https://www.thaigov.go.th/news/contents/details/80571