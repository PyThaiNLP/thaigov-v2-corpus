รัฐบาลไทย-ข่าวทำเนียบรัฐบาล-กระทรวงคมนาคมจัดสัมมนาเชิงวิชาการ “Transportation Trends & Innovation in 2024” 


วันอังคารที่ 19 มีนาคม 2567
กระทรวงคมนาคมจัดสัมมนาเชิงวิชาการ “Transportation Trends & Innovation in 2024”
....
นายวิทยา ยาม่วง รองปลัดกระทรวงคมนาคม ด้านอำนวยการ เป็นประธานเปิดสัมมนาเชิงวิชาการ “Transportation Trends & Innovation in 2024” เพื่อเตรียมความพร้อมในการพัฒนาระบบคมนาคมขนส่งของประเทศ โดยการประยุกต์ใช้นวัตกรรมและเทคโนโลยีที่ทันสมัย โดยมี ดร.สุเมธ องกิตติกุล รองประธานสถาบันวิจัยเพื่อการพัฒนาประเทศไทย (TDRI) และผู้อำนวยการวิจัยด้านนโยบายการขนส่งและโลจิสติกส์ ดร.พงษ์สันธ์ บัณฑิตสกุลชัย อาจารย์จากสาขาวิศวกรรมการขนส่ง คณะวิศวกรรมศาสตร์ จุฬาลงกรณ์มหาวิทยาลัย เป็นวิทยากรและผู้นำกลุ่มในการแลกเปลี่ยนความคิดเห็น ผู้บริหารและบุคลากรจากหน่วยงานในสังกัดและหน่วยงานภายนอกที่เกี่ยวข้อง อาทิ กรุงเทพมหานคร สหพันธ์การขนส่งทางบกแห่งประเทศไทย สมาคมขนส่งสินค้าและโลจิสติกส์ไทย สมาคมเจ้าของเรือไทย สมาคมผู้รับจัดการขนส่งสินค้าระหว่างประเทศ และสมาคมตัวแทนขนส่งสินค้าทางอากาศไทย เข้าร่วมสัมมนาฯ ในวันที่ 19 มีนาคม 2567 ณ โรงแรมสวิสโซเทล กรุงเทพ รัชดา
นายวิทยา ยาม่วง กล่าวว่า จากการที่รัฐบาลได้ประกาศใช้นโยบายและแผนระดับชาติว่าด้วยการพัฒนาดิจิทัลเพื่อเศรษฐกิจและสังคม ระยะ 20 ปี (พ.ศ. 2561 - 2570) ของประเทศ โดยกำหนดวิสัยทัศน์การปฏิรูปประเทศไทยสู่ดิจิทัลไทยแลนด์ และเห็นควรให้ทุกหน่วยงานของรัฐและหน่วยงานที่เกี่ยวข้องจัดทำแผนปฏิบัติการดิจิทัล เพื่อขับเคลื่อนเศรษฐกิจและสังคมโดยใช้ประโยชน์จากนวัตกรรมดิจิทัล สำนักงานปลัดกระทรวงคมนาคม โดยศูนย์ ICT จึงได้ร่วมกับหน่วยงานในสังกัดจัดทำและขับเคลื่อนแผนพัฒนาด้านดิจิทัลของกระทรวงฯ ระยะ 5 ปี (พ.ศ. 2566 - 2570) หรือแผนคมนาคมดิจิทัล 2027 เพื่อเป็นกรอบในการนำเทคโนโลยีดิจิทัลมาใช้ในการสนับสนุนและขับเคลื่อนการดำเนินงานด้านคมนาคมขนส่งให้เกิดคุณค่าทางเศรษฐกิจและสังคมจากการลงทุนโครงสร้างพื้นฐานทางด้านคมนาคมขนาดใหญ่ของภาครัฐ โดยมุ่งเน้นการยกระดับ การเชื่อมโยง บูรณาการ และการประยุกต์ใช้ข้อมูลคมนาคมขนส่งระหว่างหน่วยงานอย่างไร้รอยต่อ พร้อมทั้งยกระดับศูนย์ข้อมูลการขนส่งต่อเนื่องหลายรูปแบบแห่งชาติ (National Multimodal Transport Integration Center : NMTIC) และศูนย์ข้อมูลของหน่วยงานในสังกัดให้มีความเป็นเลิศทั้งในส่วนของการวิเคราะห์ข้อมูลเชิงลึก สามารถใช้ข้อมูลประกอบการตัดสินใจและแก้ไขปัญหาระบบคมนาคมขนส่งได้อย่างทันท่วงที รวมทั้งมุ่งเน้นการพัฒนาโครงสร้างพื้นฐานดิจิทัลของระบบคมนาคมขนส่งให้มีประสิทธิภาพสูง มีมาตรฐานสากล และรองรับการขับเคลื่อนการคมนาคมขนส่งเข้าสู่ยุคการคมนาคมขนส่งอัตโนมัติ (Autonomous Transport)
กระทรวงคมนาคมมีภารกิจในการพัฒนาโครงสร้างพื้นฐานและสิ่งอำนวยความสะดวกด้านคมนาคมขนส่ง ซึ่งเป็นรากฐานสำคัญของการพัฒนาประเทศในมิติต่าง ๆ และเป็นส่วนสำคัญในการส่งเสริมให้เกิดมูลค่าเพิ่มทางเศรษฐกิจของประเทศ การนำเทคโนโลยีดิจิทัลมาหลอมรวมกับการพัฒนาโครงสร้างพื้นฐานและสิ่งอำนวยความสะดวกด้านคมนาคมขนส่ง จึงมีความสำคัญและจำเป็นอย่างยิ่งในยุคปัจจุบัน เพื่อพลิกโฉมการพัฒนาด้านคมนาคมขนส่งให้สามารถยกระดับการให้บริการ เพิ่มประสิทธิภาพการบริหารจัดการขนส่งสินค้าและเพิ่มขีดความสามารถในการแข่งขันของประเทศ รวมถึงสร้างให้เกิดการเชื่อมโยงบริการของระบบนิเวศน์การคมนาคมขนส่งในทุกภาคส่วนเข้าด้วยกัน เพื่อนำไปต่อยอดการพัฒนาในมิติต่าง ๆ ให้มีประสิทธิภาพมากยิ่งขึ้น
นายวิทยา กล่าวในตอนท้ายว่า การจัดสัมมนาฯ ในครั้งนี้ เป็นโอกาสดีที่ผู้เข้าร่วมสัมมนาจะได้รับการถ่ายทอดความรู้เกี่ยวกับนวัตกรรมและเทคโนโลยีที่ทันสมัย อาทิ เทคโนโลยีกลุ่ม ACES ประกอบด้วย Autonomous, Connected, Electric และ Smart ซึ่งจะเน้นให้เกิดประสิทธิภาพและความยั่งยืนในการเดินทางและการขนส่งสินค้า รวมทั้งจะได้แลกเปลี่ยนประสบการณ์ในการพัฒนางานซึ่งเป็นเครื่องมือสำคัญในการขับเคลื่อนการพัฒนาระบบคมนาคมขนส่งของประเทศต่อไป

ที่มา : https://www.thaigov.go.th/news/contents/details/80567