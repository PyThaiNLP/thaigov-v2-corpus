รัฐบาลไทย-ข่าวทำเนียบรัฐบาล-“ชาดา” โชว์ผลงาน ปราบปรามผู้มีอิทธิพล ล้างบางเครือข่ายยาเสพติด ”เทพสองคอน” สกัดจับรถบรรทุกปูน สอดไส้ยาบ้า เย้ยกฎหมาย ขนยาเต็มพิกัดกว่า 10 ล้านเม็ด พร้อมฟันต่อ ขยายผลฟอกเงิน 


วันจันทร์ที่ 18 มีนาคม 2567
18/03/2567
พิมพ์
“ชาดา” โชว์ผลงาน ปราบปรามผู้มีอิทธิพล ล้างบางเครือข่ายยาเสพติด ”เทพสองคอน” สกัดจับรถบรรทุกปูน สอดไส้ยาบ้า เย้ยกฎหมาย ขนยาเต็มพิกัดกว่า 10 ล้านเม็ด พร้อมฟันต่อ ขยายผลฟอกเงิน
“ชาดา” รมช.มท. โชว์ผลงาน ปราบปรามผู้มีอิทธิพล ล้างบางเครือข่ายยาเสพติด ”เทพสองคอน” สกัดจับรถบรรทุกปูน สอดไส้ยาบ้า เย้ยกฎหมาย ขนยาเต็มพิกัดกว่า 10 ล้านเม็ด พร้อมฟันต่อ ขยายผลฟอกเงิน และยึดทรัพย์สิน
วันนี้ 18 มีนาคม 2567 ณ กองบัญชาการตำรวจภูธรภาค 1 กรุงเทพมหานคร พล.ต.อ.กิตติ์รัฐ พันธุ์เพ็ชร์ รองผบ.ตร. นายนิยม ช่างพินิจ ผู้ช่วยเลขานุการรัฐมนตรีว่าการกระทรวงมหาดไทย (ผู้แทนนายชาดา ไทยเศรษฐ์ รัฐมนตรีช่วยว่าการกระทรวงมหาดไทย) ร่วมแถลงข่าว กรณีจับกุมยาเสพติด(ยาบ้า) จำนวน 10 ล้านเม็ด มูลค่าสูงกว่า 300,000,000 บาท
ภายใต้นโยบายของนายอนุทิน ชาญวีรกุล รองนายกรัฐมนตรี และรัฐมนตรีว่าการกระทรวงมหาดไทย ในการป้องกันและปราบปรามผู้มีอิทธิพลโดยการขับเคลื่อนนโยบายของ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย ในฐานะประธานคณะอนุกรรมการขับเคลื่อนการดำเนินการป้องกันและปราบปรามผู้มีอิทธิพล พร้อมเจ้าหน้าที่ตำรวจ ร่วมกันปฏิบัติการสืบสวนขยายผล ชุดจับกุม ได้สะกดรอยติดตามรถบรรทุกปูน เครือข่ายยาเสพติด ”เทพสองคอน” ที่เดินทางจากจังหวัดพะเยา มาส่งมอบให้กับเครือข่ายในพื้นที่จังหวัดสระบุรี และถูกจับกุมในพื้นที่เกิดเหตุจังหวัดลพบุรี
ทั้งนี้เจ้าหน้าที่ได้จับกุมผู้ต้องหาได้ จำนวน 2 คน คือ
1) นายยศพล สงวนนามสกุล อายุ 30 ปี (ขับรถนำสำรวจเส้นทาง)
2) นายวสันต์ สงวนนามสกุล อายุ 33 ปี (ขับรถบรรทุกยาเสพติด)
พร้อมของกลาง เป็นยาเสพติดให้โทษประเภท 1 (ยาบ้า) จำนวน 50 กระสอบ ประมาณ 10,000,000 เม็ด
ทั้งนี้ เจ้าหน้าที่ชุดปราบปรามอิทธิพล กระทรวงมหาดไทย โดยการบูรณาการ ของฝ่ายปกครอง ทหาร และตำรวจ จะทำการขยายผลถึงกลุ่มลูกค้า ผู้สั่งการ และบุคคลในเครือข่ายยาเสพติด รวมถึงทรัพย์สินที่เกี่ยวเนื่องกับการกระทำความผิด โดยจะนำมาตรการสมคบ สนับสนุนช่วยเหลือ ฟอกเงิน และยึดทรัพย์สิน มาใช้ดำเนินการกับบุคคลในเครือข่ายยาเสพติด เพื่อโค่นอาณาจักรของผู้มีอิทธิพลอันเกี่ยวข้องกับยาเสพติดกลุ่มนี้ต่อไป

ที่มา : https://www.thaigov.go.th/news/contents/details/80522