รัฐบาลไทย-ข่าวทำเนียบรัฐบาล-ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่ อ.ปลาปาก ย้ำคนมหาดไทยต้อง "รองเท้าสึกก่อนกางเกงขาด" พัฒนาคุณภาพชีวิตของพี่น้องคนไทย


วันจันทร์ที่ 18 มีนาคม 2567
18/03/2567
พิมพ์
ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่ อ.ปลาปาก ย้ำคนมหาดไทยต้อง "รองเท้าสึกก่อนกางเกงขาด" พัฒนาคุณภาพชีวิตของพี่น้องคนไทย
ผู้ว่าฯ นครพนม ลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอปลาปาก ย้ำคนมหาดไทยต้อง "รองเท้าสึกก่อนกางเกงขาด" พัฒนาคุณภาพชีวิตของพี่น้องคนไทยทุกกลุ่มให้ยั่งยืนโดยไม่ทิ้งใครไว้ข้างหลัง
เมื่อวันที่ 17 มี.ค. 67 นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมลงพื้นที่ตรวจติดตามการขับเคลื่อนนโยบายสำคัญของรัฐบาล และกระทรวงมหาดไทย ในพื้นที่อำเภอปลาปาก โดยมีหัวหน้าส่วนราชการระดับจังหวัด นายอำเภอ หัวหน้าส่วนราชการระดับอำเภอ กำนัน ผู้ใหญ่บ้าน ผู้บริหารองค์กรปกครองส่วนท้องถิ่นในพื้นที่ เข้าร่วมการตรวจติดตามฯ ในครั้งนี้ด้วย
นายวันชัย จันทร์พร ผู้ว่าราชการจังหวัดนครพนม กล่าวว่า ตนพร้อมด้วยผู้บริหารจังหวัดนครพนมได้ลงพื้นที่อำเภอปลาปาก เพื่อติดตามการขับเคลื่อนนโยบายของรัฐบาลเเละกระทรวงมหาดไทย โดยมีการประชุมชี้แจงและมอบแนวทางการปฏิบัติราชการให้กับนายอำเภอ ปลัดอำเภอ กำนัน และผู้บริหารองค์กรปกครองส่วนท้องถิ่นในพื้นที่อำเภอปลาปาก เพื่อสร้างความเข้าใจ และสร้างการรับรู้ถึงแนวทางการขับเคลื่อนนโยบายสำคัญของรัฐบาลและกระทรวงมหาดไทย โดยมุ่งเน้นการบูรณาการหน่วยงานที่เกี่ยวข้องให้ทำหน้าที่ให้ดีที่สุด ซึ่งนายอำเภอในฐานะนายกรัฐมนตรีประจำอำเภอ ต้องเป็นผู้นำในการเชิญชวนให้ภาคีเครือข่ายมาร่วมสร้างสรรค์สิ่งดี ๆ ร่วม Change for Good ด้วยจิตใจที่รุกรบ เเละอยากพัฒนาพื้นที่ให้เป็นพื้นที่แห่งรอยยิ้มเเละความสุขอย่างยั่งยืน ซึ่งในฐานะราชสีห์ผู้ภักดีต่อเเผ่นดิน ต้องหมั่นลงพื้นที่เพื่อไปร่วมคิดและพูดคุย ร่วมวางแผน ร่วมทำ รองเท้าต้องสึกก่อนกางเกงขาด จึงจะสามารถทำให้พี่น้องประชาชนในพื้นที่ร่วมรับประโยชน์ได้อย่างภาคภูมิใจ
นายวันชัย จันทร์พร ผู้ว่าราชการจังหวัดนครพนม กล่าวต่อว่า ในการมอบนโยบายครั้งนี้มุ่งเน้นไปที่การพัฒนาคุณภาพชีวิตของประชาชน โดยเฉพาะพี่น้องกลุ่มเปราะบาง เพื่อหาเเนวทางในการพัฒนาและยกระดับคุณภาพชีวิตที่ดีขึ้นอย่างเท่าเทียมเเละเสมอภาคเหมือนคนปกติทั่วไป สิ่งสำคัญของการบำบัดทุกข์ บำรุงสุข คือ การสร้างความเข้มแข็งให้กับชุมชน ซึ่งข้าราชการและเจ้าหน้าที่ของภาครัฐต้องอุทิศกายและใจเพื่อส่วนรวมในการที่จะเป็นตัวเชื่อมประสาน และเป็นผู้ขับเคลื่อนงานในพื้นที่ให้เกิดประโยชน์สูงสุด และเป็นรูปธรรม อาทิ โครงการธนาคารขยะ ที่มีการคัดเเยกขยะเเละจัดสวัสดิการให้แก่ชุมชน ก็ขอให้พิจารณากำหนดเเนวทาง เพื่อให้ความช่วยเหลือทุกกลุ่มอย่างเท่าเทียม ต่อมาตนได้ลงพื้นที่ตรวจเยี่ยมครัวเรือนกลุ่มเปราะบาง ในพื้นที่ตำบลปลาปาก อำเภอปลาปาก และติดตามการดำเนินการซ่อมแซม ปรับปรุง ปรับเปลี่ยนอุปกรณ์ระบบไฟฟ้าภายในครัวเรือนให้กับประชาชนกลุ่มเปราะบาง เพื่อป้องกันเหตุอัคคีภัยอันเกิดจากไฟฟ้าลัดวงจรเนื่องจากสายไฟและอุปกรณ์ไฟฟ้าภายในครัวเรือนเสื่อมสภาพ พร้อมตรวจเยี่ยมชุดรักษาความปลอดภัยหมู่บ้าน (ชรบ.) ในการดำเนินการป้องกันและปราบปรามยาเสพติดในพื้นที่ชุมชน โดยปฏิบัติหน้าที่ในการตั้งจุดตรวจจุดสกัด ลาดตระเวนรักษาความสงบเรียบร้อย ตลอดจนปฏิบัติงานด้านการข่าว สอดส่องดูแลพื้นที่รับผิดชอบ และประสานหน่วยงานความมั่นคง และกองกำลังในพื้นที่ในการดำเนินการป้องกันและปราบปรามยาเสพติด รวมถึงได้ตรวจเยี่ยมกลุ่มศิลปาชีพบ้านทันสมัย หมู่ที่ 7 ตำบลมหาชัย อำเภอปลาปาก เพื่อติดตามการขับเคลื่อนการสนับสนุนกลุ่มศิลปาชีพในพื้นที่จังหวัดนครพนม และหารือกับสมาชิกกลุ่มศิลปาชีพถึงแนวทางการขับเคลื่อนกลุ่มศิลปาชีพที่ต้องการให้หน่วยงานของรัฐเข้าสนับสนุนช่วยเหลือ
นายวันชัย จันทร์พร ผู้ว่าราชการจังหวัดนครพนม กล่าวเพิ่มเติมว่า การตรวจเยี่ยมครัวเรือนกลุ่มเปราะบางในวันนี้ ทำให้ทราบว่านายอำเภอและทีมงานได้ให้ความสำคัญและติดตามการพัฒนาคุณภาพชีวิตอย่างต่อเนื่อง ซึ่งจากการสำรวจและสอบถามข้อมูลจากชุมชนทราบว่า พี่น้องกลุ่มเปราะบางยังคงมีความต้องการรับความช่วยเหลือในการปรับปรุงห้องสุขาภายในครัวเรือนให้เป็นแบบนั่งราบ ซึ่งได้มีการจัดโถสุขภัณฑ์ที่ถูกสุขลักษณะ และความปลอดภัยกับผู้สูงอายุ หรือผู้พิการไว้ใช้ภายในครัวเรือนเรียบร้อยเเล้ว ซึ่งต้องขอขอบคุณพี่น้องในชุมชนที่ได้ให้ความร่วมมือ ดูแลกัน และอยากพัฒนาคุณภาพชีวิตให้ดียิ่งขึ้นไปด้วยกันแบบไม่ทิ้งใครไว้ข้างหลัง
นายวันชัย จันทร์พร ผู้ว่าราชการจังหวัดนครพนม กล่าวทิ้งท้ายว่า นอกจากนี้ ยังได้ตรวจเยี่ยมการดำเนินโครงการหมู่บ้านยั่งยืน (Sustainable Village) ตามพระดำริของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และน้อมนำแนวพระราชดำริสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ในการสร้างความมั่นคงทางอาหารตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” ที่มีการส่งเสริมให้ประชาชนร่วมกันปลูกพืชผักสวนครัว สามารถลดรายจ่าย เพิ่มรายได้ สามารถพึ่งพาตนเองได้อย่างยั่งยืน และยังเป็นการส่งเสริมการขับเคลื่อนกิจกรรมวันดินโลก (World Soil Day) ของกระทรวงมหาดไทย ที่มุ่งมั่นสร้างการรับรู้ตามแนวคิด "ดินดี น้ำดี ชีวีมีสุขอย่างยั่งยืน" ให้เกิดการจัดการและอนุรักษ์ดิน และน้ำ ซึ่งเป็นทรัพยากรสำคัญของชีวิต ทำให้สังคม ชุมชน และโลกมีแหล่งผลิตอาหารที่มีคุณภาพ สอดคล้องกับเป้าหมายการพัฒนาที่ยั่งยืนขององค์การสหประชาชาติ ซึ่งได้ดำเนินกิจกรรมส่งมอบเมล็ดพันธุ์ข้าวโพดให้กับเกษตรกรไว้เพาะปลูกหลังฤดูเก็บเกี่ยว เพื่อให้มีข้าวโพดไว้บริโภคภายในครัวเรือน และเก็บเมล็ดพันธุ์ไว้แบ่งปันภายในชุมชน สร้างความมั่นคงทางอาหาร ปลูกฝังค่านิยมในการพึ่งพาตนเอง และน้อมนำปรัชญาของหลักเศรษฐกิจพอเพียงมาปรับใช้ในชีวิตประจำวัน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80516