รัฐบาลไทย-ข่าวทำเนียบรัฐบาล-นายกฯ สวมเสื้อลาย “ดอกสารภี” และผ้าคล้องคอ “ลายนกยูง” เยี่ยมชมนิทรรศการ จ.พะเยา ก่อนเป็นประธานประชุม ครม.สัญจร ครั้งที่ 2/2567 ด้วยสีหน้ายิ้มแย้ม เผยอากาศดี 


วันอังคารที่ 19 มีนาคม 2567
19/03/2567
พิมพ์
นายกฯ สวมเสื้อลาย “ดอกสารภี” และผ้าคล้องคอ “ลายนกยูง” เยี่ยมชมนิทรรศการ จ.พะเยา ก่อนเป็นประธานประชุม ครม.สัญจร ครั้งที่ 2/2567 ด้วยสีหน้ายิ้มแย้ม เผยอากาศดี
นายกฯ สวมเสื้อลาย “ดอกสารภี” และผ้าคล้องคอ “ลายนกยูง” เยี่ยมชมนิทรรศการ จ.พะเยา ก่อนเป็นประธานประชุม ครม.สัญจร ครั้งที่ 2/2567 ด้วยสีหน้ายิ้มแย้ม เผยอากาศดี บรรยากาศก่อนการประชุม ครม. ก็ดี
นายชัย วัชรงค์ โฆษกประจำสำนักนายกรัฐมนตรี เผยว่า วันนี้ (19 มีนาคม 2567) เวลา 09.25 ณ บริเวณหน้าหอประชุมพญางำเมือง มหาวิทยาลัยพะเยา ตำบลแม่กา อำเภอเมืองพะเยา จังหวัดพะเยา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้เดินทางมาเป็นประธานการประชุมคณะรัฐมนตรีอย่างเป็นทางการนอกสถานที่ ครั้งที่ 2/2567 กลุ่มจังหวัดภาคเหนือตอนบน 2 (พะเยา เชียงราย น่าน และแพร่) โดยนายกรัฐมนตรี พร้อมคณะรัฐมนตรี และผู้เข้าร่วมประชุมคณะรัฐมนตรีได้สวมเสื้อลาย “ดอกสารภี” และผ้าคล้องคอ “ลายนกยูง” ซึ่งเป็นเอกลักษณ์เด่นของจังหวัดพะเยา เข้าร่วมการประชุมคณะรัฐมนตรีครั้งนี้
โอกาสนี้ ก่อนการประชุมคณะรัฐมนตรี นายกรัฐมนตรีได้เยี่ยมชมนิทรรศการของดีจังหวัดพะเยา ดังนี้ 1) 1 คณะ 1 ชุมชนนวัตกรรม จัดโดยมหาวิทยาลัยพะเยา เพื่อส่งเสริมผลิตภัณฑ์ของชุมชน 2) สุขทันที ที่เที่ยวพะเยา นำเสนอ ซาลาเปาพญาลอ ของดีบ้านเวียงลอ โดยกระทรวงการท่องเที่ยวและกีฬา การท่องเที่ยวแห่งประเทศไทย 3) องค์กรที่เป็นศูนย์กลางและช่องทางจำหน่ายสินค้าเกษตรที่มีความโดดเด่น น่าเชื่อถือด้านคุณภาพเพื่อช่วยเหลือเกษตรกรอย่างยั่งยืน โดย องค์การตลาดเพื่อเกษตรกร 4) โครงการพะเยาโมเดลสู่การพัฒนาศักยภาพ การพัฒนากาแฟพะเยา สินค้าเกษตรกร ศูนย์ผลิตภัณฑ์เมล็ดพันธุ์ข้าวพะเยา โดยกรมส่งเสริมการเกษตร กระทรวงเกษตรและสหกรณ์ 5) กระทรวงวัฒนธรรม การเสนอภาคอัตลักษณ์ลายผ้าจังหวัดพะเยาและอาหารพื้นเมืองของจังหวัดพะเยา 6) สำนักงานพัฒนาชุมชนจังหวัดพะเยา โดยนำเสนอเศรษฐกิจฐานรากของจังหวัดพะเยา เช่น เครื่องปั้นดินเผา กางเกงลายพะเยา รวมถึงผ้าคล้องคอลายนกยูงซึ่งเป็นเอกลักษณ์เด่นของจังหวัดพะเยา และ 7) สินค้า OTOP และผลิตภัณฑ์ชุมชน จังหวัดพะเยา
โฆษกประจำสำนักนายกรัฐมนตรี กล่าวว่า ระหว่างการเยี่ยมชมนิทรรศการ นายกรัฐมนตรีได้มอบลายเซ็นให้กับร้านซาลาเปาพญาลอ ของดีบ้านเวียงลอ พร้อมกล่าวสนับสนุนส่งเสริมคนรุ่นใหม่ให้มีการต่อยอดนวัตกรรมและวัฒนธรรมของจังหวัดพะเยา ทั้งนี้ นายกฯ ได้กล่าวกับตัวแทนชาวบ้านที่มาร่วมออกร้านค้าว่า ช่วงเช้าได้ใส่บาตรพระทางเรือบริเวณริมกว๊านพระเยา พร้อมรับประทานอาหารบริเวณริมกว๊านพะเยา ได้สัมผัสถึงวิถีชีวิตของพี่น้องจังหวัดพะเยา และเช้าวันนี้อากาศดี รู้สึกสดชื่น เนื่องจากเมื่อคืนมีฝนตก ทำให้บรรยากาศก่อนการประชุมคณะรัฐมนตรีเช้าวันนี้ดีตามไปด้วย
“ผ้าลายดอกสารภี เป็นผ้าฝ้ายสีธรรมชาติ ย้อมจากครั่งได้สีชมพูเข้มอมม่วง แต่งด้วยลายดอกสารภีซึ่งเป็นต้นไม้ประจำจังหวัดพะเยา พื้นลายสีขาวงาช้างยกดอกสารภีด้วยเส้นฝ้ายที่ย้อมจากครั่ง (สีชมพูอมม่วง) ริมแต่งด้วยลายเกล็ดพญานาคสีขาวงาช้าง เป็นดอกไม้ประจำจังหวัดพะเยา โดยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระราชทานเป็นพันธุ์ไม้สิริมงคลในท้องที่จังหวัดพะเยา สำหรับผ้าคล้องคอที่ระลึกโอกาสการประชุมคณะรัฐมนตรีสัญจร จังหวัดพะเยา ออกแบบโดย อ.ดร.อธิวัฒน์ ชื่นวุฒิ ศิลปินนักออกแบบอิสระ ผู้ออกแบบฉลองพระองค์สมเด็จพระสันตะปาปาฟรานซิสในหลายวาระโอกาส และครั้งหนึ่งเป็นของทูลพระขวัญอย่างเป็นทางการของรัฐบาลไทย วโรกาสสมเด็จพระสันตะปาปาฟรานซิสเสด็จพระราชดำเนินเยือนราชอาณาจักรไทยอย่างเป็นทางการ ในโอกาสความสัมพันธ์ทางการทูตนครรัฐวาติกัน-ราชอาณาจักรไทย 50 ปี วัสดุคือผ้าฝ้ายทอมือจังหวัดพะเยาสีครีมขาว ผ้าปะเชิงสีทองและสีบานเย็นสีประจำจังหวัด ปักลวดลายดอกสารภีดอกไม้ประจำจังหวัดพะเยา ตราประจำจังหวัดพะเยาและนกยูงพะเยา” โฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/80534