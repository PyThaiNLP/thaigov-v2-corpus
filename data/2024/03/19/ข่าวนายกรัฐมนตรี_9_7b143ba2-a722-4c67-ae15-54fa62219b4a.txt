รัฐบาลไทย-ข่าวทำเนียบรัฐบาล-นายกฯ เยี่ยมชมสินค้าและผลิตภัณฑ์ผ้าขาวม้า ขอบคุณคิง เพาเวอร์ ที่ต่อยอดและยกระดับสินค้าภูมิปัญญาท้องถิ่นไทย นำมาจัดแสดงและจำหน่ายให้กับนักท่องเที่ยว


วันอังคารที่ 19 มีนาคม 2567
19/03/2567
พิมพ์
นายกฯ เยี่ยมชมสินค้าและผลิตภัณฑ์ผ้าขาวม้า ขอบคุณคิง เพาเวอร์ ที่ต่อยอดและยกระดับสินค้าภูมิปัญญาท้องถิ่นไทย นำมาจัดแสดงและจำหน่ายให้กับนักท่องเที่ยว
นายกฯ เยี่ยมชมสินค้าและผลิตภัณฑ์ผ้าขาวม้า ขอบคุณคิง เพาเวอร์ ที่ต่อยอดและยกระดับสินค้าภูมิปัญญาท้องถิ่นไทย นำมาจัดแสดงและจำหน่ายให้กับนักท่องเที่ยว
วันนี้ (19 มี.ค. 67) เวลา 17.10 น. ณ คิงเพาเวอร์ รางน้ำ กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เยี่ยมชมสินค้าและผลิตภัณฑ์ผ้าขาวม้า ภายใต้โครงการ “Thainess Station” สินค้าไทย ร่วมใจเพื่อชุมชน โดยมีนายอัยยวัฒน์ ศรีวัฒนประภา ประธานเจ้าหน้าที่บริหาร กลุ่มบริษัท คิง เพาเวอร์ และนายสมบัตร เดชาพานิชกุล รองประธานกรรมการ และรักษาการประธานเจ้าหน้าที่ด้านปฏิบัติการ รอให้การต้อนรับ
โอกาสนี้ นายกรัฐมนตรีได้เดินชมสินค้าและผลิตภัณฑ์ผ้าขาวม้าจากกลุ่มแม่บ้าน และชุมชนในจังหวัดต่าง ๆ ทั่วประเทศ พร้อมกล่าวว่า ผ้าขาวม้าเป็นสินค้าภูมิปัญญาท้องถิ่น เป็นวิถีชีวิตของชาวบ้าน ผ้าขาวม้าสามารถนำมาทำอะไรได้หลายอย่าง และมีดีไซน์ที่หลากหลาย ไม่ว่าจะเป็นผ้าพันคอ ผ้าโพกหัว ผ้าเช็ดตัว ซึ่งจากที่ได้เดินทางไปประเทศฝรั่งเศสและประเทศเยอรมนีมานั้นตรงกับช่วงฤดูใบไม้ผลิมีสภาพอากาศที่เหมาะกับการสวมใส่ผ้าพันคอ ทำให้เกิดความคิดที่จะนำผ้าขาวม้าที่ประชาชนมอบให้จากการลงพื้นที่ เพื่อแสดงความรัก ความห่วงใย ความผูกพัน นำไปสวมพันคอเมื่อเดินทางไปต่างประเทศ ซึ่งจะเป็นการเสริมสร้าง ผลักดันผลิตภัณฑ์ของไทยสู่สายตาชาวต่างชาติ นอกจากนั้น นายกรัฐมนตรียังได้กล่าวขอบคุณบริษัท King Power ที่ช่วยต่อยอดและยกระดับสินค้าภูมิปัญญาท้องถิ่นไทย แปรรูปผลิตภัณฑ์เป็นหมอนรองคอ เสื้อ ชุดต่าง ๆ นำมาจัดแสดงและจัดจำหน่ายให้กับนักท่องเที่ยวต่างประเทศ

ที่มา : https://www.thaigov.go.th/news/contents/details/80578