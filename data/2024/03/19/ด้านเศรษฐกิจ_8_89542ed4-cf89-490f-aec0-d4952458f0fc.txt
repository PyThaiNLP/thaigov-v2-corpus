รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ประชุม ครม.สัญจร กลุ่มจังหวัดภาคเหนือตอนบน 2 (พะเยา เชียงราย น่าน และแพร่) อก. มีโครงการตามข้อเสนอของกรอ. จ.แพร่ 


วันอังคารที่ 19 มีนาคม 2567
19/03/2567
พิมพ์
รัฐมนตรีฯ พิมพ์ภัทรา ประชุม ครม.สัญจร กลุ่มจังหวัดภาคเหนือตอนบน 2 (พะเยา เชียงราย น่าน และแพร่) อก. มีโครงการตามข้อเสนอของกรอ. จ.แพร่
รัฐมนตรีฯ พิมพ์ภัทรา ประชุม ครม.สัญจร กลุ่มจังหวัดภาคเหนือตอนบน 2 (พะเยา เชียงราย น่าน และแพร่) อก. มีโครงการตามข้อเสนอของกรอ. จ.แพร่ ขอรับการผลักดันก่อสร้างศูนย์นวัตกรรมการเรียนรู้และออกแบบเฟอร์นิเจอร์ไม้สักแห่งประเทศไทย วงเงิน 270 ล้านบาท
วันนี้ (19 มีนาคม 2567) นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ร่วมการประชุมคณะรัฐมนตรีอย่างเป็นทางการนอกสถานที่ ครั้งที่ 2/2567 กลุ่มจังหวัดภาคเหนือตอนบน 2 (พะเยา เชียงราย น่าน และแพร่) โดยมีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธาน และมีคณะรัฐมนตรี  (ครม.) เข้าร่วมประชุมและได้สวมเสื้อลาย “ดอกสารภี” และผ้าคล้องคอ “ลายนกยูง” ซึ่งเป็นเอกลักษณ์เด่นของจังหวัดพะเยา ณ บริเวณหน้าหอประชุมพญางำเมือง มหาวิทยาลัยพะเยา ตำบลแม่กา อำเภอเมืองพะเยา จังหวัดพะเยา
ในส่วนของกระทรวงอุตสาหกรรมมีโครงการตามข้อเสนอของคณะกรรมการร่วมภาครัฐและเอกชนเพื่อแก้ไขปัญหาทางเศรษฐกิจ (กรอ.) จังหวัดแพร่ ที่ขอรับการผลักดันจากกระทรวงฯ ในโครงการก่อสร้างศูนย์นวัตกรรมการเรียนรู้และออกแบบเฟอร์นิเจอร์ไม้สักแห่งประเทศไทย ในวงเงินงบประมาณ 270 ล้านบาท ในพื้นที่ตำบลร่องกาศ อำเภอสูงเม่น จังหวัดแพร่ โดยใช้ระยะเวลาดำเนินโครงการในปี 2568 - 2571
นอกจากนี้ ครม. ได้สวมเสื้อ “ผ้าลายดอกสารภี เป็นผ้าฝ้ายสีธรรมชาติ ย้อมจากครั่งได้สีชมพูเข้มอมม่วง แต่งด้วยลายดอกสารภีซึ่งเป็นต้นไม้ประจำจังหวัดพะเยา พื้นลายสีขาวงาช้างยกดอกสารภีด้วยเส้นฝ้ายที่ย้อมจากครั่ง (สีชมพูอมม่วง) ริมแต่งด้วยลายเกล็ดพญานาคสีขาวงาช้าง เป็นดอกไม้ประจำจังหวัดพะเยา โดยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงพระราชทานเป็นพันธุ์ไม้สิริมงคลในท้องที่จังหวัดพะเยา สำหรับผ้าคล้องคอที่ระลึกโอกาสการประชุมคณะรัฐมนตรีสัญจร จังหวัดพะเยา ออกแบบโดย อ.ดร.อธิวัฒน์ ชื่นวุฒิ ศิลปินนักออกแบบอิสระ ผู้ออกแบบฉลองพระองค์สมเด็จพระสันตะปาปาฟรานซิสในหลายวาระโอกาส และครั้งหนึ่งเป็นของทูลพระขวัญอย่างเป็นทางการของรัฐบาลไทย วโรกาสสมเด็จพระสันตะปาปาฟรานซิสเสด็จพระราชดำเนินเยือนราชอาณาจักรไทยอย่างเป็นทางการ ในโอกาสความสัมพันธ์ทางการทูตนครรัฐวาติกัน-ราชอาณาจักรไทย 50 ปี วัสดุคือผ้าฝ้ายทอมือจังหวัดพะเยาสีครีมขาว ผ้าปะเชิงสีทองและสีบานเย็นสีประจำจังหวัด ปักลวดลายดอกสารภีดอกไม้ประจำจังหวัดพะเยา ตราประจำจังหวัดพะเยาและนกยูงพะเยา”

ที่มา : https://www.thaigov.go.th/news/contents/details/80560