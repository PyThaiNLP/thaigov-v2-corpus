รัฐบาลไทย-ข่าวทำเนียบรัฐบาล-​ครม.มีมติเห็นชอบ การขอความเห็นชอบต่อร่างถ้อยแถลงร่วม สำหรับการประชุมคณะรัฐมนตรีประชาคมสังคม และวัฒนธรรมอาเซียน ครั้งที่ 31 


วันอังคารที่ 19 มีนาคม 2567
19/03/2567
พิมพ์
​ครม.มีมติเห็นชอบ การขอความเห็นชอบต่อร่างถ้อยแถลงร่วม สำหรับการประชุมคณะรัฐมนตรีประชาคมสังคม และวัฒนธรรมอาเซียน ครั้งที่ 31
​ครม.มีมติเห็นชอบการขอความเห็นชอบต่อร่างถ้อยแถลงร่วมสำหรับการประชุมคณะรัฐมนตรีประชาคมสังคมและวัฒนธรรมอาเซียน ครั้งที่ 31 (Joint Statement of the 31st ASEAN Socio-Cultural Community (ASCC) Council)
วันนี้ (19 มี.ค. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  เปิดเผยว่าคณะรัฐมนตรีมีมติเห็นชอบการขอความเห็นชอบต่อร่างถ้อยแถลงร่วมสำหรับการประชุมคณะรัฐมนตรีประชาคมสังคมและวัฒนธรรมอาเซียน ครั้งที่ 31 (Joint Statement of the Thirty – First ASEAN Socio-Cultural Community (ASCC) Council) ตามที่กระทรวงพัฒนาสังคมและความมั่นคงของมนุษย์ เสนอ โดยมีสาระสำคัญเกี่ยวกับการรับทราบความคืบหน้าของการดำเนินงานตามแผนงานประชาคมสังคมและวัฒนธรรม พ.ศ. 2568 (ASCC Blueprint 2025) และสนับสนุนการดำเนินการด้านสังคมและวัฒนธรรมอาเซียนอย่างเต็มที่ภายใต้หัวข้อหลัก “อาเซียน : การยกระดับความเชื่อมโยงและความยืดหยุ่น”  โดยมี​ 2 หัวข้อหลักคือ “การยกระดับการเชื่อมโยง” และ​ ​“การยกระดับความยืดหยุ่น”
หัวข้อ “การยกระดับการเชื่อมโยง” มีการให้ความสำคัญใน 4 ประการ ได้แก่ (1) การบูรณาการและการเชื่อมโยงทางเศรษฐกิจ (2) การสร้างอนาคตที่ครอบคลุมและยั่งยืน (3) การเปลี่ยนแปลงสู่ดิจิทัลแห่งอนาคต (4)วัฒนธรรมและศิลปะ : การส่งเสริมบทบาทของวัฒนธรรมและศิลปะของอาเซียนเพื่อให้เกิดความบูรณษการและความยั่งยืน  ในขณะที่หัวข้อ​ ​“การยกระดับความยืดหยุ่น” มีการให้ความสำคัญใน 5 ประการ ได้แก่ (1) การพัฒนาแผนยุทธศาสตร์เพื่อดำเนินการตามวิสัยทัศน์ประชาคมอาเซียน พ.ศ. 2588 (ASEAN Community Vision 2045) (2) การเสิรมสร้างความเป็นกลางของอาเซียน (3) การส่งเสริมความร่วมมือด้านสิ่งแวดล้อม : ความยืดหยุ่นจากการเปลี่ยนแปลงสภาพภูมิอากาศ (4) สตรีและเด็ก : การส่งเสริมบทบาทของสตรีและเด็กต่อการเปลี่ยนแปลงพฤติกรรมในภูมิภาคอาเซียน และ (5) สุขภาพ : การเปลี่ยนความยืดหยุ่นของอาเซียนต่อการพัฒนาของอาเซียนในบริบทใหม่
เนื่องจากเรื่องดังกล่าว เป็นเรื่องที่เกี่ยวข้องกับความสัมพันธ์ระหว่างประเทศ หรือองค์การระหว่างประเทศที่มีผลผูกพันรัฐบาลไทย จึงต้องขอรับความเห็นชอบต่อคณะรัฐมนตรีก่อนการประชุมคณะมนตรีประชาคมสังคมและวัฒนธรรมอาเซียน ครั้งที่ 31 ในวันที่ 24 มีนาคม 2567 เพื่อให้รัฐมนตรีว่าการกระทรวงการพัฒนาสังคมและความมั่นคงของมนุษย์ หรือผู้แทน ร่วมรับรองในฐานะหัวหน้าคณะผู้แทนไทย​
“ความร่วมมือครั้งนี้​ จะสร้างประโยชน์ให้ประเทศไทยเป็นอย่างมาก​  เพราะนอกเหนือจากมีความเหมาะสมและสอดคล้องกับนโยบายของประเทศไทย​ ยังถือเป็นการย้ำเจตจำนงและความมุ่งมั่นของประเทศไทยในการมีส่วนร่วมกับประเทศสมาชิกอาเซียนตลอดจนแสดงให้เห็นถึงเจตนารมย์ในการดำเนินความร่วมมือและรับรองในหลักการเอกสารผลลัพธ์ในด้านต่าง ๆ ที่จะได้นำเสนอต่อการประชุมสุดยอดอาเซียนต่อไปอีกด้วย” รองโฆษกรัดเกล้าฯ​ กล่าว

ที่มา : https://www.thaigov.go.th/news/contents/details/80568