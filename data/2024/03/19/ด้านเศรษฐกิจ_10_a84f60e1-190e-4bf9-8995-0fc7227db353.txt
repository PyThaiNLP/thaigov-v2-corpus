รัฐบาลไทย-ข่าวทำเนียบรัฐบาล-ตกทั่วพะเยา หลัง ‘ไชยา’ สั่ง “ทำฝนหลวง” ลดค่าฝุ่น รับ ครม.สัญจร


วันอังคารที่ 19 มีนาคม 2567
ตกทั่วพะเยา หลัง ‘ไชยา’ สั่ง “ทำฝนหลวง” ลดค่าฝุ่น รับ ครม.สัญจร
ตกทั่วพะเยา หลัง ‘ไชยา’ สั่ง “ทำฝนหลวง” ลดค่าฝุ่น รับ ครม.สัญจร
นายไชยา พรหมา รัฐมนตรีช่วยว่าการกระทรวงเกษตรและสหกรณ์ สั่งการให้หน่วยปฏิบัติการฝนหลวง จ.แพร่ และหน่วยปฏิบัติการฝนหลวง จ.เชียงใหม่ ขึ้นบินปฏิบัติการทำฝนในภารกิจบรรเทาหมอกควันและสถานการณ์ฝุ่นละอองขนาดเล็ก (PM10 และ PM2.5)  พื้นที่จังหวัดพะเยา แพร่ น่าน และภารกิจเติมน้ำต้นทุนให้เขื่อนสิริกิติ์ จ.อุตรดิตถ์ ทั้งช่วงเช้าและช่วงบ่ายของวันที่ 18 มี.ค. ที่ผ่านมา ทำให้พื้นที่ จ.แพร่ และ จ.พะเยา และจังหวัดใกล้เคียงมีฝนตกในหลายพื้นที่ทำให้ค่า PM2.5 ลดลง
รมช.ไชยา กล่าวว่า ตามทฤษฎี “ศาสตร์พระราชา” ของในหลวง ร.9 ที่มอบให้กับกรมฝนหลวงและการบินเกษตรในการช่วยเหลือพี่น้องประชาชน โดยใช้เทคนิคในการตัดแปลงสภาพอากาศ เพื่อลดปัญหาหมอกควันและฝุ่นละออง และภารกิจเติมน้ำในเขื่อน ช่วยเหลือพื้นที่แห้งแล้งให้กับเกษตรกร
ในวันนี้ (19 มี.ค. 67) หน่วยปฏิบัติการฝนหลวงจังหวัดแพร่ วางแผนบินปฏิบัติการฝนหลวงต่อเนื่อง เพื่อทำภารกิจบรรเทาหมอกควันและสถานการณ์ฝุ่นละอองขนาดเล็ก (PM10 และ PM2.5)  บริเวณพื้นที่จังหวัดพะเยาและจังหวัดน่าน โดยเครื่องบิน CASA จำนวน 1 ลำ ใช้ สารสูตร 6 จำนวน 1,000 กก. บนความสูง 8,000 ฟุต บริเวณ อ.เชียงม่วน จ.พะเยา ซึ่งหลังจากขึ้นปฏิบัติการทำให้เช้าวันนี้มีฝนตก ที่บริเวณ อ.ดอกคำใต้ และอีกหลายพื้นทึ่ใน จ.พะเยา ก่อนการประชุม ครม.สัญจรครั้งที่ 3 ท้องฟ้ามืดครึ้ม อากาศเย็นสบาย ค่าฝุ่นละอองลดลง ซึ่งถือว่าปฏิบัติการฝนหลวงในครั้งนี้ ได้ผลเป็นที่น่าพอใจตามทฤษฏี “ศาสตร์พระราชา”

ที่มา : https://www.thaigov.go.th/news/contents/details/80565