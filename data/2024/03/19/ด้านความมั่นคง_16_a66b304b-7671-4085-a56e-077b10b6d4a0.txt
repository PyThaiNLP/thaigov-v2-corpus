รัฐบาลไทย-ข่าวทำเนียบรัฐบาล-รมว.กห. ลงพื้นที่ตรวจเยี่ยมหน่วยและส่วนราชการที่เกี่ยวข้อง ณ จ.เชียงราย และ จ.พะเยา ก่อนการประชุม ครม. อย่างเป็นทางการนอกสถานที่ ครั้งที่ 2/2567 


วันอังคารที่ 19 มีนาคม 2567
รมว.กห. ลงพื้นที่ตรวจเยี่ยมหน่วยและส่วนราชการที่เกี่ยวข้อง ณ จ.เชียงราย และ จ.พะเยา ก่อนการประชุม ครม. อย่างเป็นทางการนอกสถานที่ ครั้งที่ 2/2567
วันนี้ (18 มีนาคม 2567) นายสุทิน คลังแสง รัฐมนตรีว่าการกระทรวงกลาโหม พร้อมคณะ ได้เดินทางไปราชการเพื่อตรวจเยี่ยมการบูรณาการทำงานร่วมกับสถานีควบคุมไฟป่าดอยตุง ซึ่งมีภารกิจหน้าที่หลักเกี่ยวกับการควบคุม ป้องกัน
และบริหารจัดการเรื่องไฟป่าบนพื้นที่ทรงงานอันเนื่องมาจากพระราชดำริ โดยได้ชมการแสดงเครื่องมือและอุปกรณ์ที่ใช้ในการดับเพลิง หรือทุเลาเหตุที่เกิดเพลิงไหม้ รวมถึงการใช้งานโดรนเพื่อเข้าตรวจบนพื้นที่ที่เข้าไปได้ยาก ซึ่งสถานีนี้ยังเปิดให้บริการลานกางเต้นท์สำหรับนักท่องเที่ยวที่อยากสัมผัสธรรมชาติด้วย
และเดินทางไปเยี่ยมการปฏิบัติงาน ตลอดจนมอบสิ่งของบำรุงขวัญให้กับกำลังพลของหน่วยเฉพาะกิจทัพเจ้าตาก ณ ฐานปฏิบัติการดอยช้างมูบ ที่ตั้งบ้านอีกอผาฮี้ ต.โป่งงาม อ.แม่สาย จ.เชียงราย ซึ่งในอดีตที่ผ่านมาเมื่อปี พ.ศ.2544 เคยเกิดเหตุการณ์พิพาท "ปัญหากู่เต็งนาโย่ง“ ตามแนวชายแดนระหว่างประเทศไทยกับสาธารณรัฐแห่งสหภาพเมียนมา
ในการนี้ รมว.กห. ได้กล่าวชื่นชมว่า “เป็นด่านหน้าที่มีภารกิจสำคัญในการปฏิบัติภารกิจปกป้องอธิปไตย การจัดระเบียบและการรักษาความมั่นคงตามแนวชายแดน การประสานความร่วมมือกับประเทศเพื่อนบ้าน ตลอดจนความปลอดภัยในชีวิตและทรัพย์สินของประชาชน รวมทั้งสามารถควบคุมและเฝ้าระวังการลักลอบลำเลียงยาเสพติดและสิ่งผิดกฎหมายทุกรูปแบบได้อย่างมีประสิทธิภาพ ตลอดจนในภาวะปกติ ได้เปิดพื้นที่บางส่วนให้กับประชาชนและนักท่องเที่ยวขึ้นมาชมวิวและมีจุดกางเต็นท์ให้พักค้างแรมได้โดยไม่คิดค่าใช้จ่าย อันเป็นการส่งเสริมการท่องเที่ยวเชิงสร้างสรรค์ ทั้งนี้ ในพื้นที่ใกล้เคียงมีวัดพระธาตุดอยเวา และวัดพระธาตุดอยตุง ที่สามารถไปกราบไหว้สักการะอีกด้วย“ จึงขอขอบคุณกำลังพลทุกระดับที่ได้ร่วมแรงร่วมใจกันปฏิบัติหน้าที่อย่างเข้มแข็งและด้วยความเสียสละ จนทำให้ภารกิจทั้งหลายบรรลุผลสำเร็จเป็นอย่างดี
หลังจากนั้นยังได้เดินทางต่อไปที่ค่ายขุนเจืองธรรมิกราช อ.เมือง จ.พะเยา เพื่อตรวจศูนย์บำบัดฟื้นฟูผู้ติดยาเสพติด มณฆลทหารบกที่ 34 (มทบ.34) ซึ่งกระทรวงกลาโหมดำเนินการแก้ไขปัญหายาเสพติด ตามนโนบายเร่งด่วนของรัฐบาลและสอดคล้องกับยุทธศาสตร์ชาติในการพัฒนาทรัพยากรมนุษย์ โดยให้การสนับสนุนบุคลากรทหาร วิทยากร อาคารสถานที่ ร่วมมือกับหน่วยงานสาธารณสุขในการฟื้นฟูบุคคลเหล่านี้ให้มีความรู้มีทักษะในการประกอบสัมมาอาชีพ อีกทั้งได้กล่าวให้ผู้เข้ารับการบำบัดตั้งใจบำบัดพื้นฟูทั้งทางด้านร่างกายและจิตใจ เพื่อพร้อมกลับไปเป็นคนดีของสังคม ต่อด้วยไปตรวจโรงพยาบาลค่ายขุนเจืองธรรมิกราช และเยี่ยมการดูแลสวัสดิการกำลังพลชั้นผู้น้อยที่บ้านพักกำลังพล มทบ.34
สำหรับในวันพรุ่งนี้ (19 มีนาคม 2567) มีกำหนดเข้าร่วมการประชุม ครม. อย่างเป็นทางการนอกสถานที่ ครั้งที่ 2/2567 ณ หอประชุมพญางำเมือง มหาวิทยาลัยพะเยา ต่อไป
ที่มา โฆษกกระทรวงกลาโหม

ที่มา : https://www.thaigov.go.th/news/contents/details/80552