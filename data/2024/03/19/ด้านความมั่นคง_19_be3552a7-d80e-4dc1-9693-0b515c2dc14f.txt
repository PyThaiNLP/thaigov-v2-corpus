รัฐบาลไทย-ข่าวทำเนียบรัฐบาล-อำเภอส่องดาว จังหวัดสกลนคร ยกระดับความเข้มแข็งให้หมู่บ้าน/ชุมชน “จัดฝึกอบรม ชรบ.” ในพื้นที่ เพื่อเป็นกำลังสำคัญในการดูแลความมั่นคง ความสงบเรียบร้อย ทำให้คนในหมู่บ้าน/ชุมชนปลอดภัย 


วันอังคารที่ 19 มีนาคม 2567
19/03/2567
พิมพ์
อำเภอส่องดาว จังหวัดสกลนคร ยกระดับความเข้มแข็งให้หมู่บ้าน/ชุมชน “จัดฝึกอบรม ชรบ.” ในพื้นที่ เพื่อเป็นกำลังสำคัญในการดูแลความมั่นคง ความสงบเรียบร้อย ทำให้คนในหมู่บ้าน/ชุมชนปลอดภัย
อำเภอส่องดาว จังหวัดสกลนคร ยกระดับความเข้มแข็งให้หมู่บ้าน/ชุมชน “จัดฝึกอบรม ชรบ.” ในพื้นที่ เพื่อเป็นกำลังสำคัญในการดูแลความมั่นคง ความสงบเรียบร้อย ทำให้คนในหมู่บ้าน/ชุมชนปลอดภัย สร้างความผาสุกให้เกิดขึ้นในสังคมอย่างยั่งยืน
วันนี้ (19 มี.ค. 67) นายณัฐวัสส์ วิริยานภาภรณ์ ผู้ว่าราชการจังหวัดสกลนคร เผยว่า จังหวัดสกลนครมุ่งมั่นในการขับเคลื่อนภารกิจที่สำคัญของกระทรวงมหาดไทย คือ การรักษาความปลอดภัยในพื้นที่ ซึ่งจะต้องอาศัยการทำงานร่วมกันระหว่างภาครัฐกับภาคีเครือข่ายในพื้นที่ จึงได้มอบหมายให้ นายพิสิษฐ์ แร่ทอง รองผู้ว่าราชการจังหวัดสกลนคร เป็นประธานเปิดโครงการเสริมสร้างความมั่นคงและความเข้มแข็งให้แก่หมู่บ้าน/ชุมชนในพื้นที่จังหวัดสกลนคร ในกิจกรรมฝึกอบรมจัดตั้งชุดรักษาความปลอดภัยหมู่บ้าน (ชรบ.) อำเภอส่องดาว รุ่นที่ 1 และ 2 ณ โรงเรียนจงกลกิตติขจรวิทยา ตำบลวัฒนา และหอประชุมที่ว่าการอำเภอส่องดาว ระหว่างวันที่ 18 - 20 มีนาคม 2567 โดยมีผู้นำหมู่บ้าน/ชุมชน และประชาชน ในตำบลส่องดาวและตำบลปทุมวาปี จำนวน 170 คน เข้าร่วมการฝึกอบรม
นายณัฐวัสส์ วิริยานภาภรณ์ ผู้ว่าราชการจังหวัดสกลนคร กล่าวว่า การแก้ไขปัญหายาเสพติดและการจัดระเบียบสังคมเป็นวาระเร่งด่วนของรัฐบาล และเป็นนโยบายสำคัญของกระทรวงมหาดไทย เพื่อสร้างความปลอดภัยในสังคม โดยมุ่งขับเคลื่อนให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู รวมทั้งดำเนินการกับผู้ที่กระทำผิดกฎหมายทุกรูปแบบ พร้อมทั้งสร้างกลไกการป้องกันและปราบปรามยาเสพติดและผู้กระทำผิดกฎหมายอย่างต่อเนื่อง ด้วยวิธีการ Re X-Ray สถานที่สุ่มเสี่ยง เช่น สถานบริการ สถานประกอบการที่มีลักษณะคล้ายสถานบริการ รวมถึงพื้นที่ชุมชนเป้าหมายที่มีการแพร่ระบาดของยาเสพติด และค้นหาผู้เสพ/ผู้ค้า ผู้กระทำความผิดตามกฎหมาย เพื่อเป็นฐานข้อมูลในการพุ่งเป้าแก้ไขปัญหา โดยมี "ชุดรักษาความปลอดภัยหมู่บ้าน (ชรบ.)" เป็นหนึ่งในกลไกที่ช่วยขับเคลื่อนและระวังป้องกันภัยจากยาเสพติดในพื้นที่อีกทางหนึ่ง ซึ่ง ชรบ. จะเป็นผู้ช่วยและกองกำลังหลักของหมู่บ้านในการต่อต้านยาเสพติดและสร้างความเข้มแข็งให้กับหมู่บ้าน/ชุมชน
นายณัฐวัสส์ วิริยานภาภรณ์ ผู้ว่าราชการจังหวัดสกลนคร กล่าวเพิ่มเติมว่า การฝึกอบรมในครั้งนี้ จะทำให้ผู้เข้ารับการฝึกอบรมมีองค์ความรู้ในการปฏิบัติหน้าที่ตามกฎหมายที่เกี่ยวข้อง พร้อมทั้งสนับสนุนการปฏิบัติงานของเจ้าพนักงานให้สามารถรับมือและเผชิญกับปัญหาสถานการณ์ต่างๆ ได้ และยังเป็นการเสริมสร้างความเข้มแข็งให้กับหมู่บ้านและชุมชน ด้วยการสนับสนุนให้ประชาชนเข้ามามีส่วนร่วมในการรักษาความสงบเรียบร้อยในพื้นที่ของตนเอง โดยหลักสูตรการฝึกอบรมประกอบไปด้วย การละลายพฤติกรรมการปกครองท้องที่ ระเบียบกระทรวงมหาดไทยว่าด้วยการช่วยเหลือเจ้าพนักงานของหน่วยกำลังคุ้มครองและรักษาความสงบเรียบร้อยภายในหมู่บ้าน พ.ศ. 2551 สิทธิสวัสดิการที่เกี่ยวข้อง โครงสร้างการจัดการหน่วยงาน ภารกิจของ ชรบ. การวิเคราะห์สภาพปัญหาหมู่บ้าน/ชุมชน และแนวทางแก้ไข แนวทางการเสริมสร้างหมู่บ้านชุมชนเข้มแข็งเอาชนะยาเสพติดในบทบาทของฝ่ายปกครอง รวมทั้งการฝึกระเบียบแถว
"ความปลอดภัยของพี่น้องประชาชนเป็นเรื่องสำคัญ ที่จังหวัดสกลนคร มุ่งมั่นที่จะ “บำบัดทุกข์ บำรุงสุข”เพื่อเสริมสร้างความสงบสุข ดูแลพี่น้องประชาชนในท้องที่และท้องถิ่นให้มีความปลอดภัย โดยจะเดินหน้าบูรณาการหน่วยงานที่เกี่ยวข้อง รวมทั้งหาแนวทางและวิธีการป้องกันตามอำนาจหน้าที่ที่กฎหมายได้กำหนด โดยเฉพาะอย่างยิ่งการใช้ทีมชุดรักษาความปลอดภัยหมู่บ้าน (ชรบ.) ในการดูแลความมั่นคงและความสงบเรียบร้อย ในฐานะ “ผู้ช่วยเหลือเจ้าพนักงาน” จากการมอบหมายของนายอำเภอ ซึ่งเป็นผู้ที่ผ่านการอบรมรักษาความปลอดภัยของหมู่บ้าน เป็นทีมสำคัญของอำเภอในการยกระดับการจัดระเบียบสังคม เพื่อสร้างความสงบสุขในสังคมให้เกิดขึ้นอย่างยั่งยืน ทั้งนี้ หากพี่น้องประชาชนทราบเบาะแส หรือพบเห็นการกระทำความผิด ขอให้ได้แจ้งมาที่สายด่วนศูนย์ดำรงธรรม 1567 ตลอด 24 ชั่วโมง เพื่อฝ่ายปกครองจะได้บูรณาการร่วมกับเจ้าหน้าที่ตำรวจและหน่วยงานที่เกี่ยวข้องเข้าดำเนินการโดยทันที ไม่มีละเว้นใด ๆ ทั้งสิ้น” ผู้ว่าราชการจังหวัดสกลนคร กล่าวเน้นย้ำในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80562