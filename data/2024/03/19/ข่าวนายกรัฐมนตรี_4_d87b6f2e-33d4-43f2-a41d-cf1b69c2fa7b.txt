รัฐบาลไทย-ข่าวทำเนียบรัฐบาล-​นายกฯ มอบหมายให้ รมต.เตรียมพร้อมเข้าร่วมประชุมสภาฯ  พิจารณางบรายจ่ายปี 67 วาระ 2 - 3 และการอภิปรายจาก สส. และ สว.


วันอังคารที่ 19 มีนาคม 2567
19/03/2567
พิมพ์
​นายกฯ มอบหมายให้ รมต.เตรียมพร้อมเข้าร่วมประชุมสภาฯ  พิจารณางบรายจ่ายปี 67 วาระ 2 - 3 และการอภิปรายจาก สส. และ สว.
​นายกฯ มอบหมายให้ รมต.เตรียมพร้อมเข้าร่วมประชุมสภาฯ  พิจารณางบรายจ่ายปี 67 วาระ 2 - 3 และการอภิปรายจาก สส. และ สว.
วันนี้ (19 มี.ค. 67)  เวลา 11.30 น. ณ บริเวณด้านหน้าหอประชุมพญางำเมือง มหาวิทยาลัยพะเยา ตำบลแม่กา อำเภอเมืองพะเยา จังหวัดพะเยา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์หลังการประชุมคณะรัฐมนตรีสัญจรนอกพื้นที่อย่างเป็นทางการ ครั้งที่ 2/2567  ระหว่างวันที่ 18 - 19 มีนาคม 2567 ณ จังหวัดพะเยา ว่า ได้มีการพูดคุยในที่ประชุม ครม.ให้รัฐมนตรีทุกคนเตรียมพร้อมและร่วมประชุมสภา สำหรับการประชุมพิจารณางบประมาณรายจ่ายประจำปี 2567 วาระ 2 - 3 ในวันที่ 20 - 21 มี.ค.นี้ และกรณีที่สมาชิกวุฒิสภา (สว.) จะเปิดอภิปรายทั่วไป ในวันที่ 25 มี.ค. 67 รวมถึงกรณีฝ่ายค้านจะเปิดอภิปรายทั่วไปแบบไม่ลงมติ
ผู้สื่อข่าวถามว่า  ในการอภิปรายเตรียมที่จะมีการหยิบยกประเด็นของนายทักษิณ ชินวัตร อดีตนายกรัฐมนตรี มาอภิปรายด้วย นายกรัฐมนตรีกล่าวว่า ถ้าเกิดถามมาก็ต้องตอบ ซึ่งตนเองไม่ทราบถามอะไร แต่เป็นหน้าที่ของฝ่ายบริหารที่ต้องชี้แจง ซึ่งเรายึดมั่นตามหลักกระบวนการยุติธรรมทั้งหมด และขออย่าไปสันนิษฐานว่า ตั้งคำถามอย่างไร ยืนยันรัฐบาลมีความพร้อมที่จะไปชี้แจง

ที่มา : https://www.thaigov.go.th/news/contents/details/80542