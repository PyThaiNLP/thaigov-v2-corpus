รัฐบาลไทย-ข่าวทำเนียบรัฐบาล-"จวนม่วนชวนย้อมครั่ง สร้างสีสัน สร้างสรรค์สีธรรมชาติ สร้างสิ่งที่ดีเพื่อคนลำปาง"


วันจันทร์ที่ 18 มีนาคม 2567
18/03/2567
พิมพ์
"จวนม่วนชวนย้อมครั่ง สร้างสีสัน สร้างสรรค์สีธรรมชาติ สร้างสิ่งที่ดีเพื่อคนลำปาง"
พ่อเมืองลำปาง จับมือประธานแม่บ้านมหาดไทยจังหวัดลำปาง น้อมนำพระดำริ “ผ้าไทยใส่ให้สนุก” เปิดจวนผู้ว่าฯ พาภาคีเครือข่าย จัดกิจกรรม "จวนม่วน" ชวนใส่ผ้าย้อมครั่ง คืนสีสันสู่ผืนผ้าด้วยสีครั่งธรรมชาติ สืบสานภูมิปัญญาผ้าพื้นถิ่นจังหวัดลำปาง
เมื่อวันที่ 17 มี.ค. 67 นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า จังหวัดลำปาง ร่วมกับชมรมแม่บ้านมหาดไทยจังหวัดลำปาง และภาคีเครือข่าย จัดกิจกรรม "จวนม่วน" เชิญชวนประชาชนร่วมกันสวมใส่ผ้าย้อมครั่ง คืนสีสันสู่ผืนผ้าด้วยสีครั่งธรรมชาติ สืบสานภูมิปัญญาผ้าพื้นถิ่นจังหวัดลำปาง ณ บริเวณจวนผู้ว่าราชการจังหวัดลำปาง โดยมี รศ.ดร.สุพรรณี ฉายะบุตร ประธานแม่บ้านมหาดไทยจังหวัดลำปาง พร้อมด้วย สมาชิกแม่บ้านมหาดไทยจังหวัดลำปาง หัวหน้าส่วนราชการ กลุ่ม OTOP ผู้ประกอบการผ้า และประชาชนในพื้นที่ ร่วมกิจกรรม
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า จังหวัดลำปาง และชมรมแม่บ้านมหาดไทยจังหวัดลำปาง ได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาสู่การขับเคลื่อนและส่งเสริมการอนุรักษ์ภูมิปัญญาผ้าไทย ด้วยการสร้างแรงจูงใจให้พี่น้องประชาชนในทุกพื้นที่หันมาสวมใส่ผ้าไทยในทุกวันและทุกโอกาส อันเป็นการส่งเสริมให้ช่างทอผ้าและผู้ประกอบการผ้าไทยได้ผลิตชิ้นงานที่ก่อให้เกิดการสร้างงาน สร้างรายได้ สร้างอาชีพ สร้างสิ่งแวดล้อม และพัฒนาต่อยอดผลิตภัณฑ์ของไทยที่สืบสานมาจากบรรพบุรุษผสมผสานกับหลักวิชาการแฟชั่นสมัยใหม่ ออกแบบชุดผ้าไทยให้มีความสวยงาม หลากหลายสไตล์ ตามความต้องการของคนทุกช่วงวัย เพื่อส่งเสริมเศรษฐกิจฐานราก ยกระดับผลิตภัณฑ์ชุมชน รายได้หมุนเวียนกลับสู่ชุมชน ยกระดับคุณภาพชีวิตของพี่น้องประชาชนให้ดีอย่างยั่งยืน
รศ.ดร.สุพรรณี ฉายะบุตร ประธานแม่บ้านมหาดไทยจังหวัดลำปาง กล่าวว่า การจัดกิจกรรม "จวนม่วน" เชิญชวนประชาชนร่วมกันสวมใส่ผ้าย้อมครั่ง คืนสีสันสู่ผืนผ้าด้วยสีครั่งธรรมชาติ ในครั้งนี้ ท่านผู้ว่าราชการจังหวัดลำปางได้ร่วมกับชมรมแม่บ้านมหาดไทยจังหวัดลำปาง มุ่งเปิดพื้นที่แห่งการเรียนรู้ให้ประชาชนผู้ประกอบการกลุ่มทอผ้าและผู้ที่สนใจ ใช้พื้นที่จวนผู้ว่าราชการจังหวัดลำปางในการศึกษาเรียนรู้ร่วมกัน โดยนำเอาผ้าเก่าหรือผ้าขาวมาย้อมสีครั่งธรรมชาติ เป็นหลักการเพิ่มมูลค่าของผลิตภัณฑ์ "Value Added" ตลอดจนนำของเก่านำกลับมาใช้ใหม่ ลดการเกิดขยะครัวเรือน สอดคล้องแนวทาง "3R" Reuse Reduce Recycle อีกทั้งยังใช้วัสดุตามธรรมชาติที่เป็นมิตรกับสิ่งแวดล้อม ลดการใช้สารเคมี ทำให้ผ้าไทยเป็นผลิตภัณฑ์ที่ก่อให้เกิดความยั่งยืนกับพี่น้องประชาชน
"นอกจากนี้ กิจกรรมที่จัดขึ้นในครั้งนี้ จังหวัดลำปาง และชมรมแม่บ้านมหาดไทยจังหวัดลำปาง ได้เชิญชวนพี่น้องประชาชนกลุ่มทอผ้ามาจัดแสดงผลงานความคิดสร้างสรรค์ภูมิปัญญาและวัฒนธรรมท้องถิ่น ซึ่งเป็นส่วนสำคัญในการพัฒนาจังหวัดลำปางให้เป็นเมืองแห่งการเรียนรู้ เชื่อมโยง สร้างสรรค์ น่าอยู่ ยั่งยืน ส่งเสริมการเรียนรู้การย้อมผ้าครั่ง การสวมใส่ผ้าย้อมครั่ง สืบสานภูมิปัญญาที่เป็นอัตลักษณ์ของจังหวัดลำปาง สู่การถ่ายทอดการผลิตผ้าไทยอันจะก่อให้เกิดรายได้กับประชาชน ขับเคลื่อนอนุรักษ์งานหัตถกรรมไทย แสดงถึงคุณค่าและความงดงามของงานหัตถกรรมไทย อีกทั้งยังเป็นการปลุกกระแสเชิญชวนพี่น้องประชาชนให้หันมาสวมใส่ผ้าไทยในทุกวันและทุกโอกาส ด้วยการบูรณาการภาคีเครือข่ายทั้งหน่วยงานภาครัฐและเอกชน ตลอดจนสถานศึกษา และกลุ่มสตรีต่าง ๆ ในจังหวัดลำปาง" รศ.ดร.สุพรรณี กล่าวเพิ่มเติม
นายชัชวาลย์ ฉายะบุตร ผู้ว่าราชการจังหวัดลำปาง กล่าวในช่วงท้ายว่า จังหวัดลำปาง มุ่งมั่นในการพัฒนาและยกระดับคุณภาพชีวิตของพี่น้องประชาชนตามเป้าหมายการพัฒนาที่ยั่งยืน (SDGs) จึงขอเชิญชวนพี่น้องประชาชนร่วมกันสืบสานเส้นใยผ้าทอ สืบต่อมรดกหัตถศิลป์ไทย ใช้ผ้าไทย ผ้าพื้นถิ่น ส่งเสริมอัตลักษณ์ความเป็นไทย และประชาสัมพันธ์ผลิตภัณฑ์ผ้าไทย พร้อมทั้งการท่องเที่ยวของจังหวัดลำปาง ให้เป็นที่รู้จักอย่างแพร่หลาย ส่งเสริมสินค้าไทยด้วยการสวมใส่ผ้าไทย เพื่อเป็นแรงผลักดันให้ผู้ผลิตกลุ่มทอผ้าได้มีรายได้ มีอาชีพ ส่งเสริมเศรษฐกิจฐานราก อันจะนำไปสู่การที่พี่น้องประชาชนมีกินมีใช้ และมีความสุข สามารถพึ่งพาตนเองได้อย่างยั่งยืน
#ผ้าไทยใส่ให้สนุก #sustainablefashion #WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80517