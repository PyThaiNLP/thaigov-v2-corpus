รัฐบาลไทย-ข่าวทำเนียบรัฐบาล-“ศุภมาส” เผย อว. ส่งเสริมการนำ อววน. ขับเคลื่อนการพัฒนาผู้ประกอบการในพื้นที่กลุ่มจังหวัดภาคเหนือตอนบน 2 (เชียงราย พะเยา แพร่ น่าน) หนุนยกระดับรายได้และคุณภาพชีวิต


วันอังคารที่ 19 มีนาคม 2567
“ศุภมาส” เผย อว. ส่งเสริมการนำ อววน. ขับเคลื่อนการพัฒนาผู้ประกอบการในพื้นที่กลุ่มจังหวัดภาคเหนือตอนบน 2 (เชียงราย พะเยา แพร่ น่าน) หนุนยกระดับรายได้และคุณภาพชีวิต
.....
“ศุภมาส” เผย อว. ส่งเสริมการนำ อววน. ขับเคลื่อนการพัฒนาผู้ประกอบการในพื้นที่กลุ่มจังหวัดภาคเหนือตอนบน 2 (เชียงราย พะเยา แพร่ น่าน) หนุนยกระดับรายได้และคุณภาพชีวิต
เมื่อวันที่ 18 มี.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) รับฟังผลการดำเนินงานตามนโยบายกระทรวง อว. ประจำภูมิภาค (ภาคเหนือ) ของมหาวิทยาลัยพะเยา ผ่านโครงการ 1 คณะ 1 ชุมชนนวัตกรรม การขับเคลื่อนพื้นที่สามเหลี่ยมนวัตกรรมเกษตรปลอดภัย สู่เกษตรแปรรูปมูลค่าสูง High Value Extract - Functional Food - Cosmetics Innovation ในพื้นที่กลุ่มจังหวัดภาคเหนือตอนบน 2 โดยมี น.ส.สุชาดา แทนทรัพย์ เลขานุการ รมว.อว นายเพิ่มสุข สัจจาภิวัฒน์ ปลัด อว. ศ.ดร.ศุภชัย ปทุมนากุล รองปลัด อว. พร้อมผู้บริหาร อว. เข้าร่วม ณ มหาวิทยาลัยพะเยา จ.พะเยา
น.ส.ศุภมาส กล่าวว่า จากการได้ลงพื้นที่ตรวจราชการใน จ.เชียงราย และ จ.พะเยา ต้องขอขอบคุณผู้บริหารสถาบันอุดมศึกษาในพื้นที่ และหน่วยงานในสังกัดกระทรวง อว. ทุกหน่วยงาน ที่ได้นำนโยบายทั้งด้านอุดมศึกษา วิทยาศาสตร์ วิจัยและนวัตกรรม (อววน.) ไปสู่การปฏิบัติ โดยเห็นได้จากการนำนโยบาย อว. For EV ไปสู่การปฏิบัติทั้งด้านการสร้างคน สร้างงานวิจัย สร้างนวัตกรรมรองรับอุตสาหกรรมนี้ รวมถึงปรับเปลี่ยนมาใช้ยานยนต์ไฟฟ้าในมหาวิทยาลัยและหน่วยงานของกระทรวง อว. จนนำไปสู่การลงนาม MOU ของทุกหน่วยงานในสังกัดกระทรวง อว. ที่พร้อมขับเคลื่อนนโยบาย EV ของรัฐบาล และนำประเทศเดินหน้าสู่ Go Green
รมว.อว.กล่าวต่อว่า ขณะที่ในอีกมิติหนึ่ง คือ การนำศักยภาพของพื้นที่มาผนวกกับองค์ความรู้ที่มีอยู่ในสถาบันอุดมศึกษา จนก่อให้เกิดความสำเร็จของการพัฒนา จ.เชียงราย และ จ.พะเยา ให้เป็นเครือข่ายเมืองแห่งการเรียนรู้ GNLC ของยูเนสโก และเชียงรายได้เป็นเมืองสร้างสรรค์ด้านการออกแบบที่เป็นต้นแบบให้กับอีกหลายจังหวัด รวมถึงการเป็นศูนย์กลางการนำ อววน. ขับเคลื่อนการพัฒนาผู้ประกอบการในพื้นที่กลุ่มจังหวัดภาคเหนือตอนบน 2 (เชียงราย พะเยา แพร่ น่าน) ทั้งด้านเกษตรปลอดภัย เกษตรอินทรีย์ การผลิตสารสกัดมูลค่าสูง ผลิตภัณฑ์อาหารฟังก์ชั่น เครื่องสำอางมูลค่าสูง ซึ่งเป็นอุตสาหกรรมเป้าหมายของกลุ่มจังหวัด ช่วยยกระดับรายได้และคุณภาพชีวิต สนับสนุนการพัฒนาผู้ประกอบการชุมชน SME และ Startup ที่ใช้นวัตกรรม ร่วมกับมหาวิทยาลัยเครือข่ายในพื้นที่ โดยใช้โครงสร้างพื้นฐานจากศูนย์พัฒนาผู้ประกอบการนวัตกรรมและถ่ายทอดเทคโนโลยี อุทยานวิทยาศาสตร์ ที่ได้รับการสนับสนุนงบประมาณจากกระทรวง อว.
“ขอขอบคุณ ทุกมหาวิทยาลัยในพื้นที่ โดยเฉพาะมหาวิทยาลัยพะเยาที่ทำให้เกิดความสำเร็จอย่างมากมายในพื้นที่ โดยเฉพาะการเป็นหน่วยงานนำร่องในการนำนโยบาย อว. For EV สู่การปฏิบัติ” รมว.อว. กล่าว
จากนั้น น.ส.ศุภมาส ได้ตรวจเยี่ยมการดำเนินงานของ "TK Park Phayao" ห้องสมุดมีชีวิตแห่งแรกใน จ.พะเยา เพื่อสนับสนุนให้เด็กเยาวชนและประชาชนได้เข้าถึงโอกาสในการเรียนรู้ตลอดชีวิตอย่างทั่วถึงและเท่าเทียม พร้อมทั้งรับฟังผลการดำเนินงาน “การฟื้นฟูและพัฒนากว๊านพะเยา โดยท้องถิ่นและชุมชน” โดย สถาบันสารสนเทศทรัพยากรน้ำ (องค์การมหาชน) หรือ สสน.

ที่มา : https://www.thaigov.go.th/news/contents/details/80559