รัฐบาลไทย-ข่าวทำเนียบรัฐบาล-โฆษกรัฐบาลเผยลอร์ดแคเมอรอนแห่งชิปปิงนอร์ตันมีกำหนดพบนายกฯ ในโอกาสเยือนไทยอย่างเป็นทางการพรุ่งนี้ (20 มี.ค. 2567) 


วันอังคารที่ 19 มีนาคม 2567
19/03/2567
พิมพ์
โฆษกรัฐบาลเผยลอร์ดแคเมอรอนแห่งชิปปิงนอร์ตันมีกำหนดพบนายกฯ ในโอกาสเยือนไทยอย่างเป็นทางการพรุ่งนี้ (20 มี.ค. 2567)
เพื่อกระชับความร่วมมือระหว่างกันทุกมิติ การค้า ความมั่นคง วิทยาศาสตร์ สิ่งแวดล้อม การท่องเที่ยว  และการแลกเปลี่ยนระดับประชาชน
วันนี้ (19 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยถึงการเยือนไทยอย่างเป็นทางการของ ลอร์ดแคเมอรอนแห่งชิปปิงนอร์ตัน (The Right Honourable Lord Cameron of Chipping Norton) รัฐมนตรีว่าการกระทรวงการต่างประเทศสหราชอาณาจักร ในวันที่ 20 มีนาคม 2567
โฆษกประจำสำนักนายกรัฐมนตรีกล่าวว่า ในการเดินทางครั้งนี้ ลอร์ดแคเมอรอนแห่งชิปปิงนอร์ตันมีกำหนดเข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และพบหารือกับนายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศ เพื่อกระชับความร่วมมือด้านการค้าและการลงทุน ความมั่นคงและการทหาร วิทยาศาสตร์เทคโนโลยีและนวัตกรรม การเปลี่ยนแปลงสภาพภูมิอากาศ การท่องเที่ยว และการแลกเปลี่ยนในระดับประชาชน
โดยการเยือนของรัฐมนตรีว่าการกระทรวงการต่างประเทศสหราชอาณาจักรครั้งนี้มีวัตถุประสงค์สำคัญ คือ การประกาศความสัมพันธ์ระหว่างประเทศไทยและสหราชอาณาจักรเป็นหุ้นส่วนทางยุทธศาสตร์ (Strategic Partnership) อย่างเป็นทางการ รัฐมนตรีว่าการกระทรวงการต่างประเทศของทั้งสองประเทศจะลงนามแผนการ ความเป็นหุ้นส่วนทางยุทธศาสตร์ไทย-สหราชอาณาจักร (Thailand-UK Strategic Partnership Roadmap) เพื่อส่งเสริมความเป็นหุ้นส่วนอย่างรอบด้านในสาขาที่เป็นประโยชน์ร่วมกัน 8 สาขา ได้แก่ สาขา (1) เศรษฐกิจการค้า และการลงทุน (2) การเมือง รัฐสภาและพหุภาคี (3) ความมั่นคงและกลาโหม (4) การเปลี่ยนแปลงสภาพภูมิอากาศ พลังงาน เศรษฐกิจสีเขียว และการพัฒนาที่ยั่งยืน (5) เกษตรกรรม (6) ดิจิทัล วิทยาศาสตร์เทคโนโลยีและนวัตกรรม (7) สาธารณสุข และ (8) ความสัมพันธ์ระดับประชาชน การศึกษา และซอฟต์พาวเวอร์
ทั้งนี้ สหราชอาณาจักรจะเป็นประเทศแรกในภูมิภาคยุโรปที่ประเทศไทยประกาศความเป็นหุ้นส่วนทางยุทธศาสตร์ โดยทั้งสองฝ่ายมีกำหนดจะเฉลิมฉลองครบรอบ 170 ปี ของความสัมพันธ์ทางการทูตระหว่างกันในปีหน้า (2568)

ที่มา : https://www.thaigov.go.th/news/contents/details/80531