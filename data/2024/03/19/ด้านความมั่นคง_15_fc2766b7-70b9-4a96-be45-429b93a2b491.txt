รัฐบาลไทย-ข่าวทำเนียบรัฐบาล-อำเภอเมืองขอนแก่น ลุยจับร้านลักลอบขายบุหรี่ไฟฟ้าและกัญชามอมเมาเยาวชนกลางเมือง พ่อเมืองเผย เดินหน้า Re X-Ray ปราบปรามยาเสพติดอย่างจริงจังและต่อเนื่อง พบเบาะแสแจ้งสายด่วน 1567 ทันที 


วันอังคารที่ 19 มีนาคม 2567
19/03/2567
พิมพ์
อำเภอเมืองขอนแก่น ลุยจับร้านลักลอบขายบุหรี่ไฟฟ้าและกัญชามอมเมาเยาวชนกลางเมือง พ่อเมืองเผย เดินหน้า Re X-Ray ปราบปรามยาเสพติดอย่างจริงจังและต่อเนื่อง พบเบาะแสแจ้งสายด่วน 1567 ทันที
อำเภอเมืองขอนแก่น ลุยจับร้านลักลอบขายบุหรี่ไฟฟ้าและกัญชามอมเมาเยาวชนกลางเมือง พ่อเมืองเผย เดินหน้า Re X-Ray ปราบปรามยาเสพติดอย่างจริงจังและต่อเนื่อง หากพี่น้องประชาชนพบเบาะแส แจ้งสายด่วนศูนย์ดำรงธรรม 1567 ทันที
วันนี้ (19 มี.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า จังหวัดขอนแก่นได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดขอนแก่นได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างต่อเนื่องเพื่อให้ประชาชนชาวขอนแก่นได้มีสังคมที่มั่นคง สงบเรียบร้อย และปลอดภัยจากยาเสพติด
นายไกรสร กองฉลาด ผู้ว่าราชการจังหวัดขอนแก่น กล่าวว่า ตนได้รับข้อมูลการร้องเรียนจากพี่น้องประชาชน ว่ามีการลักลอบกระทำความผิดเกี่ยวกับยาเสพติด จึงสั่งการให้อำเภอเมืองขอนแก่น โดยการอำนวยการของ นายชินกร แก่นคง นายอำเภอเมืองขอนแก่น ได้บูรณาการกำลังฝ่ายความมั่นคงอำเภอเมืองขอนแก่น พร้อมด้วยผู้ช่วยป้องกันจังหวัดขอนแก่น เจ้าหน้าที่ตำรวจ สภ.เมืองขอนแก่น ตลอดจนถึงกลุ่มงานการแพทย์แผนไทยและการแพทย์ทางเลือก และกลุ่มกฎหมาย สสจ.ขอนแก่น ลงพื้นที่สำรวจ ตรวจสอบ และเฝ้าระวังการกระทำความผิดของสถานประกอบการจำหน่าย/แปรรูปสมุนไพรควบคุม (กัญชา) จำนวน 1 แห่ง ณ อาคารไม่ทราบเลขที่ ริมถนนมิตรภาพ ตำบลในเมือง อำเภอเมืองขอนแก่น ผลการตรวจสอบสถานประกอบการ ชื่อ A Cannabis พบ นายอธิราช อายุ 35 ปี และนายณัฐพล ซึ่งเป็นผู้ได้รับใบอนุญาตจำหน่ายหรือแปรรูปสมุนไพรควบคุม (กัญชา) แต่ผู้ประกอบการไม่ได้ปฏิบัติตามเงื่อนไขใบอนุญาตฯ โดยได้มีการเปิดให้สูบภายในสถานที่ประกอบการ เจ้าหน้าที่จึงได้รวบรวมเอกสารและหลักฐานที่เกี่ยวข้อง เพื่อพิจารณาดำเนินการพักใช้ใบอนุญาตจำหน่ายหรือแปรรูปสมุนไพรควบคุม (กัญชา) ต่อไป ทั้งนี้ เจ้าหน้าที่ได้ทำการตรวจสารเสพติด (เมทแอมเฟตามีน) ผู้ดูแลร้านและลูกค้า รวม 3 คน ผลปรากฏว่าไม่พบสารเสพติดในร่างกายแต่อย่างใด
นายไกรสร กองฉลาด ผู้ว่าราชการจังหวัดขอนแก่น กล่าวเพิ่มเติมว่า หลังจากจบภารกิจตรวจสอบ และเฝ้าระวังการกระทำความผิดของสถานประกอบการจำหน่าย/แปรรูปสมุนไพรควบคุม (กัญชา) ก็ได้ดำเนินการปราบปรามยาเสพติดอย่างต่อเนื่อง โดยล่าสุดนายชินกร แก่นคง นายอำเภอเมืองขอนแก่น ได้สั่งการให้ฝ่ายปกครองอำเภอเมืองขอนแก่น สนธิกำลังร่วมกับผู้ช่วยป้องกันจังหวัดขอนแก่น และเจ้าหน้าที่ตำรวจ สภ.เมืองขอนแก่น ร่วมลงพื้นที่ตรวจสอบอาคารพาณิชย์ ไม่ทราบเลขที่ ริมถนน บ้านกอก หน้ามหาวิทยาลัยเอกชนแห่งหนึ่ง ตำบลในเมือง อำเภอเมืองขอนแก่น สืบเนื่องมาจากมีการร้องเรียนว่ามีร้านค้าลักลอบจำหน่ายบุหรี่ไฟฟ้าใกล้เคียงกับสถานศึกษา และจำหน่ายให้เด็กและเยาวชนในพื้นที่ดังกล่าว ซึ่งจากการเข้าตรวจสอบพบว่าร้านลักลอบจำหน่ายบุหรี่ไฟฟ้าจริง ร้านมีชื่อว่า "Multiverse" โดยมีนางสาวพรพรรณ อายุ 38 ปี เป็นผู้จัดการแล้เจ้าของร้านดังกล่าว เจ้าหน้าที่จึงได้ทำการยึดของกลางเป็นบุหรี่ไฟฟ้าและอุปกรณ์ที่เกี่ยวข้อง จำนวน 5 รายการ รวม 440 ชิ้น และได้ทำการแจ้งสิทธิตามกฎหมาย พร้อมกับแจ้งให้ผู้ต้องหาทราบว่าผู้ต้องหาได้กระทำความผิดเกี่ยวกับพระราชบัญญัติศุลกากร พ.ศ. 2560 ข้อหาช่วยซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้ด้วยประการใดซึ่งของอันตนพึงรู้ว่าเป็นของที่ยังมิได้เสียภาษี หรือของต้องห้าม หรือที่เข้ามาในราชอาณาจักร โดยยังมิได้ผ่านพิธีการศุลกากรโดยถูกต้อง ทั้งนี้ เจ้าหน้าที่ได้นำตัวผู้ต้องหาพร้อมของกลาง ส่งพนักงานสอบสวน สภ.เมืองขอนแก่น เพื่อดำเนินการตามกฎหมายต่อไป
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นมุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล มุ่งขจัดยาเสพติดอย่างต่อเนื่องและจริงจัง โดยเฉพาะการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดขอนแก่นได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ ขอความร่วมมือจากพี่น้องประชาชน หากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80549