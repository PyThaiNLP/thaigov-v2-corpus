รัฐบาลไทย-ข่าวทำเนียบรัฐบาล-มท.1 มอบสารเนื่องใน "วันท้องถิ่นไทย" ประจำปี 2567 เน้นย้ำ ยึดหลักทำงานเชิงรุกแบบ "ทันโลก ทันสมัย ทันท่วงที" พร้อมประยุกต์ใช้เทคโนโลยีสู่การพัฒนาบริการภาครัฐ เพื่อประโยชน์สุขของปชช.


วันจันทร์ที่ 18 มีนาคม 2567
18/03/2567
พิมพ์
มท.1 มอบสารเนื่องใน "วันท้องถิ่นไทย" ประจำปี 2567 เน้นย้ำ ยึดหลักทำงานเชิงรุกแบบ "ทันโลก ทันสมัย ทันท่วงที" พร้อมประยุกต์ใช้เทคโนโลยีสู่การพัฒนาบริการภาครัฐ เพื่อประโยชน์สุขของปชช.
มท.1 มอบสารเนื่องใน "วันท้องถิ่นไทย" ประจำปี 2567 เน้นย้ำ ยึดหลักทำงานเชิงรุกแบบ "ทันโลก ทันสมัย ทันท่วงที" พร้อมประยุกต์ใช้เทคโนโลยีสู่การพัฒนาบริการภาครัฐ เพื่อประโยชน์สุขของพี่น้องประชาชน
วันนี้ (18 มี.ค. 67) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ได้มีสารเนื่องในวันท้องถิ่นไทยประจำปี 2567 วันที่ 18 มีนาคม 2567 โดยกล่าวว่า คณะรัฐมนตรีได้มีมติกำหนดให้ วันที่ 18 มีนาคม ของทุกปี เป็น "วันท้องถิ่นไทย" เพื่อเป็นการน้อมรำลึกถึงพระมหากรุณาธิคุณของพระบาทสมเด็จพระจุลจอมเกล้าเจ้าอยู่หัวที่ได้ทรงมีพระบรมราชโองการ ให้ยกฐานะตำบลท่าฉลอม ขึ้นเป็น "สุขาภิบาลท่าฉลอม" เมื่อวันที่ 18 มีนาคม พุทธศักราช 2448 ถือเป็น "ปฐมบทแห่งการปกครองท้องถิ่นไทย" และเป็นรากฐานการปกครองระบอบประชาธิปไตยในระดับท้องถิ่น
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กล่าวว่า นับจากปีพุทธศักราช 2448 จวบจนปัจจุบัน เป็นระยะเวลา 119 ปี ที่การปกครองท้องถิ่นไทยได้มีพัฒนาการมาโดยลำดับ ปัจจุบันองค์กรปกครองส่วนท้องถิ่นในประเทศไทย ประกอบด้วย องค์การบริหารส่วนจังหวัด เทศบาล องค์การบริหารส่วนตำบล กรุงเทพมหานคร และเมืองพัทยา รวมทั้งสิ้น 7,850 แห่ง ซึ่งได้ร่วมกันขับเคลื่อนนโยบาย ตามอำนาจหน้าที่ขององค์กรปกครองส่วนท้องถิ่น ตอบสนองต่อปัญหาและความต้องการของประชาชนในพื้นที่ เพื่อให้บรรลุเป้าหมายการพัฒนาที่ยั่งยืนขององค์การสหประชาชาติ กว่าหนึ่งร้อยปีที่ผ่านมา โลกและประเทศไทยของเราได้เปลี่ยนแปลงไปมากในหลายมิติ ไม่ว่าจะเป็นมิติทางการเมือง ภูมิรัฐศาสตร์ มิติทางวัฒนธรรม และวิถีชีวิตของผู้คน โดยเฉพาะในช่วงไม่กี่ปีที่ผ่านมา "เทคโนโลยีปัญญาประดิษฐ์" ได้สร้างโอกาสและความท้าทายใหม่ ๆ ในการดำเนินชีวิตของประชาชน และในการบริหารจัดการภาครัฐ"
"ขอให้องค์กรปกครองส่วนท้องถิ่น ในปี พ.ศ. 2567 นี้ มีความ "ทันโลก ทันสมัย ทันท่วงที" เข้าใจความเป็นไปของโลก เข้าใจความต้องการของพี่น้องประชาชนในปัจจุบัน และทำงานเชิงรุก ประยุกต์ใช้เทคโนโลยีและแนวคิดสมัยใหม่เข้ากับการบริการ และการบริหารงาน เพื่อประโยชน์สุขของพี่น้องประชาชน และเนื่องในโอกาสมหามงคลเฉลิมพระชนมพรรษาพระบาทสมเด็จพระเจ้าอยู่หัว ทรงเจริญพระชนมพรรษา 6 รอบ 28 กรกฎาคม 2567 ขอเชิญชวนองค์กรปกครองส่วนท้องถิ่นร่วมแสดงความจงรักภักดี และสำนึกในพระมหากรุณาธิคุณ โดยการจัดกิจกรรมเฉลิมพระเกียรติฯ ตลอดปีพุทธศักราช 2567 และน้อมนำพระปฐมบรมราชโองการ "เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป" มาเป็นแสงนำใจในการมุ่งมั่นขยายผลโครงการอันเนื่องมาจากพระราชดำริ เพื่อ "บำบัดทุกข์ บำรุงสุขให้ประชาชน เกิดความอุดมสมบูรณ์พูนสุขอย่างยั่งยืน" นายอนุทินฯ กล่าวเน้นย้ำ
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย กล่าวในช่วงท้ายว่า ในโอกาสนี้ ขออำนาจสิ่งศักดิ์สิทธิ์ที่ท่านเคารพนับถือ อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้โปรดปกป้องคุ้มครอง ผู้บริหาร สมาชิกสภา ข้าราชการ พนักงาน และบุคลากรองค์กรปกครองส่วนท้องถิ่นทุกท่าน ตลอดจนครอบครัว ให้จงประสบแต่ความสุข ความเจริญ ในหน้าที่การงาน มีกำลังกาย กำลังใจ กำลังสติปัญญาที่เข้มแข็ง พร้อมที่จะปฏิบัติหน้าที่ เพื่อช่วยกันนำพาท้องถิ่นไทยให้เจริญก้าวหน้าและผาสุกต่อไป
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80518