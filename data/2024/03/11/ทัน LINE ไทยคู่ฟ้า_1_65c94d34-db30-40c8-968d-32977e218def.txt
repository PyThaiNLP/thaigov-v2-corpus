รัฐบาลไทย-ข่าวทำเนียบรัฐบาล-ปภ. เร่งตรวจสอบ “จุดความร้อน” ในภาคเหนือ และ จ.กาญจนบุรี เพื่อวางแผนปฏิบัติการดับไฟป่าทันที


วันจันทร์ที่ 11 มีนาคม 2567
ปภ. เร่งตรวจสอบ “จุดความร้อน” ในภาคเหนือ และ จ.กาญจนบุรี เพื่อวางแผนปฏิบัติการดับไฟป่าทันที
.....
ปภ. เร่งตรวจสอบ “จุดความร้อน” ในภาคเหนือ และ จ.กาญจนบุรี เพื่อวางแผนปฏิบัติการดับไฟป่าทันที
.
กรมป้องกันและบรรเทาสาธารณภัย เผยได้ติดตามและวิเคราะห์สถานการณ์ไฟป่า หมอกควัน และฝุ่นละอองขนาดเล็ก PM 2.5 ของกรมควบคุมมลพิษ พบว่า หลายจังหวัดในพื้นที่ภาคเหนือ และจ. กาญจนบุรี เกิดจุดความร้อนกระจายอยู่ในพื้นที่เพิ่มขึ้น ดังนั้น ได้เร่งดำเนินการตรวจสอบจุดความร้อน (Hotspot) เพื่อชี้เป้าวางแผนปฏิบัติการ “ดับไฟป่า” พร้อมจัดเตรียมเจ้าหน้าที่และเครื่องจักรกลสาธารณภัยให้พร้อม เพื่อให้สามารถเข้าปฏิบัติการแก้ไขปัญหาได้ทันที
.
ทั้งนี้ หากสถานการณ์ไฟป่า หมอกควัน และฝุ่นละอองขนาดเล็ก PM 2.5 มีความรุนแรงขึ้นอย่างต่อเนื่อง ผู้ว่าราชการจังหวัดจะเป็นผู้ควบคุมและสั่งการปฏิบัติการแก้ไขปัญหาผ่านกลไกเชิงพื้นที่อย่างใกล้ชิดจนกว่าสถานการณ์จะคลี่คลาย โดยมุ่งการใช้มาตรการควบคุมการเผาและบังคับใช้กฎหมายอย่างเคร่งครัด พร้อมประสานการแก้ไขปัญหาหมอกควันข้ามแดนกับประเทศเพื่อนบ้าน รวมทั้งการสนธิกำลังเข้าดับไฟป่าภาคพื้นดินและใช้อากาศยานดับไฟป่าในพื้นที่เข้าถึงยาก
.
ช่วงที่ผ่านมา กองทัพบกได้จัดส่งเฮลิคอปเตอร์บรรเทาสาธารณภัย KA-32 พร้อมนักบิน ทีมช่างอากาศยาน และทีมกู้ภัยประจำ ฮ.ปภ. KA - 32 เข้าปฏิบัติการทิ้งน้ำดับไฟ ควบคุมไฟป่า จนสามารถคลี่คลายสถานการณ์ฝุ่นละอองในจังหวัดต่าง ๆ ได้
.
สำหรับปฏิบัติการดับไฟป่า “ภาคพื้นดิน” ได้สนับสนุนเครื่องจักรกลด้านสาธารณภัย พร้อมด้วยเจ้าหน้าที่จากศูนย์ป้องกันและบรรเทาสาธารณภัยเขตในพื้นที่ใกล้เคียงกับพื้นที่เสี่ยงเกิดไฟป่า ประกอบด้วย
• ชุดยานยนต์ดับเพลิง พร้อมระบบควบคุมระยะไกล (LUF 60)
• รถบรรทุกน้ำช่วยดับเพลิง 10,000 ลิตร
• ชุดเครื่องจักรกลด้านไฟป่าและหมอกควัน เข้าปฏิบัติการในพื้นที่เสี่ยงเกิดไฟป่า
.
ประชาชนที่ได้รับผลกระทบจากปัญหาดังกล่าว สามารถแจ้งเหตุสาธารณภัยและขอความช่วยเหลือได้ที่ :
• Line ID @1784DDPM
• สายด่วนนิรภัย 1784 ตลอด 24 ชั่วโมง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/80124