รัฐบาลไทย-ข่าวทำเนียบรัฐบาล-​“คารม” รองโฆษกรัฐบาล เผย เริ่มวันนี้วันแรก 11 มีนาคม ผู้ใช้บัตรสิทธิสวัสดิการแห่งรัฐ เมื่อไปซื้อสินค้าต้องสแกนใบหน้า และใส่รหัส 6 หลักทุกครั้ง เพื่อความโปร่งใส ป้องกันคนสวมสิทธิ


วันจันทร์ที่ 11 มีนาคม 2567
11/03/2567
พิมพ์
​“คารม” รองโฆษกรัฐบาล เผย เริ่มวันนี้วันแรก 11 มีนาคม ผู้ใช้บัตรสิทธิสวัสดิการแห่งรัฐ เมื่อไปซื้อสินค้าต้องสแกนใบหน้า และใส่รหัส 6 หลักทุกครั้ง เพื่อความโปร่งใส ป้องกันคนสวมสิทธิ
​“คารม” รองโฆษกรัฐบาล เผย เริ่มวันนี้วันแรก 11 มีนาคม ผู้ใช้บัตรสิทธิสวัสดิการแห่งรัฐ เมื่อไปซื้อสินค้าต้องสแกนใบหน้า และใส่รหัส 6 หลักทุกครั้ง เพื่อความโปร่งใส ป้องกันคนสวมสิทธิ
วันที่ 11 มีนาคม 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  เพื่อให้การรับชำระค่าสินค้าและบริการผ่านสิทธิสวัสดิการแห่งรัฐจากแอปพลิเคชันถุงเงินเป็นไปด้วยความเรียบร้อยและโปร่งใส รัฐบาล โดยกระทรวงการคลังได้กำหนดวิธีการรับชำระค่าสินค้าและบริการ ด้วยวิธีการสแกนใบหน้าควบคู่กับการใส่รหัสคู่บัตร (PIN Code) 6 หลัก ทั้งนี้ ตั้งแต่วันที่ 11 มีนาคม 2567 เป็นต้นไป ผู้มีสิทธิสวัสดิการแห่งรัฐที่ไปใช้สิทธิที่ร้านค้าหรือผู้ประกอบการที่รับชำระค่าสินค้าผ่านแอปพลิเคชันถุงเงิน จะต้องแสดงบัตรประจำตัวประชาชน พร้อมกดรหัสคู่บัตร PIN 6 หลัก และให้ร้านค้าหรือผู้ประกอบการสแกนใบหน้าทุกครั้ง ยกเว้น กลุ่มผู้มอบอำนาจให้ดำเนินการแทน เช่น ผู้ป่วยติดเตียง ผู้พิการ ผู้สูงอายุที่เดินทางไปยืนยันตัวตนเองไม่ได้ เป็นต้น และกลุ่มผู้ที่สแกนใบหน้าไม่ผ่านตั้งแต่ขั้นตอนยืนยันตัวตน (e-KYC)
สำหรับกรณีที่รหัสคู่บัตร (PIN Code) 6 หลัก ถูกล็อก ให้ดำเนินการ ดังนี้
1. หากผู้ใช้สิทธิยังจำรหัสเดิมได้ สามารถติดต่อขอปลดล็อกได้ด้วยตนเองผ่านระบบโทรศัพท์อัตโนมัติ ทุกวันตลอด 24 ชั่วโมง ที่ Welfare Call Center 0 2109 2345 หรือติดต่อเจ้าหน้าที่ในวันและเวลาทำการ (จันทร์-ศุกร์) ระหว่างเวลา 08.30-17.30 น.
2. กรณีที่ต้องการเปลี่ยนรหัสคู่บัตร (PIN Code) 6 หลัก สามารถดำเนินการด้วยตนเองผ่านตู้ ATM บมจ. ธนาคารกรุงไทย (เครื่อง ATM สีเทาที่มีปุ่ม “ทำรายการด้วยบัตรประจำตัวประชาชน”)
3. กรณีจำรหัสคู่บัตร (PIN Code) 6 หลัก ไม่ได้ ให้ติดต่อที่สาขาของ บมจ. ธนาคารกรุงไทย เพื่อทำการยืนยันตัวตนใหม่ พร้อมกำหนดรหัสคู่บัตร (PIN Code) 6 หลัก
ทั้งนี้ เพื่อให้ประชาชนได้รับข้อมูลข่าวสารจากกรมบัญชีกลาง กระทรวงการคลัง สามารถติดตามได้ที่เว็บไซต์ www.cgd.go.th หรือ Call Center 0-2270-6400 และหมายเลขโทรศัพท์กลาง 0-2127-7000

ที่มา : https://www.thaigov.go.th/news/contents/details/80119