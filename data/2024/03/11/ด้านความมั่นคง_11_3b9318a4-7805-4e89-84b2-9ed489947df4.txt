รัฐบาลไทย-ข่าวทำเนียบรัฐบาล-รมช.เกรียง ร่วมแห่และสักการะพระบรมสารีริกธาตุ พระอรหันตธาตุของพระสารีบุตรและพระโมคคัลลานะ จากพิพิธภัณฑสถานแห่งชาติอินเดีย ที่เคลื่อนย้ายจากหอคำหลวง จ.เชียงใหม่ มาถึง จ.อุบลราชธานี


วันอาทิตย์ที่ 10 มีนาคม 2567
10/03/2567
พิมพ์
รมช.เกรียง ร่วมแห่และสักการะพระบรมสารีริกธาตุ พระอรหันตธาตุของพระสารีบุตรและพระโมคคัลลานะ จากพิพิธภัณฑสถานแห่งชาติอินเดีย ที่เคลื่อนย้ายจากหอคำหลวง จ.เชียงใหม่ มาถึง จ.อุบลราชธานี
รมช.เกรียง ร่วมแห่และสักการะพระบรมสารีริกธาตุ พระอรหันตธาตุของพระสารีบุตรและพระโมคคัลลานะ จากพิพิธภัณฑสถานแห่งชาติอินเดีย ที่เคลื่อนย้ายมาจากหอคำหลวง อุทยานหลวงราชพฤกษ์ จ.เชียงใหม่ และมาถึงจังหวัดอุบลราชธานี
วันนี้ (10 มี.ค. 67) นายเกรียง กัลป์ตินันท์ รัฐมนตรีช่วยว่าการกระทรวงมหาดไทย พร้อมด้วย ดร.ธนันท์วรุตม์ ลิ้มทรงพรต คณะที่ปรึกษาและโฆษกรัฐมนตรีช่วยว่าการกระทรวงมหาดไทย พร้อมคณะฯ นายศุภศิษย์ กอเจริญยศ ผู้ว่าราชการจังหวัดอุบลราชธานี ผู้แทนจากสาธารณรัฐอินเดีย และเจ้าหน้าที่จากภาคส่วนต่าง ๆ ร่วมขบวนอัญเชิญพระบรมสารีริกธาตุ และพระอรหันตธาตุ ของพระสารีบุตรและพระโมคคัลลานะ ตามโครงการธรรมยาตรา พระบรมสารีริกธาตุจากมหานทีคงคาสู่ลุ่มน้ำโขง จากอินเดีย ที่เคลื่อนมาจากศาลหลักเมืองอุบลราชธานี ตามเส้นทางถนนสายรองมายังวัดมหาวนาราม
จากนั้นได้มีการอัญเชิญขึ้นสู่มณฑปที่ประดิษฐานภายในพระวิหารพระเจ้าใหญ่อินแปลง วัดมหาวนาราม อ.เมือง จ.อุบลราชธานี เพื่อให้พุทธศาสนิกชนในจังหวัดอุบลราชธานี และพุทธศาสนิกชนในพื้นที่ภาคตะวันออกเฉียงเหนือ และประเทศเพื่อนบ้าน ได้ร่วมสักการะครั้งหนึ่งในชีวิต ในระหว่างวันที่ 10 -13 มีนาคม 2567 ตั้งแต่เวลา 09.00 -20.00 น. เพื่อความเป็นสิริมงคลแก่ชีวิตสืบไป
ทั้งนี้ กิจกรรมดังกล่าวจัดขึ้นเพื่อร่วมเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 และเพื่อเป็นการส่งเสริมการเผยแผ่พระพุทธศาสนา และเสริมสร้างความสัมพันธ์ที่ดีทั้งสองประเทศ

ที่มา : https://www.thaigov.go.th/news/contents/details/80116