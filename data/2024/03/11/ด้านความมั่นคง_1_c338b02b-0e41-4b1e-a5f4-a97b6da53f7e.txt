รัฐบาลไทย-ข่าวทำเนียบรัฐบาล-ผู้ว่าฯ นนทบุรี Kick off กิจกรรมการประกวดองค์กรปกครองส่วนท้องถิ่นต้นแบบ "อปท. สะอาดดี สู่นนทบุรีสะอาดตา" เดินหน้าขับเคลื่อนทุกองค์กรปกครองส่วนท้องถิ่น เพื่อยกระดับจังหวัดนนทบุรี


วันอาทิตย์ที่ 10 มีนาคม 2567
10/03/2567
พิมพ์
ผู้ว่าฯ นนทบุรี Kick off กิจกรรมการประกวดองค์กรปกครองส่วนท้องถิ่นต้นแบบ "อปท. สะอาดดี สู่นนทบุรีสะอาดตา" เดินหน้าขับเคลื่อนทุกองค์กรปกครองส่วนท้องถิ่น เพื่อยกระดับจังหวัดนนทบุรี
ผู้ว่าฯ นนทบุรี Kick off กิจกรรมการประกวดองค์กรปกครองส่วนท้องถิ่นต้นแบบ "อปท. สะอาดดี สู่นนทบุรีสะอาดตา" เดินหน้าขับเคลื่อนทุกองค์กรปกครองส่วนท้องถิ่น เพื่อยกระดับจังหวัดนนทบุรีสู่การเป็นจังหวัดสะอาด ภายใต้แนวคิด "นนท์สะอาดดี"
เมื่อวันที่ 9 มี.ค. 67  นายสุธี ทองแย้ม ผู้ว่าราชการจังหวัดนนทบุรี เปิดเผยว่า จังหวัดนนทบุรี ได้ kick off กิจกรรมการประกวดองค์กรปกครองส่วนท้องถิ่นต้นแบบ "อปท.สะอาดดี สู่นนทบุรีสะอาดตา" ตามโครงการจังหวัดสะอาด ตามแนวทางปฏิบัติการ “นนทบุรี 6 ดี สู่เมืองน่าอยู่” โดยมีนายอภิชัย อร่ามศรี รองผู้ว่าราชการจังหวัดนนทบุรี นางสาวปาณิสรา กาญจนะจิตรา รองผู้ว่าราชการจังหวัดนนทบุรี หัวหน้าส่วนราชการ พันตำรวจเอก ธงชัย เย็นประเสริฐ นายกองค์การบริหารส่วนจังหวัดนนทบุรี นายกเทศมนตรีนคร นายกเทศมนตรีเมือง ผู้บริหารองค์กรปกครองส่วนท้องถิ่นในพื้นที่จังหวัดนนทบุรี ข้าราชการ พนักงาน เจ้าหน้าที่ และอาสาสมัครท้องถิ่นรักษ์โลก ร่วมกิจกรรมเป็นจำนวนมาก
นายสุธี ทองแย้ม ผู้ว่าราชการจังหวัดนนทบุรี กล่าวว่า จังหวัดนนทบุรีมุ่งมั่นในการขับเคลื่อนแนวทาง "จังหวัดสะอาด" ตามนโยบายของกระทรวงมหาดไทย โดยได้กำหนดการขับเคลื่อนโครงการจังหวัดสะอาดตามแนวทางปฏิบัติการ “นนทบุรี 6 ดี สู่เมืองน่าอยู่” ได้แก่ เศรษฐกิจดี สะดวกดี สะอาดดี ปลอดภัยดี สิ่งแวดล้อมดี และคุณภาพชีวิตดี เพื่อเป็นการต่อยอดและยกระดับการรักษาความสะอาดของจังหวัดนนทบุรีอย่างเป็นระบบ มีความต่อเนื่อง และยั่งยืน
นายสุธีฯ กล่าวต่ออีกว่า การประกวดฯ แบ่งออกเป็นระดับอำเภอ และระดับจังหวัด โดยระดับอำเภอจะมีนายอำเภอเป็นประธานคณะกรรมการคัดเลือก ท้องถิ่นอำเภอเป็นกรรมการและเลขานุการ ทำการกลั่นกรองเอกสารผลการดำเนินงานขององค์กรปกครองส่วนท้องถิ่น และลงพื้นที่ตรวจประเมินเพื่อคัดเลือกเป็นองค์กรปกครองส่วนท้องถิ่นต้นแบบ "อปท.สะอาดดี สู่นนทบุรีสะอาดตา" ระดับอำเภอ 3 รางวัล คือ รางวัลชนะเลิศ รางวัลรองชนะเลิศ อันดับ 1 และรางวัลรองชนะเลิศ อันดับ 2 และในระดับจังหวัด มีรองผู้ว่าราชการจังหวัดนนทบุรี ในฐานะประธานคณะทำงานฯ ด้านสะอาดดี เป็นประธานคณะกรรมการคัดเลือก ผู้แทนภาคีเครือข่ายในพื้นที่เป็นกรรมการ และท้องถิ่นจังหวัดนนทบุรีเป็นกรรมการและเลขานุการ ทำการกลั่นกรององค์กรปกครองส่วนท้องถิ่นเพื่อรับรางวัลระดับจังหวัด แบ่งเป็น 3 รางวัล คือ รางวัลชนะเลิศ รางวัลรองชนะเลิศ อันดับ 1 และรางวัลรองชนะเลิศ อันดับ 2
"การจัดกิจกรรมฯ ในครั้งนี้ ยังเป็นการขับเคลื่อนแผนปฏิบัติการจัดการขยะมูลฝอยชุมชน “จังหวัดสะอาด” ประจำปี พ.ศ. 2567 ตั้งแต่ระดับจังหวัด อำเภอ องค์กรปกครองส่วนท้องถิ่น หมู่บ้านและชุมชน พร้อมขยายผลด้วยการรณรงค์และประชาสัมพันธ์การลดปริมาณขยะมูลฝอย และคัดแยกขยะมูลฝอยในพื้นที่ โดยใช้หลักการ 3 ช. ใช้น้อย ใช้ซ้ำ และนำกลับมาใช้ใหม่ หรือ 3Rs : Reduce Reuse Recycle ภายใต้กรอบการดำเนินงานทั้ง 3 ระยะ ได้แก่ ต้นทาง (ครัวเรือน) กลางทาง (การเก็บขนขยะ) และปลายทาง (การกำจัดขยะ) เพื่อลดปริมาณขยะ ส่งเสริมการคัดแยกขยะที่ต้นทาง จัดทำระบบเก็บขนขยะอย่างมีประสิทธิภาพ และขยะมูลฝอยได้รับการกำจัดอย่างถูกต้องตามหลักวิชาการ" นายสุธีฯ กล่าวเพิ่มเติม
นายสุธี ทองแย้ม ผู้ว่าราชการจังหวัดนนทบุรี กล่าวในช่วงท้ายว่า กิจกรรมการประกวด "อปท. สะอาดดี สู่นนทบุรีสะอาดตา" ในครั้งนี้ กำหนดให้ทุกองค์กรปกครองส่วนท้องถิ่นในจังหวัดนนทบุรีเข้าร่วมการประกวด โดยกำหนดหลักเกณฑ์การประกวด ได้แก่ การจัดการขยะทั้งต้นทาง กลางทาง ปลายทาง การมีส่วนร่วมของประชาชน และการมีนวัตกรรมด้านการบริหารจัดการขยะในพื้นที่ ซึ่งจะเป็นการกระตุ้นให้การขับเคลื่อนด้านการบริหารจัดการขยะ ซึ่งเป็นหน้าที่ขององค์กรปกครองส่วนท้องถิ่นเกิดประสิทธิภาพเพิ่มยิ่งขึ้น และยังเป็นการเฟ้นหาองค์กรปกครองส่วนท้องถิ่นต้นแบบในการดูแลสิ่งแวดล้อมอีกด้วย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80104