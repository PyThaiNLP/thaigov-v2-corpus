รัฐบาลไทย-ข่าวทำเนียบรัฐบาล-โฆษกรัฐบาล เผย “ข้าวไทย” กระแสตอบรับดีมาก ในงานแสดงสินค้า Gulfood 2024 ที่ดูไบ 


วันจันทร์ที่ 11 มีนาคม 2567
โฆษกรัฐบาล เผย “ข้าวไทย” กระแสตอบรับดีมาก ในงานแสดงสินค้า Gulfood 2024 ที่ดูไบ
เชื่อมั่นเพิ่มมูลค่าตลาดข้าวไทยในตะวันออกกลาง รัฐบาลวางแนวทางส่งเสริมการส่งออกสินค้าไทยตลอดปี
วันนี้ (11 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มุ่งมั่นผลักดันการส่งออกสินค้าไทยที่มีศักยภาพออกสู่ตลาดโลก ผ่านการจัดกิจกรรมเพื่อประชาสัมพันธ์สินค้าไทยให้เป็นที่รู้จักในต่างประเทศ พร้อมเดินหน้าเปิดตลาดใหม่ที่มีศักยภาพ ซึ่งล่าสุด กระทรวงพาณิชย์ได้จัดกิจกรรมประชาสัมพันธ์ข้าวไทยในงานแสดงสินค้า Gulfood 2024 ซึ่งเป็นงานแสดงสินค้าอาหารและเครื่องดื่มนานาชาติที่ใหญ่ที่สุดในภูมิภาคตะวันออกกลาง โดยข้าวไทยได้รับเสียงชื่นชมในรสชาติและคุณภาพ รวมถึงได้รับความสนใจอย่างมากจากผู้นำเข้าและผู้กระจายสินค้า ถือเป็นการรักษาตลาดและเพิ่มปริมาณการส่งออกข้าวไทยในภูมิภาคตะวันออกกลาง
โฆษกประจำสำนักนายกรัฐมนตรี กล่าวว่า กรมการค้าต่างประเทศ กระทรวงพาณิชย์ ได้นำผู้ประกอบการค้าข้าวไทย จำนวน 24 ราย ออกคูหาประชาสัมพันธ์ข้าวไทย (Thailand Pavilion) ในงานแสดงสินค้า Gulfood 2024 ณ เมืองดูไบ สหรัฐอาหรับเอมิเรตส์ เมื่อวันที่ 19 - 23 กุมภาพันธ์ 2567 ที่ผ่านมา พร้อมกับจัดนิทรรศการให้ความรู้ด้านพันธุ์ข้าวไทยควบคู่กับเครื่องหมายรับรองข้าวหอมมะลิไทย เเละจัดแสดงตัวอย่างและจัดให้ชิมข้าวไทยชนิดต่าง ๆ ซึ่งได้รับผลตอบรับเป็นอย่างดี ทั้งจากผู้นำเข้า ผู้กระจายสินค้า และผู้สนใจเข้าเยี่ยมชมคูหาทั่วไป ซึ่งมาจากภูมิภาคตะวันออกกลาง เอเชียใต้ แอฟริกา ยุโรป ประมาณกว่า 1,000 คน โดยมีการสอบถามถึงรายละเอียดต่าง ๆ โดยเฉพาะเรื่องคุณลักษณะและคุณภาพมาตรฐานข้าวไทย และราคาข้าว ตลอดจนชื่นชมในรสชาติ คุณภาพ และมาตรฐานของข้าวไทย
โฆษกประจำสำนักนายกรัฐมนตรี กล่าวเพิ่มเติมว่า รัฐบาลยังได้วางแนวทางผลักดันการส่งออกสินค้าและบริการไทยอื่น ๆ ผ่านนโยบาย “รักษาตลาดเดิม เพิ่มตลาดใหม่ ในการส่งออกไปต่างประเทศ” สร้างโอกาสให้กับสินค้าไทยทุกช่องทาง พร้อมวางแนวทางส่งเสริมการส่งออกสินค้า SMEs ไทย ผ่านการจัดกิจกรรมกว่า 300 กิจกรรม ทั้งในประเทศเเละต่างประเทศ ตลอดปี 2567 พร้อมประสานการทำงานของทีมพาณิชย์ ระหว่างพาณิชย์จังหวัดกับทูตพาณิชย์ เพื่อผลักดันการส่งออกสินค้าไทยออกสู่ตลาดโลก
“นายกรัฐมนตรีชื่นชมการทำงานเชิงรุกของหน่วยงานที่เกี่ยวข้อง ซึ่งได้ผลักดันสินค้าไทยให้เป็นที่รู้จักในต่างประเทศ สร้างโอกาส เปิดตลาดใหม่ที่มีศักยภาพให้สินค้าไทย โดยนายกรัฐมนตรีเชื่อมั่นว่า สินค้าไทยมีคุณภาพ มีชื่อเสียงที่ดีในตลาดต่างประเทศ และด้วยการสนับสนุนจากรัฐบาล จะเป็นอีกส่วนสำคัญเพิ่มมูลค่าการส่งออกสินค้าไทย รักษาตลาดเดิม เพิ่มตลาดใหม่ ซึ่งจะนำไปสู่การพัฒนาทางเศรษฐกิจของประเทศ สร้างงาน สร้างรายได้ให้คนไทย” นายชัย กล่าว

ที่มา : https://www.thaigov.go.th/news/contents/details/80123