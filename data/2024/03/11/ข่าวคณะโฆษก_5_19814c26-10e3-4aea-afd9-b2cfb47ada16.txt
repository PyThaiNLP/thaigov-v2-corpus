รัฐบาลไทย-ข่าวทำเนียบรัฐบาล-​“รัดเกล้า” เผย สนามบินสุวรรณภูมิ ติดอันดับ 7 หรูหราของโลก จากการจัดอันดับ ของ ทราเวล แอนด์ ลีเซอร์ (Travel + Leisure) สื่อนิตยสารชื่อดัง


วันจันทร์ที่ 11 มีนาคม 2567
11/03/2567
พิมพ์
​“รัดเกล้า” เผย สนามบินสุวรรณภูมิ ติดอันดับ 7 หรูหราของโลก จากการจัดอันดับ ของ ทราเวล แอนด์ ลีเซอร์ (Travel + Leisure) สื่อนิตยสารชื่อดัง
​“รัดเกล้า” เผย สนามบินสุวรรณภูมิ ติดอันดับ 7 หรูหราของโลก จากการจัดอันดับ ของ ทราเวล แอนด์ ลีเซอร์ (Travel + Leisure) สื่อนิตยสารชื่อดัง
วันนี้ (11 มีนาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า สนามบินสุวรรณภูมิ ติดอันดับ 7 หรูหราของโลก  จากการจัดอันดับ ของ ทราเวล แอนด์ ลีเซอร์ (Travel + Leisure) สื่อนิตยสาร และออนไลน์ด้านการท่องเที่ยว ที่มีอายุมานานถึง 87 ปี  และชื่อดังระดับโลกจากสหรัฐอเมริกา เปิดเผยรายงานว่าผลการจัด 20 อันดับสนามบินนานาชาติหรูหราของโลกปี 2024 หรือ The Report of 20 Best Airport Offering Luxury Experience พบว่า ใน 10 อันดับแรกของสนามบินนานาชาติที่หรูหราสุดของโลกนั้น สนามบินนานาชาติสุวรรณภูมิ ประเทศไทย ติดอันดับที่ 7 ทำคะแนนภาพรวมได้ 55 จากคะแนนเต็ม 100 คะแนน
ทั้งนี้คะแนนในแต่ 4 กฎเกณฑ์การใช้จัดอันดับ พบว่า ด้านห้องบริการพักรับรอง หรือ Lounge ได้ 30 คะแนน ซึ่งเป็นที่น่าสังเกตว่าไม่เพียงสนามบินสุวรรณภูมิของไทยและสนามบินฮีทโธรว์ของอังกฤษที่ได้คะแนนเท่ากัน แต่ยังเป็นคะแนนสูงสุดในการจัดอันดับด้านดังกล่าวในครั้งนี้ด้วย
สำหรับ 10 อันดับแรกของสนามบินนานาชาติหรูหราที่สุดของโลก มีดังนี้ 1.สนามบินดูไบ 83 คะแนน 2.สนามบินฮีทโธรว์ อังกฤษ 82 คะแนน 3.สนามบินโดฮา กาตาร์ 73 คะแนน 4.สนามบินชาร์ล เดอ โกล ฝรั่งเศส 66 คะแนน 5.สนามบินซิดนีย์ ออสเตรเลีย 61 คะแนน 6.สนามบินชางงี สิงคโปร์ 61 คะแนน 7.สนามบินสุวรรณภูมิ ไทย 55 คะแนน 8.สนามบินเช็กแลปก๊อก ฮ่องกง 52 คะแนน 9.สนามบินแฟรงก์เฟิร์ต เยอรมนี 52 คะแนน 10.สนามบินนาริตะ 49 คะแนน
ทั้งนี้ ทราเวล แอนด์ ลีเซอร์ (Travel+Leisure) เปิดเผยว่า การจัดอันดับ 20 อันดับสนามบินนานาชาติหรูหราของโลกปี 2024 ทำการเก็บและวิเคราะห์ข้อมูลจากสนามบินนานาชาติจำนวนกว่า 1,800 แห่งทั่วโลก ก่อนที่จะคัดกรองเข้าเกณฑ์การจัดอันดับมาเหลือเพียง 69 แห่งทั่วโลก
รองโฆษกรัดเกล้าฯ​ กล่าวว่า สำหรับ สนามบินสุวรรณภูมิ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประกาศตั้งเป้าให้ไทยเป็นที่ 1 ของภูมิภาค โดยระบุวิสัยทัศน์ในการพัฒนาอุตสาหกรรม 8 ด้าน และ 1 ใน นั้น คือ ให้ไทยเป็นศูนย์กลางการบิน (Aviation Hub) โดยนายกรัฐมนตรี ได้แถลงถึงแผนพัฒนาการเป็นศูนย์กลางการบินของภูมิภาคเมื่อวันที่ 1 มีนาคม 2567 ที่ผ่านมา พร้อมส่งเสริมการพัฒนาอุตสาหกรรมการบินของไทย ที่มีศักยภาพการให้บริการของสนามบินหลากหลายแห่งในเมืองรอง ผ่านการจัดงาน “AIR-MAZING THAILAND : THE AMAZING AIRLINE FAM TRIP” ระหว่างวันที่ 2-5 เม.ย. 2567 เพื่อสำรวจศักยภาพและความพร้อมของ “สนามบินนานาชาติ” เพื่อรองรับจำนวน และอำนวยความสะดวกการขนส่งนักท่องเที่ยวไปยังทุกพื้นที่

ที่มา : https://www.thaigov.go.th/news/contents/details/80147