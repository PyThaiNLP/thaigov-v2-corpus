รัฐบาลไทย-ข่าวทำเนียบรัฐบาล-กรมทางหลวง ก่อสร้างทางเลี่ยงเมืองปัตตานีแล้วเสร็จ เชื่อมโยงโครงข่ายการเดินทางระหว่างไทย - มาเลเซีย


วันจันทร์ที่ 11 มีนาคม 2567
กรมทางหลวง ก่อสร้างทางเลี่ยงเมืองปัตตานีแล้วเสร็จ เชื่อมโยงโครงข่ายการเดินทางระหว่างไทย - มาเลเซีย
....
กรมทางหลวง (ทล.) กระทรวงคมนาคม โดยสำนักก่อสร้างทางที่ 1 ดำเนินโครงการก่อสร้างสายทางเลี่ยงเมืองปัตตานี ตอน แยกทางหลวงหมายเลข 418 (บ้านมะพร้าวต้นเดียว) - อำเภอยะหริ่ง ระหว่าง กม. ที่ 7+800 - 22+000 ในพื้นที่ตำบลกาเต๊าะ อำเภอหนองจิก - อำเภอยะหริ่ง จังหวัดปัตตานี ระยะทาง 14.20 กิโลเมตร ใช้งบประมาณ 1,970 ล้านบาท แล้วเสร็จ และเปิดให้บริการแก่ประชาชนในการสัญจรแล้ว เนื่องจากพื้นที่จังหวัดชายแดนภาคใต้มีลักษณะพิเศษในด้านเศรษฐกิจ สังคม และวัฒนธรรม จึงจำเป็นต้องบูรณาในการพัฒนาทุกภาคส่วน ซึ่งรวมถึงการผลักดันให้มีการพัฒนาและปรับปรุงโครงสร้างพื้นฐานด้านถนน เพื่อเสริมโครงข่ายทางหลวงให้สมบูรณ์ อำนวยความสะดวกในการเดินทาง เพิ่มประสิทธิภาพการให้บริการ ลดอุบัติเหตุ เพิ่มความปลอดภัยให้กับผู้ใช้ทางมากขึ้น โดยก่อสร้างเป็นทางแนวใหม่มาตรฐานชั้นทางพิเศษขนาด 4 ช่องจราจร (ไป - กลับ) ทิศทางละ 2 ช่องจราจร ผิวจราจรชนิดแอสฟัลท์ติกคอนกรีต มีเกาะกลางแบบเกาะร่องและแบบกำแพงคอนกรีตแบ่งทิศทางจราจร ก่อสร้างสะพาน 14 แห่ง พร้อมระบบระบายน้ำ ติดตั้งไฟฟ้าแสงสว่าง และอุปกรณ์อำนวยความปลอดภัย แบ่งการก่อสร้างเป็น 5 ตอน ดังนี้
- ตอน 1 เริ่มต้นที่ กม. 7+800 - 9+900 พื้นที่ตำบลกาเต๊าะ อำเภอหนองจิก จังหวัดปัตตานี ระยะทาง 2.10 กิโลเมตร รวมงานก่อสร้างสะพาน 3 แห่ง
- ตอน 2 เริ่มต้นที่ กม. 9+900 - 12+050 ตำบลลิปะสะโง และปูยุด อำเภอเมือง จังหวัดปัตตานี ระยะทาง 2.15 กิโลเมตร รวมงานก่อสร้างสะพาน 2 แห่ง
- ตอน 3 เริ่มต้นที่ กม. 12+050 - 15+000 พื้นที่ตำบลปูยุด และบาราเฮาะ อำเภอเมือง จังหวัดปัตตานี ระยะทาง 2.95 กิโลเมตร รวมงานก่อสร้างสะพาน 2 แห่ง
- ตอน 4 เริ่มต้นที่ กม. 15+000 - 18+500 พื้นที่ตำบลบาราเฮาะ และสะดาวา อำเภอเมือง จังหวัดปัตตานี ระยะทาง 3.500 กิโลเมตร รวมงานก่อสร้างสะพาน 4 แห่ง
- ตอน 5 เริ่มต้นที่ กม. 18+500 - 22+000 พื้นที่ตำบลสะดาวา ตำบลคลองมานิง อำเภอเมือง และบางปู อำเภอยะหริ่ง จังหวัดปัตตานี ระยะทาง 3.50 กิโลเมตร รวมงานก่อสร้างสะพาน 3 แห่ง
ทั้งนี้ โครงการฯ จะช่วยขับเคลื่อนการพัฒนาทั้งด้านเศรษฐกิจและสังคม ยกระดับคุณภาพชีวิตความเป็นอยู่ของประชาชน ทำให้ผู้ใช้ทางได้รับความสะดวก รวดเร็ว และปลอดภัย เป็นการเสริมโครงข่ายการคมนาคมขนส่งทางถนนของจังหวัดปัตตานีให้สมบูรณ์มากขึ้น ช่วยแก้ไขปัญหาในพื้นที่จังหวัดชายแดนภาคใต้ ให้เกิดประสิทธิภาพ เหมาะสมกับศักยภาพ สอดคล้องกับวิถีชีวิต และความต้องการของประชาชนในพื้นที่อย่างแท้จริง ตามนโยบาย “คมนาคม เพื่อความอุดมสุขของประชาชน” ทั้งนี้ ทล. ขอความร่วมมือผู้ใช้ทางใช้รถใช้ถนนด้วยความระมัดระวังเพื่อความปลอดภัยของตัวท่านและผู้ร่วมทาง โดยประชาชนสามารถสอบถามเส้นทางการเดินทางได้ที่ สายด่วน ทล. โทร. 1586 (โทรฟรีตลอด 24 ชั่วโมง)

ที่มา : https://www.thaigov.go.th/news/contents/details/80152