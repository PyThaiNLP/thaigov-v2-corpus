รัฐบาลไทย-ข่าวทำเนียบรัฐบาล-“เกณิกา” เผย “รมว.ยุติธรรม” ไม่นิ่งนอนใจ ยื่นมือเข้าช่วยเหลือผู้ปกครองเด็กหญิง ป.6 หลังถูกเพื่อนรุมทำร้าย พร้อมแนะนำขั้นตอนดำเนินคดี 


วันจันทร์ที่ 11 มีนาคม 2567
11/03/2567
พิมพ์
“เกณิกา” เผย “รมว.ยุติธรรม” ไม่นิ่งนอนใจ ยื่นมือเข้าช่วยเหลือผู้ปกครองเด็กหญิง ป.6 หลังถูกเพื่อนรุมทำร้าย พร้อมแนะนำขั้นตอนดำเนินคดี
“เกณิกา” เผย “รมว.ยุติธรรม” ไม่นิ่งนอนใจ ยื่นมือเข้าช่วยเหลือผู้ปกครองเด็กหญิง ป.6 หลังถูกเพื่อนรุมทำร้าย พร้อมแนะนำขั้นตอนดำเนินคดี
วันนี้ 11 มี.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า จากกรณีเด็กนักเรียนหญิงชั้น ป.6 โรงเรียนแห่งหนึ่งใน จ.นครศรีธรรมราช ถูกกลุ่มนักเรียนหญิงรุมทำร้ายร่างกายถึงให้องเรียน เนื่องจากไม่ยอมให้แอบถ่ายในห้องน้ำนั้น ขณะนี้คดีอยู่ระหว่างการสอบสวนของเจ้าหน้าที่ตำรวจในส่วนของ พันตำรวจเอก ทวี สอดส่อง รัฐมนตรีว่าการกระทรวงยุติธรรมเอง ก็ไม่ได้นิ่งนอนใจต่อเหตุการณ์การใช้ความรุนแรงที่เกิดขึ้นกับเยาวชน โดย มอบหมายให้สำนักงานยุติธรรม จ.นครศรีธรรมราช ได้มอบหมายเจ้าหน้าที่ ดำเนินการให้ความช่วยเหลือ และได้แจ้งสิทธิและหลักเกณฑ์ในการยื่นขอรับค่าตอบแทนตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ.2544 และที่แก้ไขเพิ่มเติม (ฉบับที่ 2) พ.ศ.2559 เพื่อประสานแจ้งสิทธิและหลักเกณฑ์ดังกล่าวให้กับผู้เสียหายทราบด้วยอีกทางหนึ่ง และให้ช่วยดำเนินการในส่วนของเอกสารทางคดีที่เกี่ยวข้อง กรณีที่ผู้เสียหายต้องการจะยื่นขอรับความช่วยเหลือ
น.ส.เกณิกา กล่าวต่อว่า กระทรวงยุติธรรมยังได้ติดต่อไปถึงผู้ปกครองของผู้เสียหาย เพื่อสอบถามเหตุการณ์และให้กำลังใจแก่ครอบครัวของผู้เสียหาย พร้อมทั้งได้ให้คำปรึกษากฎหมายเกี่ยวกับขั้นตอนในการดำเนินคดี แนะนำช่องทางในการเข้าถึงกระบวนการยุติธรรม ซึ่งผู้เสียหายสามารถเรียกร้องให้คู่กรณีชดใช้ค่าสินไหมทดแทนได้ ตามประมวลกฎหมายวิธีพิจารณาความอาญา ม.44/1 “ในคดีอาญาที่พนักงานอัยการเป็นโจทก์ ผู้เสียหายซึ่งมีสิทธิที่จะเรียกค่าสินไหมทดแทน เพราะเหตุที่ตนได้รับอันตรายแก่ชีวิต ร่างกาย จิตใจ หรือได้รับความเสื่อมเสียต่อเสรีภาพในร่างกาย ชื่อเสียง หรือได้รับความเสียหายในทางทรัพย์สินอันเนื่องมาจากการกระทำผิดอาญาของจำเลย ผู้เสียหายจะยื่นคำร้องต่อศาลที่พิจารณาคดีอาญาขอให้บังคับจำเลยชดใช้ค่าสินไหมทดแทนแก่ตนก็ได้” และหากไม่ได้ดำเนินการเรียกค่าสินไหมทดแทนตามประมวลกฎหมายวิธีพิจารณาความอาญา ม.44/1 ก็สามารถฟ้องคดีแพ่งได้ภายในอายุความ 1 ปี
ทั้งนี้ หากกรณีผู้เสียหายไม่สามารถเข้าถึงกระบวนการยุติธรรมได้ด้วยตนเอง เจ้าหน้าที่สำนักงานยุติธรรมจังหวัดนครศรีธรรมราช ได้แนะนำการจัดเตรียมเอกสารประกอบการยื่นคำขอรับความช่วยเหลือจากพระราชบัญญัติกองทุนยุติธรรมในกรณีขอค่าทนายความและค่าฤชาธรรมเนียมศาลในการฟ้องเรียกค่าสินไหมทดแทนดังกล่าวด้วย

ที่มา : https://www.thaigov.go.th/news/contents/details/80136