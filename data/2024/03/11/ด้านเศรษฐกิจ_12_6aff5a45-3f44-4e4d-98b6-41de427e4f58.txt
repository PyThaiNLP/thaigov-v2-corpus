รัฐบาลไทย-ข่าวทำเนียบรัฐบาล-​รองปลัดเศรษฐเกียรติ ชูความสำคัญด้านทรัพยากรน้ำ เร่งขับเคลื่อนพัฒนาความร่วมมือด้านต่างประเทศ


วันจันทร์ที่ 11 มีนาคม 2567
​รองปลัดเศรษฐเกียรติ ชูความสำคัญด้านทรัพยากรน้ำ เร่งขับเคลื่อนพัฒนาความร่วมมือด้านต่างประเทศ
​รองปลัดเศรษฐเกียรติ ชูความสำคัญด้านทรัพยากรน้ำ เร่งขับเคลื่อนพัฒนาความร่วมมือด้านต่างประเทศ
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นผู้แทน เข้าร่วมการประชุมหารือแนวทางการพัฒนาความร่วมมือระหว่างประเทศด้านการบริหารจัดการทรัพยากรน้ำ โดยมีรองเลขาธิการสำนักงานทรัพยากรน้ำแห่งชาติ (นายไพฑูรย์ เก่งการช่าง) เป็นประธาน พร้อมด้วยผู้แทนหน่วยงานที่เกี่ยวข้อง เข้าร่วม ณ สำนักงานทรัพยากรน้ำแห่งชาติ (สทนช.) และผ่านสื่ออิเล็กทรอนิกส์ โดยสรุปสาระสำคัญได้ดังนี้
1. ที่ประชุมรับทราบแนวทางการขับเคลื่อนความร่วมมือระหว่างประเทศด้านการบริหารจัดการทรัพยากรน้ำแบบทวิภาคี ภายใต้การดำเนินงาน สทนช. ได้แก่ 1) การลงนามความร่วมมือ MOU กับหน่วยงานของต่างประเทศ 2) การจัดตั้งคณะกรรมการดำเนินงานร่วม (Joint Steering Committee: JSC) และ 3) ความก้าวหน้าโครงการภายใต้ความร่วมมือระหว่างประเทศ
2. ที่ประชุมรับทราบประเด็นการดำเนินการความร่วมมือระหว่างประเทศ และโอกาสความร่วมมือระหว่างประเทศที่เกี่ยวข้องกับด้านการบริหารจัดการทรัพยากรน้ำของหน่วยงานต่าง ๆ ในประเทศไทย ทั้งนี้ รองปลัดเศรษฐเกียรติฯ ได้ร่วมนำเสนอข้อมูลความร่วมมือระหว่างประเทศด้านการบริหารจัดการทรัพยากรน้ำของกระทรวงเกษตรและสหกรณ์ ได้แก่ 1) โครงการพัฒนาลุ่มน้ำโก-ลก (ไทย-มาเลเซีย) 2) กรอบความร่วมมือ Greater Mekong Subregion Sustainable Agriculture and Food Security Program (SAFSP) 3) การประชุมการแลกเปลี่ยนเทคโนโลยีด้านการชลประทาน และการระบายน้ำญี่ปุ่น – ไทย (Japan – Thailand Irrigation and Drainage Technology Exchange) 4) บันทึกความเข้าใจว่าด้วยความร่วมมือทางวิชาการด้านการบริหารจัดการน้ำระหว่างรัฐมนตรีว่าการกระทรวงเกษตรและสหกรณ์ของไทยและรัฐมนตรีว่าการกระทรวงที่ดิน การขนส่งทางบกและทางน้ำของสาธารณรัฐเกาหลี 5) ความตกลงความร่วมมือด้านการเกษตรระหว่างกระทรวงเกษตรและสหกรณ์แห่งราชอาณาจักรไทย และกระทรวงเกษตรและพัฒนาภูมิภาคแห่งสาธารณรัฐฮังการี (Agreement between the Ministry of Agriculture and Cooperatives of the Kingdom of Thailand and the Ministry of Agriculture and Regional Development of the Republic of Hungary on Agricultural Cooperation) 6) การประชุมคณะท้างานร่วมด้านการเกษตรไทย – ออสเตรเลีย (Joint Working Group (JWG) on Agriculture) และ 7) ความตกลงระหว่างรัฐบาลแห่งราชอาณาจักรไทย และรัฐบาลแห่งรัฐอิสราเอลว่าด้วยความร่วมมือด้านการเกษตร นอกจากนี้ รัฐมนตรีว่าการกระทรวงเกษตรและสหกรณ์ (ร้อยเอกธรรมนัส พรหมเผ่า) มีข้อสั่งการให้กระทรวงเกษตรและสหกรณ์ เป็นเจ้าภาพจัดการการประชุมนานาชาติว่าด้วยทรัพยากรดินและน้ำที่ยั่งยืน (International Soil and Water Forum) ภายใต้กรอบความร่วมมือ FAO ในช่วงเดือนธันวาคม 2567 โดยมีวัตถุประสงค์เพื่อเทิดทูลพระอัจฉริยภาพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้านดินและน้ำ พร้อมนำเสนอผลงานวิจัยด้านดินและน้ำของนักวิชาการทั้งไทยและต่างชาติ ตลอดจนเป็นเวทีให้แก่ผู้นำไทยและต่างชาติร่วมให้ข้อคิดเห็นและแลกเปลี่ยนการดำเนินงานเพื่อการอนุรักษ์ดินและน้ำ เพื่อบรรลุเป้าหมายการพัฒนาที่ยั่งยืนของสหประชาชาติ ซึ่งคาดว่าจะได้รับความสนใจและมีผู้เข้าร่วมประชุมจากนานาประเทศมากกว่า 300 คน
3. ที่ประชุมรับทราบแนวทางความร่วมมือทวิภาคีด้านการบริหารจัดการทรัพยากรน้ำระหว่าง ประเทศไทย และประเทศต่าง ๆ ได้แก่ ประเทศออสเตรเลีย ประเทศเนเธอร์แลนด์ ประเทศฮังการี ประเทศเกาหลีใต้ สหรัฐอเมริกา ประเทศญี่ปุ่น ประเทศจีน และเมียนมา
4. ที่ประชุมเห็นชอบ (ร่าง) บันทึกความเข้าใจว่าด้วยความร่วมมือด้านการบริหารจัดการทรัพยากรน้ำแบบบูรณาการ ระหว่าง สทนช. และองค์กรวิศวกรของสหรัฐอเมริกา (ร่าง) คำสั่งแต่งตั้งคณะกรรมการดำเนินงานร่วมว่าด้วยการบริหารจัดการทรัพยากรน้ำแบบบูรณาการ และการปรับตัวต่อการเปลี่ยนแปลงของสภาพภูมิอากาศ (ฝ่ายไทย) ระหว่างราชอาณาจักรไทยและราชอาณาจักรเนเธอร์แลนด์

ที่มา : https://www.thaigov.go.th/news/contents/details/80157