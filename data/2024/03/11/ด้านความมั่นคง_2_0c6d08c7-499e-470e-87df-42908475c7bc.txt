รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการและการจัดงานแสดงผลิตภัณฑ์ผ้าไทยและงานหัตถกรรมชุมชนภาคเหนือ


วันอาทิตย์ที่ 10 มีนาคม 2567
10/03/2567
พิมพ์
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการและการจัดงานแสดงผลิตภัณฑ์ผ้าไทยและงานหัตถกรรมชุมชนภาคเหนือ
สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการและการจัดงานแสดงผลิตภัณฑ์ผ้าไทยและงานหัตถกรรมชุมชนภาคเหนือ
เมื่อวันที่ 9 มีนาคม 2567 เวลา 13.00 น. สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จไปทอดพระเนตรนิทรรศการและการจัดงานแสดงผลิตภัณฑ์ผ้าไทยและงานหัตถกรรมภูมิปัญญาชุมชนภาคเหนือ ตามโครงการพัฒนาผู้นำการเปลี่ยนแปลงภูมิปัญญาชุมชนไทย ณ สวนซากุระ และสวน 80 สถานีเกษตรหลวงอ่างขาง หมู่ที่ 5 ตำบลแม่งอน อำเภอฝาง จังหวัดเชียงใหม่ โดยมี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย นายชาดา ไทยเศรษฐ์ รัฐมนตรีช่วยว่าการกระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทย นายชัยวัฒน์ ชื่นโกสุม อธิบดีกรมการพัฒนาชุมชน นายอรรษิษฐ์ สัมพันธรัตน์ อธิบดีกรมการปกครอง นายนิรัตน์ พงษ์สิทธิถาวร ผู้ว่าราชการจังหวัดเชียงใหม่ นายพิชัย คำเกิด หัวหน้าสถานีเกษตรหลวงอ่างขาง นางสาวธนนนท์ นิรามิษ ภริยารองนายกรัฐมนตรีและรัฐมนตรีว่าการกระทรวงมหาดไทย ดร.วันดี กุญชรยาคง จุลเจริญ นายกสมาคมแม่บ้านมหาดไทย นางกุลทรัพย์ ชื่นโกสุม ประธานชมรมแม่บ้านพัฒนาชุมชน นางกุสุมาล พงษ์สิทธิถาวร ประธานแม่บ้านมหาดไทยจังหวัดเชียงใหม่ พร้อมด้วยข้าราชการและประชาชน เฝ้าฯ รับเสด็จ
เมื่อเสด็จถึง สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เสด็จเข้าสู่บริเวณนิทรรศการและการจัดงานแสดงผลิตภัณฑ์ผ้าไทยและงานหัตถกรรมชุมชนภาคเหนือ โดยมีกลุ่มผู้เฝ้ารับเสด็จขอพระราชทานคำแนะนำ จำนวน 20 กลุ่ม ได้แก่ กลุ่ม Pawana Design จังหวัดเชียงใหม่, กลุ่ม JaoJiang-จาวเจียง จังหวัดเชียงใหม่, กลุ่มศิญดา ผ้าทอ (SIYADA) จังหวัดเชียงใหม่, กลุ่ม Ninechaidee (นายใจดี) จังหวัดเชียงใหม่, กลุ่มผ้าฝ้ายเชิงดอย จังหวัดเชียงใหม่, วิสาหกิจชุมชนดาวม่าง งานผ้าใยกัญชง จังหวัดเชียงใหม่, กลุ่มหัตถกรรมบ้านโป่งน้ำร้อนเมืองงาม จังหวัดเชียงใหม่, กลุ่มบัวคำผ้าไทย จังหวัดเชียงใหม่, กลุ่มขรินทร์ ผ้าฝ้ายใยกัญชง จังหวัดเชียงใหม่, กลุ่มสตรีทอผ้าศรีดอนชัย จังหวัดเชียงราย, กลุ่มปักผ้าด้วยมือบ้านสันกอง จังหวัดเชียงราย, กลุ่มผ้าเขียนเทียน บ้านห้วยหาน จังหวัดเชียงราย, กลุ่มผ้าทอกระเหรี่ยงบ้านทุ่งพร้าว จังหวัดเชียงราย, กลุ่มผ้าทอกระเหรี่ยงแคววัวดำ จังหวัดเชียงราย, กลุ่มจันทร์ศรีฝ้ายทอ จังหวัดลำพูน, กลุ่มผ้าทอมือบ้านห้วยปิง จังหวัดลำพูน, กลุ่มทอผ้าย้อมสีธรรมชาติบ้านผาด่าน จังหวัดลำพูน, แต้มตะกอ (กลุ่มสตรีทอผ้าไหมลายโบราณบ้านโคกหม้อ) จังหวัดอุทัยธานี, กลุ่มคราฟท์ สตูดิโอ (แบรนด์จินจำ) จังหวัดพะเยา, กลุ่มตัดเย็บเสื้อผ้าชาวเขา - ปียาสิลา จังหวัดเพชรบูรณ์ และกลุ่มศิลปาชีพ ได้แก่ สมาชิกชนเผ่าลาหู่ จังหวัดลำปาง, สมาชิกชนเผ่าลีซู จังหวัดเชียงใหม่, สมาชิกชนเผ่าลาหู่ จังหวัดเชียงใหม่, สมาชิกชนเผ่าดาราอั้ง จังหวัดเชียงใหม่, สมาชิกชนเผ่ากะเหรี่ยง จังหวัดเชียงใหม่, สมาชิกชนเผ่ากะเหรี่ยง จังหวัดแม่ฮ่องสอน, สมาชิกชนเผ่าม้ง จังหวัดเชียงราย, สมาชิกชนเผ่าอาข่า จังหวัดพะเยา, สมาชิกชนเผ่าเมียน จังหวัดพะเยา, สมาชิกชนเผ่าอาข่า จังหวัดเชียงราย, ครูเซรามิก ศูนย์ศิลปาชีพฯ บ้านแม่ต่ำ จังหวัดลำปาง และครูเซรามิก ศูนย์ศิลปาชีพฯ บ้านทุ่งจี้ จังหวัดอุตรดิตถ์ ซึ่งทุกกลุ่มใช้สีและวัตถุดิบมาจากธรรมชาติตามแนวพระดำริแฟชั่นยั่งยืน (Sustainable Fashion) ที่พระราชทานแนวทางไว้ในการเสด็จเยี่ยมเยียนในปีที่ผ่านมา อันเป็นการลดปัญหาภาวะโลกร้อน โดยผลงานทุกชิ้นมีตราสัญลักษณ์ Sustainable Fashion ที่ทรงออกแบบและพระราชทานให้กระทรวงมหาดไทยเชิญไปมอบให้ทุกกลุ่มที่ดำเนินการพัฒนาผลงานตามพระดำริ และภายหลังจากทรงมีพระวินิจฉัยและพระราชทานคำแนะนำเสร็จสิ้นแล้ว เสด็จไปทอดพระเนตรการแสดงศิลปวัฒนธรรมพื้นถิ่น ชุด ฟ้อนถิ้งบ้อง โดยนักเรียนโรงเรียนฝางชนูปถัมภ์ จึงเสด็จกลับ
ทั้งนี้ ในช่วงเวลาตั้งแต่ 09.00 น. และตลอดทั้งวัน สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา โปรดให้คณะทำงานโครงการผ้าไทยใส่ให้สนุกในพระดำริ ประกอบด้วย ผู้เชี่ยวชาญ และผู้ทรงคุณวุฒิ ซึ่งเป็นดีไซเนอร์และผู้มีความรู้ความสามารถด้านการออกแบบ ตัดเย็บ ถักทอ และด้านสีธรรมชาติ เป็นวิทยากรให้ความรู้และคำแนะนำแก่กลุ่มทอผ้าและสมาชิกกลุ่มศิลปาชีพเพื่อเพิ่มมูลค่าของผืนผ้าให้สอดคล้องกับความต้องการของตลาดทั้งในประเทศและต่างประเทศ ยังผลทำให้มีรายได้ในการดูแลตนเองและสมาชิกในครอบครัวให้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/80106