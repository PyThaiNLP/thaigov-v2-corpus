รัฐบาลไทย-ข่าวทำเนียบรัฐบาล-มท.1 มอบ “ชาดา” หารือหน่วยงานตรวจติดตามความพร้อมรองรับการเปิดจุดผ่อนปรนช่องทางขึ้นเขาพระวิหาร อ.กันทรลักษ์ จ.ศรีสะเกษ


วันศุกร์ที่ 8 มีนาคม 2567
08/03/2567
พิมพ์
มท.1 มอบ “ชาดา” หารือหน่วยงานตรวจติดตามความพร้อมรองรับการเปิดจุดผ่อนปรนช่องทางขึ้นเขาพระวิหาร อ.กันทรลักษ์ จ.ศรีสะเกษ
มท.1 มอบ “ชาดา” หารือหน่วยงานตรวจติดตามความพร้อมรองรับการเปิดจุดผ่อนปรนช่องทางขึ้นเขาพระวิหาร อ.กันทรลักษ์ จ.ศรีสะเกษ
น.ส.ไตรศุลี ไตรสรณกุล เลขานุการ รมว.มหาดไทยและ โฆษกกระทรวงมหาดไทย กล่าวว่า นายอนุทิน ชาญวีรกูล รองนายกรัฐมนตรีและรมว.มหาดไทย ให้ความสำคัญกับการขับเคลื่อนนโยบายของรัฐบาล และให้หน่วยงานภายใต้กระทรวงให้ความสำคัญกับการเปิดพื้นที่ท่องเที่ยว เพื่อสร้างโอกาสทางเศรษฐกิจและรายได้ของประชาชนในท้องถิ่นต่างๆ โดยพื้นที่สำคัญที่กระทรวงมหาดไทย กำลังผลักดันคือจุดผ่อนปรนเพื่อการท่องเที่ยวช่องทางขึ้นเขาพระวิหาร อ.กันทรลักษ์ จ.ศรีสะเกษ ซึ่งพื้นที่นี้เคยเปิดเป็นจุดผ่อนปรนเพื่อให้นักท่องเที่ยวได้มีโอกาสขึ้นชมปราสาทเขาพระวิหารได้ แต่ได้ปิดทำการมาตั้งแต่เดือน มิ.ย. 51 เนื่องจากความไม่สงบในพื้นที่
โดยที่ผ่านมา นายอนุทิน ได้รับฟังข้อคิดเห็นจากภาคส่วนที่เกี่ยวข้องเพื่อเป็นข้อมูลในการผลักดันการเปิดจุดผ่อนปรนฯ และมีข้อสั่งการให้หน่วยงานในพื้นที่ได้เตรียมการ ให้เกิดความพร้อมในกรณีทีระดับนโยบายของไทยและกัมพูชา สามารถเจรจาและบรรลุข้อตกลงเปิดจุดผ่อนปรนเพื่อการท่องเที่ยวช่องทางขึ้นเขาพระวิหารอีกครั้ง
"รมว.มหาดไทย มีความมุ่งมั่นในการผลักดันการเจรจาระหว่าง 2 ประเทศ รวมถึงเตรียมการรองรับกรณีที่การเจรจาบรรลุผล ซึ่งล่าสุดในโอกาสการลงพื้นที่จังหวัดศรีสะเกษในวันที่ 8 มี.ค. 67 ท่าน อนุทิน ก็ได้มอบหมายให้ ท่าน ชาดา ไทยเศรษฐ์ รมช.มหาดไทย หารือกับหน่วยงานในพื้นที่ในเรื่องนี้ เพื่อติดตามความคืบหน้าหน้าในมิติต่างๆ ให้มีความพร้อมในทุกด้าน” น.ส.ไตรศุลี กล่าว
น.ส.ไตรศุลี กล่าวว่า ในวันที่ 8 มี.ค. 67 นายอนุทิน พร้อมคณะซึ่งประกอบด้วยรัฐมนตรีจากกระทรวงในการกำกับจะลงพื้นที่หลายอำเภอของจังหวัดศรีสะเกษ ซึ่งในส่วนของนายชาดา จะลงพื้นที่ อ.ขุนหาญ และ อ.กันทรลักษ์ ซึ่งเป็นที่ตั้งจุดผ่อนปรนเพื่อการท่องเที่ยวช่องทางขึ้นเขาพระวิหาร ในโอกาสนี้นายชาดา จะมีการประชุมติดตามกับหน่วยงานในพื้นที่ตามข้อสั่งการ ของ รมว.มหาดไทยด้วย
สำหรับการเตรียมการของหน่วยงานในพื้นที่ จ.ศรีสะเกษ เพื่อรองรับการเปิดจุดผ่อนปรนฯ ตามนโยบายของ รมว.มหาดไทย ได้ดำเนินมาโดยต่อเนื่อง โดยเมื่อวันที่ 8 พ.ย. 66 นายอำเภอกันทรลักษ์ได้เป็นประธานการประชุมเตรียมการ ซึ่งที่ประชุมเห็นชอบให้จังหวัด หน่วยงานที่เกี่ยวข้องและรัฐบาลไทย กัมพูชา ดำเนินการให้มีการเปิดจุดผ่อนปรน เพื่อการท่องเที่ยวบริเวณปราสาทเขาพระวิหาร ต่อมาเมื่อวันที่ 24 พ.ย. 66 รองผู้ว่าราชการจังหวัดศรีสะเกษร่วมกับ อ.กันทรลักษ์ หน่วยงานความมั่นคงในพื้นที่ และอุทยานแห่งชาติพระวิหาร มีการประชุมกับสำนักงานสภาความมั่นคงแห่งชาติเพื่อพิจารณาความเหมาะสมในการเปิดผ่านจุดผ่อนปรนฯ ซึ่งในส่วนของจังหวัดศรีสะเกษได้ระบุถึงความพร้อมของหน่วยงานและบุคลากรในพื้นที่ สำหรับการบริหารจัดการเมื่อมีการเปิดจุดผ่อนปรนฯ และ เมื่อวันที่ 11 ม.ค. 67 ผู้ว่าราชการจังหวัดศรีสะเกษ ได้เข้าร่วมประชุมกับคณะกรรมาธิการการต่างประเทศ สภาผู้แทนราษฎร เพื่อให้ข้อมูลการศึกษาการเปิดทางขึ้นชมปราสาทพระวิหารด้วย
ขณะเดียวกัน เมื่อวันที่ 22 ก.พ. 67 สภาความมั่นคงแห่งชาติ ได้ลงพื้นที่เพื่อรับทราบข้อมูลการยกระดับจุดผ่อนปรนเพื่อการท่องเที่ยวปราสาทเขาพระวิหาร และที่ประชุมคณะอนุกรรมการพิจารณาการเปิด - ระงับ หรือปิดจุดผ่านแดนประเภทต่าง ๆ เมื่อวันที่ 29 ก.พ. 67 ก็ได้รับทราบการดำเนินการเตรียม ความพร้อมในระดับพื้นที่จังหวัดศรีสะเกษ เพื่อรองรับการดำเนินการในส่วนที่เกี่ยวข้อง หากได้รับพิจารณาเปิดจุดผ่อนปรนฯ แล้ว

ที่มา : https://www.thaigov.go.th/news/contents/details/80064