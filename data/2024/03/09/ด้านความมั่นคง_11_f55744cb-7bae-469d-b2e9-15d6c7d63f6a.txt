รัฐบาลไทย-ข่าวทำเนียบรัฐบาล-ปฏิบัติการระยองของแทร่ !!! ฝ่ายปกครองจังหวัดระยองร่วมกับชุดปฏิบัติการพิเศษกรมการปกครอง จับกุม Friend Zone Pub ผับเถื่อนไร้ใบอนุญาต ใจกลางย่านโรงงานอุตสาหกรรม อำเภอปลวกแดง


วันเสาร์ที่ 9 มีนาคม 2567
09/03/2567
พิมพ์
ปฏิบัติการระยองของแทร่ !!! ฝ่ายปกครองจังหวัดระยองร่วมกับชุดปฏิบัติการพิเศษกรมการปกครอง จับกุม Friend Zone Pub ผับเถื่อนไร้ใบอนุญาต ใจกลางย่านโรงงานอุตสาหกรรม อำเภอปลวกแดง
ปฏิบัติการระยองของแทร่ !!! ฝ่ายปกครองจังหวัดระยองร่วมกับชุดปฏิบัติการพิเศษกรมการปกครอง จับกุม Friend Zone Pub ผับเถื่อนไร้ใบอนุญาต ใจกลางย่านโรงงานอุตสาหกรรม อำเภอปลวกแดง จังหวัดระยอง
วันนี้ (9 มี.ค. 67) นายอรรษิษฐ์ สัมพันธรัตน์ อธิบดีกรมการปกครอง เปิดเผยว่า กรมการปกครองได้รับการประสานงานจากนายไตรภพ วงศ์ไตรรัตน์ ผู้ว่าราชการจังหวัดระยอง ในการส่งชุดปฏิบัติการพิเศษกรมการปกครองบูรณาการร่วมกับฝ่ายปกครองจังหวัดระยอง ได้สำรวจตรวจตราและตรวจสอบการลักลอบกระทำความผิดของสถานประกอบการในพื้นที่จังหวัดระยอง ตามนโยบายการจัดระเบียบสังคมของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย
"โดยเมื่อเวลา 01.30 น. วันนี้ นายไตรภพ วงศ์ไตรรัตน์ ผู้ว่าราชการจังหวัดระยอง พร้อมด้วย นายเรืองฤทธิ์ ประกอบธรรม ปลัดจังหวัดระยอง นำทีมฝ่ายปกครองจังหวัดระยองร่วมกับชุดปฏิบัติการพิเศษกรมการปกครอง นำกำลังพนักงานฝ่ายปกครอง สมาชิกกองอาสารักษาดินแดน บูรณาการเข้าจับกุมสถานบันเทิงละเมิดกฎหมายในพื้นที่อำเภอปลวกแดง จังหวัดระยอง โดยปฏิบัติการตรวจค้นและจับกุมผับใจกลางอำเภอปลวกแดงในครั้งนี้ สืบเนื่องจากได้รับเรื่องร้องเรียนมายังกรมการปกครองว่า มีสถานประกอบการลักลอบเปิดสถานบริการโดยไม่ได้รับอนุญาต เปิดบริการเกินกว่าเวลาที่กฎหมายกำหนด ปล่อยปละละเลยให้มีเด็กอายุต่ำกว่า 20 ปี เข้าใช้บริการ และมีความเสี่ยงที่จะพบการใช้สารเสพติดภายในสถานบริการ ซึ่งตั้งอยู่ในพื้นที่ตำบลมาบยางพร อำเภอปลวกแดง จังหวัดระยอง" นายอรรษิษฐ์ฯ กล่าว
นายอรรษิษฐ์ กล่าวต่ออีกว่า ก่อนจะนำมาสู่การเข้าจับกุม กรมการปกครองได้ส่งพนักงานฝ่ายปกครองแฝงตัวเป็นสายลับเข้าสืบสวนที่สถานบริการดังกล่าวหลายครั้ง พบว่ามีที่ตั้งอยู่ในบริเวณโรงงานอุตสาหกรรมอมตะซิตี้ เป็นสถานบริการชื่อดังในอำเภอปลวกแดง เป็นที่โปรดปรานของนักเที่ยวหนุ่มสาวชาวโรงงาน เปิดให้บริการถึงเวลาตี 3 ของทุกวัน แม้วันธรรมดากลางสัปดาห์ก็คนแน่นร้าน และยิ่งช่วงสุดสัปดาห์ยิ่งมีนักเที่ยวจำนวนมากเข้ามาใช้บริการ กระทั่งเวลา 01.30 น. จึงได้มีการเปิดปฏิบัติการเข้าจับกุมสถานบันเทิงละเมิดกฎหมายทันที ซึ่งเมื่อชุดจับกุมเข้าไปถึงภายในสถานบริการซึ่งกำลังทำการแสดงดนตรีสด พบนักเที่ยวภายในสถานบริการที่กำลังเต้นตามจังหวะเสียงดนตรีอย่างเมามันเกิดความแตกตื่นเมื่อเจ้าหน้าที่ชุดจับกุมเข้าควบคุมพื้นที่ ชุดจับกุมได้ปิดล้อมประตูไว้ทุกด้านจึงทำให้นักเที่ยวไม่สามารถหนีออกไปได้ จากนั้นพนักงานฝ่ายปกครองได้ประกาศให้ทุกคนอยู่ในความสงบ
ด้าน นายไตรภพ วงศ์ไตรรัตน์ ผู้ว่าราชการจังหวัดระยอง กล่าวว่า จากการบูรณาการทีมชุดปฏิบัติการพิเศษกรมการปกครองและฝ่ายปกครองในพื้นที่เข้าตรวจสอบ “Friend Zone Pub” แล้วนั้น ไม่พบใบอนุญาตให้ตั้งสถานบริการ ทั้งมีการจำหน่ายเครื่องดื่มแอลกอฮอล์เกินกว่าเวลาที่กฎหมายกำหนด จำหน่ายเครื่องดื่มแอลกอฮอล์แบบส่งเสริมการขาย และจำหน่ายเครื่องดื่มแอลกอฮอล์แบบมีโปรโมชั่น นอกจากนี้ยังพบว่ามีการจำหน่ายเครื่องดื่มแอลกอฮอล์ให้กับบุคคลที่อายุต่ำกว่า 20 ปี บริบูรณ์อีกด้วย โดยพนักงานฝ่ายปกครองได้จับกุมตัวเจ้าของร้าน พร้อมของกลาง และได้พาตัวไปร้องทุกข์กล่าวโทษในฐานความผิด 1) เปิดสถานบริการโดยไม่ได้รับอนุญาต 2) ขายเครื่องดื่มแอลกอฮอล์แก่ผู้มีอายุต่ำกว่า 20 ปีบริบูรณ์ 3) ขายเครื่องดื่มแอลกอฮอล์ในเวลาห้ามขาย 4) จำหน่ายเครื่องดื่มแอลกอฮอล์แบบส่งเสริมการขาย 5) จำหน่ายเครื่องดื่มแอลกอฮอล์แบบมีโปรโมชั่น โดยจังหวัดระยองจะได้ดำเนินการพิจารณาทำคำสั่งทางปกครองเพื่อปิดสถานที่ดังกล่าวเป็นเวลา 5 ปี ต่อไป
นายไตรภพ วงศ์ไตรรัตน์ ผู้ว่าราชการจังหวัดระยอง ย้ำเตือนไปยังผู้ประกอบการสถานบันเทิง ต้องประกอบธุรกิจด้วยความมีจิตสํานึกรับผิดชอบต่อสังคม ไม่ละเมิดต่อกฎหมาย และไม่ฝ่าฝืนคำสั่ง คสช.ที่ 22/2558 และคำสั่ง คสช.ที่ 46/2559 ห้ามมิให้ผู้ประกอบกิจการสถานบริการหรือสถานประกอบการใดที่เปิดให้บริการในลักษณะที่คล้ายกับสถานบริการ กระทําการอย่างใดอย่างหนึ่ง คือ 1) ยินยอมหรือปล่อยปละละเลยให้ผู้มีอายุต่ำกว่า 20 ปีบริบูรณ์เข้าไปใช้บริการ 2) ขายเครื่องดื่มแอลกอฮอล์แก่ผู้มีอายุต่ำกว่า 20 ปีบริบูรณ์ 3) เปิดทําการเกินกว่าเวลาตามที่มีกฎหมายบัญญัติ 4) ขายเครื่องดื่มแอลกอฮอล์เกินกว่ากําหนดเวลาตามที่มีกฎหมายบัญญัติ 5) ยินยอมหรือปล่อยปละละเลยให้มีการพกพาอาวุธ วัตถุระเบิด หรือยาเสพติดเข้าไป ในสถานที่ของตน 6) ยินยอมหรือปล่อยปละละเลยให้มีการกระทําความผิดฐานค้ามนุษย์ ในสถานที่ของตน 7) ยินยอมหรือปล่อยปละละเลยให้มีการเล่นการพนันในสถานที่ของตน และ 8) มีที่ตั้งบริเวณใกล้เคียงสถานศึกษา หรือหอพักในบริเวณใกล้เคียงสถานศึกษา พร้อมเน้นย้ำแนวทางสำคัญ คือ “ห้ามเด็ก การพนัน ค้ามนุษย์ อาวุธ ยาเสพติด ปิดเกินเวลา ตั้งอยู่ใกล้สถานศึกษา ถูกจับแล้วโดนปิดแน่นอน” จึงควรประกอบกิจการโดยมีจิตสํานึกรับผิดชอบต่อความสงบเรียบร้อยของสังคม ไม่ฝ่าฝืนข้อห้ามข้างต้น
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80088