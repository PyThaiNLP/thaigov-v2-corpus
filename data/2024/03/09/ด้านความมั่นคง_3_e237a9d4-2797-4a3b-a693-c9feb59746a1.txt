รัฐบาลไทย-ข่าวทำเนียบรัฐบาล-มท.2 ลงพื้นที่ อ.ราษีไศล จ.ศรีสะเกษ มอบนโยบายสำคัญของกระทรวงมหาดไทยให้กับส่วนราชการในพื้นที่ เน้นย้ำ รัฐบาล และกระทรวงมหาดไทยพร้อมดูแลช่วยเหลือพี่น้องประชาชนอย่างเต็มที่ 


วันศุกร์ที่ 8 มีนาคม 2567
08/03/2567
พิมพ์
มท.2 ลงพื้นที่ อ.ราษีไศล จ.ศรีสะเกษ มอบนโยบายสำคัญของกระทรวงมหาดไทยให้กับส่วนราชการในพื้นที่ เน้นย้ำ รัฐบาล และกระทรวงมหาดไทยพร้อมดูแลช่วยเหลือพี่น้องประชาชนอย่างเต็มที่
มท.2 ลงพื้นที่ อ.ราษีไศล จ.ศรีสะเกษ มอบนโยบายสำคัญของกระทรวงมหาดไทยให้กับส่วนราชการในพื้นที่ เน้นย้ำ รัฐบาล และกระทรวงมหาดไทยพร้อมดูแลช่วยเหลือพี่น้องประชาชนอย่างเต็มที่ มุ่งมั่น บำบัดทุกข์ บำรุงสุข เพื่อความผาสุก สร้างรอยยิ้มให้กับคนไทย
วันนี้ (8 มี.ค. 67) เวลา 09.45 น. ณ โรงเรียนราษีไศล อำเภอราษีไศล จังหวัดศรีสะเกษ นายทรงศักดิ์ ทองศรี รัฐมนตรีช่วยว่าการกระทรวงมหาดไทย ลงพื้นที่ติดตามและมอบนโยบายสำคัญของกระทรวงมหาดไทย ให้กับส่วนราชการในพื้นที่อำเภอราษีไศล พร้อมรับฟังปัญหาจากผู้บริหารองค์กรปกครองท้องถิ่นในพื้นที่ โดยมี นางสาวชนมณัฐ รอดบุญธรรม รองผู้ว่าราชการจังหวัดศรีสะเกษ นางสาวพรพิมล ธรรมสาร ที่ปรึกษารัฐมนตรีช่วยว่าการกระทรวงมหาดไทย นายปวีณ แซ่จึง นางผ่องศรี แซ่จึง อดีตสมาชิกสภาผู้แทนราษฎรจังหวัดศรีสะเกษ เขต 9 นายอำเภอราษีไศล นายอำเภอยางชุมน้อย นายอำเภอบึงบูรพ์ หัวหน้าส่วนราชการ กำนัน ผู้ใหญ่บ้าน ประชาชนอำเภอราษีไศล และเจ้าหน้าที่ที่เกี่ยวข้อง ร่วมรับฟัง
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวขอบคุณที่ให้การต้อนรับอย่างอบอุ่น มีการแสดงที่น่ารัก โดยเฉพาะชาวเยอ วันนี้ถือว่าเป็นเกียรติอย่างสูงที่ได้มาพบปะพี่น้องประชาชน การมาลงพื้นที่ครั้งนี้เพื่อติดตามงานที่เกี่ยวข้องกับกระทรวงมหาดไทย ที่ผ่านมากระทรวงมหาดไทยได้มอบนโยบายผ่านการประชุมของกระทรวงอยู่เสมอ ซึ่งกระทรวงมหาดไทยมีการทำงานอย่างเป็นรูปธรรม ทำงานเป็นทีม โดยนโยบาย 11 ข้อ ของรัฐมนตรีว่าการกระทรวงมหาดไทย สามารถนำมาปฏิบัติอย่างเป็นรูปธรรมเพื่อประโยชน์สุขของพี่น้องประชาชนได้อย่างเห็นได้ชัด ไม่ว่าจะเป็นการพัฒนาคุณภาพชีวิต และสร้างรายได้ให้กับพี่น้องประชาชน โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการบ้านนี้มีรัก ปลูกผักกินเอง และโครงการทางนี้มีผล ผู้คนรักกัน เพื่อให้ประชาชนมีคุณภาพชีวิตที่ดีอย่างยั่งยืน การมีน้ำดื่มสะอาด ต้องการให้ประชาชนมีน้ำที่มีคุณภาพตามหลักองค์การอนามัยโลก ซึ่งต้องเป็นแนวปฏิบัติ โดยให้ อปท. ลงพื้นที่ตรวจสอบระบบน้ำประปา เพื่อให้ประชาชนสามารถดื่มน้ำประปาได้ การลดค่าใช้จ่ายพลังงานไฟฟ้า ใช้พลังงานสะอาด โดยมีนโยบายให้เริ่มจากส่วนราชการในการใช้โซล่าเซลล์ก่อน
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวต่อว่า การจัดระเบียบสังคม ปราบปรามผู้มีอิทธิพล และการแก้ไขปัญหายาเสพติด เป็นอีกนโยบายของกระทรวงมหาดไทยที่ได้ดำเนินการมาอย่างต่อเนื่อง รวมถึงเน้นย้ำให้จังหวัดให้บริการประชาชนแบบ One Stop Service การอำนวยความสะดวก ดูแลความปลอดภัยให้กับนักท่องเที่ยว นำไปสู่การมีรายได้ เศรษฐกิจที่เข้มแข็ง การแก้ไขปัญหาหมอกควัน ไฟป่า PM2.5 เป็นสิ่งที่ส่วนราชการต้องช่วยกันทำความเข้าใจสื่อสารกับประชาชน เน้นการรณรงค์ให้ประชาชนมีความรู้ความเข้าใจที่ตรงกันเกี่ยวกับปัญหาเหล่านี้ และสุดท้ายเรื่องสภาพอากาศในช่วงฤดูร้อน ขอให้ระวังโรคฮีทสโตรก (Heatstroke) โรคลมชัก ส่วนราชการต้องช่วยกันรณรงค์ และให้ความสำคัญกับเรื่องนี้
“รัฐบาล และกระทรวงมหาดไทยไม่ได้นิ่งนอนใจต่อปัญหาความเดือดร้อนของพี่น้องประชาชน พร้อมที่จะดูแลช่วยเหลือประชาชนอย่างเต็มกำลังความสามารถ มุ่งมั่น บำบัดทุกข์ บำรุงสุข เพื่อความผาสุก สร้างรอยยิ้ม ให้กับคนไทยต่อไป” นายทรงศักดิ์ฯ กล่าวเน้นย้ำ
นอกจากนี้ นายทรงศักดิ์ ทองศรี รัฐมนตรีช่วยว่าการกระทรวงมหาดไทย ได้รับฟังปัญหาเดือดร้อนของประชาชน ชมการแสดงพื้นบ้าน และเยี่ยมชมนิทรรศการของอำเภอราษีไศล จังหวัดศรีสะเกษ

ที่มา : https://www.thaigov.go.th/news/contents/details/80066