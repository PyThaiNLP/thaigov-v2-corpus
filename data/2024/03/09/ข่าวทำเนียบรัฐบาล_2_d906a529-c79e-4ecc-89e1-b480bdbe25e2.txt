รัฐบาลไทย-ข่าวทำเนียบรัฐบาล-“ดร.นลินี ทวีสิน”ผู้แทนการค้าไทยพบทูตโมซัมบิกชูโมซัมบิกเป็นตลาดที่มีศักยภาพพร้อมรับการลงทุนจากไทยในอุตสาหกรรมการแปรรูปแร่ธาตุสินค้าเกษตรพลังงานสะอาดท่องเที่ยวอัญมณีและเครื่องประดับ


วันเสาร์ที่ 9 มีนาคม 2567
09/03/2567
พิมพ์
“ดร.นลินี ทวีสิน”ผู้แทนการค้าไทยพบทูตโมซัมบิกชูโมซัมบิกเป็นตลาดที่มีศักยภาพพร้อมรับการลงทุนจากไทยในอุตสาหกรรมการแปรรูปแร่ธาตุสินค้าเกษตรพลังงานสะอาดท่องเที่ยวอัญมณีและเครื่องประดับ
“ดร. นลินี ทวีสิน” ผู้แทนการค้าไทย พบทูตโมซัมบิก ชูโมซัมบิกเป็นตลาดที่มีศักยภาพ พร้อมรับการลงทุนจากไทยในอุตสาหกรรมการแปรรูปแร่ธาตุ สินค้าเกษตร พลังงานสะอาด ท่องเที่ยว อัญมณีและเครื่องประดับ รวมถึงการตั้งศูนย์กระจายสินค้า
วันนี้ (9 มีนาคม 2567) ดร. นลินี ทวีสิน ผู้แทนการค้า พบทูตโมซัมบิก ชูโมซัมบิกเป็นตลาดที่มีศักยภาพ และพร้อมรับการลงทุนจากไทยทั้งในอุตสาหกรรมการแปรรูป การผลิตพลังงานสะอาด และอุตสาหกรรมท่องเที่ยว เสนอโมซัมบิกดูงานจากสถาบันวิจัยและพัฒนาอัญมณีและเครื่องประดับแห่งชาติเพื่อพัฒนาและยกระดับอุตสาหกรรมอัญมณีและเครื่องประดับ ชูความพร้อมการจัดตั้งศูนย์กระจายสินค้าไทย
ดร. นลินี ทวีสิน ผู้แทนการค้าไทย เปิดเผยภายหลังการหารือกับนายเบลมีรู จูแซ มาราตี เอกอัคราชทูตสาธารณรัฐโมซัมบิกประจำประเทศไทย ว่า โมซัมบิกเป็นตลาดที่มีศักยภาพของไทยในแอฟริกา โดยโมซัมบิกเปิดกว้างรับการลงทุนในอุตสาหกรรมการแปรรูป เนื่องจากโมซัมบิกอุดมไปด้วยแร่ธาตุ ไม่ว่าจะเป็นลิเทียมหรือแกรไฟต์ รวมทั้งสินค้าเกษตร เช่น สับปะรด แต่ยังขาดอุตสาหกรรมการแปรรูปเพื่อเพิ่มมูลค่าวัตถุดิบเหล่านี้ หรือในอุตสาหกรรมการผลิตพลังงานสะอาด ไม่ว่าจะเป็นพลังงานน้ำ พลังงานจากแสงอาทิตย์ รวมถึงพลังงานลม ล้วนแต่เป็นตัวเลือกพลังงานที่ทางรัฐบาลโมซัมบิกให้ความสนใจ นอกจากนี้ ในด้านการท่องเที่ยว  โมซัมบิกมีศักยภาพด้านการท่องเที่ยว โดยเฉพาะแหล่งท่องเที่ยวทางตอนเหนือของประเทศ และที่สำคัญคือโมซัมบิกต้องการแลกเปลี่ยนประสบการณ์และความร่วมมือ รวมถึงการเพิ่มจำนวนนักท่องเที่ยวกับไทย ดังนั้นแล้ว จึงเป็นโอกาสในการเข้าไปลงทุนในธุรกิจโรงแรม
ผู้แทนการค้าไทย เปิดเผยเพิ่มเติมว่า ตนได้เสนอให้ทางโมซัมบิกมาศึกษาดูงาน ณ สถาบันวิจัยและพัฒนาอัญมณีและเครื่องประดับแห่งชาติ หรือ GIT เพื่อเป็นการยกระดับอุตสาหกรรมอัญมณีและเครื่องประดับของโมซัมบิก เนื่องจากโมซัมบิกเป็นประเทศที่อุดมไปด้วยสินแร่ที่มีค่า รวมถึงยังได้หารือถึงการแก้ไขปัญหาและพัฒนาช่องทางการชำระเงินระหว่างโมซัมบิกและไทย เพื่อให้การค้าขายอัญมณีสามารถทำได้สะดวกมากยิ่งขึ้น
“ไทยและโมซัมบิกมีความสัมพันธ์อันดีกันมาโดยตลอดและมีความร่วมมือกันในหลาย ๆ ด้าน โดยโมซัมบิกนับว่าเป็นประเทศที่ยังมีโอกาสและมีศักยภาพที่ซ่อนเร้นอยู่อีกมาก นอกจากนี้ จากการที่โมซัมบิกเป็นประเทศที่ติดทะเลจึงเป็นโอกาสให้ไทยสามารถจัดตั้งศูนย์กระจายสินค้า หรือ Distribution center ในโมซัมบิกได้ โดยใช้เป็นแหล่งระบายสินค้าไทย เช่น ข้าว และอาหารกระป๋อง” ผู้แทนการค้าไทยกล่าวทิ้งท้าย

ที่มา : https://www.thaigov.go.th/news/contents/details/80080