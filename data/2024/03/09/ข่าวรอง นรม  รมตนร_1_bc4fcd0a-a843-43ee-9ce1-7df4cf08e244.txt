รัฐบาลไทย-ข่าวทำเนียบรัฐบาล-​“มาดามนครบาล”  นำ ส.ส.- สก. ร่วมกิจกรรมวันสตรีสากล แนะเพิ่มทักษะ-พัฒนาตน พร้อมอุดหนุนสินค้ากลุ่มสตรี 


วันศุกร์ที่ 8 มีนาคม 2567
08/03/2567
พิมพ์
​“มาดามนครบาล”  นำ ส.ส.- สก. ร่วมกิจกรรมวันสตรีสากล แนะเพิ่มทักษะ-พัฒนาตน พร้อมอุดหนุนสินค้ากลุ่มสตรี
​“มาดามนครบาล”  นำ ส.ส.- สก. ร่วมกิจกรรมวันสตรีสากล แนะเพิ่มทักษะ-พัฒนาตน พร้อมอุดหนุนสินค้ากลุ่มสตรี
วันนี้ (8 มีนาคม 2567) นางพวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายวราวุธ ยันต์เจริญ กรรมการผู้ช่วยรัฐมนตรีประจำสำนักนายกรัฐมนตรี และ ส.ส.ธีรรัตน์ สำเร็จวาณิช ส.ส.กทม.เขตลาดกระบัง เดินทางมายังสมาคมส่งเสริมสถานภาพสตรี ในพระอุปถัมภ์ ถนนเดชะตุงคะ แขวงสีกัน เขตดอนเมือง กรุงเทพมหานคร เพื่อพูดคุยกับผู้ประสบเหตุโดนทารุณกรรมและสตรีไร้บ้าน และมอบสิ่งของอุปโภค บริโภค ให้กับทางสมาคมส่งเสริมสถานภาพสตรีบ้านพักฉุกเฉิน เนื่องในวันสตรีสากล 8 มีนาคม 2567 ซึ่งมีภาคเอกชน บริษัท ชิโน แปซิฟิกเทรดดิ้ง (ไทยแลนด์)จำกัด ร่วมมอบเงิน 200,000 บาท
โดยรัฐมนตรีประจำสำนักนายกรัฐมนตรี กล่าวว่า วันนี้ถือเป็นโอกาสที่ดีในการเดินทางมาให้กำลังใจ เนื่องในวันสตรีสากล ขอชื่นชม บุคลากรของสมาคมส่งเสริมสถานภาพสตรี ที่ดูแลและเป็นที่พึ่งพิง ให้กับสตรีและเด็กที่ประสบปัญหา พร้อมมองว่าควรจะมีการบูรณาการทำงานร่วมกันระหว่างกระทรวงการพัฒนาสังคมและความมั่นคงของมนุษย์ และกรุงเทพมหานคร ในการมาให้ความรู้ มอบโอกาส ให้แก่เด็กและเยาวชน ให้ทราบถึงถึงปัญหาการท้องไม่พร้อม ทั้งนี้ อยากให้ทางสมาคมส่งเสริมสถานภาพสตรี ช่วยส่งเสริมการฝึกอาชีพให้มีความหลากหลาย เพื่อเพิ่มโอกาสและรายได้ให้แก่สตรีที่ประสบปัญหา ให้สามารถช่วยเหลือตัวเองได้อย่างยั่งยืน รวมถึง แนะนำให้มีการปรับปรุงสถานที่โดยรอบ เพื่อให้ทางสมาคมสามารถใช้ศักยภาพพื้นที่ ให้เกิดประโยชน์สูงสุดได้
จากนั้น รัฐมนตรีประจำสำนักนายกรัฐมนตรี ได้เยี่ยมชมศูนย์การศึกษาและฝึกอาชีพ การทำดอกไม้ประดิษฐ์ ที่มีความสวยงามเสมือนจริง  ที่จัดเป็นช่อส่งขายให้กับบริษัทเอกชนรายใหญ่ เป็นรายได้กลับคืนสู่สตรีที่มาทำงาน พร้อมประชุมหารือรับฟังข้อเสนอแนะจากทาง สมาชิกสภากรุงเทพมหานคร(ส.ก.) ในการแก้ไขปัญหา และการส่งเสริมสุขภาพแก่เด็กและสตรี
สำหรับสมาคมส่งเสริมสถานภาพสตรี เป็นองค์กรสาธารณกุศลที่ก่อตั้งมา 40 ปี โดยภารกิจหลัก คือการจัดทำบ้านพักฉุกเฉิน เพื่อให้การช่วยเหลือผู้หญิงและเด็กที่ประสบปัญหาวิกฤติชีวิตผ่านกระบวนการฟื้นฟูสร้างความเข้มแข็งให้การศึกษาและฝึกอาชีพเพื่อพัฒนาคุณภาพชีวิตและสถานภาพให้ยืนหยัดในสังคมอย่างเหมาะสม โดยได้ดูแลและให้ความช่วยเหลือผู้หญิงที่ประสบปัญหาต่างๆเช่นถูกกระทำความรุนแรงทั้งร่างกายและจิตใจ ถูกล่วงละเมิดทางเพศ เอารัดเอาเปรียบ โดยรวมสิทธิของตนเองตามกฎหมาย ถูกบังคับค้าประเวณี ท้องไม่พร้อม ขัดแย้งในครอบครัว ไม่มีงานทำ เป็นต้น ซึ่งในปัจจุบัน สมาคมส่งเสริมสถานภาพสตรีบ้านพักฉุกเฉิน ได้ดูแล ผู้หญิงที่ประสบปัญหาต่างๆ 220 คน อาทิ ปัญหาท้องไม่พร้อม 46 คน ความรุนแรงในครอบครัวจากสามี 26 คน เด็กที่ได้รับผลกระทบติดตามแม่ 81 คน เป็นต้น

ที่มา : https://www.thaigov.go.th/news/contents/details/80063