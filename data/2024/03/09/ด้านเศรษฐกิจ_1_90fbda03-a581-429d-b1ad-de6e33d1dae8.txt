รัฐบาลไทย-ข่าวทำเนียบรัฐบาล-ตลาดลำไย-ทุเรียน คึกคัก ! รมช.ไชยา ผลักดันจันทบุรีโมเดล มั่นใจเกษตรกรมีความพร้อม ส่งผลไม้คุณภาพ


วันเสาร์ที่ 9 มีนาคม 2567
ตลาดลำไย-ทุเรียน คึกคัก ! รมช.ไชยา ผลักดันจันทบุรีโมเดล มั่นใจเกษตรกรมีความพร้อม ส่งผลไม้คุณภาพ
ตลาดลำไย-ทุเรียน คึกคัก ! รมช.ไชยา ผลักดันจันทบุรีโมเดล มั่นใจเกษตรกรมีความพร้อม ส่งผลไม้คุณภาพ
เมื่อวันที่ 8 มีนาคม 2567 นายไชยา พรหมา รัฐมนตรีช่วยว่าการกระทรวงเกษตรและสหกรณ์ ลงพื้นที่พบปะพี่น้องเกษตรกรชาวสวนลำไย ณ โรงงานลำไยและทุเรียนแพลตตินั่ม ฟรุ๊ต ตำบลทับช้าง อำเภอสอยดาว จังหวัดจันทบุรี โดยมี นางสาวภัทราภรณ์       โสเจยยะ รองปลัดกระทรวงเกษตรและสหกรณ์ นายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี ผู้บริหาร เจ้าหน้าที่ในสังกัดกระทรวงเกษตรฯ และส่วนจังหวัดให้การต้อนรับในพื้นที่
รัฐมนตรีช่วยฯ ไชยา กล่าวว่า จังหวัดจันทบุรีเป็นพื้นที่ผลิตและส่งออกผลไม้อันดับต้น ๆ ของประเทศ มีความได้เปรียบในการเพาะปลูก โดยเฉพาะการร่วมมือกันของหน่วยงานในสังกัดกระทรวงเกษตรฯ ส่วนจังหวัด เกษตรกร และเอกชนในพื้นที่มีการช่วยกันดูแลการผลิต การคัดเลือก การส่งเสริมความรู้ให้เกษตรกร เพื่อพัฒนาคุณภาพผลิตให้มีประสิทธิภาพ ได้รับมาตรฐาน GAP นำไปสู่การส่งออกไปยังประเทศต่าง ๆ อาทิ อินโดนีเซีย ที่ไทยเข้าไปครองตลาดนำเข้าผลไม้ได้ถึงร้อยละ 85 จึงเกิดจันทบุรีโมเดล จังหวัดต้นแบบการเพาะปลูกสินค้าเกษตร ตามนโยบายรัฐบาลเศรษฐา "ตลาดนำ นวัตกรรมเสริม เพิ่มรายได้"
นอกจากนี้ รมช. ไชยา ได้รับเรื่องจากเกษตรกรขอให้ช่วยจัดหาแหล่งน้ำสำหรับเพาะปลูกลำไยในพื้นที่อำเภอโป่งน้ำร้อน และอำเภอสอยดาว จังหวัดจันทบุรี เนื่องจากประสบปัญหาภัยแล้ง จึงได้มอบหมายให้รองปลัดเกษตรฯ (นางสาวภัทราภรณ์ โสเจยยะ) และกรมชลประทานรับเรื่องไปดูแลให้เกษตรกรชาวสวนลำไยมีน้ำเพียงพอต่อการเพาะปลูกและบริโภค ทั้งนี้ รมช.ไชยา จะนำเรื่องเรียน ร้อยเอก ธรรมนัส พรหมเผ่า รัฐมนตรีว่าการกระทรวงเกษตรฯ ต่อไป
หลังจากนั้น รัฐมนตรีช่วยฯ ไชยา ได้ลงพื้นที่เยี่ยมชมสวนลำไย และสวนทุเรียนหนามดำ ในพื้นที่อำเภอสอยดาว จังหวัดจันทบุรี พร้อมให้กำลังใจเกษตรกรชาวสวนผลไม้ให้พัฒนาสินค้าเกษตรคุณภาพ สามารถส่งออกไปยังประเทศที่มีกำลังซื้อสูง และเชื่อมั่นว่าผลไม้ไทยยังคงเป็นที่ต้องการอันดับ 1 ในตลาดโลก สามารถสร้างรายได้ให้เกษตรกรและกอบโกยเม็ดเงินเข้าประเทศได้จำนวนมหาศาลอีกด้วย

ที่มา : https://www.thaigov.go.th/news/contents/details/80075