รัฐบาลไทย-ข่าวทำเนียบรัฐบาล-รมช. มท. เกรียง เปิดงาน วันคณะกรรมการหมู่บ้าน (กม.) ปี 2567 เน้นย้ำ กม. คือรากฐานของประเทศ เพื่อสร้างคุณภาพชีวิตที่ดีอย่างยั่งยืนให้กับพี่น้องประชาชน


วันศุกร์ที่ 8 มีนาคม 2567
08/03/2567
พิมพ์
รมช. มท. เกรียง เปิดงาน วันคณะกรรมการหมู่บ้าน (กม.) ปี 2567 เน้นย้ำ กม. คือรากฐานของประเทศ เพื่อสร้างคุณภาพชีวิตที่ดีอย่างยั่งยืนให้กับพี่น้องประชาชน
รมช. มท. เกรียง เปิดงาน วันคณะกรรมการหมู่บ้าน (กม.) ปี 2567 เน้นย้ำ กม. คือรากฐานของประเทศ เพื่อสร้างคุณภาพชีวิตที่ดีอย่างยั่งยืนให้กับพี่น้องประชาชน
วันนี้ (8 มี.ค. 67) นายเกรียง กัลป์ตินันท์ รัฐมนตรีช่วยว่าการกระทรวงมหาดไทย เป็นประธานในพิธีเปิดงาน “วันคณะกรรมการหมู่บ้าน” ประจำปี 2567 พร้อมมอบถ้วยรางวัลเกียรติยศพระราชทานของสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ทรงพระกรุณาโปรดเกล้าโปรดกระหม่อม พระราชทานให้แก่หมู่บ้านที่ได้รับรางวัล และโล่รางวัลเกียรติยศของรัฐมนตรีว่าการกระทรวงมหาดไทย ตามโครงการคัดเลือกหมู่บ้านเข้มแข็ง ตามแนวทางแผ่นดินธรรม แผ่นดินทอง "หมู่บ้านอยู่เย็น" ประจำปี 2566 โดยมี นายสมชัย อัศวชัยโสภณ ที่ปรึกษารัฐมนตรีช่วยว่าการกระทรวงมหาดไทย นายศุภชัย นพขำ ผู้ช่วยเลขานุการรัฐมนตรีว่าการกระทรวงมหาดไทย นายชำนาญวิทย์ เตรัตน์ รองปลัดกระทรวงมหาดไทย นายสมชัย เลิศประสิทธิพันธ์ รองอธิบดีกรมการปกครอง พร้อมด้วยผู้บริหารระดับสูงกระทรวงมหาดไทย ข้าราชการ และคณะกรรมการหมู่บ้านจากหลายจังหวัดทั่วประเทศเข้าร่วมพิธี ณ อาคารรัฐประศาสนภักดี ชั้น 2 ศูนย์ราชการเฉลิมพระเกียรติ 80 พรรษา เขตหลักสี่ กรุงเทพฯ
โดยรัฐมนตรีช่วยว่าการกระทรวงมหาดไทย ได้อ่านสารนายกรัฐมนตรี เนื่องในวันคณะกรรมการหมู่บ้าน และกล่าวแสดงความยินดีกับคณะกรรมการหมู่บ้าน โดยกล่าวว่า คณะกรรมการหมู่บ้านมีบทบาทที่สำคัญในการแก้ไขปัญหา พัฒนาหมู่บ้านและสร้างความเข้มแข็งให้หมู่บ้าน รวมถึงเป็นกลไกหลักในการแบ่งเบาภาระงานของทางราชการ และขับเคลื่อนนโยบายของรัฐบาล ไปสู่ประชาชน เพื่อให้ได้รับประโยชน์สูงสุด และขอเป็นกำลังใจ ในการทำงานให้แก่กรรมการหมู่บ้านทุกท่าน ที่ทุ่มเท เสียสละ ปฏิบัติหน้าที่เพื่อประเทศชาติด้วยจิตสาธารณะ อีกทั้งขอแสดงความยินดีกับหมู่บ้านที่ได้รับรางวัลชนะเลิศในระดับเขต และระดับภาค ทุกหมู่บ้านคือพลังสำคัญของชาติในการพัฒนาประเทศ เพื่อให้ประชาชนมีคุณภาพชีวิตที่ดีอย่างยั่งยืนต่อไป
ด้าน นายสมชัย เลิศประสิทธิพันธ์ รองอธิบดีกรมการปกครองแทนอธิบดี กล่าวว่า “คณะกรรมการหมู่บ้าน” ถือเป็นกลไกของหมู่บ้านที่ใกล้ชิดประชาชน รู้และเข้าถึงข้อมูลสภาพพื้นที่ปัญหาและความต้องการของประชาชนในหมู่บ้านที่ดีที่สุด อาจกล่าวได้ว่า “คณะกรรมการหมู่บ้าน” เสมือนเป็น “คณะรัฐมนตรีประจำหมู่บ้าน” โดยหมู่บ้านชนะเลิศ ระดับภาคในปีนี้ ได้แก่ ภาคเหนือ บ้านป่าเส้า ม.9 ต.อุโมงค์ อ.เมือง จ.ลำพูน / ภาคกลาง บ้านยางพัฒนา ม.7 ต.กระพังโหม อ.กำแพงแสน จ.นครปฐม / ภาคใต้ บ้านท่าฉัตรไชย ม. 5 ต.ไม้ขาว อ.ถลาง จ.ภูเก็ต / ภาคตะวันออกเฉียงเหนือ บ้านกะดาด ม.10 ต.โคกยาง อ.ปราสาท จ.สุรินทร์
ทั้งนี้ การจัดงานวันคณะกรรมการหมู่บ้าน ถือเป็นงานแห่งความภาคภูมิใจ และเป็นเวทีนำเสนอผลความสำเร็จของการดำเนินงานหมู่บ้านที่ได้รับรางวัลทั้ง 18 หมู่บ้านที่เป็นรูปธรรม และยังเป็นการประชาสัมพันธ์บทบาท หน้าที่ของคณะกรรมการหมู่บ้าน ให้สาธารณชนทั่วไปได้รับทราบอย่างแพร่หลาย

ที่มา : https://www.thaigov.go.th/news/contents/details/80067