รัฐบาลไทย-ข่าวทำเนียบรัฐบาล-มท.2 มอบแนวทางการถ่ายโอนภารกิจ รพ.สต. ของ อบจ.ศรีสะเกษ พร้อมรับฟังเสียงสะท้อน เพื่อหนุนเสริมบทบาทองค์กรปกครองส่วนท้องถิ่นในการดูแลให้บริการระบบสุขภาพปฐมภูมิ เพื่อคุณภาพชีวิตที่ดี


วันเสาร์ที่ 9 มีนาคม 2567
09/03/2567
พิมพ์
มท.2 มอบแนวทางการถ่ายโอนภารกิจ รพ.สต. ของ อบจ.ศรีสะเกษ พร้อมรับฟังเสียงสะท้อน เพื่อหนุนเสริมบทบาทองค์กรปกครองส่วนท้องถิ่นในการดูแลให้บริการระบบสุขภาพปฐมภูมิ เพื่อคุณภาพชีวิตที่ดี
มท.2 มอบแนวทางการถ่ายโอนภารกิจ รพ.สต. ของ อบจ.ศรีสะเกษ พร้อมรับฟังเสียงสะท้อน เพื่อหนุนเสริมบทบาทองค์กรปกครองส่วนท้องถิ่นในการดูแลให้บริการระบบสุขภาพปฐมภูมิ เพื่อคุณภาพชีวิตที่ดีอย่างยั่งยืนของประชาชน
เมื่อวันที่ 8 มี.ค. 67 เวลา 13.30 น. ณ หอประชุมองค์การบริหารส่วนจังหวัดศรีสะเกษ อำเภอเมืองศรีสะเกษ จังหวัดศรีสะเกษ นายทรงศักดิ์ ทองศรี รัฐมนตรีช่วยว่าการกระทรวงมหาดไทย มอบแนวทางการถ่ายโอนภารกิจโรงพยาบาลส่งเสริมสุขภาพตำบลขององค์การบริหารส่วนจังหวัดศรีสะเกษ โดยมี นางสาวชนมณัฐ รอดบุญธรรม รองผู้ว่าราชการจังหวัดศรีสะเกษ นายวิชิต ไตรสรณกุล นายกองค์การบริหารส่วนจังหวัดศรีสะเกษ นายอภิศักดิ์ แซ่จึง รองนายกองค์การบริหารส่วนจังหวัดศรีสะเกษ นายวิกฤศ ศรีชนะ ที่ปรึกษารัฐมนตรีช่วยว่าการกระทรวงมหาดไทย นายเพิ่มพูน ทองศรี นายสมเกียรติ กิจเจริญ คณะทำงานรัฐมนตรีช่วยว่าการกระทรวงมหาดไทย หัวหน้าส่วนราชการ นายไกรศักดิ์ วรทัต ปลัดองค์การบริหารส่วนจังหวัดศรีสะเกษ และเจ้าหน้าที่โรงพยาบาลส่งเสริมสุขภาพตำบล (รพ.สต.) ในพื้นที่ ร่วมรับฟัง
นายทรงศักดิ์ ทองศรี รัฐมนตรีช่วยว่าการกระทรวงมหาดไทย กล่าวขอบคุณผู้บริหารและข้าราชการที่มีส่วนสำคัญในการขับเคลื่อนงาน และร่วมให้การต้อนรับและบรรยายสรุปในโอกาสเดินทางมาตรวจเยี่ยมการดำเนินการถ่ายโอนภารกิจโรงพยาบาลส่งเสริมสุขภาพตำบลขององค์การบริหารส่วนจังหวัดศรีสะเกษ พร้อมทั้งมอบแนวทางให้กับจังหวัดและส่วนราชการ รวมทั้งให้กำลังใจเจ้าหน้าที่และเปิดโอกาสให้เจ้าหน้าที่ รพ.สต. ได้สอบถามและสะท้อนแนวทางตลอดจนข้อเสนอในการถ่ายโอนภารกิจ รพ.สต. และได้เยี่ยมชมนิทรรศการความสำเร็จการขับเคลื่อนถ่ายโอนภารกิจ รพ.สต. มาสังกัด อบจ.ศรีสะเกษ รวม 9 นิทรรศการ
โอกาสนี้ นายวิชิต ไตรสรณกุล นายกองค์การบริหารส่วนจังหวัดศรีสะเกษ กล่าวรายงานความเป็นมาและการดำเนินการการถ่ายโอนภารกิจสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ให้แก่องค์การบริหารส่วนจังหวัดศรีสะเกษ (อบจ.ศรีสะเกษ) ซึ่งเป็นหนึ่งในภารกิจสำคัญในการดำเนินงานขององค์การบริหารส่วนจังหวัดศรีสะเกษ เพื่อหนุนเสริมการให้บริการระบบสุขภาพแบบปฐมภูมิ ทำให้พี่น้องประชาชนได้มีคุณภาพชีวิตที่ดีอย่างยั่งยืน

ที่มา : https://www.thaigov.go.th/news/contents/details/80086