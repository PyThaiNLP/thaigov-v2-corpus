รัฐบาลไทย-ข่าวทำเนียบรัฐบาล-คำปราศรัยนายเศรษฐา  ทวีสิน นายกรัฐมนตรี เนื่องในโอกาส “วันสตรีสากล” ประจำปี 2567  วันที่ 8 มีนาคม 2567


วันศุกร์ที่ 8 มีนาคม 2567
08/03/2567
พิมพ์
คำปราศรัยนายเศรษฐา  ทวีสิน นายกรัฐมนตรี เนื่องในโอกาส “วันสตรีสากล” ประจำปี 2567  วันที่ 8 มีนาคม 2567
คำปราศรัยนายเศรษฐา  ทวีสิน นายกรัฐมนตรี เนื่องในโอกาส “วันสตรีสากล” ประจำปี 2567  วันที่ 8 มีนาคม 2567
สวัสดีพี่น้องสตรีไทย รวมถึงผู้ที่ปฏิบัติงานด้านการพัฒนาสตรี และประชาชนชาวไทยที่รักทุกท่าน เนื่องในโอกาส “วันสตรีสากล” ประจำปี 2567 ผมขอส่งความระลึกถึง  และความปรารถนาดีมายังสตรีไทย รวมทั้งผู้ที่ปฏิบัติงานด้านการพัฒนาสตรีทุกคน  ซึ่งเป็นผู้ที่มีบทบาทสำคัญในการพัฒนาสังคมและประเทศชาติให้เจริญก้าวหน้า
องค์การสหประชาชาติกำหนดให้วันที่ 8 มีนาคมของทุกปี เป็น “วันสตรีสากล” เพื่อให้ทั่วโลกตระหนักถึงความสำคัญของสตรีที่มีส่วนร่วมในการขับเคลื่อนสังคม และประเทศชาติ ร่วมรณรงค์ให้มีการปฏิบัติต่อสตรีอย่างเท่าเทียม รวมทั้งเชิดชูเกียรติแก่สตรีที่ได้ทำคุณประโยชน์แก่ส่วนรวม ประเทศไทยให้ความสำคัญกับการเสริมสร้างบทบาทสตรี โดยในปีนี้ กำหนดแนวคิด “เสริมพลังสตรี และเด็กหญิง ขจัดความยากจน สู่ความเท่าเทียมระหว่างเพศ บนพื้นฐานครอบครัวที่อบอุ่น” เพื่อสร้างความตระหนักและการรับรู้ของสังคมส่วนรวมว่า สตรีทุกคนควรได้รับการส่งเสริม สนับสนุนและพัฒนาตั้งแต่วัยเยาว์ ทั้งการได้รับการศึกษา การประกอบสัมมาชีพ การได้รับสิทธิและสวัสดิการต่าง ๆ ซึ่งเป็นพื้นฐานสำคัญ ที่จะช่วยยกระดับคุณภาพชีวิตและความเป็นอยู่ของสตรีให้ดีขึ้น
โดยเฉพาะอย่างยิ่งต้องส่งเสริมและพัฒนาบทบาทของสตรีในสังคม เน้นความเสมอภาคทางเพศโดยไม่ถูกเลือกปฏิบัติ ได้รับการเคารพ มีเกียรติและคุณค่าความเป็นสตรี เรามีกองทุนพัฒนาบทบาทสตรีที่คอยช่วยเหลือสนับสนุนสตรีที่ขาดโอกาสและแก้ไขปัญหาของสตรีที่ถูกเลือกปฏิบัติอย่างไม่เป็นธรรม รวมถึงเป็นแหล่งเงินทุนที่จะใช้เพื่อสร้างอาชีพและสวัสดิการให้แก่สตรีที่ด้อยโอกาส เพื่อให้สตรีทุกคนมีบทบาทนำในสังคมได้อย่างภาคภูมิใจ สามารถดำรงชีวิตได้อย่างมั่นคง มีรายได้เลี้ยงดูตนเองและสามารถจุนเจือครอบครัวให้มีความอยู่ดี กินดี มีความสุข
ผมขอขอบคุณทุกภาคส่วนที่มีส่วนร่วมในการดำเนินภารกิจส่งเสริม คุ้มครองและพิทักษ์สิทธิรวมทั้งพัฒนาศักยภาพของสตรีมาอย่างต่อเนื่อง
ในโอกาส “วันสตรีสากล” ผมขออวยพรให้สตรีไทย ผู้ที่ได้รับรางวัลและผู้ที่ปฏิบัติงานด้านการพัฒนาสตรีไทยทุกคนประสบแต่ความสุข ความเจริญ มีสุขภาพกาย สุขภาพใจแข็งแรงสมบูรณ์ และสัมฤทธิผลในสิ่งที่พึงปรารถนา ทุกประการโดยทั่วกัน
ขอบคุณครับ

ที่มา : https://www.thaigov.go.th/news/contents/details/80059