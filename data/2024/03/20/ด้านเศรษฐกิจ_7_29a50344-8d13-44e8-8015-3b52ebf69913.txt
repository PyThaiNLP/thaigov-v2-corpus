รัฐบาลไทย-ข่าวทำเนียบรัฐบาล-กรมทางหลวงชนบท ขยายถนนสาย ชพ.4021 จังหวัดชุมพร เสร็จสมบูรณ์ 


วันพุธที่ 20 มีนาคม 2567
กรมทางหลวงชนบท ขยายถนนสาย ชพ.4021 จังหวัดชุมพร เสร็จสมบูรณ์
....
กรมทางหลวงชนบท (ทช.) กระทรวงคมนาคม ดำเนินโครงการก่อสร้างถนนทางหลวงชนบทสาย ชพ.4021 แยก ทล.3253 - บ้านมาบอำมฤต อำเภอปะทิว จังหวัดชุมพร แล้วเสร็จ พร้อมเปิดให้ประชาชนใช้สัญจรแล้ว ซึ่งเป็นการเพิ่มศักยภาพในการเดินทางเชื่อมต่อจากถนนไปสู่ระบบรางได้อย่างสมบูรณ์มากขึ้น บริเวณช่วงสถานีรถไฟมาบอำมฤต สถานีรถไฟคลองวังช้าง สถานีรถไฟปะทิว ในอนาคต ตามนโยบายของนายสุริยะ จึงรุ่งเรืองกิจ รัฐมนตรีว่าการกระทรวงคมนาคม ในการเพิ่มขีดความสามารถ ยกระดับประตูการค้าการท่องเที่ยว ส่งเสริมการพัฒนาโครงข่ายระบบรางทั้งในเมืองและระหว่างเมือง เพื่อเชื่อมต่อการเดินทางในทุกมิติ
โครงการฯ มีจุดเริ่มต้น กม. ที่ 0+000 บริเวณสามแยก ทล.3253 - 12+689 บริเวณสี่แยกตลาดสวนปาล์ม ระยะทาง 12.689 กิโลเมตร โดยขยายถนนแอสฟัลท์ติกคอนกรีต จากเดิม 9 เมตร เป็น 11 เมตร มีไหล่ทางกว้างข้างละ 2 เมตร และขยายความกว้างสะพานจาก 10 เมตร เป็น 14 เมตร จำนวน 1 แห่ง พร้อมปรับปรุงบริเวณทางแยก เพื่อความสะดวกปลอดภัยในการเดินทาง ใช้งบประมาณ 83.900 ล้านบาท เพื่อยกระดับคุณภาพชีวิตของประชาชน ซึ่งส่วนใหญ่มีอาชีพเกษตรกรรมในการทำสวนยางพารา สวนปาล์มน้ำมัน และมีผลผลิตทางการเกษตรส่งออกสู่ตลาดเป็นจำนวนมาก อีกทั้งช่วยส่งเสริมการค้า การคมนาคมขนส่งสินค้าทางการเกษตรและภาคอุตสาหกรรมในพื้นที่ระหว่างตำบล อำเภอ จังหวัดได้อย่างมีประสิทธิภาพ

ที่มา : https://www.thaigov.go.th/news/contents/details/80610