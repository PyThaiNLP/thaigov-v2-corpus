รัฐบาลไทย-ข่าวทำเนียบรัฐบาล-กลุ่ม Youth Project เข้าหารือ พม. ส่งเสริมกลุ่มผู้มีภาวะดาวน์ซินโดรม สร้างสังคมแห่งการให้


วันพุธที่ 20 มีนาคม 2567
กลุ่ม Youth Project เข้าหารือ พม. ส่งเสริมกลุ่มผู้มีภาวะดาวน์ซินโดรม สร้างสังคมแห่งการให้
กลุ่ม Youth Project เข้าหารือ พม. ส่งเสริมกลุ่มผู้มีภาวะดาวน์ซินโดรม สร้างสังคมแห่งการให้
เมื่อวันที่ 18 มีนาคม 2567 เวลา 10.00 น. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มอบหมายให้ นายนิกร จำนง ประธานคณะที่ปรึกษาติดตามและเร่งรัดการขับเคลื่อนนโยบาย รมว.พม. พร้อมด้วย ศาสตราจารย์ ดร.กนก วงษ์ตระหง่าน รองประธานคณะที่ปรึกษาฯ และนายสันติ กีระนันทน์ เลขานุการคณะที่ปรึกษาฯ เป็นผู้แทนเข้ารับฟังการนำเสนอข้อมูลและข้อเสนอแนะประเด็นผู้มีภาวะดาวน์ซินโดรม จากตัวแทนนักเรียนโรงเรียนนานาชาติ XCL American School Of Bangkok กลุ่ม  Youth Project  เนื่องในวันดาวน์ซินโดรมโลก (World Down Syndrome Day) ซึ่งตรงกับวันที่ 21 มีนาคมของทุกปี โดยมี นางณฐอร อินทร์ดีศรี ผู้เชี่ยวชาญด้านการส่งเสริมและพัฒนาคุณภาพชีวิตคนพิการ กรมส่งเสริมและพัฒนาคุณภาพชีวิตคนพิการ และนางสาวอรพินท์ ศักดิ์เอี่ยม ผู้เชี่ยวชาญเฉพาะด้านเด็ก กรมกิจการเด็กและเยาวชน เข้าร่วมรับฟัง ณ ห้องประชุม สป.1 ชั้น 8 กรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายนิกร กล่าวว่า วันนี้ ตนได้รับมอบหมายจากนายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ประชุมรับฟังการนำเสนอข้อมูลและข้อเสนอแนะประเด็นผู้มีภาวะดาวน์ซินโดรม จากกลุ่มเยาวชน Youth Project ซึ่งกำเนิดขึ้นจากความคิดริเริ่มของเด็กหนุ่มวัย 16 ปี โดย ภีม-กิตติธัช ประเสริฐสุนทราศัย และเพื่อนสนิทชาวไทยและชาวต่างชาติ ตั้งแต่การระบาดของโรคโควิด-19 ที่ได้รวมกลุ่มทำอาหารกล่อง และนำไปตระเวนแจกจ่ายแก่ผู้คนในละแวกชุมชนและหลากหลายพื้นที่ในเขตกรุงเทพมหานคร และได้เข้าไปสัมผัสถึงกลุ่มเด็กกำพร้าที่มีภาวะดาวน์ซินโดรม ซึ่งเป็นที่มาของการผลักดัน ขับเคลื่อนและเป็นกระบอกเสียงในการทำงานเพื่อกลุ่มผู้มีภาวะดาวน์ซินโดรม สร้างแนวทางเปลี่ยนแปลงที่ยั่งยืน ตามเป้าหมายการพัฒนาที่ยั่งยืนขององค์การสหประชาชาติ (SDGs)
นายนิกร กล่าวเพิ่มเติมว่า กระทรวงการพัฒนาสังคมและความมั่นคงของมนุษย์ โดยการนำของ นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ ได้ให้ความสำคัญกับกลุ่มคนพิการ โดยได้ประกาศนโยบายหลักเพื่อกลุ่มคนพิการ ในเรื่องของการสร้างความเข้าใจ และเรียนรู้การอยู่ร่วมกัน ระหว่างคนพิการและคนไม่พิการ เพิ่มโอกาสในการประกอบอาชีพ การส่งเสริมให้คนพิการสามารถเข้าถึงและใช้ประโยชน์ได้สิ่งอำนวยความสะดวก สวัสดิการ และความช่วยเหลือต่างๆ ตามความต้องการและความจำเป็นที่เหมาะสม เร่งเพิ่มศูนย์บริการคนพิการทั่วไปให้ครอบคลุมทั่วประเทศในทุกมิติ ทั้งประเภทความพิการและบริการ และยกระดับองค์กรด้านคนพิการให้ได้รับการรับรองมาตรฐาน พร้อมทั้งนำฐานข้อมูล เทคโนโลยี นวัตกรรมที่ทันสมัย มาใช้ประโยชน์ เพื่อยกระดับศักยภาพคนพิการซึ่งจะครอบคลุมกลุ่มผู้มีภาวะดาวน์ซินโดรมด้วย ทั้งนี้ กระทรวง พม. พร้อมจะส่งเสริม สนับสนุน การทำงานของกลุ่ม  Youth Project  เพื่อให้การทำงานกับกลุ่มผู้มีภาวะดาวน์ซินโดรมทั่วประเทศ เป็นไปอย่างมีประสิทธิภาพและไปในทิศทางเดียวกัน อันจะก่อให้เกิดการเปลี่ยนแปลงอย่างมีนัยยะและยั่งยืนแก่ผู้มีภาวะดาวน์ซินโดรมและผู้มีส่วนได้ส่วนเสียที่เกี่ยวข้องถ้วนหน้า
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #ดาวน์ซินโดรม #ไม่ทิ้งใครไว้ข้างหลัง

ที่มา : https://www.thaigov.go.th/news/contents/details/80599