รัฐบาลไทย-ข่าวทำเนียบรัฐบาล-ธ.ก.ส. ร่วมมือ กฟน. ลงนามความร่วมมือโครงการพัฒนาอาคารอัจฉริยะและการอนุรักษ์พลังงาน


วันพุธที่ 20 มีนาคม 2567
20/03/2567
พิมพ์
ธ.ก.ส. ร่วมมือ กฟน. ลงนามความร่วมมือโครงการพัฒนาอาคารอัจฉริยะและการอนุรักษ์พลังงาน
ธ.ก.ส. และ กฟน. ร่วมลงนามบันทึกข้อตกลงความร่วมมือโครงการร่วมพัฒนาอาคารอัจฉริยะและการพัฒนาโครงการด้านพลังงานและอนุรักษ์พลังงาน เพื่อส่งเสริมและสนับสนุนการใช้พลังงานอย่างยั่งยืน โดยการใช้เทคโนโลยีและพลังงานที่เป็นมิตรกับสิ่งแวดล้อม
นายเชษฐา แหล่ป้อง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) และนายจาตุรงค์ สุริยาศศิน รองผู้ว่าการธุรกิจการไฟฟ้านครหลวง ร่วมลงนามบันทึกข้อตกลงความร่วมมือโครงการร่วมพัฒนาอาคารอัจฉริยะและการพัฒนาโครงการด้านพลังงานและอนุรักษ์พลังงาน เพื่อส่งเสริมและสนับสนุนการใช้พลังงานอย่างยั่งยืน (Sustainable Development Goals) โดยการใช้เทคโนโลยีและพลังงานที่เป็นมิตรกับสิ่งแวดล้อม เพื่อรักษาสมดุลด้านสิ่งแวดล้อม และพัฒนาองค์กรไปสู่การเป็นต้นแบบในด้านการใช้พลังงานทดแทน การขนส่งด้วยพลังงานไฟฟ้า ลดการปลดปล่อยก๊าซเรือนกระจกรองรับนโยบาย Carbon neutrality และมุ่งสู่การเป็นสังคมคาร์บอนต่ำ (Low Carbon Society)
ภายใต้ความร่วมมือครั้งนี้ มุ่งเน้นสร้างการเติบโตด้านการพัฒนาออกแบบระบบพลังงานที่เชื่อมโยงกับระบบไฟฟ้า เช่น การเพิ่มประสิทธิภาพระบบไฟฟ้าภายใน ธ.ก.ส.ให้สอดคล้องกับนโยบายแผนพัฒนาการใช้พลังงานการสนับสนุนให้หน่วยงานในสังกัด ธ.ก.ส. เป็น Green Building พัฒนาการออกแบบ และสนับสนุนการติดตั้งสถานีอัดประจุไฟฟ้า (EV Charging Station) เพื่อการขนส่งด้านพลังงานไฟฟ้า การส่งเสริมความรู้ด้านการใช้พลังงานทดแทนและการรักษาสิ่งแวดล้อมเพื่อความยั่งยืนควบคู่กับการสร้างจิตสำนึกและความรับผิดชอบต่อสิ่งแวดล้อมให้แก่บุคลากร ร่วมวิจัยและออกแบบระบบบริหารทรัพยากรมนุษย์ การบริหารดิจิทัล และการบริหารองค์กรด้วยเทคโนโลยีดิจิทัล เพื่อสร้างการเติบโตและความมั่นคงภายใต้ระบบจำหน่ายไฟฟ้าที่ทันสมัย มีประสิทธิภาพตามมาตรฐาน และอำนวยความสะดวกผู้ใช้ไฟฟ้าด้วยบริการที่สะดวก รวดเร็ว ตอบสนองการเปลี่ยนแปลงทางเทคโนโลยีด้านพลังงานไฟฟ้า (Disruptive Technology) โดยมีคณะผู้บริหาร พนักงาน กฟน. ธ.ก.ส. และคณะที่ปรึกษาโครงการเพิ่มประสิทธิภาพเชิงนิเวศเศรษฐกิจ (Eco-Efficiency) จากสำนักงานพัฒนาวิทยาศาสตร์และเทคโนโลยีแห่งชาติ (สวทช.) ร่วมเป็นสักขีพยาน เมื่อวันที่ 19 มีนาคม 2567 ณ ห้องโถงชั้น 2 อาคารทาวเวอร์ ธ.ก.ส. สำนักงานใหญ่ กรุงเทพฯ

ที่มา : https://www.thaigov.go.th/news/contents/details/80595