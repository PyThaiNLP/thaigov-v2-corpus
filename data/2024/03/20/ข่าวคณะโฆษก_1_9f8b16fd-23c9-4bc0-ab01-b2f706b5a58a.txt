รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลเดินหน้ายกระดับระบบสุขภาพ เปิดตัว Health Rider บริการจัดส่งยาถึงบ้าน อำนวยความสะดวกประชาชน พบผู้ป่วยพอใจสูงกว่าร้อยละ 99


วันพุธที่ 20 มีนาคม 2567
20/03/2567
พิมพ์
โฆษกรัฐบาลเผย รัฐบาลเดินหน้ายกระดับระบบสุขภาพ เปิดตัว Health Rider บริการจัดส่งยาถึงบ้าน อำนวยความสะดวกประชาชน พบผู้ป่วยพอใจสูงกว่าร้อยละ 99
โฆษกรัฐบาลเผย รัฐบาลเดินหน้ายกระดับระบบสุขภาพ เปิดตัว Health Rider บริการจัดส่งยาถึงบ้าน อำนวยความสะดวกประชาชน พบผู้ป่วยพอใจสูงกว่าร้อยละ 99
วันนี้ (20 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่ารัฐบาลโดยกระทรวงสาธารณสุขภายใต้การนำของนายแพทย์ชลน่าน ศรีแก้ว รัฐมนตรีว่าการกระทรวงสาธารณสุข ได้เปิดตัวโครงการ Health Rider หรือ อสม.ไรเดอร์ บริการจัดส่งยาถึงบ้านผู้ป่วยด้วยหน่วยเคลื่อนที่เร็วอย่างเป็นทางการแล้ว ซึ่งเป็นส่วนที่สนับสนุนตามนโยบายของนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโครงการ 30 บาท รักษาทุกที่ด้วยบัตรประชาชนใบเดียว เพื่ออำนวยความสะดวกให้ประชาชน ไม่ต้องเดินทางมารับยาถึงโรงพยาบาล ด้วยบริการจัดส่งยาและเวชภัณฑ์จำเป็นให้กับผู้ป่วยถึงบ้านฟรี ลดแออัด ลดรอคอย พร้อมให้คำแนะนำผ่านระบบเภสัชกรรมทางไกล โดยล่าสุดบริการ Health Rider ครอบคลุมแล้ว 32 จังหวัด จัดส่งยาแล้วกว่า 4 หมื่นออเดอร์ ผู้ป่วยพึงพอใจเรื่องความรวดเร็ว และลดการรอคอยยา สูงถึงกว่าร้อยละ 99
โฆษกประจำสำนักนายกรัฐมนตรี กล่าวว่า โครงการ Health Rider หรือ อสม.ไรเดอร์ เป็นหน่วยเคลื่อนที่เร็วบริการจัดส่งยาและเวชภัณฑ์จำเป็นให้กับผู้ป่วยถึงบ้านฟรี เหมาะสำหรับผู้ป่วย ที่ไม่สะดวกไปรับยาที่โรงพยาบาล หรือร้านขายยา ผู้ป่วยติดบ้าน ติดเตียง ช่วยอำนวยความสะดวกให้ทั้งผู้ป่วยและญาติ โดยผู้ป่วยจำเป็นต้องได้รับการประเมินแล้วว่าสามารถรับยาที่บ้านได้ โดยจะให้บริการระบบเภสัชกรรมทางไกล (Telepharmacy) ควบคู่ไปด้วย เพื่อยืนยันการรับยาและแนะนำวิธีการรับประทานยาให้กับผู้ป่วย ทำให้ช่วยลดความแออัด ลดการรอคอยลดความเสี่ยงการติดเชื้อที่โรงพยาบาล และลดค่าใช้จ่ายในการเดินทางมารับยาได้
นอกจากนี้ บริการ Health Rider ยังเป็นการช่วยสร้างรายได้ให้กับ อสม. และบุคลากรโรงพยาบาลได้อีกทางหนึ่ง ซึ่งที่ผ่านมาหลายจังหวัดมีการนำร่องการบริการดังกล่าวบ้างแล้ว เช่น จังหวัดน่าน ดำเนินการแล้ว 14 โรงพยาบาล มี อสม. และบุคลากรร่วมเป็น Health Rider 78 คน ให้บริการในระยะทางไม่เกิน 15 กิโลเมตร จากโรงพยาบาล ตั้งแต่ ธันวาคม 2566 - 14 มีนาคม 2567 จัดส่งยาไปแล้ว 2,976 ออเดอร์ ช่วยลดความแออัดหน้าห้องยาลงได้ ร้อยละ 14 ต่อวัน โดยข้อมูลล่าสุด ณ วันที่ 14 มีนาคม 2567 มีหน่วยบริการเข้าร่วมโครงการฯ แล้ว 184 แห่ง ใน 32 จังหวัด มี อสม. และบุคลากรสาธารณสุข เข้าร่วมโครงการฯ 1,414 คน มีการจัดส่งยารวม 44,174 ออเดอร์ ซึ่งจากผลสำรวจพบผู้ป่วยพึงพอใจเรื่องความรวดเร็วในการส่งยา ร้อยละ 99.2 ช่วยลดระยะเวลาในการรอคอยยา ร้อยละ 99.5 โดย อสม. และบุคลากรของโรงพยาบาลต้องขึ้นทะเบียน Provider ID ก่อน เพื่อให้มั่นใจว่าเป็นบุคลากรทางการแพทย์และสาธารณสุข ขณะที่ระบบการส่งยาจะมีบริษัทขนส่งภาคเอกชนเข้ามาร่วมด้วย
“นายกรัฐมนตรียกระดับพัฒนาระบบสาธารณสุขไทยให้มีประสิทธิภาพ เพื่อความเท่าเทียม และให้ประชาชนไทยทุกคนรับสิทธิในการเข้าถึงการบริการด้านสุขภาพอย่างถ้วนหน้า โดยมุ่งมั่นอำนวยความสะดวกในการบริการ ลดขั้นตอนความยุ่งยาก เพื่อคุณภาพชีวิตที่ดีของประชาชนไทย” นายชัย กล่าว

ที่มา : https://www.thaigov.go.th/news/contents/details/80583