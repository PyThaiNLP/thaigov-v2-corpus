รัฐบาลไทย-ข่าวทำเนียบรัฐบาล-นายกฯ เปิดงานแสดงสินค้าไลฟ์สไตล์และแฟชั่นของไทย “STYLE Bangkok 2024” เพิ่มขีดความสามารถผู้ประกอบการไทย ส่งเสริมสินค้าไทยก้าวเข้าสู่ตลาดโลก


วันพุธที่ 20 มีนาคม 2567
นายกฯ เปิดงานแสดงสินค้าไลฟ์สไตล์และแฟชั่นของไทย “STYLE Bangkok 2024” เพิ่มขีดความสามารถผู้ประกอบการไทย ส่งเสริมสินค้าไทยก้าวเข้าสู่ตลาดโลก
นายกฯ เปิดงานแสดงสินค้าไลฟ์สไตล์และแฟชั่นของไทย “STYLE Bangkok 2024” เพิ่มขีดความสามารถผู้ประกอบการไทย ส่งเสริมสินค้าไทยก้าวเข้าสู่ตลาดโลก
วันนี้ (20 มีนาคม 2567) เวลา 10.00 น. ณ ฮอลล์ 4 ชั้น G ศูนย์การประชุมแห่งชาติสิริกิติ์ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานพิธีเปิดงานแสดงสินค้าไลฟ์สไตล์และแฟชั่นของไทย “STYLE Bangkok 2024” พร้อมด้วย นายอนุทิน ชาญวีรกูล รองนายกรัฐมนตรีและรัฐมนตรีช่วยว่าการกระทรวงมหาดไทย นายนภินทร ศรีสรรพางค์ รัฐมนตรีช่วยว่าการกระทรวงพาณิชย์ นายกีรติ รัชโน ปลัดกระทรวงพาณิชย์ นายสุทธิพงษ์ จุลเจริญ ปลัดกระทรวงมหาดไทย และนายภูสิต รัตนกุล เสรีเริงฤทธิ์ อธิบดีกรมส่งเสริมการค้าระหว่างประเทศ กระทรวงพาณิชย์ และภาคเอกชนต่าง ๆ เข้าร่วมงาน โดยนายชัย วัชรงค์ โฆษกประจำสำนักนายกรัฐมนตรี กล่าวสรุปสาระสำคัญ ดังนี้
นายกรัฐมนตรีกล่าวต้อนรับและยินดีที่ได้พบบริษัทต่าง ๆ ที่เข้าร่วมงาน ทั้งจากประเทศไทยและต่างประเทศ ซึ่งไม่เพียงทำให้งานนี้พิเศษยิ่งขึ้น แต่ยังช่วยกระชับความสัมพันธ์ทางการค้าระหว่างกันอีกด้วย และสำหรับแขกต่างชาติทุกท่าน ยินดีต้อนรับสู่ประเทศไทย ดินแดนแห่งความหลากหลายและความคิดสร้างสรรค์ ซึ่งการมาเยือนของทุกท่าน เป็นเครื่องพิสูจน์ถึงความสำคัญของงาน STYLE Bangkok ต่อผู้ชมทั่วโลก โดยงาน STYLE Bangkok ดำเนินการจัดงานเป็นครั้งที่ 7 แล้ว ซึ่งถือเป็นเวทีระดับนานาชาติที่ใหญ่ที่สุดในภูมิภาคสำหรับสินค้าไลฟ์สไตล์ แฟชั่น และงานฝีมือท้องถิ่น
นอกจากนี้ ยังเป็นแหล่งหลอมรวมความคิดสร้างสรรค์และการออกแบบ เป็นข้อพิสูจน์ถึงจิตวิญญาณแห่งนวัตกรรมและพลังที่มีศักยภาพของไทย โดยสินค้าไลฟ์สไตล์และแฟชั่นของไทยเป็นส่วนสำคัญทางเศรษฐกิจไทย ซึ่งมี SMEs คิดเป็นสัดส่วนมากกว่า 90% ของภาพรวมทั้งหมด ก่อให้เกิดการจ้างงานแก่ผู้คนมากกว่า 2 ล้านคนทั่วประเทศ ผลิตภัณฑ์เหล่านี้มีชื่อเสียงในด้านการออกแบบที่โดดเด่น คุณภาพที่เหนือกว่า พร้อมด้วยนวัตกรรมและวัสดุที่ยั่งยืน สะท้อนให้เห็นถึงความมุ่งมั่นของผู้ประกอบการชาวไทยที่ไม่เคยหยุดที่จะตอบสนองต่อเทรนด์ของโลกที่เปลี่ยนแปลงตลอดเวลา โดยงาน STYLE Bangkok จะทำหน้าที่เป็นจุดเริ่มต้นสำหรับ SMEs ผู้ประกอบการหน้าใหม่ ช่างฝีมือท้องถิ่น และนักออกแบบ เพื่อเพิ่มขีดความสามารถให้พวกเขาก้าวเข้าสู่ตลาดโลกอย่างมั่นใจ ตอกย้ำความมุ่งมั่นของรัฐบาลที่มุ่งส่งเสริมการพัฒนาเศรษฐกิจและสังคมที่ครอบคลุมและยั่งยืน ซึ่งเป็นรากฐานสำคัญตามวาระแห่งชาติที่ได้ตั้งเป้าหมายไว้
นายกรัฐมนตรีหวังว่าจะเป็นโอกาสให้ทุกท่านได้เยี่ยมชมนิทรรศการและกิจกรรมในงาน STYLE Bangkok 2024 และหนึ่งในนั้นคือศาลา "Pha Thai Sai Hai Sanook" (ผ้าไทยใส่ให้สนุก) ซึ่งเป็นโครงการในพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งมุ่งหวังส่งเสริมความยั่งยืนและยกระดับคุณภาพชีวิตของคนไทยทุกคน
ทั้งนี้ เพื่อให้สอดคล้องกับพระดำริในการยกระดับความเป็นอยู่ของช่างทอผ้าในชนบท นายกรัฐมนตรีแสดงความยินดีกับการลงนามข้อตกลงความร่วมมือ (MoU) 2 ฉบับ 1. ระหว่างกรมส่งเสริมการค้าระหว่างประเทศ กระทรวงพาณิชย์ และกรมการพัฒนาชุมชน กระทรวงมหาดไทย และ 2. ระหว่าง บริษัท บางจาก คอร์ปอเรชั่น จำกัด (มหาชน) และวิชชาลัยผ้าทอ จ.หนองบัวลำภู (ศูนย์การเรียนรู้ออกแบบขวัญตา) ซึ่งความร่วมมือเหล่านี้ตอกย้ำความมุ่งมั่นของรัฐบาลในการสนับสนุนผู้ประกอบการในท้องถิ่น และผลักดันโครงการริเริ่มการพัฒนาที่ยั่งยืนในประเทศ
ในโอกาสนี้ นายกรัฐมนตรีอวยพรให้ผู้เข้าร่วมงานทุกคนประสบความสำเร็จ ขอให้เราร่วมกันเฉลิมฉลองและสานต่อความสร้างสรรค์ ความร่วมมือ และความยั่งยืน
อนึ่ง งาน STYLE Bangkok 2024 จัดขึ้นระหว่างวันที่ 20 – 24 มีนาคม 2567 ณ Hall 1-4 ชั้น G ศูนย์การประชุมแห่งชาติสิริกิติ์ เป็นงานแสดงสินค้าไลฟ์สไตล์และแฟชั่นของไทยระดับนานาชาติสำหรับผู้ผลิตและส่งออก จากความร่วมมือของกรมส่งเสริมการค้าระหว่างประเทศ กระทรวงพาณิชย์ และสภาหอการค้าแห่งประเทศไทย โดยภายในงานแบ่งเป็นกลุ่มผู้ประกอบการไทย 399 ราย และต่างชาติ 101 ราย พร้อมโซนจัดแสดงสินค้าภายในงาน เช่น นิทรรศการส่งเสริมผลิตภัณฑ์ผ้าไทย กลุ่มคูหาผู้ประกอบการ The New Faces จัดแสดงสินค้าจากผู้ประกอบการหน้าใหม่ SMEs และนักออกแบบ และ CREATIVE STUDIO พื้นที่ให้บริการธุรกิจด้านการออกแบบ (Design Service) ในสาขาต่าง ๆ ซึ่งจะเป็นพื้นที่สำคัญในการนำเสนอผลงานที่มีนวัตกรรม ความคิดสร้างสรรค์ เพื่อสร้างมูลค่าเพิ่มให้กับสินค้าที่คำนึงถึงความรับผิดชอบต่อสิ่งแวดล้อม มุ่งสู่การทำการตลาดแบบยั่งยืน

ที่มา : https://www.thaigov.go.th/news/contents/details/80596