รัฐบาลไทย-ข่าวทำเนียบรัฐบาล-บขส. มอบของขวัญเทศกาลสงกรานต์ จองตั๋ว “ไปก่อน - กลับทีหลัง” รับส่วนลดค่าโดยสาร 20% เฉพาะจองผ่านช่องทางออนไลน์ และเดินทางระหว่างวันที่ 2 - 4 และ 22 – 24 เมษายนนี้ เท่านั้น


วันพุธที่ 20 มีนาคม 2567
บขส. มอบของขวัญเทศกาลสงกรานต์ จองตั๋ว “ไปก่อน - กลับทีหลัง” รับส่วนลดค่าโดยสาร 20% เฉพาะจองผ่านช่องทางออนไลน์ และเดินทางระหว่างวันที่ 2 - 4 และ 22 – 24 เมษายนนี้ เท่านั้น
....
วันนี้ (20 มีนาคม 2567) นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า ในช่วงเทศกาลสงกรานต์ 2567 ที่จะถึงนี้ บขส. ได้จัดโปรโมชันพิเศษ “ไปก่อน - กลับทีหลัง” สนับสนุนนโยบายของกระทรวงคมนาคมในการลดความหนาแน่นในการเดินทางกลับภูมิลำเนาในช่วงเทศกาลสงกรานต์ของประชาชน โดยมอบส่วนลดค่าโดยสาร 20% (ไม่รวมค่าธรรมเนียม) ให้กับผู้โดยสารที่ซื้อตั๋วโดยสารผ่านช่องทางออนไลน์ Application : E-Ticket Website : https://tcl99web.transport.co.th เดินทางระหว่างวันที่ 2 - 4 และ 22 - 24 เมษายน 2567 ทุกเส้นทางภายในประเทศ และสำหรับผู้โดยสารที่เป็นสมาชิก บขส.Card เมื่อซื้อตั๋วโดยสารผ่านช่องทางออนไลน์ เดินทางในเดือนเมษายน 2567 รับเพิ่มทันทีคะแนนสะสมคูณ 2
รักษาการแทนกรรมการผู้จัดการใหญ่ บขส. กล่าวด้วยว่า บขส. ได้พัฒนาช่องทางการจองตั๋วโดยสาร โดยผู้โดยสารสามารถจองตั๋วโดยสาร บขส. ได้ล่วงหน้า 365 วัน ผ่านช่องทางออนไลน์ Application : E-Ticket Website : https://tcl99web.transport.co.th และช่องจำหน่ายตั๋วของ บขส. ทั่วประเทศ ซึ่งนอกจากเป็นการ อำนวยความสะดวกให้สามารถจองตั๋วโดยสารได้สะดวกยิ่งขึ้นแล้ว ยังช่วยส่งเสริมให้ประชาชนสามารถวางแผน การเดินทางได้ล่วงหน้าด้วย
อย่างไรก็ดี สำหรับผู้โดยสารที่ต้องการเดินทางในช่วงเทศกาลสงกรานต์นี้ สามารถจองตั๋วโดยสารล่วงหน้าของ บขส. ได้ จากข้อมูลล่าสุดมียอดการจองตั๋วล่วงหน้าไปแล้วกว่า 75% ผู้โดยสารที่จะเดินทางขอให้ตรวจสอบข้อมูลที่ระบุบนตั๋วโดยสาร เช่น เส้นทาง จุดขึ้นรถ เวลารถออก ในปีนี้ บขส. จะนำรถโดยสารที่ผู้โดยสารจองตั๋วล่วงหน้าเส้นทางภาคเหนือ และภาคตะวันออกเฉียงเหนือ และภาคตะวันออก (ขาออก) ทุกมาตรฐาน เดินทางระหว่างวันที่ 9 - 11 เมษายน 2567 เที่ยวเวลาตั้งแต่ 18.00 - 22.00 น. ของทุกวันไปออกที่ประตู 2 สถานีกลางกรุงเทพอภิวัฒน์ เพื่อช่วยลดความแออัดในการเดินทางมายังสถานีขนส่งหมอชิต 2 ทั้งนี้ สามารถสอบถามข้อมูลเพิ่มเติมได้ที่จุดประชาสัมพันธ์ ชั้น 1 และ ชั้น 3 หากพบปัญหาในการเดินทาง แจ้งได้ที่กองคุ้มครองผู้โดยสาร โทร. 0 2537 8443 และ 0 2936 2834 หรือ Call Center โทร. 1490 เรียก บขส.

ที่มา : https://www.thaigov.go.th/news/contents/details/80621