รัฐบาลไทย-ข่าวทำเนียบรัฐบาล-การตรวจเยี่ยมโครงการราชทัณฑ์ปันสุขฯ ณ จังหวัดนราธิวาส


วันพุธที่ 20 มีนาคม 2567
20/03/2567
พิมพ์
การตรวจเยี่ยมโครงการราชทัณฑ์ปันสุขฯ ณ จังหวัดนราธิวาส
การตรวจเยี่ยมโครงการราชทัณฑ์ปันสุขฯ ณ จังหวัดนราธิวาส
วันที่ ๑๙ มีนาคม ๒๕๖๗ เวลา ๑๓.๐๐ น. พลอากาศเอก สมคิด สุขบาง กรรมการมูลนิธิราชทัณฑ์ปันสุขทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม ได้เดินทางไปยังเรือนจำจังหวัดนราธิวาส เพื่อประชุมติดตามการดำเนินงานตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส นายวินัย หมวกมณี ผู้บัญชาการเรือนจำจังหวัดนราธิวาส และข้าราชการเจ้าหน้าที่ ให้การต้อนรับ
ผู้บัญชาการเรือนจำจังหวัดนราธิวาส รายงานข้อมูลผลการดำเนินงานผลการดำเนินงานใน ๗ ด้าน โดยเรือนจำจังหวัดนราธิวาสเพิ่งย้ายสถานที่เมื่อปี ๒๕๖๔ และมีผู้ต้องขัง จำนวน ๓,๑๖๘ คน (ชาย ๒,๖๓๔, หญิง ๕๓๔ คน) และมีโรงพยาบาลนราธิวาสราชนครินทร์เป็นโรงพยาบาลแม่ข่าย และมีแพทย์จากโรงพยาบาลจุฬาภรณ์ ซึ่งเป็นแพทย์ทั่วไปมาช่วยตรวจเป็นครั้งคราว
พลอากาศเอก สมคิดฯ กล่าวว่า เป็นสิ่งที่ดีที่พยายามดึงโรงพยาบาลอื่น ๆ มาช่วยแม้จะเป็นครั้งคราวก็ตาม เพราะเป็นไปตามแนวทางที่สมเด็จพระเจ้าลูกเธอเจ้าฟ้าพัชรกิติยาภา เคยพระราชทานไว้ นอกจากนี้ กล่าวชื่นชมโรงพยาบาลแม่ข่ายที่เข้ามาตรวจผู้ต้องขังสม่ำเสมอ โดยมีการตรวจ Telemedicine ๑ ครั้งต่อสัปดาห์, ตรวจ Teleskin ๑ ครั้งต่อเดือน, การตรวจคัดกรองตาในกลุ่มผู้สูงอายุ, มีการตรวจโดยจิตแพทย์เดือนละ ๑ ครั้ง และตรวจทาง Telepsychiatry ๑ เดือนต่อครั้ง
จากนั้น ได้เข้าตรวจเยี่ยมภายในแดนต่าง ๆ ของเรือนจำจังหวัดนราธิวาส เช่น แดนสูทกรรม ซึ่งได้รับการตรวจสารปนเปื้อนในอาหาร และภาชนะบรรจุอาหารทุก ๓ เดือน และอาหารได้รับมาตรฐานฮาลาลในภาพรวม
พลอากาศเอก สมคิดฯ กล่าวว่า จากที่เรือนจำมีผู้ต้องขัง ๓,๐๐๐ คนเศษ และสามารถจัดการตามที่ได้ไปเดินตรวจเยี่ยมในแดนสูทกรรม ทั้งท่อระบายน้ำภายใน การบำบัดน้ำเสีย การรับประทานอาหาร และมาตรฐานอาหารฮาลาลก็อยู่ในระดับที่พอใจ แต่ขอฝากเรื่องน้ำอุปโภคที่จะต้องรีบแก้ไข
ต่อมาได้ตรวจเยี่ยมแดนพยาบาล ซึ่งเรือนจำจังหวัดนราธิวาสมีพยาบาล ๕ คน นักจิตวิทยา ๑ คน มี อสรจ. รวม ๑๑๗ คน (ชาย ๙๙, หญิง ๑๘ คน), มีมุมสุขภาพราชทัณฑ์ปันสุขฯ ที่แดนพยาบาลและแดนอื่น ๆ อีก ๗ จุด และเยี่ยมห้องทันตกรรม, การใช้ Telemedicine และมอบของเยี่ยมให้กับผู้ต้องขังป่วย ๕ ราย และพลอากาศเอก สมคิดฯ พูดคุยกับผู้ต้องขังให้ทราบถึงพระมหากรุณาธิคุณในพระบาทสมเด็จพระเจ้าอยู่หัว พระราชินี และสมเด็จพระเจ้าลูกเธอเจ้าฟ้าพัชรกิติยาภาฯ ที่ทรงช่วยหลือผู้ต้องขังในเรื่องความเจ็บป่วยผ่านโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์
นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม กล่าวเพิ่มเติมว่า ขอให้ทุกคนคิดว่า การอยู่ที่เรือนจำไม่ใช่การลงโทษ แต่เป็นการได้มีโอกาสมาไตร่ตรองตนเอง พวกเราเป็นมุสลิมเป็นส่วนใหญ่ ต้องเข้าใจว่า พระเจ้าไม่ได้ลงโทษพวกเรา แต่ท่านต้องการทดสอบพวกเราและเดือนนี้เป็นเดือนพิเศษ ดังนั้น ขอให้เราขอพระเจ้าให้ทรงชี้ทางที่เที่ยงตรง ทางที่ถูกต้องให้พวกเรา และขอให้ศึกษาคัมภีร์อัลกุระอ่านระหว่างที่อยู่ในเรือนจำ
นอกจากนี้ พลอากาศเอก สมคิด สุขบาง กรรมการมูลนิธิราชทัณฑ์ปันสุขฯ พร้อมด้วยคณะ ได้เดินทางไปยังโรงพยาบาลนราธิวาสราชนครินทร์ ซึ่งเป็นโรงพยาบาลแม่ข่าย เพื่อให้กำลังใจแพทย์และพยาบาล จากนั้นได้ตรวจเยี่ยมชมการให้บริการด้านสาธารณสุขแก่ผู้ต้องขังผ่านทางเทคโนโลยีและการสื่อสารแบบ Video conference ณ คลินิกโทรเวช (Telemedicine  Clinic) อาคารเฉลิมราชย์ชั้น ๑ เยี่ยมชมห้องตรวจสำหรับผู้ต้องขัง ณ ห้องปันสุข คลินิกศัลยกรรมกระดูก เยี่ยมชมห้องพักผู้ป่วยใน สำหรับผู้ต้องขัง ณ หอผู้ป่วย Semi ICU อาคารกัญญารักษ์ ชั้น ๓ สำหรับรักษาผู้ต้องขังป่วย แยกออกจากผู้ป่วยทั่วไป เพื่อเป็นการพิทักษ์สิทธิ์ผู้ป่วยและด้านความความปลอดภัย  ปัจจุบันมีผู้ต้องขังป่วยกำลังรักษา จำนวน ๓ คน ซึ่งป่วยด้วยโรคหลอดเลือดสมองตีบ โรคนิ่ว และมีความผิดปกติทางสายตา สำหรับโรงพยาบาลนราธิวาสราชนครินทร์ สังกัดกระทรวงสาธารณสุข เป็นโรงพยาบาลศูนย์ตติยภูมิระดับต้น ขนาด ๔๐๐ เตียง โดยดำเนินงานร่วมกับคณะแพทยศาสตร์ มหาวิทยาลัยนราธิวาสราชนครินทร์

ที่มา : https://www.thaigov.go.th/news/contents/details/80582