รัฐบาลไทย-ข่าวทำเนียบรัฐบาล-รมว.ยุติธรรม พร้อมด้วย รมว.กลาโหม ลงพื้นที่ตรวจราชการ จ.พะเยา เยี่ยมสถานฟื้นฟูสมรรถภาพผู้เสพยาเสพติด มณฑลทหารบกที่ ๓๔ 


วันพุธที่ 20 มีนาคม 2567
20/03/2567
พิมพ์
รมว.ยุติธรรม พร้อมด้วย รมว.กลาโหม ลงพื้นที่ตรวจราชการ จ.พะเยา เยี่ยมสถานฟื้นฟูสมรรถภาพผู้เสพยาเสพติด มณฑลทหารบกที่ ๓๔
รมว.ยุติธรรม พร้อมด้วย รมว.กลาโหม ลงพื้นที่ตรวจราชการ จ.พะเยา เยี่ยมสถานฟื้นฟูสมรรถภาพผู้เสพยาเสพติด มณฑลทหารบกที่ ๓๔ ขอบคุณกระทรวงกลาโหม ส่งกำลังพลและยุทโธปกรณ์ ช่วยกระทรวงยุติธรรม ร่วมแก้ปัญหายาเสพติด
ในวันจันทร์ที่ ๑๘ มีนาคม ๒๕๖๗  เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสุทิน คลังแสง รัฐมนตรีว่าการกระทรวงกลาโหม และนายนิยม เติมศรีสุข  ผู้ช่วยรัฐมนตรีประจำกระทรวงยุติธรรม พร้อมคณะ ตรวจเยี่ยมสถานฟื้นฟูสมรรถภาพผู้เสพยาเสพติด มณฑลทหารบกที่ ๓๔ ตำบลท่าวังทอง อำเภอเมือง จังหวัดพะเยา
พันตำรวจเอก​ ทวี สอดส่อง รัฐมนตรีว่าการกระทรวงยุติธรรม รับฟังการบรรยายสรุปสถานการณ์ยาเสพติดภายในพื้นที่จังหวัดพะเยา จากเจ้าหน้าที่สาธารณสุข มทบ. ๓๔ และกองอาสารักษาดินแดน (อส.) พร้อมตรวจเยี่ยมศูนย์บำบัดฟื้นฟูผู้ติดยาเสพติด มทบ. ๓๔ ตรวจเยี่ยม รพ.ค่ายขุนเจืองธรรมิกราช และการดูแลสวัสดิการกำลังพลชั้นผู้น้อยบริเวณบ้านพักกำลังพล มทบ. ๓๔
สำหรับ มทบ. ๓๔ ซึ่งใช้เป็นที่ตั้งสถานฟื้นฟูสมรรถภาพพลเมือง กรมการปกครอง กองร้อยอาสารักษาดินแดนจังหวัดพะเยา ที่ ๒ และมีพื้นที่ควบคุมเฉพาะผู้เข้ารับการบำบัดยาเสพติด โดยมีหลักสูตรใช้ฝึก ๓ กระบวนการ ได้แก่ ๑) กระบวนการกลุ่มหรือกระบวนการชุมชนบำบัด ๒) กระบวนการให้ความรู้ด้านสุขภาพ ทั้งร่างกาย และสุขภาพจิต การสร้างความผ่อนคลายการเล่นกีฬา การดูหนัง ฟังเพลง และ ๓) กระบวนการสร้างงานสร้างอาชีพ เช่น ส่งเสริมการปลูกผัก สอนตัดผม สอนทำไม้กวาดทางมะพร้าว การทำปุ๋ยหมัก ขณะที่ระเบียบปฏิบัติสถานฟื้นฟูประจำวันนั้น ผู้เข้ารับการบำบัดจะตื่นตั้งแต่ เวลา ๐๕.๓๐ น. เพื่อทำภารกิจส่วนตัว ออกกำลังกายในช่วงเช้า และในช่วงบ่ายจะมีกิจกรรมกลุ่มสัมพันธ์ และกิจกรรมบำบัดจนถึงช่วงบ่าย ก่อนออกกำลังกาย และเข้านอนในเวลา ๒๑.๐๐ น.
รัฐมนตรีว่าการกระทรวงยุติธรรม ให้สัมภาษณ์สื่อมวลชน ว่า นายกรัฐมนตรีสั่งการเพิ่มกระบวนการใหม่ โดยการกำหนดพื้นที่ให้เป็นศูนย์บัญชาการสกัดกั้นป้องกันและปราบปรามยาเสพติด สารตั้งต้นและเคมีภัณฑ์ โดยเฉพาะในพื้นที่จังหวัดเชียงใหม่เชียงราย ตั้งแต่เดือนธันวาคม ๒๕๖๖ ที่ผ่านมา สามารถจับกุมยาเสพติดได้ถึง ๗๐ ล้านเม็ด ขณะที่จังหวัดพะเยา กลายเป็นจังหวัดที่กลุ่มผู้ขนยาเสพติดหลบหนีการจับกุม แต่ก็สามารถตรวจยึดจับกุมได้ถึง ๑๑ ล้านเม็ด และจะมีการปรับยุทธวิธีเพิ่มเติมอีก ขณะที่ขบวนการขนยาเสพติดส่วนใหญ่มาจากนอกประเทศ โดยเฉพาะจากสามเหลี่ยมทองคำ และชนกลุ่มน้อยที่ต้องการใช้เงิน จึงผลิตยาเสพติดมาขาย ดังนั้น ประเทศไทยจึงใช้มาตรการสกัดการเข้ามา ป้องกัน และเพิ่มเติมที่จังหวัดพะเยา รวมถึงแนวทางการป้องกันตามแนวชายแดนทางทะเล ด้วยที่ต้องขอความร่วมมือจากกระทรวงกลาโหมให้ส่งกำลังพล และยุทโธปกรณ์เข้ามาสนับสนุน
ต่อจากนั้น ในเวลา ๑๕.๐๐ น. รัฐมนตรีว่าการกระทรวงยุติธรรม และคณะ เดินทางมายังอาคารบูรณาการกระทรวงยุติธรรม เพื่อประชุมร่วมกับหัวหน้าหน่วยงานในสังกัดกระทรวงยุติธรรมในพื้นที่จังหวัดพะเยา ณ ห้องประชุมชั้น ๒ อาคารบูรณาการกระทรวงยุติธรรม อำเภอเมือง จังหวัดพะเยา

ที่มา : https://www.thaigov.go.th/news/contents/details/80613