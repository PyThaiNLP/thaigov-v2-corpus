รัฐบาลไทย-ข่าวทำเนียบรัฐบาล-พ่อเมืองปากน้ำโพ สั่งฝ่ายปกครองบูรณาการร่วมหน่วยงานความมั่นคง บุกจับร้านขายบุหรี่ไฟฟ้ากลางเมืองข้างสถานีขนส่ง เน้นย้ำเดินหน้า Re X-Ray ปราบปรามสิ่งผิดกฎหมายอย่างจริงจังและต่อเนื่อง


วันพุธที่ 20 มีนาคม 2567
20/03/2567
พิมพ์
พ่อเมืองปากน้ำโพ สั่งฝ่ายปกครองบูรณาการร่วมหน่วยงานความมั่นคง บุกจับร้านขายบุหรี่ไฟฟ้ากลางเมืองข้างสถานีขนส่ง เน้นย้ำเดินหน้า Re X-Ray ปราบปรามสิ่งผิดกฎหมายอย่างจริงจังและต่อเนื่อง
พ่อเมืองปากน้ำโพ สั่งฝ่ายปกครองบูรณาการร่วมหน่วยงานความมั่นคง บุกจับร้านขายบุหรี่ไฟฟ้ากลางเมืองข้างสถานีขนส่ง เน้นย้ำ เดินหน้า Re X-Ray ปราบปรามสิ่งผิดกฎหมายอย่างจริงจังและต่อเนื่อง หากพี่น้องประชาชนพบเบาะแส แจ้งสายด่วนศูนย์ดำรงธรรม 1567 ทันที
วันนี้ (20 มี.ค. 67) นายทวี เสริมภักดีกุล ผู้ว่าราชการจังหวัดนครสวรรค์ เปิดเผยว่า จังหวัดนครสวรรค์ได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด โดยล่าสุดตนได้มอบหมายให้ชุดปฏิบัติการพิเศษฝ่ายปกครองจังหวัดนครสวรรค์ นำโดยนายสุวัฒน์ จันทร์สุข ปลัดจังหวัดนครสวรรค์ และนายสุรเชษฐ์ สุขเกษม ป้องกันจังหวัดนครสวรรค์ บูรณาการร่วมกับหน่วยงานความมั่นคงที่เกี่ยวข้อง ลงพื้นที่ตรวจสอบการลักลอบจำหน่ายบุหรี่ไฟฟ้า บริเวณสถานีขนส่งผู้โดยสารจังหวัดนครสวรรค์
“จากการลงพื้นที่เข้าตรวจสอบของเจ้าหน้าที่ ทำให้สามารถจับกุมผู้ต้องหาที่ลักลอบจำหน่ายบุหรี่ไฟฟ้าได้จำนวน 1 ราย พร้อมของกลาง ประกอบด้วย 1. หัวพอตบุหรี่ไฟฟ้าแบบใช้แล้วทิ้ง จำนวน 1,050 ชิ้น 2.เครื่องบุหรี่ไฟฟ้าแบบใช้แล้วทิ้ง จำนวน 481 ชิ้น 3. อุปกรณ์เสริมบุหรี่ไฟฟ้า จำนวน 364 ชิ้น และ 4. น้ำยาชนิดเติมบุหรี่ไฟฟ้า จำนวน 245 ขวด โดยการเข้าจับกุมในครั้งนี้เจ้าหน้าที่ใช้วิธีการล่อซื้อ ที่อาคารแห่งหนึ่ง หมู่ที่ 6 ตำบลนครสวรรค์ตก อำเภอเมืองนครสวรรค์ จังหวัดนครสวรรค์ (บริเวณสถานีขนส่งผู้โดยสารจังหวัดนครสวรรค์) เบื้องต้นเจ้าหน้าที่ได้แจ้งข้อกล่าวหา ดังนี้ 1. ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของที่ไม่ผ่านพิธีการทางศุลกากร ตามพระราชบัญญัติศุลกากร พ.ศ. 2560 2. ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภคที่ 9/2558 ตามพระราชบัญญัติคุ้มครองผู้บริโภค ทั้งนี้ เจ้าหน้าที่ชุดจับกุมได้ควบคุมตัวผู้ต้องหาพร้อมของกลางมาทำบันทึกจับกุม ณ ที่ว่าการอำเภอเมืองนครสวรรค์ แล้วจึงนำตัวผู้ต้องหาพร้อมของกลางส่งพนักงานสอบสวน สภ.เมืองนครสวรรค์ ดำเนินคดีตามกฎหมายต่อไป” นายทวีฯ กล่าว
นายทวี เสริมภักดีกุล ผู้ว่าราชการจังหวัดนครสวรรค์ กล่าวในช่วงท้ายว่า จังหวัดนครสวรรค์มีความมุ่งมั่นในการขับเคลื่อนนโยบายของกระทรวงมหาดไทยในการจัดระเบียบสังคม เพื่อขจัดยาเสพติดรวมถึงสิ่งผิดกฎหมายอื่น ๆ โดยเฉพาะบุหรี่ไฟฟ้า อย่างต่อเนื่องและจริงจัง โดยเฉพาะการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดนครสวรรค์ได้บูรณาการทุกภาคส่วนเพื่อเพิ่มความเข้มข้นในการเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ โดยขอความร่วมมือจากพี่น้องประชาชน หากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80631