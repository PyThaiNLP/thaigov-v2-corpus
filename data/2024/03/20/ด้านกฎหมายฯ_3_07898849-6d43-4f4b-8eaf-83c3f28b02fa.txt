รัฐบาลไทย-ข่าวทำเนียบรัฐบาล-รมว.ยุติธรรม ลงพื้นที่ตรวจราชการ จ.เชียงราย เร่งให้ความช่วยเหลือบุคคลที่มีปัญหาสถานะ และเยียวยาเหยื่ออาชญากรรม  


วันพุธที่ 20 มีนาคม 2567
20/03/2567
พิมพ์
รมว.ยุติธรรม ลงพื้นที่ตรวจราชการ จ.เชียงราย เร่งให้ความช่วยเหลือบุคคลที่มีปัญหาสถานะ และเยียวยาเหยื่ออาชญากรรม
รมว.ยุติธรรม ลงพื้นที่ตรวจราชการ จ.เชียงราย เร่งให้ความช่วยเหลือบุคคลที่มีปัญหาสถานะ และเยียวยาเหยื่ออาชญากรรม
ในวันจันทร์ที่ ๑๘ มีนาคม ๒๕๖๗ เวลา ๑๐.๓๐ น. ณ ที่ว่าการอำเภอเชียงแสน จังหวัดเชียงราย พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีมอบบัตรประจำตัวประชาชนให้แก่ผู้แทนกลุ่มบุคคลที่ได้รับสัญชาติไทยจากการตรวจพิสูจน์สารพันธุกรรม (DNA) จากสถาบันนิติวิทยาศาสตร์ จำนวน ๑๐ ราย และผู้แทนเด็กนักเรียนที่มีเลขประจำตัวขึ้นด้วยอักษร G ซึ่งได้รับการพิจารณาสถานะบุคคลเป็นเลข ๐ ผ่านโครงการนำร่อง จำนวน ๖๖ ราย รวมถึงได้มอบเงินเยียวยาเหยื่ออาชญากรรมตามพระราชบัญญัติค่าตอบแทนผู้เสียหายและค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติมฉบับที่ ๒ (พ.ศ.๒๕๕๙) จำนวน ๕ ราย และยังได้ตรวจเยี่ยมการบูรณาการแก้ไขปัญหาสถานะบุคคลและสัญชาติ ระหว่างหน่วยงานภาครัฐ และภาคประชาสังคม อาทิ การตรวจสอบและคัดกรองข้อมูลบุคคล การพิจารณาสถานะและสัญชาติ และการถ่ายภาพเพื่อทำบัตรประชาชน เป็นต้น โดยมี นายยู่สิน จินตภากร ผู้ช่วยรัฐมนตรีประจำกระทรวงยุติธรรม นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน นางสุจิตรา แก้วไกร รองอธิบดีกรมคุ้มครองสิทธิและเสรีภาพ ร้อยตำรวจเอก วิษณุ ฉิมตระกูล รองอธิบดีกรมสอบสวนคดีพิเศษ ผู้ช่วยศาสตราจารย์วรวีร์ ไวยวุฒิ รองผู้อำนวยการสถาบันนิติวิทยาศาสตร์ พร้อมผู้บริหารจากหน่วยงานที่เกี่ยวข้อง เข้าร่วม
ทั้งนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้กล่าวเน้นย้ำความสำคัญของการคืนสิทธิ สถานะ และศักดิ์ศรีความเป็นมนุษย์ให้กับทุกคน เพื่อให้สามารถเข้าถึงสิทธิมนุษยชนและสวัสดิการพื้นฐาน เช่น การศึกษา การรักษาพยาบาล ฯลฯ โดยตัวอย่างความสำเร็จของกิจกรรมในวันนี้เป็นการสะท้อนการบูรณาการความร่วมมือของทุกฝ่ายในการแก้ปัญหาสิทธิและสถานะบุคคล ซึ่งเป็นเรื่องที่ต้องดำเนินการอย่างต่อเนื่อง เนื่องจากยังมีบุคคลที่มีปัญหาสิทธิและสถานะอีกเป็นจำนวนมาก โดยเฉพาะในพื้นที่จังหวัดเชียงราย ซึ่งมีความหลากหลายทางพหุวัฒนธรรม จึงควรใช้ความหลากหลายให้เป็นประโยชน์กับการพัฒนาศักยภาพประชาชน การค้าการลงทุน การท่องเที่ยว ตลอดจนพัฒนาให้เป็นพื้นที่ยุทธศาสตร์ต่อไป
นอกจากนี้ ยังมีการมอบเงินเยียวยาแก่ผู้เสียหายที่ตกเป็นเหยื่อในคดีอาญา โดยเฉพาะอย่างยิ่งกรณีครูเข้าเวร แล้วถูกทำร้าย ซึ่งเป็นข่าวที่ปรากฏต่อสาธารณชน จึงอยากสื่อสารให้สังคมรับรู้ว่า ปัจจุบัน นายเศรษฐา ทวีสิน นายกรัฐมนตรีได้สั่งการให้ยกเลิกการเข้าเวรของครูแล้ว เพื่อให้ครูมีเวลาพักผ่อน และทำหน้าที่สอนหนังสือโดยไม่ต้องถูกทำร้าย
ในโอกาสนี้ รัฐมนตรีว่าการกระทรวงยุติธรรม ได้แสดงความยินดีกับทุกคนและทุกครอบครัวที่ได้รับบัตรประจำตัวประชาชน และเน้นย้ำว่า “ด้วยความเชื่อมั่นของรัฐบาล ที่ต้องการยกระดับความเข้มแข็งของหลักนิติธรรม ความโปร่งใส และศักดิ์ศรีความเป็นมนุษย์ ตลอดจนการสร้างคุณภาพชีวิตที่ดี และนำความสุขมาสู่ประชาชน รัฐบาลจึงให้ความสำคัญกับการสร้างคนคุณภาพซึ่งจะเป็นกำลังสำคัญที่สุดในการพัฒนาประเทศต่อไป“
ต่อจากนั้น รัฐมนตรีว่าการกระทรวงยุติธรรม และคณะ ยังได้เดินทางไปที่ศาลาร่วมใจ วัดปงสนุก ตำบลเวียง อำเภอเชียงแสน จังหวัดเชียงราย ที่ปรับเป็นห้องทะเบียนเคลื่อนที่ หรือ Mobile Registration Unit เพื่อให้พระและสามเณรในพื้นที่ มาลงทะเบียนขอบัตรประจำตัวผู้ไม่มีสถานะทางทะเบียน ภายใต้การสนับสนุนการดำเนินการกับองค์การยูนิเซฟ ประเทศไทย และองค์กรแตร์ เด ซอม เยอรมัน (Terre des Hommes) และเครือข่ายคุ้มครองเด็กไร้รัฐไร้สัญชาติ โดยได้รับการสนับสนุนจากสหภาพยุโรป โครงการนี้มีเป้าหมายเพื่อพัฒนาสถานะให้แก่เด็กไร้รัฐไร้สัญชาติ จำนวน ๓๒,๐๐๐ คน ในพื้นที่ชายแดนภาคเหนือของประเทศไทย
พร้อมกันนี้ รัฐมนตรีว่าการกระทรวงยุติธรรม ยังได้เข้ากราบนมัสการพระครูปลัดอนุรักษ์ ฐิตสีโล เจ้าอาวาสวัดปงสนุก โดยพระครูปลัดอนุรักษ์ ฐิตสีโล ยังได้กล่าวให้พรรัฐมนตรีว่าการกระทรวงยุติธรรมให้มีความเจริญก้าวหน้า และอวยพรให้เดินหน้าสร้างความยุติธรรมให้กับประเทศ นำความยุติธรรมให้กับประชาชนต่อไป

ที่มา : https://www.thaigov.go.th/news/contents/details/80612