รัฐบาลไทย-ข่าวทำเนียบรัฐบาล-กบข. ร่วมหารือ ADB และ สศค. ประเด็นศึกษาระบบบำเหน็จบำนาญของประเทศ


วันพุธที่ 20 มีนาคม 2567
20/03/2567
พิมพ์
กบข. ร่วมหารือ ADB และ สศค. ประเด็นศึกษาระบบบำเหน็จบำนาญของประเทศ
กบข. ร่วมการหารือกับ ADB และ สศค. ปัจจัยท้าทายต่อระบบบำเหน็จบำนาญของไทย ซึ่งเป็นส่วนหนึ่งของโครงการความช่วยเหลือทางเทคนิคในประเด็นการปฏิรูประบบบำเหน็จบำนาญของประเทศไทย (Technical Assistance for Pension Reform in Thailand)
เมื่อวันที่ 18 มีนาคม 2567 นายทรงพล ชีวะปัญญาโรจน์ เลขาธิการคณะกรรมการกองทุนบำเหน็จบำนาญข้าราชการ (กบข.) ให้การต้อนรับ Ms. Kelly Hattel, Senior Financial Sector Specialist และคณะผู้แทนจากธนาคารพัฒนาเอเชีย (Asian Development Bank : ADB) พร้อมด้วยคณะผู้แทนจากสำนักงานเศรษฐกิจการคลัง (สศค.) เพื่อหารือปัจจัยท้าทายต่อระบบบำเหน็จบำนาญของไทย ซึ่งเป็นส่วนหนึ่งของโครงการความช่วยเหลือทางเทคนิคในประเด็นการปฏิรูประบบบำเหน็จบำนาญของประเทศไทย (Technical Assistance for Pension Reform in Thailand) โดย ADB จะทบทวนผลการศึกษาทั้งในและต่างประเทศ เพื่อออกแบบทางเลือกในการปฏิรูประบบบำเหน็จบำนาญ พร้อมทั้งวิเคราะห์ผลกระทบทางเศรษฐกิจและสังคมประกอบ เพื่อให้ สศค. สามารถจัดทำแผนการดำเนินงานสำหรับการปฏิรูปได้อย่างมีประสิทธิภาพ
ในการนี้ กบข. ได้แลกเปลี่ยนความเห็นในการสร้างความเพียงพอของสิทธิประโยชน์ที่สมาชิกพึงได้รับ ภายใต้ประเด็นท้าทายต่าง ๆ อาทิ ปัญหาหนี้สินของข้าราชการสมาชิก ค่าครองชีพ และความผันผวนของผลตอบแทนการลงทุน ซึ่งเป็นปัจจัยที่ส่งผลต่อการทวีค่าเงินออมของสมาชิก รวมถึงแนวทางและกลยุทธ์ในการบริหารประเด็นท้าทายดังกล่าว

ที่มา : https://www.thaigov.go.th/news/contents/details/80594