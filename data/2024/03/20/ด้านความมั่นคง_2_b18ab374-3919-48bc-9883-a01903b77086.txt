รัฐบาลไทย-ข่าวทำเนียบรัฐบาล-มท.1 นำอธิบดีกรมการปกครอง ผู้ว่าฯ เมืองนนท์ นำกำลังทีมปฏิบัติการพิเศษฝ่ายปกครอง ออกปฏิบัติการโค่นเซียน โค่นโคตรบ่อน ย่านบางใหญ่ พบเป็นบ่อนขนาดใหญ่ที่สุดที่เคยจับมา


วันพุธที่ 20 มีนาคม 2567
20/03/2567
พิมพ์
มท.1 นำอธิบดีกรมการปกครอง ผู้ว่าฯ เมืองนนท์ นำกำลังทีมปฏิบัติการพิเศษฝ่ายปกครอง ออกปฏิบัติการโค่นเซียน โค่นโคตรบ่อน ย่านบางใหญ่ พบเป็นบ่อนขนาดใหญ่ที่สุดที่เคยจับมา
มท.1 นำอธิบดีกรมการปกครอง ผู้ว่าฯ เมืองนนท์ นำกำลังทีมปฏิบัติการพิเศษฝ่ายปกครอง ออกปฏิบัติการโค่นเซียน โค่นโคตรบ่อน ย่านบางใหญ่ พบเป็นบ่อนขนาดใหญ่ที่สุดที่เคยจับมา ลักษณะเปิดให้เล่น 24 ชั่วโมง พบนักเล่นกว่า 300 คน พร้อมเงินสดและชิพหมุนเวียน
มท.1 นำอธิบดีกรมการปกครอง ผู้ว่าฯ เมืองนนท์ นำกำลังทีมปฏิบัติการพิเศษฝ่ายปกครอง ออกปฏิบัติการโค่นเซียน โค่นโคตรบ่อน ย่านบางใหญ่ พบเป็นบ่อนขนาดใหญ่ที่สุดที่เคยจับมา ลักษณะเปิดให้เล่น 24 ชั่วโมง พบนักเล่นกว่า 300 คน พร้อมเงินสดและชิพหมุนเวียน และยังพบว่ามีเงินหมุนเวียนกว่า 320 ล้านบาทต่อวัน
เมื่อคืนวันที่ 19 มี.ค. 67 เวลา 22.00 น. ที่บริเวณหมู่บ้านพระปิ่น 3 อำเภอบางใหญ่ จังหวัดนนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย พร้อมด้วย นายอรรษิษฐ์ สัมพันธรัตน์ อธิบดีกรมการปกครอง นายสุธี ทองแย้ม ผู้ว่าราชการจังหวัดนนทบุรี นายรณรงค์ ทิพย์ศิริ ผู้ตรวจราชการกรมการปกครอง ปฏิบัติหน้าที่ผู้อำนวยการศูนย์ปฏิบัติการบังคับใช้กฎหมายพนักงานฝ่ายปกครอง สำนักการสอบสวนและนิติการ กรมการปกครอง ร้อยตำรวจเอก เขตรัฐ ชาญศิลป์ ผู้อำนวยการสำนักอำนวยการกองอาสารักษาดินแดน นายชุ้น ณัฐเดช กังสุกุล ปลัดจังหวัดนนทบุรี นางสาวญาณิพัชญ์ ศรีโคตร นายอำเภอบางใหญ่ พันตำรวจเอก รณภัฎ ทับทิมธงไชย ผู้กำกับการสถานีตำรวจภูธรบางใหญ่ พร้อมด้วยพนักงานฝ่ายปกครอง ชุดปฏิบัติการพิเศษกรมการปกครอง ชุดปฏิบัติการฝ่ายปกครองจังหวัดนนทบุรี และสมาชิกกองอาสารักษาดินแดน กองร้อยปฏิบัติการพิเศษที่ 3 กองร้อยบังคับการและบริการที่ 1 รวมกว่า 100 นาย เข้าตรวจค้นจับกุมบ่อนการพนันขนาดใหญ่ในพื้นที่ตำบลบางแม่นาง อำเภอบางใหญ่ จังหวัดนนทบุรี สามารถจับกุมนักพนันได้กว่า 300 ราย
นายอนุทิน กล่าวว่า กระทรวงมหาดไทยมีนโยบายที่ชัดเจนในการมุ่งจัดระเบียบสังคม เพื่อให้พี่น้องประชาชนสามารถใช้ชีวิตได้อย่างมีความสุข ไม่มีอบายมุข สิ่งมอมเมา สิ่งผิดกฎหมาย โดยได้มอบหมายให้ นายชาดา ไทยเศรษฐ์ รัฐมนตรีช่วยว่าการกระทรวงมหาดไทย (รมช.มท.) ประสานรับแจ้งเหตุและรวบรวมข้อมูลทุกวัน โดยท่าน รมช.ชาดา จะตรวจเช็คทุกวันว่าอะไรเป็นภัยกับสังคม และเป็นการทำงานร่วมกันทั้งฝ่ายปกครอง ตำรวจ สำนักงานคณะกรรมการป้องกันและปราบปรามการฟอกเงิน (ปปง.) และทุกหน่วยงาน อย่างต่อเนื่อง
"สำหรับบ่อนนี้ มีลักษณะปิด ๆ เปิด ๆ เราก็ติดตามมาตลอดตั้งแต่ได้รับเรื่องร้องเรียนจากพี่น้องประชาชน โดยรวบรวมข้อมูลเพื่อมาดำเนินการ ซึ่งบ่อนที่นี่ใหญ่มาก มีชิพ มีเงินสด มีโต๊ะ มีทางหนีทีไล่ หลังจากนี้ต้องสืบสวนสอบสวนต่อไป ทั้งการตรวจสอบจากบัญชี เส้นทางการเงินต่าง ๆ และขอเรียนว่า การเปิดบ่อนการพนันลักษณะนี้ เจ้าของไม่มาบอกเจ้าหน้าที่หรอกว่าเขาจะเปิด เราต้องไล่สืบเสาะหา ซึ่งถ้าเขาเล่นเป็นกิจวัตร ยังไงก็ไม่มีทางพ้นการสืบทราบของเจ้าพนักงาน ยืนยันว่า เราทำงานร่วมกันระหว่างฝ่ายปกครองและตำรวจ ตอนนี้ท่านอธิบดีกรมการปกครองได้ประสานไปยังท่านประธาน ปปง. สั่งอายัดบัญชีไปแล้ว" นายอนุทิน กล่าวต่อ
นายอนุทิน กล่าวเพิ่มเติมว่า การกระทำความผิดในวันนี้ เป็นความผิดที่สมบูรณ์ ไม่มีการซิกแซกช่วยใครแล้ว เพราะหลายหน่วยงานเข้ามาพร้อมกันหมดแล้ว ในส่วนของนักเล่นก็ต้องได้รับโทษตามกฎหมาย ทำบันทึกจับกุมและเปรียบเทียบปรับโดยอำนาจศาล ในส่วนของนายบ่อน (เจ้าของบ่อน) วันนี้ก็ยังได้ตรวจพบอาวุธปืนซึ่งบรรจุกระสุนเต็มแม็กเลย ความผิดตามกฎหมายครบทั้งผู้ครอบครองและผู้นำมาจำนำ และผู้รับจำนำ ส่วนเงินที่โอนมาก็ต้องไล่อายัดบัญชี ส่วนทรัพย์สมบัติที่อยู่ในบ่อน ทั้งเงินสด เครื่องเพชร ที่คนมาจำนำ ก็ต้องมีการยึดทรัพย์ และดำเนินการเอาผิดตามกฎหมายทุกฐานความผิดที่เกี่ยวข้อง
นายรณรงค์ ทิพย์ศิริ ผู้ตรวจราชการกรมการปกครอง กล่าวว่า จุดเริ่มต้นของปฏิบัติการเนื่องจากกรมการปกครองได้รับการประสานงานจากสำนักงานรัฐมนตรีช่วยว่าการกระทรวงมหาดไทย (นายชาดา ไทยเศรษฐ์) ว่ามีพี่น้องประชาชนร้องเรียนว่ามีผู้มีอิทธิพลลักลอบเปิดบ่อนการพนันขนาดใหญ่ในบริเวณหมู่บ้านพระปิ่น 3 อำเภอบางใหญ่ จังหวัดนนทบุรี ตั้งแต่ปลายปี 2566 จึงขอให้กรมการปกครอง ส่งเจ้าหน้าที่เข้าตรวจสอบบ่อนการพนันดังกล่าว โดยกรมการปกครอง ได้ทำการสืบสวนครั้งที่ 1 เมื่อวันที่ 28 กุมภาพันธ์ 2567 พบบ่อนการพนันอยู่ในหมู่บ้านพระปิ่น 3 ไม่มีเลขที่ ตำบลบางแม่นาง อำเภอบางใหญ่ จังหวัดนนทบุรี ซึ่งเป็นที่รู้จักกันดีในชื่อบ่อนพระปิ่น 3 โดยทีมสืบสวนใช้อากาศยานไร้คนขับ (โดรน) บินขึ้นสำรวจบริเวณพื้นที่ที่คาดว่าเป็นบ่อนการพนัน พบอาคารขนาดใหญ่และมีรั้วรอบขอบชิด มีที่จอดรถจำนวนมาก พบเห็นผู้คนเข้าออกอาคารดังกล่าวอยู่ตลอดเวลาที่ทำการสืบสวน คาดว่าภายในจัดให้มีคนเล่นการพนันอย่างแน่นอน
"ต่อมาได้ทำการสืบสวนครั้งที่ 2 เมื่อวันที่ 12 มีนาคม 2567 สายลับพนักงานฝ่ายปกครองเข้าทำการสืบสวนข้อเท็จจริง ด้วยการนั่งรถแท็กซี่ไปลงหน้าบ่อนการพนัน พบว่า ลักษณะของบ่อนการพนันมีรั้วมิดชิดพื้นที่บ่อนการพนันมีขนาดใหญ่ สามารถจอดรถได้ 100 – 150 คัน รวมพื้นที่ของบ่อนและลานจอดรถประมาณ 2,000 ตารางเมตร นอกจากนี้ยังมีลานจอดรถด้านนอก มีพื้นที่ประมาณ 4,500 ตารางเมตร สามารถรองรับรถยนต์ได้ประมาณ 200 - 300 คัน สายลับทำทีเป็นนักพนันที่ได้รับการชักชวนมาจากนักพนันรายอื่น จึงสามาถผ่านเข้าประตูแรกริมรั้วเข้าไปได้ โดยการ์ดหน้าบ่อนจำนวน 1 คน ได้ซักถามว่าเคยมาเล่นที่บ่อนนี้หรือไม่ สายลับแจ้งไปว่าเคยมาเล่น การ์ดด้านหน้าจึงปล่อยให้เข้าไปด้านในได้ โดยภายในพบว่าพนักงานทุกคนจะมีวิทยุสื่อสารกัน คอยสื่อสารแจ้งข้อมูลรถยนต์และจำนวนคนที่เข้าไปเล่นภายในบ่อน แต่เมื่อเข้าไปภายในอาคาร มีการ์ดจำนวน 5 คน ทำหน้าที่ซักถามประวัติว่าเคยมาเล่นที่บ่อนการพนันแห่งนี้หรือไม่ รู้จักใครด้านในหรือไม่ การจะเข้าได้ต้องมีคนข้างในมาพาเข้า สายลับไม่มีคนรู้จักด้านในมาพาเข้าจึงยังไม่สามารถเข้าทำการสืบสวนข้อเท็จจริงด้านในที่เป็นพื้นที่จัดให้เล่นการพนันได้ ซึ่งทำให้ทราบว่าบ่อนการพนันแห่งนี้มีระบบการรักษาความปลอดภัยขั้นสูง เพื่อตั้งรับการเข้าตรวจค้นจับกุมของเจ้าหน้าที่ เพราะนักพนักทุกคนที่จะสามารถเข้าเล่นการพนันในบ่อนแห่งนี้ได้ ต้องมีคนรู้จักซึ่งเคยเข้ามาเล่นที่บ่อนแห่งนี้เป็นประจำพาเข้า เพราะการ์ดด้านในจะตรวจเช็คประวัตินักพนักหน้าใหม่อย่างละเอียดและจากการสังเกตนักพนันส่วนมากลักษณะเป็นคนมีเงิน ผิวพรรรณ ดี แต่งตัวดี เป็น อาเฮีย อาซ้อ พบเห็นรถยนต์ของนักพนันที่เข้ามาเล่นในบ่อนการพนันส่วนมากเป็นรถยุโรป ราคาแพง และมีป้ายประมูล ทำให้สันนิษฐานได้ว่าต้องมีเงินหมุนเวียนภายในบ่อนการพนันแห่งนี้จำนวนมากต่อวัน นอกจากนี้ยังมีระบบการรักษาความปลอดภัยที่แน่นหนา มีกล้องวงจรปิดรอบพื้นที่ ทั้งด้านในและด้านนอกอาคาร ทำให้พนักงาน การ์ดของบ่อนสามารถเห็นพฤติการณ์และการกระทำของบุคคลที่เข้ามาภายในพื้นที่ได้" นายรณรงค์ กล่าวเพิ่มเติม
"ภายหลังการเข้าตรวจค้น จับกุม พบเงินสดและชิพรวมมูลค่ากว่า 320 ล้านบาท เงินในบัญชีมากกว่า 300 ล้านบาท นักพนันมากกว่า 300 คน รถยนต์และรถจักรยานยนต์ ภายในบ่อน และด้านนอกบ่อนจำนวนมาก โดยเจ้าหน้าที่ได้ทำการอายัดเงินสดในเซฟหลักล้านบาท และชิพวงเงินมากกว่า 50 ล้านบาท โดยพบชิพมีมูลค่ามากสุด 500,000 บาท ภายในมีการจัดให้เล่นการพนันจำนวน 3 ประเภท คือ การพนันกำถั่ว การพนันบาคารา และการพนันเสือมังกร มากถึง 16 วงพนัน กว่า 20 โต๊ะ โดยทางเจ้าของบ่อนรับสารภาพว่ามีคนนำปืน 11 มม. มามัดจำ จึงมีความผิดตามกฎหมายว่าด้วยอาวุธปืน เครื่องกระสุนปืน วัตถุระเบิด ดอกไม้เพลิง และสิ่งเทียมอาวุธปืน ด้วย ซึ่งทางเจ้าหน้าที่จะได้นำตัวผู้ถูกจับทั้งหมดไปบันทึกจับกุม ณ ที่ว่าการอำเภอบางใหญ่ดำเนินคดีในข้อหาร่วมกันลักลอบจัดให้มีการเล่นการพนันโดยผิดกฎหมาย ส่งพนักงานสอบสวน สภ.บางใหญ่ ดำเนินคดีต่อไป" นายรณรงค์ กล่าวต่อ
นายรณรงค์ ทิพย์ศิริ ผู้ตรวจราชการกรมการปกครอง กล่าวเพิ่มเติมว่า จุดเด่นของบ่อนการพนันแห่งนี้ จะมีการให้บริการ อาหาร เครื่องดื่ม ให้แก่นักพนัน ตลอด 24 ชั่วโมง เพื่อเป็นการดึงดูดใจนักเล่นและผ่อนคลายจากการเล่นการพนัน ลักษณะทางกายภาพ มีประตูทางเข้าทางออก เป็นประตูเหล็กขนาดใหญ่ถึง 3 ชั้น นอกจากนี้ยังมีประตูลับทางด้านหลัง เพื่อให้เจ้ามือและนักเล่นระดับ VIP หลบออก นอกจากนี้ยังมีพนักงานรักษาความปลอดภัยกระจายอยู่ทุกจุด ทั้งด้านหน้าและด้านหลัง มีการตรวจตราอย่างแน่นหนา พบกล้องวงจรปิดมากกว่า 60 ตัว เพื่อสอดส่อง ตรวจตรานักพนันที่เข้ามาเล่นภายในและภายนอก
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80602