รัฐบาลไทย-ข่าวทำเนียบรัฐบาล-“สุริยะ” สั่งการ ทล. - ทช. เฝ้าระวังเหตุน้ำท่วมอย่างใกล้ชิด หลังพายุฤดูร้อนเข้าไทย


วันพุธที่ 20 มีนาคม 2567
“สุริยะ” สั่งการ ทล. - ทช. เฝ้าระวังเหตุน้ำท่วมอย่างใกล้ชิด หลังพายุฤดูร้อนเข้าไทย
....
นายกฤชนนท์ อัยยปัญญา ผู้ช่วยรัฐมนตรีประจำกระทรวงคมนาคม และโฆษกกระทรวงคมนาคม เปิดเผยว่า เนื่องจากในขณะนี้ประเทศไทยมีพายุฤดูร้อนเกิดขึ้น โดยมีลักษณะของพายุฝนฟ้าคะนอง ลมกระโชกแรง และลูกเห็บตกบางแห่ง รวมถึงอาจมีฟ้าผ่าเกิดขึ้นได้บางพื้นที่ จึงอาจส่งผลให้มีอุทกภัย (น้ำท่วม) และกระทบต่อการสัญจรของประชาชนนั้น ทั้งนี้ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม  ได้ติดตามสถานการณ์อุทกภัยอย่างใกล้ชิด และได้มีข้อสั่งการให้หน่วยงานที่เกี่ยวข้อง อาทิ กรมทางหลวง (ทล.) กรมทางหลวงชนบท (ทช.) รายงานถึงผลกระทบจากสถานการณ์ที่เกิดขึ้น นอกจากนี้ ได้มอบหมายให้ดำเนินการติดตั้งป้ายเตือน ป้ายแนะนำเส้นทางเสี่ยงบริเวณสายทางที่ได้รับผลกระทบ พร้อมจัดเจ้าหน้าที่ติดตามสถานการณ์ เพื่อเข้าช่วยเหลือประชาชนภายใน 24 ชั่วโมง (ชม.) รวมทั้งให้หน่วยงานที่เกี่ยวข้องรายงานผลการดำเนินงานมายังกระทรวงคมนาคม เพื่อรับทราบสถานการณ์ในแต่ละพื้นที่ และเตรียมความพร้อมในขั้นตอนการป้องกัน (ก่อนเกิดภัย) การเผชิญเหตุ (ขณะเกิดภัย) และขั้นการฟื้นฟู (หลังเกิดภัย) นำไปสู่การบรรเทา แก้ไข หรือคลี่คลายสถานการณ์ในพื้นที่ให้สำเร็จลุล่วงโดยเร็ว
นายกฤชนนท์ กล่าวต่อว่า จากการรายงานของ ทล. ระบุว่า เมื่อวานนี้ (19 มีนาคม 2567) มีสถานการณ์น้ำท่วม และดินสไลด์บนโครงข่ายทางหลวงในจังหวัดชลบุรี จำนวน 2 แห่ง ได้แก่ 1. ทล.331 เนินผาสุก - มาบเอียง พื้นที่ความรับผิดชอบแขวงทางหลวงชลบุรีที่ 2 บริเวณ กม. ที่ 0+500 - ที่ กม.1+500 และ 2. ทล.3241 ศรีราชา - อ่างเก็บน้ำหนองค้อ พื้นที่ความรับผิดชอบแขวงทางหลวงชลบุรีที่ 2 บริเวณ ที่ กม.9+300 – ที่ กม. 9+500 อย่างไรก็ตาม ขณะนี้สถานการณ์ต่าง ๆ ได้เข้าสู่ภาวะปกติแล้ว และสามารถสัญจรได้ตามปกติ ขณะที่ทาง ทช. ได้รายงานล่าสุดว่า บริเวณที่ดูแลยังไม่ได้รับผลกระทบจากพายุฤดูร้อน แต่อย่างใด หากมีความเคลื่อนไหวจะแจ้งให้ประชาชนทราบโดยทันที
อย่างไรก็ตาม กระทรวงคมนาคม และทุกหน่วยงานเกี่ยวเกี่ยวข้อง พร้อมที่จะเข้าดูแลประชาชนอย่างใกล้ชิด เพื่อไม่ให้สถานการณ์ดังกล่าวเกิดผลกระทบต่อการเดินทางของประชาชน แต่หากมีสถานการณ์ผิดปกติจะเร่งส่งหน่วยงานเข้าลงพื้นที่และเร่งจัดการโดยทันที พร้อมกันนี้ประชาชนสามารถสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง ติดต่อได้ที่ สายด่วนกรมทางหลวง 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ 1586 กด 7 สายด่วนกรมทางหลวงชนบท โทร. 1146 และตำรวจทางหลวง 1193

ที่มา : https://www.thaigov.go.th/news/contents/details/80618