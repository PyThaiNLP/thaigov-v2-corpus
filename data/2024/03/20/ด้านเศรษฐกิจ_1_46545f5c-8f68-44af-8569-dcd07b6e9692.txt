รัฐบาลไทย-ข่าวทำเนียบรัฐบาล-กรมสรรพากรยกเว้นภาษีเงินได้บุคคลธรรมดาให้แก่เจ้าหน้าที่และบุคคลภายนอกสำหรับค่าตอบแทนที่กระทรวงสาธารณสุขจ่ายให้ในการปฏิบัติงานเกี่ยวกับการระบาดของ COVID -19 ในปีภาษี 2566


วันพุธที่ 20 มีนาคม 2567
20/03/2567
พิมพ์
กรมสรรพากรยกเว้นภาษีเงินได้บุคคลธรรมดาให้แก่เจ้าหน้าที่และบุคคลภายนอกสำหรับค่าตอบแทนที่กระทรวงสาธารณสุขจ่ายให้ในการปฏิบัติงานเกี่ยวกับการระบาดของ COVID -19 ในปีภาษี 2566
ครม.มีมติเมื่อวันที่ 19 มี.ค.2567 อนุมัติหลักการการยกเว้นภาษีเงินได้บุคคลธรรมดาสำหรับค่าตอบแทนที่ สธ.จ่ายให้เจ้าหน้าที่และบุคคลภายนอกปฏิบัติงานเกี่ยวกับการระบาดของ COVID -19 ตามที่ได้รับอนุญาตจาก ก.คลัง
คณะรัฐมนตรีมีมติเมื่อวันที่ 19 มีนาคม 2567 อนุมัติหลักการการยกเว้นภาษีเงินได้บุคคลธรรมดาสำหรับค่าตอบแทนที่กระทรวงสาธารณสุขจ่ายให้แก่เจ้าหน้าที่และบุคคลภายนอกซึ่งปฏิบัติงานเกี่ยวกับการระบาดของโรคติดเชื้อไวรัสโคโรนา 2019 (COVID -19) ตามที่ได้รับอนุญาตจากกระทรวงการคลัง
ดร.กุลยา ตันติเตมิท อธิบดีกรมสรรพากร เปิดเผยว่า “กระทรวงการคลังโดยกรมสรรพากรตระหนักถึงความเสียสละของบุคลากรทางการแพทย์และสาธารณสุขที่ปฏิบัติงานในช่วงการระบาดของโรคติดเชื้อไวรัสโคโรนา 2019 จึงได้เสนอร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร ว่าด้วยการยกเว้นรัษฎากรกำหนดให้เงินได้ดังต่อไปนี้ที่ได้รับในปีภาษี 2566 ไม่ต้องนำไปรวมคำนวณภาษีเงินได้บุคคลธรรมดา
1. ค่าตอบแทนเสี่ยงภัยในการเฝ้าระวัง สอบสวน ป้องกัน ควบคุม และรักษาผู้ป่วยโรคติดเชื้อไวรัสโคโรนา 2019 ที่กระทรวงสาธารณสุขจ่ายให้แก่เจ้าหน้าที่ซึ่งปฏิบัติงานเกี่ยวกับการระบาดของโรคติดเชื้อไวรัสโคโรนา 2019 ตามที่ได้รับอนุญาตจากกระทรวงการคลัง
2. ค่าตอบแทนในการให้คำปรึกษาด้านการแพทย์และสาธารณสุขเพื่อรับมือกับสถานการณ์การระบาดของโรคติดเชื้อไวรัสโคโรนา 2019 ที่กระทรวงสาธารณสุขจ่ายให้แก่เจ้าหน้าที่และบุคคลภายนอก ซึ่งปฏิบัติงานเกี่ยวกับการระบาดของโรคติดเชื้อไวรัสโคโรนา 2019 ตามที่ได้รับอนุญาตจากกระทรวงการคลัง
3. ค่าตอบแทนในการให้บริการฉีดวัคซีนโรคติดเชื้อไวรัสโคโรนา 2019 ที่กระทรวงสาธารณสุขจ่ายให้แก่เจ้าหน้าที่ซึ่งปฏิบัติงานให้บริการฉีดวัคซีนโรคติดเชื้อไวรัสโคโรนา 2019 นอกสถานพยาบาลตามที่ได้รับอนุญาตจากกระทรวงการคลัง”
อธิบดีกรมสรรพากร กล่าวเพิ่มเติมว่า “การยกเว้นภาษีเงินได้บุคคลธรรมดาดังกล่าวจะช่วยให้บุคลากรซึ่งปฏิบัติงานเกี่ยวกับการระบาดของโรคติดเชื้อไวรัสโคโรนา 2019 ได้รับการบรรเทาภาระภาษีและมีขวัญกำลังใจในการปฏิบัติงานเพิ่มขึ้น”
หากมีข้อสงสัยสามารถสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/80581