รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมจัดกิจกรรมบำเพ็ญสาธารณประโยชน์และสาธารณกุศลเนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ๒ เมษายน


วันพุธที่ 20 มีนาคม 2567
สำนักงานปลัดกระทรวงกลาโหมจัดกิจกรรมบำเพ็ญสาธารณประโยชน์และสาธารณกุศลเนื่องในโอกาสวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ๒ เมษายน
เนื่องในโอกาสมหามงคลวันคล้ายวันพระราชสมภพสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี ในวันที่ ๒ เมษายน ๒๕๖๗ เข้าวันนี้ (วันอังคารที่ ๑๙ มีนาคม ๒๕๖๗ เวลา ๐๙.๐๐ นาฬิกา) สำนักงานปลัดกระทรวงกลาโหม โดย พลเอก สนิธชนก  สังขจันทร์
ปลัดกระทรวงกลาโหม พร้อมด้วย พลตรีหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม ข้าราชการชั้นผู้ใหญ่ในสังกัดสำนักงานปลัดกระทรวงกลาโหม สมาคมภริยาข้าราชการสำนักงานปลัดกระทรวงกลาโหม ร่วมกับสำนักงานเขตดุสิต กรมสรรพสามิตร สถานีตำรวจนครบาลดุสิต การไฟฟ้าเขตสามเสน การประปานครหลวงสาขาแม้นศรี สำนักการระบายน้ำกรุงเทพมหานคร และพิพิธภัณฑ์การเกษตรเฉลิมพระเกียรติ จัดกิจกรรมบำเพ็ญสาธารณประโยชน์และสาธารณกุศล และกิจกรรมช่วยเหลือประชาชนในพื้นที่ต่างๆ เพื่อน้อมสำนึกในพระมหากรุณาธิคุณที่ทรงปฏิบัติพระราชกรณียกิจเพื่อพสกนิกรชาวไทยอันมีคุณูปการอย่างหาที่สุดมิได้ และในโอกาสที่กระทรวงกลาโหมจะมีอายุครบรอบ ๑๓๗ ปี ในวันที่ ๘ เมษายน ๒๕๖๗
สำหรับกิจกรรมประด้วย การดำเนินการปรับปรุงบำรุงดินและสภาพแวดล้อมบริเวณต้นปาริชาติ ณ โรงเรียนเศรษฐเสถียร ในพระราชูปถัมภ์ ซึ่งเป็นต้นไม้ทรงปลูกในสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา นอกจากนี้ยังได้ดำเนินการปรับปรุงระบบสาธารณูปโภค ให้มีความพร้อมใช้งานและปลอดภัยต่อผู้เรียน โดยได้ทำการทาสีอาคารโสตสิรินธรและห้องประชุมในอาคารวชิรารัศมิ์ ทีปังกร เพื่อให้มีความสวยงามและสร้างสภาพแวดล้อมให้เอื้ออำนวยต่อการเรียนรู้ รวมทั้งติดตั้งแผงไม้เลื้อยบริเวณอาคารโดมอเนกประสงค์ เพื่อบังแสงแดดในระหว่างการทำกิจกรรมของนักเรียน
ปรับปรุงห้องน้ำและติดตั้งอ่างซักผ้าในอาคารเศรษฐมงคล (หอนอนหญิง) เพื่ออำนวยความสะดวก ในการซักผ้าให้กับนักเรียน และให้นักเรียนได้ใช้ห้องน้ำที่ถูกสุขลักษณะ รวมทั้งดำเนินการซ่อมแซมตู้วางรองเท้า และมุ้งลวด ในอาคารโรงนอนอื่นๆ เพื่อสร้างสุขภาวะและป้องกันการเจ็บป่วยจากโรคไข้เลือดออก
ปรับปรุงคุณภาพท่อรางระบายน้ำฝนให้สามารถใช้งานได้ตามปกติ และปรับปรุงคุณภาพดินในแปลงเกษตร พร้อมปลูกพืชผักสวนครัวและนำผลผลิตที่ได้ไปใช้ในการประกอบอาหารให้แก่นักเรียน เพื่อเป็นการส่งเสริมให้นักเรียนมีสุขภาพแข็งแรงจากการรับประทานผักปลอดสารพิษ
ดำเนินการทำความสะอาดและเก็ยขยะ รวมทั้งปรับปรุงภูมิทัศน์ในบริเวณโรงเรียน และร่วมเลี้ยงอาหารกลางวันให้กับนักเรียนและคณะครูสำหรับชุมชนบริเวณข้างวัดสุคันธาราม ได้ดำเนินการซ่อมแซมที่พักอาศัยให้กับประชาชนกลุ่มเปราะบางและเป็นผู้ป่วยที่ไม่สามารถช่วยเหลือตนเองได้ ซึ่งมีที่พักอาศัยตั้งอยู่ในพื้นที่ชุมชนสุคันธาราม ซอย ๒๗ เขตดุสิต กรุงเทพมหานคร ให้สามารถกลับมาอยู่อาศัยได้อย่างปลอดภัย
นอกจากนี้สำนักงานปลัดกระทรวงกลาโหมได้นำกำลังพลจัดกิจกรรมร่วมกับสำนักงานเขตดุสิตและ ส่วนราชการต่างๆ ในการให้บริการและช่วยเหลือประชาชน ประกอบด้วย การตรวจสุขภาพเบื้องต้น โดยสำนักงานแพทย์ สำนักงานสนับสนุนสำนักงานปลัดกระทรวงกลาโหม การให้บริการตัดผมโดยไม่เสียค่าใช้จ่าย การมอบยาสามัญประจำบ้านให้กับประชาชนที่มาร่วมกิจกรรม การมอบถุงปันสุขให้กับประชาชน โดยได้รับการสนับสนุนข้าวสารจากข้าวมาบุญครอง และการมอบถังดับเพลิงเพื่อป้องกันอัคคีภัยในชุมชน การฉีดวัคซีนป้องกันโรคพิษสุนัขบ้า และการทำหมันให้กับสุนัขและแมวการทำความสะอาด เก็บขยะ ฉีดล้างถนนสุคันธาราม และปรับปรุงภูมิทัศน์ให้มีความสวยงาม และปลอดภัย สร้างความสามัคคีระหว่างหน่วยงานและชุมชนให้มีจิตสาธารณะ การแจกอาหารพร้อมรับประทานในกับประชาชนที่มาร่วมกิจกรรม การแสดงดนตรีจากสำนักงานสนับสนุนสำนักงานปลัดกระทรวงกลาโหม

ที่มา : https://www.thaigov.go.th/news/contents/details/80615