รัฐบาลไทย-ข่าวทำเนียบรัฐบาล-ปลัดดีอี เป็นประธานการประชุมคณะทำงาน ASEAN Working Group on Anti – Online Scams ครั้งที่ 1 ประสานความร่วมมืออาเซียนแก้ปัญหาภัยไซเบอร์


วันอังคารที่ 19 มีนาคม 2567
ปลัดดีอี เป็นประธานการประชุมคณะทำงาน ASEAN Working Group on Anti – Online Scams ครั้งที่ 1 ประสานความร่วมมืออาเซียนแก้ปัญหาภัยไซเบอร์
ปลัดดีอี เป็นประธานการประชุมคณะทำงาน ASEAN Working Group on Anti – Online Scams ครั้งที่ 1 ประสานความร่วมมืออาเซียนแก้ปัญหาภัยไซเบอร์
วันนี้ (19 มีนาคม 2567) ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานการประชุม คณะทำงานนอาเซียนด้านการป้องกันปัญหาการหลอกลวงผ่านสื่อออนไลน์ ครั้งที่ 1 (The 1st ASEAN Working Group on Anti – Online Scams (WG – AS)) โดยมี นายเอกพงษ์ หริ่มเจริญ ผู้ตรวจราชการกระทรวงดิจิทัลฯ และพลอากาศตรี อมร ชมเชย เลขาธิการคณะกรรมการการรักษาความปลอดภัยไซเบอร์แห่งชาติ เข้าร่วมประชุม ณ กรุงพนมเปญ ราชอาณาจักรกัมพูชา
การประชุม WG – AS เป็นข้อเสนอของประเทศไทย เพื่อเป็นเวทีสำหรับประเทศสมาชิกอาเซียนในการประสานงานและร่วมมือกันในการเสริมสร้างศักยภาพ การฝึกอบรมและแลกเปลี่ยนข้อมูลที่เกี่ยวข้องกับการต่อสู้กับภัยหลอกลวงออนไลน์ ที่เกิดขึ้นกับทุกประเทศอาเซียนและเพิ่มมากขึ้นทั้งปริมาณของการหลอกลวง และมูลค่าความเสียหาย โดยจะเป็นการยกระดับให้เกิดการบูรณาการ และการหามาตรการการป้องกันปัญหาการหลอกลวงผ่านสื่อออนไลน์ในระดับภูมิภาคอาเซียน เพื่อบรรเทาความเสียหายแก่ประชาชน
โอกาสนี้ ปลัดดีอี หรือ ศาสตราจารย์พิเศษวิศิษฏ์ ในฐานะประธานการประชุมฯ ได้ข้อสรุปที่สำคัญของการประชุม WG – AS ครั้งที่ 1 ประกอบด้วย การรวบรวมข้อมูลและการรายงานสถานะนโยบาย และการกำกับดูแลเกี่ยวกับการหลอกลวงออนไลน์ของแต่ละประเทศสมาชิกอาเซียน การจัดตั้งผู้ประสานงานหลักของแต่ละประเทศสมาชิกอาเซียนสำหรับติดต่อและประสานความร่วมมือ และแผนการดำเนินการของคณะทำงานดังกล่าว ได้แก่ การจัดประชุมหารือทางไกลเพื่อแลกเปลี่ยนความเห็น แนวทางกลไกสำหรับแลกเปลี่ยนข้อมูลและหลักฐานเกี่ยวกับการหลอกลวงผ่านสื่อออนไลน์ระหว่างประเทศสมาชิกอาเซียน เป็นต้น
----------------------------------

ที่มา : https://www.thaigov.go.th/news/contents/details/80580