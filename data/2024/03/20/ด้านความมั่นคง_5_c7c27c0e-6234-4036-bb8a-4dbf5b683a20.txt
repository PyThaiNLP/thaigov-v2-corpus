รัฐบาลไทย-ข่าวทำเนียบรัฐบาล-นายสุทิน คลังแสง รมว.กห./นายกสภาทหารผ่านศึก รับทราบรายงานประจำปี 2567 พร้อมกับอนุมัติมอบเหรียญเกียรติคุณชั้นที่ 1, ให้ทุนการศึกษาแก่นักศึกษาพยาบาล, เชิญเภสัชกรช่วยปฏิบัติงานเป็นครั


วันพุธที่ 20 มีนาคม 2567
นายสุทิน คลังแสง รมว.กห./นายกสภาทหารผ่านศึก รับทราบรายงานประจำปี 2567 พร้อมกับอนุมัติมอบเหรียญเกียรติคุณชั้นที่ 1, ให้ทุนการศึกษาแก่นักศึกษาพยาบาล, เชิญเภสัชกรช่วยปฏิบัติงานเป็นครั
วันนี้ (20 มี.ค.67) ณ ห้องชัยสมรภูมิ องค์การสงเคราะห์ทหารผ่านศึก (อผศ.) นายสุทิน คลังแสง รมว.กห. ในฐานะนายกสภาทหารผ่านศึก เป็นประธานการประชุมสภาทหารผ่านศึก ครั้งที่ 1/2567 โดยที่ประชุมรับทราบผลการให้การสงเคราะห์ทหารผ่านศึก ครอบครัวทหารผ่านศึก
และทหารนอกประจำการ ประจำปีงบประมาณ พ.ศ.2567 อาทิ การฝึกอบรมอาชีพ การจัดที่อยู่อาศัยและที่ดินทำกินให้กับผู้ที่มีฐานะยากจน การบริการรักษาพยาบาล การสงเคราะห์กายอุปกรณ์เสริมและเทียม ซึ่งมีผู้มาขอรับการสงเคราะห์ จำนวน 291,852 ครั้ง เป็นเงินกว่า 498 ล้านบาท รวมทั้งการลงนามบันทึก MOU ทั้งกับสำนักงานการวิจัยแห่งชาติ (วช.) เพื่อผลักดันผลงานวิจัยและนวัตกรรมในการเสริมสร้างคุณภาพชีวิตแก่ผู้พิการ และกับมูลนิธิขาเทียมในสมเด็จพระศรีนครินทราบรมราชชนนี เพื่อให้บริการทำขาเทียมและเครื่องช่วยเหลือคนพิการขาขาด นอกจากนี้ ยังได้ปรับอัตราค่าตอบแทนเภสัชกรที่เข้ามาปฏิบัติงานของโรงพยาบาลทหารผ่านศึก จากเดิม “125 บาท” เป็น “250 บาท“ ให้มีความสอดคล้องกับสภาวะในปัจจุบันซึ่งเป็นไปตามหลักเกณฑ์ วิธีการและเงื่อนไขการจ่ายเงินค่าตอบแทนของกระทรวงสาธารณสุข พ.ศ.2566
สำหรับการประชุมฯ ในวันนี้ ที่ประชุมได้เห็นชอบอนุมัติเรื่องต่างๆ ได้แก่
1. มอบเหรียญเกียรติคุณชั้นที่ 1 ให้แก่พนักงาน อผศ. และลูกจ้างประจำหน่วยกิจการพิเศษที่ได้ปฏิบัติงานมาด้วยความเรียบร้อยเป็นเวลาำม่น้อยกว่า 25 ปี จำนวน 23 คน
2. โครงการให้ทุนการศึกษาแก่นักศึกษาพยาบาลของโรงพยาบาลทหารผ่านศึก (รพ.ผศ.) โดยใช้จ่ายจากเงินทุนสะสมของ อผศ. ซึ่งจะเริ่มตั้งแต่ปีการศึกษา พ.ศ.2567 - 2575 ปีละไม่เกิน 10 ทุน ประเภททุนต่อเนื่อง 4 ปี ซึ่งเมื่อสิ้นสุดโครงการฯ จะมีนักศึกษาพยาบาลที่จบการศึกษาและพร้อมปฏิบัติงานที่ รพ.ผศ. รวมจำนวน 50 คน
3. เชิญเภสัชกรช่วยปฏิบัติงานเป็นครั้งคราวตามความจำเป็นมาปฏิบัติงานที่ รพ.ผศ. เพื่อแก้ไขปัญหาการขาดแคลนในเบื้องต้น ควบคู่กับการพิจารณาบรรจุเภสัชกรในตำแหน่งที่ว่าง(อัตราเต็ม 35, บรรจุ 14, ว่าง 21) โดยใช้จ่ายจากเงินงบประมาณ กิจกรรมการให้บริการและการรักษาพยาบาล (ประเภทค่าตอบแทน)
4. การใช้เงินทุนสะสมของ อผศ. ในกิจกรรมการสวัสดิการสงเคราะห์และการอาชีวสงเคราะห์ รวมถึงการใช้เงินรายได้ของ รพ.ผศ. ในกิจกรรมการให้บริการและการรักษาพยาบาล ในกรณีหากถูกปรับลดงบประมาณในส่วนที่ได้รับจัดสรรจากร่างงบประมาณรายจ่ายประจำปีงบประมาณ 2567
ในการนี้ นายสุทิน คลังแสง/นายกสภาทหารผ่านศึก ยังได้กล่าวขอบคุณทุกคนรวมถึงหน่วยงานต่างๆ ที่ให้การสนับสนุนการจัดงานวันทหารผ่านศึก 3 ก.พ.67 ที่ผ่านมาว่า ”เป็นไปอย่างสมเกียรติ สมศักดิ์ศรีของชายชาติทหารที่มีความกล้าหาญ ความเสียสละ รวมทั้งสร้างความประทับใจ ความภาคภูมิใจให้แก่ทหารผ่านศึก ครอบครัวทหารผ่านศึก และ ประชาชนทั่วไปเป็นอย่างมาก“
ที่มา โฆษกกระทรวงกลาโหม

ที่มา : https://www.thaigov.go.th/news/contents/details/80619