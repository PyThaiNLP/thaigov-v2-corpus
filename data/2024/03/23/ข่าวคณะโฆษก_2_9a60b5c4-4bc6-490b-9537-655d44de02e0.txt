รัฐบาลไทย-ข่าวทำเนียบรัฐบาล-“คารม” เผย สำนักงานสลากฯ เพิ่มช่องทางจำหน่ายสลาก อำนวยความสะดวกผู้ขายและผู้ซื้อ ผ่านเว็บไซต์ www.glolotteryshop.com เพิ่มความคล่องตัวการซื้อขายสลากดิจิทัลมากขึ้น


วันเสาร์ที่ 23 มีนาคม 2567
23/03/2567
พิมพ์
“คารม” เผย สำนักงานสลากฯ เพิ่มช่องทางจำหน่ายสลาก อำนวยความสะดวกผู้ขายและผู้ซื้อ ผ่านเว็บไซต์ www.glolotteryshop.com เพิ่มความคล่องตัวการซื้อขายสลากดิจิทัลมากขึ้น
“คารม” เผย สำนักงานสลากฯ เพิ่มช่องทางจำหน่ายสลาก อำนวยความสะดวกผู้ขายและผู้ซื้อ ผ่านเว็บไซต์ www.glolotteryshop.com เพิ่มความคล่องตัวการซื้อขายสลากดิจิทัลมากขึ้น
วันที่ 23 มีนาคม 2567 นายคารม พลพรกลาง รองโฆษกประจำสำนักนายกรัฐมนตรี เปิดเผยว่า สำนักงานสลากฯ ได้ออกประกาศเรื่องการจัดจำหน่ายสลากกินแบ่งรัฐบาลหกหลัก แบบดิจิทัลผ่านแพลตฟอร์ม โดยใช้ช่องทางเว็บไซต์จำหน่ายสลาก ภายใต้ชื่อ www.glolotteryshop.com หรือ “แผงสลากดิจิทัล” ให้กับร้านค้าของตัวแทนจำหน่ายที่ทำสัญญาจำหน่ายสลากดิจิทัลกับสำนักงานสลากฯ และได้รับจัดสรรสลากตามจำนวนที่สำนักงานสลากฯ กำหนด โดยสามารถใช้ช่องทางเว็บไซต์จำหน่ายสลากได้ตั้งแต่วันที่ 17 มีนาคม 2567 หรืองวดวันที่ 1 เมษายน2567 เป็นต้นไป ทั้งนี้ เพื่อเป็นการอำนวยความสะดวกให้กับตัวแทนจำหน่ายสลากดิจิทัลที่ทำสัญญาไว้กับสำนักงานสลากฯ สามารถใช้เป็นเครื่องมือในการจำหน่ายสลากดิจิทัล ที่จะเข้าถึงพฤติกรรมผู้ซื้อสลากฯ มากยิ่งขึ้น รวมทั้งลดอุปสรรคในกรณีที่ผู้ซื้อสลากฯ บางรายยังไม่มีความเข้าใจในการซื้อสลากฯ ด้วยตนเองผ่านแอปพลิเคชันเป๋าตัง ตัวแทนจำหน่ายสามารถขายให้กับผู้ซื้อสลากได้โดยตรงได้ เช่นเดียวกันกับตัวแทนจำหน่ายสลากหกหลักแบบใบ
นายคารม กล่าวว่า การซื้อสลากดิจิทัลผ่านแผงสลากดิจิทัล จะต้องชำระเงินผ่านแอปพลิเคชันเป๋าตังเท่านั้น ในราคาใบละไม่เกิน 80 บาท ผู้ซื้อสลากฯ เมื่อเลือกหมายเลขได้ตามที่ต้องการแล้ว ให้ทำการตรวจสอบหมายเลขสลากและสร้างคิวอาร์โค้ดเพื่อชำระเงิน โดยเปิดแอปพลิเคชันเป๋าตังและสแกนคิวอาร์โค้ด หากผู้ซื้อไม่ชำระเงินภายในเวลาที่กำหนด สลากดิจิทัลที่เลือกไว้จะกลับเข้าสู่ร้านค้าของตัวแทนจำหน่ายสลากแบบดิจิทัลต่อไป หากชำระเงินสำเร็จ ผู้ซื้อจะได้รับสลากแบบดิจิทัลปรากฏในแอปพลิเคชันเป๋าตัง โดยกรรมสิทธิ์สลากแบบดิจิทัลดังกล่าวจะตกเป็นของผู้ซื้อสลากทันที และผู้ซื้อไม่สามารถโอนกรรมสิทธิ์หรือสิทธิในสลากแบบดิจิทัล ที่ได้ทำการซื้อขายเสร็จเด็ดขาดแล้วนั้นไปยังบุคคลอื่นได้ ไม่ว่าวิธีการใด
“การเพิ่มช่องทางเว็บไซต์จำหน่ายสลากจะช่วยให้ตัวแทนจำหน่ายสลากดิจิทัลมีเครื่องมือจำหน่ายสลากที่คล่องตัวมากขึ้น จากที่ผ่านมาได้เพิ่มฟีเจอร์เปิดให้บริการ QR ขายสลากดิจิทัล ผ่านแอปพลิเคชันถุงเงินให้ผู้ซื้อสามารถซื้อสลากฯ จากร้านค้าที่ต้องการได้โดยตรง รวมทั้งฟีเจอร์การปรับลดราคาสลากฯ ไปแล้ว โดยในปัจจุบันมีสลากดิจิทัลจำหน่ายที่งวดละ 23 ล้านใบ ซึ่งสำนักงานสลากฯ มุ่งหวังว่าการเพิ่มช่องทางเว็บไซต์จำหน่ายสลาก จะช่วยให้ตัวแทนจำหน่ายปรับกลยุทธ์ในการจำหน่ายให้สอดคล้องกับภาวะตลาดมากยิ่งขึ้น” นายคารม กล่าว

ที่มา : https://www.thaigov.go.th/news/contents/details/80748