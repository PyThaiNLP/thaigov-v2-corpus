รัฐบาลไทย-ข่าวทำเนียบรัฐบาล-“รัดเกล้า”  ย้ำ รัฐบาลไม่ละทิ้งประชาชนในพื้นที่ 3 จังหวัดชายแดนภาคใต้ ด้าน กอ.รมน.ภาค 4 ส่วนหน้าเร่งดูแลพื้นที่ให้มีความปลอดภัย ขอประชาชนมั่นใจ 


วันเสาร์ที่ 23 มีนาคม 2567
23/03/2567
พิมพ์
“รัดเกล้า”  ย้ำ รัฐบาลไม่ละทิ้งประชาชนในพื้นที่ 3 จังหวัดชายแดนภาคใต้ ด้าน กอ.รมน.ภาค 4 ส่วนหน้าเร่งดูแลพื้นที่ให้มีความปลอดภัย ขอประชาชนมั่นใจ
“รัดเกล้า” ย้ำ รัฐบาลไม่ละทิ้งประชาชนในพื้นที่ 3 จังหวัดชายแดนภาคใต้ ด้าน กอ.รมน.ภาค 4 ส่วนหน้าเร่งดูแลพื้นที่ให้มีความปลอดภัย ขอประชาชนมั่นใจ เจ้าหน้าที่เร่งขยายผลจับกุมผู้ก่อเหตุ ก่อกวน 3 จังหวัดชายแดนภาคใต้ พร้อมเยียวยาผู้ประกอบการ และผู้เสียชีวิต
วันที่ 23 มีนาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  กล่าวถึงกรณีเหตุการณ์การก่อกวนใน 3 จังหวัดชายแดนภาคใต้ และจังหวัดสงขลาบางจุด เมื่อวันที่ 22 มีนาคมที่ผ่านมา ว่า กองอำนวยการรักษาความมั่นคงภายในภาค 4 ส่วนหน้า รายงานสรุปสถานการณ์การก่อกวน ตั้งแต่เวลาประมาณ 01.00 น. วานนี้ (22 มี.ค.) พบว่าในเขตจังหวัดปัตตานี 23 จุด จังหวัดยะลา 12 จุด จังหวัดนราธิวาส 8 จุด และจังหวัดสงขลา 2 จุด และทำให้มีผู้เสียชีวิตเป็นชาวเมียนมาร์ซึ่งเป็นพนักงานปั๊มในพื้นที่อำเภอมายอ จังหวัดปัตตานีเสียชีวิต 1 ราย  นั้น มีเป้าหมายทำลายระบบเศรษฐกิจ สาธารณูปโภค ลดความเชื่อมั่นของเจ้าหน้าที่ความมั่นคง และพยายามสร้างสถานการณ์ทำลายบรรยากาศเดือนรอมฎอน
หลังเกิดเหตุเจ้าหน้าที่เข้าตรวจสอบพื้นที่ รวบรวมวัตถุพยาน และเก็บพยานหลักฐานเพื่อดำเนินการในส่วนที่เกี่ยวข้อง พลโท ศานติ ศกุนตนาค แม่ทัพภาคที่ 4 / ผู้อำนวยการรักษาความมั่นคงภายในภาค 4 สั่งการให้ทุกหน่วยเร่งดำเนินการตามขั้นตอน โดยเฉพาะการดูแลป้องกันพื้นที่ให้มีความปลอดภัย เร่งสอบสวนหาสาเหตุ และแรงจูงใจการก่อเหตุ พร้อมให้ขยายผลไปยังผู้ร่วมก่อเหตุ และฝากความห่วงใยไปยังเจ้าหน้าที่และทุกภาคส่วน ปฏิบัติหน้าที่ด้วยความระมัดระวัง และกันพื้นที่เกิดเหตุ กันประชาชนที่ไม่เกี่ยวข้อง เพื่อดูแลรักษาความปลอดภัยสูงสุด
โอกาสนี้ สำหรับ ศอ.บต.เร่งดำเนินการช่วยเหลือเยียวยาผู้ได้รับผลกระทบจากเหตุการณ์ดังกล่าวตามหลักเกณฑ์การให้ความช่วยเหลือเยียวยาฯ ตามขั้นตอนการให้ความช่วยเหลือเยียวยาด้านทรัพย์สิน ตามขั้นตอนที่กำหนดไว้ โดยมีคณะกรรมการ 3 ฝ่าย ในการพิจารณาช่วยเหลือ ผู้ประกอบการที่ได้รับความเสียหาย  เมื่อคณะกรรมการพิจารณาเรียบร้อย จังหวัดจะจ่ายเงินช่วยเหลือเยียวยา 100 % หมายเหตุการประเมินทรัพย์สินของคณะกรรมการประเมินฯให้ดำเนินการแล้วเสร็จภายในระยะเวลาไม่เกิน 2 สัปดาห์และให้ต่อระยะเวลาได้อีกไม่เกิน 2 สัปดาห์ และให้พิจารณาจ่ายเงินชดเชยล่วงหน้าไปร้อยละ 50 ของความเสียหายที่ประเมินเบื้องต้นไว้
ในส่วนของการให้ความช่วยหลือเยียวยาในกรณีผู้เสียชีวิต ศอ.บต. จะมอบเงินช่วยเหลือด้านร่างกาย จำนวน 500,000 บาท หากมีบุตรจะมีเงินยังชีพบุตร เงินทุนการศึกษารายปี เงินค่าจัดการฌาปนกิจและเงินทดแทนประกันภัย ซึ่งขณะนี้ยังอยู่ระหว่างการรวบรวมเอกสาร
“จากเหตุการณ์ที่เกิดขึ้น รัฐบาลขอยืนยันว่า ไม่ได้ละทิ้ง ประชาชนในพื้นที่ 3 จังหวัดชานแดนภาคใต้ รัฐบาลยังคงเดินหน้า ที่จะช่วยกระตุ้นเศรษฐกิจ ตามนโยบายของนายเศรษฐา ทวีสิน นายกรัฐมนตรีและ รมว.คลัง ที่ได้เดินทางลงพื้นที่ไปนอนค้างคืนมาแล้ว เมื่อปลายเดือนกุมภาพันธ์ ที่ผ่านมา โดยเฉพาะการส่งเสริมการท่องเที่ยวในพื้นที่ จ.ชายแดนภาคใต้ ที่พหุวัฒนธรรมทางสังคม ที่น่าสนใจ”นางรัดเกล้ากล่าว

ที่มา : https://www.thaigov.go.th/news/contents/details/80759