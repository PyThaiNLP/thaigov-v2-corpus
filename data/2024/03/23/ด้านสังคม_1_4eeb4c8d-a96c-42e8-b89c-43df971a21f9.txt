รัฐบาลไทย-ข่าวทำเนียบรัฐบาล-รมว.ดีอี  ย้ำเดินหน้าปิดเว็บพนันออนไลน์


วันศุกร์ที่ 22 มีนาคม 2567
รมว.ดีอี  ย้ำเดินหน้าปิดเว็บพนันออนไลน์
รมว.ดีอี  ย้ำเดินหน้าปิดเว็บพนันออนไลน์
นายประเสริฐ  จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวถึงกรณีมีส.ส. เปิดชมการถ่ายทอดสดการแข่งขันฟุตบอลโลกรอบคัดเลือกของระหว่างทีมชาติไทยกับทีมชาติเกาหลีใต้ ระหว่างการประชุมสภาที่ผ่านมา โดยรับชมผ่านเว็บไซต์พนันนั้น ขณะนี้ทางกระทรวงดีอีได้ทำการประสานงานแจ้งไปยังผู้ให้บริการอินเทอร์เน็ต ISP ทำการระงับเว็บไซต์ดังกล่าวชั่วคราว ก่อนจะดำเนินการขอคำสั่งศาล เพื่อปิดเว็บไซต์เป็นการถาวร
ทั้งนี้การดำเนินการปิดกั้นเว็บพนันออนไลน์ เป็นสิ่งที่กระทรวงดำเนินการอยู่แล้ว ซึ่งขณะนี่อยู่ในข่วงรอคำสั่งศาลโดยใช้ระยะเวลาประมาณ 7 วัน ซึ่งเว็บพนันที่ยังพบเจออยู่นั้น จากการตรวจสอบ พบว่าเว็บพนันออนไลน์แม้จะมีคำสั่งศาลให้ปิดแล้ว แต่ยังสามารถเข้าถึงได้อยู่จาก ISP บางราย จึงได้สั่งการให้หน่วยงานที่เกี่ยวข้องดำเนินการตรวจสอบ ISP ที่ยังไม่ปิดกั้นตามคำสั่งศาล เพื่อดำเนินการตามขั้นตอนของกฎหมายต่อไป
“ผม ไม่ได้นิ่งนอนใจ และเอาจริงเรื่องนี้ ได้มีการใช้เทคโนโลยี AI เข้ามาช่วยเจาะข้อมูลและได้มีการประสานงานกับหน่วยงานที่เกี่ยวข้อง เข้ามาช่วยปราบปรามเว็บพนันต่อเนื่อง เพื่อตัดวงจรอาชญากรรมออนไลน์ไม่ให้เกิดความเสียหายในวงกว้าง และขอเตือนเยาวชนอย่าเข้าไปเล่นเว็บพนัน เพราะนอกจากอาจเสียทรัพย์ แล้ว อาจถูกหลอกให้โหลดแอป ดูดเงินมาติดตั้งในเครื่อง” รมว.ดีอี กล่าว
ที่ผ่านมากระทรวงดีอี ให้ความสำคัญในการตรวจสอบ ระงับ ยับยั้ง และปิดกั้นเว็บพนันออนไลน์อย่างจริงจัง และต่อเนื่อง โดยมุ่งระงับข้อมูลคอมพิวเตอร์ที่ไม่เหมาะสม ตั้งแต่  1 ตุลาคม 2566 - 5 มีนาคม 2567  ทำการระงับข้อมูลที่ไม่เหมาะสมทุกประเภทไปแล้วจำนวน 60,681 รายการ โดยปิดกั้นเว็บไซต์เกี่ยวกับพนันออนไลน์ จำนวน 25,571 รายการ  เพิ่มขึ้น 13 เท่าตัวจาก 2,059 เว็บ ในช่วงเวลาเดียวกันปี 2566
สำหรับความผิด พ.ร.บ.การพนัน มีดังนี้– ผู้จัดให้เล่น – มาตรา 5 จำคุก 1-10 ปี ปรับ 20,000 – 200,000 บาท หรือทั้งจำทั้งปรับ– ผู้เล่น/ประกาศชักชวน – มาตรา 12 จำคุกไม่เกิน 2 ปี ปรับไม่เกิน 2,000 บาท หรือ ทั้งจำทั้งปรับ
-------------------------------------

ที่มา : https://www.thaigov.go.th/news/contents/details/80745