รัฐบาลไทย-ข่าวทำเนียบรัฐบาล-“เกณิกา”เผย รัฐบาลพร้อมเดินหน้าช่วยเหลือเหยื่ออาชญากรรม เปิดสายด่วนยุติธรรม โทร. 1111 กด 77 ฟรีตลอด 24 ชั่วโมง ยกระดับการให้ความช่วยเหลือประชาชนให้มีประสิทธิภาพ


วันเสาร์ที่ 23 มีนาคม 2567
23/03/2567
พิมพ์
“เกณิกา”เผย รัฐบาลพร้อมเดินหน้าช่วยเหลือเหยื่ออาชญากรรม เปิดสายด่วนยุติธรรม โทร. 1111 กด 77 ฟรีตลอด 24 ชั่วโมง ยกระดับการให้ความช่วยเหลือประชาชนให้มีประสิทธิภาพ
“เกณิกา”เผย รัฐบาลพร้อมเดินหน้าช่วยเหลือเหยื่ออาชญากรรม เปิดสายด่วนยุติธรรม โทร. 1111 กด 77 ฟรีตลอด 24 ชั่วโมง ยกระดับการให้ความช่วยเหลือประชาชนให้มีประสิทธิภาพ
วันที่ 23 มี.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวว่า รัฐบาลโดยนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ทั้งนี้กระทรวงยุติธรรม พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้ตระหนักถึงปัญหาที่ประชาชนที่ตกเป็นเหยื่อในคดีอาญา ซึ่งรัฐบาลมีนโยบายสำคัญในการนำความยุติธรรมไปสู่ประชาชนให้สามารถเข้าถึงบริการของหน่วยงานต่าง ๆ ได้อย่างสะดวก รวดเร็ว และมีความเสมอภาค
น.ส.เกณิกา กล่าวต่อว่า ในส่วนของกรมคุ้มครองสิทธิและเสรีภาพ พยายามพัฒนาและธำรงไว้ซึ่งสิทธิเสรีภาพของประชาชน ที่เป็นผู้เสียหายและเป็นผู้ที่ได้รับผลกระทบจากการละเมิดสิทธิที่ไม่ใช่ผู้กระทำผิด โดยมีเป้าหมายที่พร้อมยืนเคียงข้างผู้บริสุทธิ์และจะไม่หยุดช่วยเหลือเพื่อความยุติธรรม โดยพร้อมที่จะให้ความช่วยเหลือประชาชนที่ตกเป็นเหยื่อในคดีอาญา ให้เข้าถึงความยุติธรรมได้อย่างสะดวก รวดเร็ว และมีประสิทธิภาพ โดยสามารถติดต่อขอรับความช่วยเหลือได้ที่ สายด่วนยุติธรรม โทร. 1111 กด 77 ฟรีตลอด 24 ชั่วโมง
“รัฐบาลไม่อยากเห็นเหยื่ออาชญากรรม เหตุการณ์ร้าย ๆเหล่านั้น ไม่ควรจะเกิดขึ้น แต่ถ้าเกิดขึ้นแล้วก็ต้องเอาผู้กระทำผิดมาลงโทษ หรือเอาทรัพย์สิน หรือความเสียหาย กลับคืนมามาให้ผู้เสียหายและเหยื่อให้ได้ นายกรัฐมนตรี จึงมีนโยบายเพื่อยกระดับในการให้ความช่วยเหลือประชาชนให้มีประสิทธิภาพมากยิ่งขึ้น เพื่ออำนวยความยุติธรรม ลดความเหลื่อมล้ำ สร้างความเป็นธรรมให้เกิดขึ้นกับสังคม“ น.ส.เกณิกา กล่าว

ที่มา : https://www.thaigov.go.th/news/contents/details/80749