รัฐบาลไทย-ข่าวทำเนียบรัฐบาล-นายกฯ กำหนดแนวทางการยกระดับไทยสู่การเป็นจุดหมายที่โดดเด่นในการจัดงานเทศกาล แจ้งข่าวดี! เทศกาลดนตรีระดับโลกเตรียมจัดที่ไทย “Summer Sonic” และ “Tomorrowland” 


วันเสาร์ที่ 23 มีนาคม 2567
23/03/2567
พิมพ์
นายกฯ กำหนดแนวทางการยกระดับไทยสู่การเป็นจุดหมายที่โดดเด่นในการจัดงานเทศกาล แจ้งข่าวดี! เทศกาลดนตรีระดับโลกเตรียมจัดที่ไทย “Summer Sonic” และ “Tomorrowland”
นายกฯ กำหนดแนวทางการยกระดับไทยสู่การเป็นจุดหมายที่โดดเด่นในการจัดงานเทศกาล แจ้งข่าวดี! เทศกาลดนตรีระดับโลกเตรียมจัดที่ไทย “Summer Sonic” และ “Tomorrowland” พร้อมผลักดันไทยเป็น Festival Hub ระดับโลกต่อเนื่อง
วันที่ 23 มีนาคม 2567 นายชัย วัชรงค์ โฆษกประจำสำนักนายกรัฐมนตรีเผยว่า ตามนโยบายนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ซึ่งสั่งการให้ความสำคัญ ส่งเสริมศักยภาพให้ไทยเป็นเจ้าภาพจัดงานเทศกาลที่มีชื่อเสียงในระดับโลก เพื่อสนับสนุนกิจกรรมทางเศรษฐกิจในประเทศ พร้อมวางแนวทางยกระดับและสร้างระบบนิเวศสร้างสรรค์ เพื่อส่งเสริมไทยเป็นจุดหมายที่โดดเด่นในการจัดงานเทศกาลอย่างต่อเนื่องนั้น
โฆษกประจำสำนักนายกรัฐมนตรี กล่าวถึงความสำเร็จที่เป็นผลงานจับต้องได้ของนายกรัฐมนตรี ซึ่งได้พบหารือผู้บริหารสำคัญของบริษัทที่เกี่ยวเนื่องกับการจัดกิจกรรมระดับโลก อาทิ Formula One Group, Formula E, Art Basel ส่งผลให้มีความคืบหน้ายืนยันการจัดกิจกรรมระดับโลกในไทย
สำนักงานส่งเสริมการจัดประชุมและนิทรรศการ (องค์การมหาชน) หรือ TCEB ร่วมกับพันธมิตร วางเป้าหมายยกระดับงานเทศกาล ร่วมสร้าง “ระบบนิเวศสร้างสรรค์” สำหรับการจัดงานเทศกาลในไทย ผ่านแนวทาง 1. การประมูลสิทธิ์การจัดงานและการดึงงานระดับโลกเข้ามาจัดในไทย 2. Business Festival สนับสนุนงานเทศกาลเชิงธุรกิจ สร้างแพลตฟอร์มและโอกาสทางธุรกิจผ่านเครือข่ายอุตสาหกรรมที่เกี่ยวข้อง และ 3. Festival Academy สนับสนุนการจัดกิจกรรมเพื่อให้เกิดการสร้างหรือแลกเปลี่ยนเครือข่ายระหว่างผู้จัดงานเทศกาลทั้งในและต่างประเทศ โดยทั้งหมดนี้จะช่วยปรับภูมิทัศน์และสร้างระบบนิเวศการจัดงานเทศกาลในไทยให้สอดรับกับแนวทางการจัดงานเทศกาลของโลก
พร้อมข่าวดี งานเทศกาลดนตรีระดับโลก Summer Sonic และ Tomorrowland ยืนยันเตรียมจัดงานที่ไทย โดย Summer Sonic เป็นหนึ่งในเทศกาลดนตรีที่ประสบความสำเร็จที่สุดในระดับโลก เตรียมจัดที่ไทยภายใต้ชื่องาน Summer Sonic Bangkok 2024 ระหว่างวันที่ 24 - 25 สิงหาคม 2567 ณ อิมแพค เมืองทองธานี ถือเป็นการจัดงาน Summer Sonic ครั้งแรกในภูมิภาคอาเซียน และเป็นการจัดครั้งที่ 2 นอกประเทศญี่ปุ่น โดยเป็นความร่วมมือระหว่างรัฐบาลไทย ผู้จัดงาน และผู้ถือลิขสิทธิ์ ซึ่งจะมีการแถลงข่าวอย่างเป็นทางการวันที่ 27 มีนาคม 2567 นี้ ขณะที่เทศกาลดนตรีแนวเพลง EDM อย่าง Tomorrowland เตรียมจัดงานในไทย โดยจะเริ่มจัดในปี 2569 และอาจจัดต่อเนื่องถึง 10 ปี นอกจากนี้ รัฐบาลมีการพูดคุยกับผู้จัดงานเทศกาลระดับโลกอีกหลายราย เพื่อให้นำงานมาจัดในไทย ซึ่งได้รับการตอบรับเป็นอย่างดี สะท้อนศักยภาพและความพร้อมด้านโครงสร้างพื้นฐานของไทย
“นายกรัฐมนตรีดำเนินการด้วยตัวเอง ผลักดัน สนับสนุนให้ประเทศไทยเป็นเจ้าภาพจัดงานสำคัญในระดับโลกอย่างต่อเนื่อง เห็นโอกาสเชื่อมโยงอุตสาหกรรมเกี่ยวเนื่องที่ไทยมีศักยภาพ และถือเป็นอีกหนึ่งเครื่องมือเสริมประโยชน์ทางเศรษฐกิจเพื่อรายได้ให้ประชาชนไทย พร้อมขอบคุณทุกภาคส่วนที่ขานรับร่วมกันส่งเสริมระบบนิเวศการจัดงานเทศกาลในไทยให้โดดเด่น โดยนายกรัฐมนตรีเชื่อมั่นในศักยภาพและความพร้อมของไทยในทุกด้าน โดยเฉพาะด้านโครงสร้างพื้นฐานที่รัฐบาลผลักดันตลอดมา ประกอบกับเสน่ห์ในความเป็นไทย ความเป็นเจ้าบ้านที่ดีเสมอมา จะส่งเสริมให้ผู้จัดงานระดับโลกปักหมุดไทยเป็นอีกจุดหมายที่โดดเด่นในเวทีเทศกาลโลก” นายชัย กล่าว

ที่มา : https://www.thaigov.go.th/news/contents/details/80747