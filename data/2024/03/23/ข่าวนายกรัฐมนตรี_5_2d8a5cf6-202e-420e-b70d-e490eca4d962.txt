รัฐบาลไทย-ข่าวทำเนียบรัฐบาล-นายกฯ ย้ำ รับไม่ได้บ่อนผิดกฎหมาย เผยไม่ก้าวก่ายการสืบสวน หากทำผิดไม่ว่าใครต้องดำเนินการตามกฎหมาย


วันเสาร์ที่ 23 มีนาคม 2567
23/03/2567
พิมพ์
นายกฯ ย้ำ รับไม่ได้บ่อนผิดกฎหมาย เผยไม่ก้าวก่ายการสืบสวน หากทำผิดไม่ว่าใครต้องดำเนินการตามกฎหมาย
นายกฯ ย้ำ รับไม่ได้บ่อนผิดกฎหมาย เผยไม่ก้าวก่ายการสืบสวน หากทำผิดไม่ว่าใครต้องดำเนินการตามกฎหมาย
วันนี้ (23 มีนาคม 2567) เวลา 10.30 น. ณ ท่าอากาศยานทหารกองบิน 2 (บน 6) ดอนเมือง กรุงเทพฯ นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง​ กล่าวถึง​การบุกจับบ่อน บางใหญ่ ที่มีกระแสข่าวว่ามีนักการเมืองเข้าไปเกี่ยวข้องว่า เรื่องบ่อนเป็นเรื่องใหญ่ วันนี้ตนเอง ได้เดินทางไปที่ สน.ลุมพินี ก็ได้กำชับแล้ว เรื่องนี้ซึ่งเรารับไม่ได้และผิดกฎหมาย แต่ตนเองไม่ได้ก้าวก่ายว่าจะเป็นของนักการเมืองคนใด เพราะยึดตามหลักกฎหมายมากกว่า จะเป็นของใครเมื่อทำผิดก็ต้องถูกจับ
ส่วนที่มีการกล่าวหาว่า นายชาดา ไทยเศรษฐ์ รัฐมนตรี​ช่วยว่าการ​กระทรวงมหาดไทย​ มีความสนิทสนมกับเจ้าของบ่อนที่ถูกจับ นายกฯ กล่าวว่า ต้องให้ความเป็นธรรมกับคุณชาดาด้วย และตรงนี้ไม่ต้องกำชับอะไร เชื่อว่าทุกคนรู้หน้าที่ของตัวเอง ฝ่ายความมั่นคงและสำนักงานตำรวจแห่งชาติเองก็รู้ ว่าหากสาวถึงใครก็ต้องมีความผิด แต่ก็ต้องให้ความเป็นธรรมกับนายชาดาด้วย เพราะคนเรารู้จักกับคนเยอะเหมือนกัน ถ้าเราไปรู้จักกันแล้ว พอคนนึงทำผิด และจะบอกมีส่วนเกี่ยวข้อง มองว่าไม่ค่อยแฟร์เท่าไหร่ แต่ตนเองก็ไม่ได้ไปก้าวก่าย และจะไม่สอบถามนายชาดาด้วย เพราะเป็นหน้าที่ของสำนักงานตำรวจแห่งชาติ ที่ต้องดำเนินการสืบสวน
นายกฯ กล่าวต่อไปว่า เรื่องของอาชญากรรมไม่หมดไป แต่เราพยายามทำให้มันน้อยลง ยึดหลักกฎหมายเป็นหลัก คนมีหน้าที่ที่ต้องทำ ต้องดำเนินตามหน้าที่ต่อไป

ที่มา : https://www.thaigov.go.th/news/contents/details/80755