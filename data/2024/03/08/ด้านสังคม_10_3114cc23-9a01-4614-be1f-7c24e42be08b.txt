รัฐบาลไทย-ข่าวทำเนียบรัฐบาล-รพร.กระนวน มุ่งพัฒนาศักยภาพการดูแลสุขภาพประชาชน ผ่านเกณฑ์รพ.อัจฉริยะต้นแบบระดับเพชร


วันศุกร์ที่ 8 มีนาคม 2567
รพร.กระนวน มุ่งพัฒนาศักยภาพการดูแลสุขภาพประชาชน ผ่านเกณฑ์รพ.อัจฉริยะต้นแบบระดับเพชร
องคมนตรี ติดตามการดำเนินงานโรงพยาบาลสมเด็จพระยุพราชกระนวน จังหวัดขอนแก่น มีการพัฒนาศักยภาพการบริการตามนโยบายกระทรวงสาธารณสุข และยุทธศาสตร์การพัฒนาโรงพยาบาลสมเด็จพระยุพราชในทศวรรษที่ 5
องคมนตรี ติดตามการดำเนินงานโรงพยาบาลสมเด็จพระยุพราชกระนวน จังหวัดขอนแก่น มีการพัฒนาศักยภาพการบริการตามนโยบายกระทรวงสาธารณสุข และยุทธศาสตร์การพัฒนาโรงพยาบาลสมเด็จพระยุพราชในทศวรรษที่ 5 ทั้งโครงการเฉลิมพระเกียรติฯ การบริการด้านการแพทย์เฉพาะทาง และการพัฒนาเป็นโรงพยาบาลต้นแบบอัจฉริยะ ซึ่งผ่านเกณฑ์การประเมินในระดับเพชร
วันนี้ (8 มีนาคม 2567) ที่ โรงพยาบาลสมเด็จพระยุพราชกระนวน จังหวัดขอนแก่น ศาสตราจารย์เกียรติคุณ นพ.เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช พร้อมด้วย รศ.นพ.เชิดชัย ตันติศิรินทร์ ผู้ช่วยรัฐมนตรีประจำกระทรวงสาธารณสุข คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมและติดตามผลการดำเนินงานของโรงพยาบาล มอบใบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช พร้อมมอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
รศ.นพ.เชิดชัย กล่าวว่า โรงพยาบาลสมเด็จพระยุพราชกระนวน จังหวัดขอนแก่น เป็นโรงพยาบาลชุมชนขนาด 90 เตียง นอกจากให้บริการประชาชนในเขตอำเภอกระนวนและใกล้เคียง ยังเป็นโรงพยาบาลชุมชนแม่ข่ายให้กับโรงพยาบาลในโซนเหนือของจังหวัดขอนแก่น และโรงพยาบาลท่าคันโท โรงพยาบาลห้วยเม็ก โรงพยาบาลหนองกุงศรี จังหวัดกาฬสินธุ์ มีแพทย์ทั่วไปและแพทย์เฉพาะทาง 9 สาขาหลัก ได้แก่ เวชปฏิบัติทั่วไป, เวชศาสตร์ครอบครัว, สูติ-นรีเวชฯ, อายุรศาสตร์, ออร์โธปิดิกส์, ศัลยกรรมทั่วไป, กุมารเวชศาสตร์, เวชศาสตร์ฉุกเฉิน,รังสีการแพทย์ และวิสัญญี
รศ.นพ.เชิดชัย กล่าวต่อว่า โรงพยาบาลสมเด็จพระยุพราชกระนวน มีผลสำเร็จในการพัฒนาศักยภาพการบริการตามนโยบายกระทรวงสาธารณสุข และยุทธศาสตร์การพัฒนาโรงพยาบาลสมเด็จพระยุพราช ในทศวรรษที่ 5 หลายประเด็น อาทิ โครงการถวายการดูแลสุขภาพพระสงฆ์สามเณร ผู้นำทางศาสนา 72,000 รูป ถวายเป็นพระราชกุศลแด่พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา ครบ 72 พรรษา จังหวัดขอนแก่น ได้ถวายการตรวจรักษาให้กับพระภิกษุสงฆ์ 204 รูป จาก 38 วัด พบกลุ่มเสี่ยง 101 รูป กลุ่มป่วย 62 รูป พร้อมทั้งจัดกิจกรรมพัฒนาผู้นำด้านสุขภาพประจำศาสนสถาน 1 ตำบล 1 ผู้นำสุขภาพ, จิตอาสาสร้างเสริมสุขภาพ 1 อำเภอ 10 กิจกรรมสร้างเสริมสุขภาพ, โครงการฟันเทียมพระราชทานและการส่งเสริมสุขภาพช่องปากผู้สูงอายุในแผนกทันตกรรม และในโรงพยาบาลส่งเสริมสุขภาพตำบล 5 แห่ง, โครงการผ่าตัดเปลี่ยนข้อเข่าเทียมเพื่อชาวกระนวน ให้บริการแล้ว 232 ราย 337 ข้อ
สำหรับในปี 2567 ได้ดำเนินงานตามยุทธศาสตร์การพัฒนาโรงพยาบาลสมเด็จพระยุพราช ในทศวรรษที่ 5 โดยมีการจัดตั้งศูนย์ชีวาภิบาลในโรงพยาบาล และสถานชีวาภิบาลในชุมชน เพื่อเพิ่มคุณภาพชีวิตของผู้ป่วยที่ต้องการดูแลแบบพึ่งพิงและครอบครัว, การเพิ่มศักยภาพของโรงพยาบาลตามความเชี่ยวชาญของแพทย์เฉพาะทาง,การพัฒนาโรงพยาบาลเป็น Smart Hospital และเป็นโรงพยาบาลอัจฉริยะต้นแบบโดยการประยุกต์ใช้เทคโนโลยีดิจิทัลในการจัดบริการสุขภาพ ซึ่งผ่านเกณฑ์การประเมิน ร้อยละ 97.5 เป็นโรงพยาบาลอัจฉริยะต้นแบบ ระดับเพชร
************************************ 8 มีนาคม 2567

ที่มา : https://www.thaigov.go.th/news/contents/details/80054