รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา ประชุมผู้บริหาร อก. ติดตามความคืบหน้าโครงการเฉลิมพระเกียรติ 72 พรรษา และผลการดำเนินงานของกระทรวงอุตสาหกรรม  


วันพฤหัสบดีที่ 7 มีนาคม 2567
07/03/2567
พิมพ์
รัฐมนตรีฯ พิมพ์ภัทรา ประชุมผู้บริหาร อก. ติดตามความคืบหน้าโครงการเฉลิมพระเกียรติ 72 พรรษา และผลการดำเนินงานของกระทรวงอุตสาหกรรม
รัฐมนตรีฯ พิมพ์ภัทรา ประชุมผู้บริหาร อก. ติดตามความคืบหน้าโครงการเฉลิมพระเกียรติ 72 พรรษา และผลการดำเนินงานของกระทรวงอุตสาหกรรม
วันที่ 6 มีนาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานการประชุมผู้บริหารระดับสูงของกระทรวงอุตสาหกรรม โดยมีนายณัฐพล รังสิตพล ปลัดกระทรวงอุตสาหกรรม และผู้บริหารระดับสูงของกระทรวงอุตสาหกรรม (อก.) ร่วมประชุม ณ ห้องประชุม อก.1 อาคารปลัดกระทรวงอุตสาหกรรม
โดยที่ประชุม ได้สรุปความคืบหน้าการขับเคลื่อนโครงการเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ว่า กระทรวงอุตสาหกรรมจะดำเนินโครงการลดก๊าซเรือนกระจก ของกระทรวงอุตสาหกรรม โดยดำเนินการใน 8 ด้าน ได้แก่ 1)การใช้พลังงานหมุนเวียนหรือพลังงานที่ใช้ทดแทนเชื้อเพลิงฟอสซิล ดำเนินการ จำนวน 207 กิจกรรม ลดได้ 1,140,249 ตัน  2)การเพิ่มประสิทธิภาพการใช้พลังงานในอาคารและโรงงาน ดำเนินการ จำนวน 42 กิจกรรม ลดได้ 821,700 ตัน
3)การส่งเสริมการใช้ปูนซีเมนต์ไฮดรอลิก ดำเนินการ จำนวน 11 กิจกรรม ลดได้ 1,586 ตัน 4)การลด ดูดซับ และการกักเก็บก๊าซเรือนกระจกจากภาคป่าไม้และเกษตร ดำเนินการ จำนวน 13 กิจกรรม ลดได้ 2,915,417 ตัน 5)การลดก๊าซเรือนกระจกโดยการรองรับระบบงาน ดำเนินการ จำนวน 1 กิจกรรม ลดได้ 2,000,000 ตัน 6)การส่งเสริมและปรับเปลี่ยนมาตรฐานด้านยานยนต์ ดำเนินการ จำนวน 5 กิจกรรม ลดได้ 31,873 ตัน 7)การจัดการสารเคมี ดำเนินการ จำนวน 2 กิจกรรม ลดได้ 200,000 ตัน และ 8)การบริหารจัดการทรัพยากร (น้ำ / ของเสีย / วัตถุดิบ) ดำเนินการ จำนวน 9 กิจกรรม ลดได้ 30,545 ตัน รวมทั้งโครงการจะลดคาร์บอน ได้ 7.2 ล้านตัน โดยจะใช้ชื่อโครงการ “72 พรรษา อุตสาหกรรมรวมใจ ลดคาร์บอนไทย 72 แสน”
ด้านการติดตามผลการดำเนินงานจากการลงพื้นที่เพื่อหารือกับผู้ประกอบการ ณ จังหวัดชุมพรและระนองในการประชุม ครม.สัญจร ครั้งที่ 1/2567 โดยมีเรื่องการพิจารณาขยายระยะเวลาติดตั้งระบบ ตรวจวัดมลพิษทางอากาศจากปล่องแบบอัตโนมัติอย่างต่อเนื่อง (CEMs) และติดตั้งระบบดักฝุ่นแบบไฟฟ้าสถิต รวมถึงการประกาศกำหนดชนิดและคุณภาพวัตถุดิบในการผลิตของโรงงานสกัดน้ำมันปาล์ม พ.ศ. 2562 นั้น ซึ่งอยู่ระหว่างการดำเนินงานของกรมโรงงานอุตสาหกรรม ส่วนการผลักดันมาตรการและแนวทางขับเคลื่อน การเพิ่มมูลค่าปาล์มน้ำมันและน้ำมันปาล์มนั้น สำนักงานเศรษฐกิจอุตสาหกรรม ได้เสนอแนวทางการจัดทำโครงสร้างราคาผลปาล์มน้ำมันและน้ำมันปาล์ม โดยสำนักงานพัฒนาการวิจัยการเกษตร ได้ให้ทุน มหาวิทยาลัยเกษตรศาสตร์ ร่วมกับ สถาบันเทคโนโลยีพระจอมเกล้าเจ้าคุณทหารลาดกระบัง ดำเนินการศึกษาคาดว่าจะแล้วเสร็จราวเดือนพฤษภาคม 2567
และในปี งบประมาณ พ.ศ.2568 ได้ให้การสนับสนุนงบประมาณโครงการโรงงานต้นแบบผลิตเมทานอลชีวภาพ ของสำนักบริหารงานวิจัยและนวัตกรรม สถาบันเทคโนโลยีพระจอมเกล้าเจ้าคุณทหารลาดกระบัง ทำการผลิตผลิตภัณฑ์เมทานอลชีวภาพจากปาล์มน้ำมัน ซึ่งสามารถนำไปใช้ทดแทนพลังงานไฟฟ้าในอนาคตต่อไป สำหรับวิสาหกิจชุมชนผลิตภัณฑ์กาแฟ กสอ. ได้เข้าไปดูแลการพัฒนาผลิตภัณฑ์เพื่อเพิ่มมูลค่า และให้ ธพว. เข้าไปแนะนำในการขอสินเชื่อเพื่อให้เข้าถึงแหล่งเงินทุน เพื่อรองรับการยกระดับอุตสาหกรรมกาแฟ และ สมอ. เข้าไปอำนวยความสะดวกและให้คำแนะนำในการขอ มผช. สำหรับผลิตภัณฑ์ใหม่ๆ ด้วย
ทั้งนี้ รมว.อุตสาหกรรม ได้กล่าวถึงการลงพื้นที่ จ.ชุมพร เมื่อวันที่ 4-5 มีนาคม ที่ผ่านมา ว่า ได้มีโอกาสลงพื้นที่เพื่อเยี่ยมชมผู้ประกอบการผลิตและแปรรูปเนื้อโค มาตรฐานฮาลาล จ.ชุมพร ซึ่งประสบปัญหาเรื่องเงินทุนหมุนเวียน และได้เข้าร่วมในโครงการกู้ยืมจากธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank จำนวน 10 ล้านบาท เพื่อนำเงินทุนไปหมุนเวียนขับเคลื่อนกิจการ และเพิ่มขีดความสามารถในการแข่งขันให้ธุรกิจ สนับสนุนเกษตรกรผู้เลี้ยงโคในพื้นที่ภาคใต้และทั่วประเทศ สามารถกระตุ้นมูลค่าทางเศรษฐกิจในพื้นที่พร้อมทั้งต่อยอดและพัฒนาธุรกิจโคแปรรูปฮาลาลให้มีศักยภาพมากยิ่งขึ้น
และที่ประชุมยังได้หารือ ถึง การปรับโครงสร้างภาคอุตสาหกรรมด้วย Green Productivity ว่าควรถูกขับเคลื่อนแบบวงจรเพื่อให้เกิดการปรับปรุงพัฒนากระบวนการด้วยวิธีการ GP Methodology ของ APO โดยขณะนี้ สำนักงานเศรษฐกิจอุตสาหกรรม อยู่ระหว่างการจัดทำแผนปฏิบัติการดำเนินการเพิ่มประสิทธิภาพ และผลิตภาพการผลิตของภาคอุตสาหกรรม เพื่อเป็นกรอบแนวทางในการเพิ่ม Productivity ภาคอุตสาหกรรมใน ระยะยาว
การแก้ปัญหาสินค้านำเข้าจากจีนที่ไม่ได้มาตรฐาน และมาตรการช่วยเหลือผู้ประกอบการ SMEs ซึ่งปัจจุบันมีผู้ประกอบการที่ลักลอบนำเข้าและจำหน่ายสินค้าที่ไม่ได้มาตรฐานเป็นจำนวนมาก จึงทำให้เกิดผลกระทบกับผู้บริโภคที่ได้รับสินค้าที่ไม่มีมาตรฐาน โดยในปี 2567 สมอ. มีเป้าหมายในการเพิ่มมาตรฐานเพิ่มเติม อีก 40 มาตรฐาน เพื่อสร้างความเชื่อมั่นในการตรวจสอบรับรอง และเพิ่มความเข้มงวดการกำกับดูแลผลิตภัณฑ์ ปัจจุบัน สมอ. มีการออกตรวจมาตรฐานการนำเข้าและการจำหน่า ตามโรงงานและสถานที่จำหน่ายจำนวนกว่า 1,243 ราย ได้ดำเนินการตรวจจับ อายัดสินค้าของผู้ประกอบการที่ไม่ได้มาตรฐาน ไปแล้วกว่า 58,627,657 บาท
ด้านการปรับปรุงกระบวนการออกใบอนุญาตของ อก. นั้น สำหรับ กรอ. มีการปรับปรุงกฎหมายเกี่ยวกับการพิจารณาอนุญาต ตามกฎกระทรวง การขออนุญาตเกี่ยวกับโรงงานจำพวกที่ 3 พ.ศ. 2564 โดยได้มีการกำหนดขั้นตอนในการพิจารณาอนุญาตตั้งแต่การรับเอกสารจนถึงออกใบอนุญาต 58 วัน โดยไม่รวมระยะเวลาในการให้ผู้ยื่นคำขอชี้แจงข้อมูลที่ไม่ชัดเจน และได้มีการปรับปรุงคู่มือสำหรับประชาชนตามกฎกระทรวง โดยกำหนดให้การชี้แจงข้อมูลเพิ่มเติมกรณีเอกสารมีข้อมูลที่ไม่ชัดเจนของผู้ยื่นคำขอต้องดำเนินการให้แล้วภายใน 30 วัน ด้าน กพร. อยู่ในระหว่างหารือในชั้นคณะทำงานจัดทำอนุบัญญัติออกตามความในกฎหมายว่าด้วยแร่ สำหรับ สมอ. หันมาใช้การดำเนินการผ่านระบบดิจิตอลทั้งหมด ทั้งการ ขอ-รับ ใบอนุญาตต่าง ๆ การรับรอง มอก. การรับรองระบบงาน และส่วนของ สปอ. มีการนำระบบ E-license มาให้ผู้ประกอบการที่เป็นผู้ยื่นขอตั้งโรงงานรายใหม่ใช้เพื่อยื่นขอใบอนุญาต มีความสะดวกมากขึ้น โดยออกแบบระบบให้ใช้งานง่าย และสามารถเข้าระบบได้ 24 ชั่วโมง ซึ่งจะเริ่มให้สำนักงานอุตสาหกรรมจังหวัดทุกจังหวัดเริ่มใช้ในวันที่ 1 มีนาคม 2567 และคาดว่าจะใช้ได้ครบทั่วประเทศภายในสิ้นปีนี้
ทั้งนี้ ที่ประชุมได้ร่วมกันหารือการเตรียมข้อมูลประกอบการประชุมครม.สัญจร ครั้งที่ 2/2567 ณ จังหวัดพะเยา และติดตามการตรวจราชการกลุ่มจังหวัดภาคเหนือตอนบน 2 (จังหวัดเชียงราย แพร่  พะเยา และน่าน) ระหว่างวันที่ 17-19 มีนาคม 2567 ด้วย

ที่มา : https://www.thaigov.go.th/news/contents/details/80019