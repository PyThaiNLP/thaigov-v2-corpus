รัฐบาลไทย-ข่าวทำเนียบรัฐบาล-ฉุดไม่อยู่ ! ราคายางพุ่งทะลุ 80 บาท สูงสุดในรอบ 41 เดือน นโยบายรัฐบาลเศรษฐาฯ ผลงาน รมว.ธรรมนัส


วันศุกร์ที่ 8 มีนาคม 2567
ฉุดไม่อยู่ ! ราคายางพุ่งทะลุ 80 บาท สูงสุดในรอบ 41 เดือน นโยบายรัฐบาลเศรษฐาฯ ผลงาน รมว.ธรรมนัส
ฉุดไม่อยู่ ! ราคายางพุ่งทะลุ 80 บาท สูงสุดในรอบ 41 เดือน นโยบายรัฐบาลเศรษฐาฯ ผลงาน รมว.ธรรมนัส
นางสาวอัยรินทร์ พันธุ์ฤทธิ์ โฆษกกระทรวงเกษตรและสหกรณ์ (ฝ่ายการเมือง) เปิดเผยถึงสถานการณ์ราคายางพาราในปัจจุบันที่ดีดตัวขึ้นสูง จากนโยบายการบริหารจัดการยางพาราของ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ สั่งการให้ นายณกรณ์ ตรรกวิรพัท ผู้ว่าการการยางแห่งประเทศไทย มุ่งเน้นการบริหารจัดการยางพาราอย่างรอบด้านเพื่อสร้างเสถียรภาพให้กับยางพารา และเข้มงวดมาตรการปราบปรามการลักลอบนำเข้าสินค้าเกษตรผิดกฎหมาย เพื่อลดผลกระทบด้านราคาที่เกษตรกรได้รับ จึงส่งผลให้ราคายางในประเทศขยับตัวสูงขึ้นอย่างต่อเนื่อง ตั้งแต่เดือนกันยายน 2566 เป็นต้นมา โดยราคายางที่ซื้อขายผ่านสำนักงานตลาดกลางยางพาราของ กยท. ทะลุ 80 บาท โดยราคาซื้อขายยางแผ่นรมควัน อยู่ที่ 81.09 บาท/กก. ซึ่งเป็นราคาที่สูงที่สุดในรอบ 41 เดือน อย่างไรก็ตาม คาดว่าราคายังคงอยู่ในช่วงที่มีแนวโน้มปรับตัวสูงขึ้นต่อไป
โฆษกเกษตร กล่าวว่า ปัจจัยสนับสนุนที่ส่งผลให้ราคายางพาราพุ่งสูงขึ้น ส่วนหนึ่งมาจากนโยบายของ นายเศรษฐา ทวีสิน นายกรัฐมนตรี ที่กำชับสั่งการให้ ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ที่กำกับดูแล ตรวจเข้มเรื่องการลักลอบนำเข้ายางพาราเถื่อน และไม่อนุญาตให้นำเข้ายางจากต่างประเทศ ส่งออกไปยังประเทศอื่น รวมไปถึงความต้องการใช้ยางในอุตสาหกรรมการผลิตรถยนต์ของโลกที่เพิ่มมากขึ้น ทำให้ยอดขายรถยนต์ของยุโรปในเดือนมกราคมโดยเฉพาะรถยนต์ไฟฟ้า เพิ่มขึ้นจากปีที่แล้ว 10.3% ในขณะที่จีนผลิตรถยนต์และส่งออกในปี 2566 เพิ่มขึ้นจากปีก่อนหน้า 4.91 ล้านคัน คิดเป็น 57.9% ซึ่งสูงสุดเป็นประวัติการณ์ ประกอบกับการลดกำลังการผลิตน้ำมันของกลุ่ม OPEC+ ส่งผลให้ยังสามารถตรึงราคาน้ำมันไว้ในระดับที่สูง ต้นทุนการผลิตยางสังเคราะห์จึงสูงขึ้น ช่วยเพิ่มความต้องการใช้ยางธรรมชาติในภาคการผลิตให้มากขึ้น

ที่มา : https://www.thaigov.go.th/news/contents/details/80037