รัฐบาลไทย-ข่าวทำเนียบรัฐบาล-รัฐมนตรีฯ พิมพ์ภัทรา มอบรางวัลคุณภาพแห่งชาติ ครั้งที่ 22 ประจำปี 2566 


วันพฤหัสบดีที่ 7 มีนาคม 2567
07/03/2567
พิมพ์
รัฐมนตรีฯ พิมพ์ภัทรา มอบรางวัลคุณภาพแห่งชาติ ครั้งที่ 22 ประจำปี 2566
รัฐมนตรีฯ พิมพ์ภัทรา มอบรางวัลคุณภาพแห่งชาติ ครั้งที่ 22 ประจำปี 2566
วันที่ 6 มีนาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธานในพิธีมอบรางวัลคุณภาพแห่งชาติ (TQA) ครั้งที่ 22 ประจำปี 2566 พร้อมด้วย นายณัฐพล รังสิตพล ปลัดกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม เข้าร่วม โดยมี นายปิยะบุตร ชลวิจารณ์ ประธานคณะกรรมการรางวัลคุณภาพแห่งชาติ นายสุวรรณชัย โลหะวัฒนกุล ผู้อำนวยการสถาบันเพิ่มผลผลิตแห่งชาติ พร้อมด้วยคณะกรรมการรางวัลคุณภาพแห่งชาติ ให้การต้อนรับ ณ หอประชุมใหญ่ ศูนย์วัฒนธรรมแห่งประเทศไทย
รัฐมนตรีฯ พิมพ์ภัทรา กล่าวว่า กระทรวงอุตสาหกรรม ได้กำหนดนโยบายการส่งเสริมและพัฒนาภาคอุตสาหกรรมไทย เพื่อขับเคลื่อนเศรษฐกิจของประเทศสู่ความยั่งยืน โดยให้ความสำคัญกับการสร้างความสำเร็จอย่างสมดุล ทั้งด้านความสามารถในการแข่งขัน การได้รับการยอมรับจากชุมชนและสังคม การตอบโจทย์กติกาสากลด้านสิ่งแวดล้อม และการกระจายรายได้สู่ชุมชน เพื่อให้ประชาชนมีคุณภาพชีวิตที่ดีขึ้น โดยรางวัลคุณภาพแห่งชาติ ถือว่าเป็นกลไกที่ช่วยส่งเสริมสนับสนุน และขับเคลื่อนเศรษฐกิจของประเทศ ด้วยมาตรฐานของเกณฑ์รางวัลคุณภาพแห่งชาติ ที่เป็นที่ยอมรับในเวทีโลก จึงเป็นส่วนสำคัญในการช่วยผลักดันและยกระดับผลิตภาพและเพิ่มประสิทธิภาพ อีกทั้งยังเป็นการส่งเสริมขีดความสามารถในการแข่งขันขององค์กรไทย
ปลัดฯ ณัฐพล กล่าวว่า กระทรวงอุตสาหกรรม และคณะกรรมการรางวัลคุณภาพแห่งชาติ สนับสนุนให้มีการจัดพิธีมอบรางวัลคุณภาพแห่งชาติเป็นประจำต่อเนื่องทุกปี โดยมีวัตถุประสงค์ เพื่อเป็นการประกาศเกียรติคุณ ให้แก่องค์กรที่ได้รับรางวัลคุณภาพแห่งชาติ และรางวัลบริหารสู่ความเป็นเลิศ โดยองค์กรเหล่านี้จะเป็นแบบอย่างที่ดีแก่องค์กรไทยในการพัฒนาและยกระดับมาตรฐานการจัดการองค์กรที่ทั่วโลกยอมรับ
สำหรับ รางวัลคุณภาพแห่งชาติ ในปีนี้ มีองค์กรที่ได้รับรางวัลประเภทต่าง ๆ ดังนี้ 1. รางวัลคุณภาพแห่งชาติ ได้แก่ บริษัท พีทีที แอลเอ็นจี จำกัด 2. รางวัลการบริหารสู่ความเป็นเลิศที่มีความโดดเด่น ด้านการปฏิบัติการ ได้แก่ คณะแพทยศาสตร์โรงพยาบาลรามาธิบดี มหาวิทยาลัยมหิดล 3. รางวัลการบริหารสู่ความเป็นเลิศที่มีความโดดเด่น ด้านนวัตกรรม ได้แก่ มหาวิทยาลัยเชียงใหม่ 4. รางวัลการบริหารสู่ความเป็นเลิศที่มีความโดดเด่น ด้านการสร้างประโยชน์ให้สังคม ได้แก่ ธนาคารเพื่อการเกษตรและสหกรณ์ 5. รางวัลการบริหารสู่ความเป็นเลิศ มีองค์กรที่ได้รับรางวัล 6 องค์กร ได้แก่ คณะแพทยศาสตร์ มหาวิทยาลัยบูรพา คณะวิศวกรรมศาสตร์ มหาวิทยาลัยขอนแก่น คณะเวชศาสตร์เขตร้อน มหาวิทยาลัยมหิดล คณะอุตสาหกรรมเกษตร มหาวิทยาลัยเชียงใหม่ บรรษัทประกันสินเชื่ออุตสาหกรรมขนาดย่อม และบริษัท ดอยคำผลิตภัณฑ์อาหาร จำกัด นอกจากนี้ ในปีนี้ นับเป็นปีแรกที่มีการมอบรางวัล TQA Leadership Excellence Award แก่ผู้บริหารสูงสุดขององค์กรที่เคยได้รับรางวัล TQA หรือ TQC Plus จำนวน 21 องค์กร เพื่อเป็นการเชิดชูเกียรติแก่ผู้บริหารองค์กรที่มีส่วนสำคัญในการผลักดันและกระตุ้นให้องค์กรทุกภาคส่วนในประเทศไทย ด้วยการเผยแพร่ความรู้ในฐานะองค์กรต้นแบบที่เป็นเลิศ ส่งผลให้เกิดการขยายองค์ความรู้ไปสู่ภาคส่วนต่าง ๆ

ที่มา : https://www.thaigov.go.th/news/contents/details/80021