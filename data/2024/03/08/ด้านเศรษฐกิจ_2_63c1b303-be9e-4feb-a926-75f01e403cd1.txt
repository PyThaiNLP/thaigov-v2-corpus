รัฐบาลไทย-ข่าวทำเนียบรัฐบาล-​รองปลัดฯ ณัฏฐิญา ประชุมติดตามความคืบหน้า แนวทางการจัดตั้งกองทุนพัฒนาอุตสาหกรรม


วันพฤหัสบดีที่ 7 มีนาคม 2567
07/03/2567
พิมพ์
​รองปลัดฯ ณัฏฐิญา ประชุมติดตามความคืบหน้า แนวทางการจัดตั้งกองทุนพัฒนาอุตสาหกรรม
​รองปลัดฯ ณัฏฐิญา ประชุมติดตามความคืบหน้า แนวทางการจัดตั้งกองทุนพัฒนาอุตสาหกรรม
วันที่ 6 มีนาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม เป็นประธานการประชุมของคณะทำงานกองทุนพัฒนาอุตสาหกรรม เพื่อติดตามความคืบหน้าการจัดทำกองทุนพัฒนาอุตสาหกรรม ณ ห้องประชุม อก.1 ชั้น 2 อาคารสำนักงานปลัดกระทรวงอุตสาหกรรม และผ่านทางระบบ Zoom Meeting
การประชุมคณะทำงานกองทุนพัฒนาอุตสาหกรรมครั้งนี้ เป็นการติดตามความคืบหน้าจากการประชุมครั้งที่ผ่านมาที่ได้มอบหมายให้ฝ่ายกฎหมายของแต่ละหน่วยงานที่เกี่ยวข้องหาแนวทางปรับแก้ไข เพิ่มเติมบริบทสำคัญเพื่อให้สอดคล้องกับการดำเนินงานทั้งด้านส่งเสริม เยียวยา ฟื้นฟู กับกลุ่มเป้าหมายได้ครบถ้วนตามวัตถุประสงค์ รวมทั้งผลการศึกษา White paper ของการจัดตั้งกองทุนพัฒนาอุตสาหกรรม
กองทุนพัฒนาอุตสาหกรรม อยู่ระหว่างการศึกษาแนวทางการจัดตั้งเพื่อแก้ไขปัญาผลกระทบที่เกิดจากการประกอบกิจการโรงงาน และเป็นแหล่งเงินทุนสำหรับการสนับสนุน ส่งเสริม พัฒนาอุตสาหกรรม เพื่อสร้างขีดความสามารถในการแข่งขันที่สอดคล้องกับการเปลี่ยนแปลงของอุตสาหกรรมและเทคโนโลยีทั้งในปัจจุบันและอนาคต และให้มีแรงจูงใจในการลงทุนประกอบกิจการเพิ่มมากขึ้นในประเทศไทย รวมถึงสร้างความเชื่อมั่นในการดำเนินนโยบายของภาครัฐตามนโยบายของรัฐมนตรีว่าการกระทรวงอุตสาหกรรม  นอกจากนี้ ยังเป็นแหล่งเงินทุนในการเยียวยา ฟื้นฟู บรรเทาเหตุเดือดร้อน ความเสียหายแก่ประชาชนและสิ่งแวดล้อมที่เกิดจากการประกอบการอีกด้วย
สำหรับการติดตามความคืบหน้าการดำเนินงานดังกล่าว รองปลัดฯ ณัฏฐิญา ได้เสนอแนะให้คณะทำงานฯ หารือกันเพิ่มเติมถึงแนวทางการปรับข้อกฎหมายทั้งในส่วนของ ร่าง พ.ร.บ.โรงงาน (ฉบับที่..) พ.ศ. .... และกองทุนพัฒนาเอสเอ็มอีตามแนวประชารัฐ เพื่อให้สอดคล้องกับแนวทางการจัดตั้งกองทุนพัฒนาอุตสาหกรรมและสรุปผลการดำเนินการเพื่อเตรียมการประชุมในครั้งต่อไป

ที่มา : https://www.thaigov.go.th/news/contents/details/80020