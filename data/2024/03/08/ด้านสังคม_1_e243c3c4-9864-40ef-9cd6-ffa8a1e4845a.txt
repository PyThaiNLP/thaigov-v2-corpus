รัฐบาลไทย-ข่าวทำเนียบรัฐบาล- “ชลน่าน” ส่งผู้ตรวจฯ สธ. ลงพื้นที่ติดตามสถานการณ์สะพานข้ามคลองถล่มที่ จ.ฉะเชิงเทรา พร้อมดูแลผู้ได้รับผลกระทบทางสุขภาพ


วันพฤหัสบดีที่ 7 มีนาคม 2567
07/03/2567
พิมพ์
“ชลน่าน” ส่งผู้ตรวจฯ สธ. ลงพื้นที่ติดตามสถานการณ์สะพานข้ามคลองถล่มที่ จ.ฉะเชิงเทรา พร้อมดูแลผู้ได้รับผลกระทบทางสุขภาพ
รัฐมนตรีว่าการกระทรวงสาธารณสุข สั่งการให้ผู้ตรวจราชการกระทรวงสาธารณสุข เขตสุขภาพที่ 6 ลงพื้นที่ จ.ฉะเชิงเทรา ติดตามสถานการณ์และให้การดูแลสุขภาพกาย สุขภาพจิตประชาชนที่ได้รับผลกระทบจากเหตุสะพานภายในหมู่บ้าน เลค การ์เด้น
รัฐมนตรีว่าการกระทรวงสาธารณสุข สั่งการให้ผู้ตรวจราชการกระทรวงสาธารณสุข เขตสุขภาพที่ 6 ลงพื้นที่ จ.ฉะเชิงเทรา ติดตามสถานการณ์และให้การดูแลสุขภาพกาย สุขภาพจิตประชาชนที่ได้รับผลกระทบจากเหตุสะพานภายในหมู่บ้าน เลค การ์เด้น ตำบลคลองหลวงแพ่ง อำเภอเมืองฉะเชิงเทรา จังหวัดฉะเชิงเทรา ถล่มทรุดตัว โดยเฉพาะผู้ป่วยกลุ่มโรคเรื้อรังและกลุ่มเปราะบาง
นพ.มณเฑียร คณาสวัสดิ์ ผู้ตรวจราชการกระทรวงสาธารณสุข เขตสุขภาพที่ 6 เปิดเผยความคืบหน้ากรณีสะพานข้ามคลองหลวงแพ่ง ภายในหมู่บ้าน เลค การ์เด้น อำเภอเมืองฉะเชิงเทรา จังหวัดฉะเชิงเทรา ถล่มลงมาเมื่อคืนที่ผ่านมา ว่า นพ.ชลน่าน ศรีแก้ว รัฐมนตรีว่าการกระทรวงสาธารณสุข มีความเป็นห่วงประชาชนที่ได้รับผลกระทบจากการไม่สามารถสัญจรได้ตามปกติ รวมถึงประชาชนที่มีปัญหาด้านสุขภาพ โดยเฉพาะอย่างยิ่งกลุ่มโรคเรื้อรังต่าง ๆ และกลุ่มเปราะบาง จึงได้มอบหมายให้ตน พร้อมด้วย นพ.ศรีศักดิ์ ตั้งจิตธรรม นายแพทย์สาธารณสุขจังหวัดฉะเชิงเทรา ลงตรวจเยี่ยมบริเวณที่เกิดเหตุการณ์เพื่อบัญชาการเหตุการณ์และให้ความช่วยเหลือโดยด่วน
นพ.มณเฑียรกล่าวต่อว่า ได้ให้โรงพยาบาลพุทธโสธร สำนักงานสาธารณสุขอำเภอเมืองฉะเชิงเทรา และโรงพยาบาลส่งเสริมสุขภาพตำบลคลองหลวงแพ่ง จัดทีมแพทย์ พยาบาล และเจ้าหน้าที่สาธารณสุข ให้การดูแลผู้ป่วยที่มีความจำเป็นต้องพบแพทย์หรือมีปัญหาด้านสุขภาพที่ต้องได้รับการดูแล และการเยียวยาทางจิตใจ ทั้งนี้ พบว่า มีหลังคาเรือนที่ได้รับผลกระทบ จำนวน 220 หลังคาเรือน ประชาชนได้รับผลกระทบ รวม 330 คน ในจำนวนนี้เป็นผู้ป่วยโรคเรื้อรังและกลุ่มเปราะบางที่ต้องติดตามดูแล ได้แก่ เบาหวาน 23 คน ความดันโลหิตสูง 31 คน ไตวาย 2 คน ผู้พิการ 5 คน และผู้ป่วยติดเตียง 5 คน
********************** 7 มีนาคม 2567

ที่มา : https://www.thaigov.go.th/news/contents/details/80016