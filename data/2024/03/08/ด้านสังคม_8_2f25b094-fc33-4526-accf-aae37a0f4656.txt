รัฐบาลไทย-ข่าวทำเนียบรัฐบาล-รัฐมนตรี ดีอี กำชับ ปิดกั้นทุกช่องทาง เอาผิดคนเผยแพร่ต่อ


วันศุกร์ที่ 8 มีนาคม 2567
รัฐมนตรี ดีอี กำชับ ปิดกั้นทุกช่องทาง เอาผิดคนเผยแพร่ต่อ
รัฐมนตรี ดีอี กำชับ ปิดกั้นทุกช่องทาง เอาผิดคนเผยแพร่ต่อ
วันนี้ (8 มีนาคม 2567) นายประเสริฐ จันทรรวงทอง รัฐมนตรีกระทรวงดิจิทัลเพื่อเศรษฐกิจและสังคม ได้รับหนังสือร้องเรียนจากเพจ “เป็นหนึ่ง” ที่ได้นำผู้เสียหายจากกรณีถูกตำรวจคอมมานโดปล่อยคลิปลับ โดยกำชับให้เจ้าหน้าที่ ดีอี เร่งระงับการเผยแพร่สื่อลามกอนาจาร และ หาตัวผู้แชร์ หรือส่งต่อคลิปดังกล่าวด้วย เพราะมีโทษ และอาจถูกดำเนินคดีทางกฎหมายได้
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) กล่าวว่า จากกรณีที่ ผู้เสียหาย ได้ยื่นหนังสือถึง นายประเสริฐ จันทรรวงทอง รัฐมนตรีว่าการฯ เพื่อขอให้ปิดกั้นเว็บไซต์ หลังจากผู้เสียหายได้เข้าแจ้งความร้องทุกข์ต่อพนักงานสอบสวนสถานีตำรวจภูธรเมืองสมุทรปราการ และผู้บัญชาการตำรวจแห่งชาติ ขอให้ดำเนินคดีกับสิบตำรวจโท สังกัดกองกำกับการต่อต้านการก่อการร้าย สำนักงานตำรวจแห่งชาติ กรณีที่สิบตำรวจโทดังกล่าว นำคลิปวิดีโอและรูปภาพโป๊เปลือยของผู้เสียหายทั้งสอง ไปเผยแพร่เข้าสู่ระบบคอมพิวเตอร์และสื่อสังคมออนไลน์ และต่อมา และพบในหลายหลายช่องทาง อาทิ แอปพลิเคชัน VK และ X ทำให้ผู้เสียหาย ได้รับความอับอาย เสื่อมเสียชื่อเสียงและมีผลต่อการดำรงค์ชีวิตในปัจจุบันอย่างมาก
ทั้งนี้ กระทรวงดีอี ได้รับจดหมายร้องเรียนดังกล่าวแล้ว ซึ่งรัฐมนตรีประเสริฐ ได้สั่งการให้หน่วยงานที่เกี่ยวข้องดำเนินการอย่างเร่งด่วน ให้ดำเนินการปิดกั้นการเข้าถึงเว็บไซต์ หรือลิงค์เว็บไซต์ที่เกี่ยวข้องที่มีคลิปและรูปภาพโป๊เปลือยไม่เหมาะสมของผู้เสียหาย รวมทั้งสื่อสังคมออนไลน์ ทุกช่องทาง
“ดีอี ขอเตือนว่า ประชาชน อย่า แชร์ ข้อมูลภาพโป๊ เปลือย ลามกและอนาจารต่างๆ เนื่องจากผู้ใดเผยแพร่ ส่งต่อ หรือแชร์ข้อมูลภาพโป๊ เปลือย ลามกและอนาจาร ไม่ว่าจะเป็นภาพนิ่ง ภาพเคลื่อนไหว เสียง ผ่านระบบคอมพิวเตอร์และโทรศัพท์มือถือ ผู้นั้น อาจจะมีความผิด มีโทษจำคุกไม่เกินห้าปี และปรับเงินไม่เกิน หนึ่งแสนบาท หรือทั้งจำทั้งปรับได้” นายเวทางค์ กล่าว
-------------------------------------------------

ที่มา : https://www.thaigov.go.th/news/contents/details/80050