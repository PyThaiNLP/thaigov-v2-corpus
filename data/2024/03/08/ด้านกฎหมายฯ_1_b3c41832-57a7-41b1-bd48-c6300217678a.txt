รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม หารือกระทรวงยุติธรรมสหราชอาณาจักร ติดตามคดีสำคัญ-ประสานความร่วมมือเพื่อพัฒนางานยุติธรรมทั้งระบบ


วันศุกร์ที่ 8 มีนาคม 2567
08/03/2567
พิมพ์
รัฐมนตรีว่าการกระทรวงยุติธรรม หารือกระทรวงยุติธรรมสหราชอาณาจักร ติดตามคดีสำคัญ-ประสานความร่วมมือเพื่อพัฒนางานยุติธรรมทั้งระบบ
รัฐมนตรีว่าการกระทรวงยุติธรรม หารือกระทรวงยุติธรรมสหราชอาณาจักร ติดตามคดีสำคัญ-ประสานความร่วมมือเพื่อพัฒนางานยุติธรรมทั้งระบบ
ในวันศุกร​์ที่ ๘ มีนาคม ระหว่างเวลา ๑๑.๐๐ - ๑๒.๓๐ น. (ตามเวลาท้องถิ่น) ณ กรุงลอนดอน สหราชอาณาจักร พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายธานี ทองภักดี เอกอัคราชทูตสหราชอาณาจักรประจำประเทศไทย และคณะ ได้เข้าหารือกับ H.E.Gareth  Bacon MP, Minister for Sentencing, Parliamentary Under Secretary of State, Ministry of Justice โดยได้แสดงความขอบคุณรัฐบาลสหราชอาณาจักร และสถานเอกอัครราชทูตสหราชอาณาจักรประจำประเทศไทย ที่มีความร่วมมือกับกระทรวงยุติธรรมมาอย่างยาวนาน โดยเฉพาะการพัฒนามาตรฐานเรือนจำ นอกจากนั้น ยังได้ติดตามความคืบหน้าคดีสำคัญ ได้แก่ กรณีชาวไทยที่เสียชีวิตในสหราชอาณาจักร และกรณีโจรกรรมรถหรู
ในโอกาสนี้ พันตำรวจเอก ทวี สอดส่อง รัฐมนตรีว่าการกระทรวงยุติธรรม ได้เน้นย้ำความสำคัญของการยกระดับหลักนิติธรรมในประเทศไทย ในโอกาสนี้ จึงได้เสนอให้ขยายขอบเขตความร่วมมือในด้านวิชาการ โดยการยกระดับ DSI Academy ให้เป็นที่ยอมรับในระดับสากล รวมถึงเพิ่มการแลกเปลี่ยนทักษะและองค์ความรู้ในด้านต่าง ๆ ดังนี้​ ๑) เทคโนโลยีในการสืบสวนสอบสวนเพื่อรองรับคดีพิเศษมีความซับซ้อน ความผิดที่เกี่ยวกับองค์กรอาชญากรรม ความผิดที่เกี่ยวข้องกับผู้มีอิทธิพล และกรณีที่มีการนำเทคโนโลยีเข้ามาใช้ก่ออาชญากรรม ๒) เทคนิคการตรวจพิสูจน์ทางนิติวิทยาศาสตร์ ๓) เทคนิคการสืบสวนสอบสวนคดียาเสพติด นอกจากนี้ ยังได้เชิญชวนให้สหราชอาณาจักรมาร่วมแลกเปลี่ยนเรียนรู้ในโครงการ Justice Pioneer ซึ่งมุ่งพัฒนาอนาคตของกระบวนการยุติธรรมให้มีประสิทธิภาพ โปร่งใส และสร้างความเชื่อมั่นให้กับประชาชนต่อไป

ที่มา : https://www.thaigov.go.th/news/contents/details/80058