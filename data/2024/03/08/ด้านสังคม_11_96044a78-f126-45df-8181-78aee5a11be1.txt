รัฐบาลไทย-ข่าวทำเนียบรัฐบาล-สธ. ปิดงานประชุมวิชาการ “25 ปี ศูนย์พึ่งได้” มอบ 18 รางวัลผลงานวิชาการดีเด่น ดูแลเหยื่อความรุนแรง


วันศุกร์ที่ 8 มีนาคม 2567
สธ. ปิดงานประชุมวิชาการ “25 ปี ศูนย์พึ่งได้” มอบ 18 รางวัลผลงานวิชาการดีเด่น ดูแลเหยื่อความรุนแรง
ปลัดกระทรวงสาธารณสุข ปิดการประชุมวิชาการ “25 ปี ศูนย์พึ่งได้ กระทรวงสาธารณสุข” พร้อมมอบรางวัลผลงานวิชาการดีเด่น ในการดูแลช่วยเหลือเด็ก สตรี และบุคคลในครอบครัวที่ถูกกระทำความรุนแรง รวม 18 รางวัล
ปลัดกระทรวงสาธารณสุข ปิดการประชุมวิชาการ “25 ปี ศูนย์พึ่งได้ กระทรวงสาธารณสุข” พร้อมมอบรางวัลผลงานวิชาการดีเด่น ในการดูแลช่วยเหลือเด็ก สตรี และบุคคลในครอบครัวที่ถูกกระทำความรุนแรง รวม 18 รางวัล ชี้ การร่วมมือกันแก้ไขปัญหาอย่างจริงจังและต่อเนื่อง จะนำไปสู่การขจัดปัญหาความรุนแรงให้หมดลงได้
วันนี้ (8 มีนาคม 2567) ที่ศูนย์การประชุม อิมแพค เมืองทองธานี นพ.ชลน่าน ศรีแก้ว รัฐมนตรีว่าการกระทรวงสาธารณสุข มอบหมายให้ นพ.โอภาส การย์กวินพงศ์ ปลัดกระทรวงสาธารณสุข เป็นประธานปิดการประชุมวิชาการ 25 ปี ศูนย์พึ่งได้ กระทรวงสาธารณสุข ภายใต้แนวคิด “คืนรอยยิ้ม สร้างพลังแข็งแกร่งให้ชีวิต (OSCC THE SECOND SMILE)” ซึ่งจัดขึ้นระหว่างวันที่ 6-8 มีนาคม 2567 พร้อมทั้งมอบรางวัลผลงานวิชาการดีเด่น ในการดูแลช่วยเหลือเด็ก สตรี และบุคคลในครอบครัวที่ถูกกระทำความรุนแรง รวม 18 รางวัล และกล่าวว่า การประชุมวิชาการ “25 ปี ศูนย์พึ่งได้ กระทรวงสาธารณสุข” ประสบความสำเร็จอย่างดี ผู้เข้าร่วมประชุมกว่า 1,000 คน ได้มีการแลกเปลี่ยนเรียนรู้เกี่ยวกับการดำเนินงานด้านการช่วยเหลือกลุ่มเป้าหมาย และแผนงานในอนาคต รวมทั้งความรู้ด้านวิชาการที่ทันสมัยในการดูแลผู้ถูกกระทำรุนแรง ซึ่งจะช่วยพัฒนาความรู้และประสบการณ์ให้เพิ่มมากขึ้น และสามารถนำไปประยุกต์ใช้ในการดำเนินงานให้เกิดประโยชน์แก่ผู้ป่วย ประชาชน และวงการแพทย์อย่างต่อเนื่อง
“การดูแลเหยื่อหรือผู้ถูกกระทำความรุนแรง เป็นเรื่องที่ละเอียดอ่อน คนที่ทำงานด้านนี้ต้องทำด้วยหัวใจจริงๆ ซึ่งจะรู้สึกถึงการได้ช่วยเหลือเพื่อนมนุษย์ด้วยกัน ทั้งตัวผู้ถูกกระทำ ครอบครัวของผู้ถูกกระทำ และสังคม เป็นความภาคภูมิใจที่เกิดขึ้น เชื่อมั่นว่าการได้มีโอกาสแลกเปลี่ยนประสบการณ์ในการทำงานและการร่วมมือกันแก้ไขปัญหาอย่างจริงจังและต่อเนื่อง จะนำไปสู่การขจัดปัญหาความรุนแรงให้หมดลงได้ในที่สุด” นพ.โอภาส กล่าว
สำหรับรางวัลผลงานวิชาการดีเด่น 18 รางวัล แบ่งเป็น การนำเสนอทางวาจา (Oral Presentation) รวม 3 รางวัล โดยรางวัลชนะเลิศ ได้แก่ เรื่อง "Welfare Protection : a Fast-Track for Domestic Violence" รพ.ลำปาง และการนำเสนอทางโปสเตอร์ (Poster Presentation) รวม 15 รางวัล เป็นรางวัลชนะเลิศ 5 ผลงาน ได้แก่ เรื่อง “การพัฒนาระบบการแจ้งเหตุของศูนย์พึ่งได้ (OSCC) โรงพยาบาลลำพูน”,  “การพัฒนาระบบการดูแลผู้ถูกข่มขืนกระทำชำเรา (Rape) คลินิกศูนย์พึ่งได้ รพ.คง” จ.นครราชสีมา, “การพัฒนาระบบบริการหญิงตั้งครรภ์ไม่พร้อม ศูนย์พึ่งได้ (OSCC) รพ.ตรัง”, “คนบาปคราบนักบุญ” รพ.เชียงรายประชานุเคราะห์ และ “คนไทยหรือเปล่า?” สถาบันสุขภาพเด็กแห่งชาติมหาราชินี กรมการแพทย์
*********************************** 8 มีนาคม 2567

ที่มา : https://www.thaigov.go.th/news/contents/details/80055