รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนและยกระดับชั้นทาง ถนนสาย นว.3016 จังหวัดนครสวรรค์  


วันศุกร์ที่ 8 มีนาคม 2567
กรมทางหลวงชนบท ก่อสร้างถนนและยกระดับชั้นทาง ถนนสาย นว.3016 จังหวัดนครสวรรค์
....
กรมทางหลวงชนบท กระทรวงคมนาคม โดยสำนักบำรุงทาง ดำเนินโครงการก่อสร้างและยกระดับชั้นทางถนนทางหลวงชนบทสาย นว.3016 แยก ทล.117 - บ้านมาบมะขาม อำเภอบรรพตพิสัย จังหวัดนครสวรรค์ ซึ่งก่อสร้างถนนผิวจราจรแอสฟัลท์ติกคอนกรีต กว้าง 14 เมตร จำนวน 4 ช่องจราจร กว้างช่องจราจรละ 3 เมตร ไหล่ทางกว้างข้างละ 1 เมตร พร้อมติดตั้งเครื่องหมายจราจร และอุปกรณ์อำนวยความปลอดภัย ตั้งแต่ช่วง กม.ที่ 1+600 - 7+600 ระยะทาง 6 กิโลเมตร ใช้งบประมาณ 47.157 ล้านบาท เนื่องจากถนนสายดังกล่าวประชาชนใช้เป็นเส้นทางขนส่งพืชผลทางการเกษตรและเส้นทางเข้าสู่ชุมชน สถานที่ราชการ มีปริมาณการจราจรมากถึง 2,103 คัน/วัน ทั้งนี้ จะช่วยบรรเทาความเดือดร้อน เพิ่มคุณภาพชีวิตที่ดีให้ประชาชนสามารถเดินทางได้อย่างสะดวกปลอดภัยในทุกฤดู รวมทั้งสามารถใช้เป็นทางลัด - ทางเลี่ยงเข้าสู่อำเภอบรรพตพิสัยได้ด้วย

ที่มา : https://www.thaigov.go.th/news/contents/details/80044