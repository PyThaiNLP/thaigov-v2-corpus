รัฐบาลไทย-ข่าวทำเนียบรัฐบาล-ปลัดมหาดไทย เผยความคืบหน้าการแก้ไขปัญหาหนี้นอกระบบ เข้าสู่กระบวนการไกล่เกลี่ยหนี้แล้ว 30,686 ราย สามารถไกล่เกลี่ยสำเร็จ 19,811 ราย มูลหนี้ลดลง 785 ล้านบาท กำชับทุกพื้นที่เร่งรัด 


วันพฤหัสบดีที่ 7 มีนาคม 2567
07/03/2567
พิมพ์
ปลัดมหาดไทย เผยความคืบหน้าการแก้ไขปัญหาหนี้นอกระบบ เข้าสู่กระบวนการไกล่เกลี่ยหนี้แล้ว 30,686 ราย สามารถไกล่เกลี่ยสำเร็จ 19,811 ราย มูลหนี้ลดลง 785 ล้านบาท กำชับทุกพื้นที่เร่งรัด
ปลัดมหาดไทย เผยความคืบหน้าการแก้ไขปัญหาหนี้นอกระบบ เข้าสู่กระบวนการไกล่เกลี่ยหนี้แล้ว 30,686 ราย สามารถไกล่เกลี่ยสำเร็จ 19,811 ราย มูลหนี้ลดลง 785 ล้านบาท กำชับทุกพื้นที่เร่งรัด ติดตามการแก้ไขปัญหาหนี้นอกระบบอย่างต่อเนื่อง พร้อมบูรณาการความร่วมมือ
วันนี้ (7 มี.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า จากการที่กระทรวงมหาดไทยได้เปิดรับลงทะเบียนให้ประชาชนที่มีความประสงค์ให้ทางราชการช่วยแก้ไขปัญหาหนี้นอกระบบตามนโยบายรัฐบาล โดยมีประชาชนมาลงทะเบียนรวมทั้งสิ้น 153,400 ราย กระทรวงมหาดไทยจึงได้แจ้งให้ทุกจังหวัด อำเภอ เดินหน้าแก้ไขปัญหาหนี้นอกระบบอย่างต่อเนื่องด้วยการเชิญเจ้าหนี้และลูกหนี้มาเข้าสู่กระบวนการเจรจาไกล่เกลี่ยหนี้ โดยเมื่อเวลา 15.00 น. สำนักการสอบสวนและนิติการ กรมการปกครอง ได้รายงานข้อมูลการไกล่เกลี่ยหนี้ทั่วประเทศ มีจำนวนลูกหนี้เข้าสู่กระบวนการไกล่เกลี่ยแล้ว 30,686 ราย สามารถไกล่เกลี่ยสำเร็จ 19,811 ราย มูลหนี้ลดลงรวม 785.275 ล้านบาท และมีกรณีที่เจ้าหนี้-ลูกหนี้มีความประสงค์ให้เจ้าหน้าที่ได้ส่งต่อเรื่องไปยังพนักงานสอบสวนของสถานีตำรวจในพื้นที่ ดำเนินคดี 340 คดี โดยมีจังหวัดที่สามารถเชิญเจ้าหนี้-ลูกหนี้เข้าสู่กระบวนการไกล่เกลี่ยหนี้ได้มากที่สุด 5 ลำดับ คือ 1. จังหวัดสงขลา 2,971 ราย 2. จังหวัดนครสวรรค์ 2,669 ราย 3. จังหวัดนครราชสีมา 2,160 ราย 4. จังหวัดนครศรีธรรมราช 1,497 ราย และ 5. จังหวัดนราธิวาส 1,325 ราย ซึ่งเจ้าหนี้และลูกหนี้ได้มาพบปะพูดคุยกัน โดยมีเจ้าหน้าที่เป็นคนกลาง และหลังจากนี้หน่วยงานที่เกี่ยวข้องจะได้ติดตามผลภายหลังจากการเจรจาไกล่เกลี่ย เพื่อให้การแก้ไขปัญหาหนี้นอกระบบประสบความสำเร็จครบทั้งกระบวนการต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวว่า จากการที่กระทรวงมหาดไทย โดยกรมการปกครองได้แจ้งให้จังหวัดทุกจังหวัดดำเนินการจัดกิจกรรม "ตลาดนัดแก้หนี้" โดยมอบหมายให้จังหวัดแจ้งอำเภอดำเนินการจัดกิจกรรมภายในเขตพื้นที่รับผิดชอบอย่างน้อยเดือนละ 4 ครั้ง และรายงานข้อมูลภาพรวมการจัดกิจกรรมทั้งจังหวัดให้กระทรวงมหาดไทยทราบ ภายในวันที่ 25 ของทุกเดือน ซึ่งปัจจุบันกระทรวงมหาดไทยได้ปิดรับการรับลงทะเบียนแก้ไขปัญหาหนี้นอกระบบแล้ว เมื่อวันที่ 29 กุมภาพันธ์ 2567 เพื่อให้เกิดการบูรณาการความร่วมมือในการเร่งรัดดำเนินการแก้ไขปัญหาหนี้นอกระบบอย่างต่อเนื่อง ทางกรมการปกครองจึงได้มีหนังสือกำชับและขอความร่วมมือไปยังผู้ว่าราชการจังหวัด ปลัดกรุงเทพมหานคร และผู้บัญชาการตำรวจแห่งชาติ เพื่อขับเคลื่อนการให้ความช่วยเหลือผู้ลงทะเบียนฯ อย่างเป็นรูปธรรม รวมถึงเร่งรัดการดำเนินการแก้ไขปัญหาหนี้นอกระบบให้เป็นไปตามนโยบายของรัฐบาล ตลอดจนสามารถบูรณาการการทำงานร่วมกับหน่วยงานที่เกี่ยวข้องได้อย่างมีประสิทธิภาพ
"ขณะนี้ กระทรวงมหาดไทยโดยนายอรรษิษฐ์ สัมพันธรัตน์ อธิบดีกรมการปกครองได้สั่งการให้ทุกจังหวัด อำเภอ รวมทั้ง กรุงเทพมหานครทุกเขต เร่งรัดติดตามข้อมูลจากการลงทะเบียนแก้ไขปัญหาหนี้นอกระบบให้ครบถ้วน โดยใช้กลไกภาคีเครือข่ายจากหน่วยงานที่เกี่ยวข้อง เพื่อร่วมกันขับเคลื่อนและแก้ไขปัญหาหนี้นอกระบบ เช่น สถานีตำรวจภูธร สถานีตำรวจนครบาลในพื้นที่ สำนักงานอัยการคุ้มครองสิทธิและช่วยเหลือทางกฎหมายและการบังคับคดีจังหวัด หรือศูนย์ไกล่เกลี่ยข้อพิพาทภาคประชาชน เป็นต้น พร้อมทั้งให้จัดกิจกรรม "ตลาดนัดแก้หนี้" ให้เกิดความต่อเนื่อง และสามารถให้ความช่วยเหลือประชาชนได้อย่างทั่วถึงและเป็นธรรม รวมถึงเร่งรัดดำเนินการติดตามให้ลูกหนี้และเจ้าหนี้เข้าสู่กระบวนการไกล่เกลี่ย ร้อยละ 100 ของการลงทะเบียนที่มีข้อมูลเจ้าหนี้และลูกหนี้ครบถ้วนและสามารถติดต่อได้ โดยเร่งรัดการดำเนินการแก้ไขปัญหาหนี้นอกระบบตามแนวทางปฏิบัติในการรายงานผลการดำเนินการแก้ไขปัญหาหนี้นอกระบบของกรมการปกครอง และดำเนินการตามแนวทางปฏิบัติในการส่งข้อมูลต่อให้เจ้าหน้าที่ตำรวจ ในกรณีมีเหตุอันควรสงสัยว่ามีการกระทำความผิดอาญา เช่น การข่มขู่ใช้ความรุนแรง หรือเจ้าหนี้ไม่เข้าสู่กระบวนการไกล่เกลี่ยตามกำหนด โดยให้ดำเนินการประสานความร่วมมือกับสถานีตำรวจภูธรหรือสถานีตำรวจนครบาลในพื้นที่เพื่อจะได้ดำเนินการสืบสวนสอบสวนหาข้อเท็จจริง และดำเนินการตามอำนาจหน้าที่" นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในส่วนของจังหวัดได้เน้นย้ำให้ผู้ว่าราชการจังหวัดกำชับนายอำเภอ มอบหมายสำนักงานพัฒนาชุมชนอำเภอ ในฐานะเลขานุการกรรมการบริหารศูนย์อำนวยการปฏิบัติการขจัดความยากจนและพัฒนาคนทุกช่วงวัยตามหลักปรัชญาเศรษฐกิจพอเพียง ระดับอำเภอ (ศจพ.อ.) ดำเนินการใช้แนวทางแก้ไขปัญหาและพัฒนาคนทุกช่วงวัยอย่างยั่งยืน (เมนูแก้จน) เพื่อพัฒนาคุณภาพชีวิตแก่ลูกหนี้ซึ่งประสงค์จะได้รับความช่วยเหลือให้สามารถลดรายจ่าย เพิ่มรายได้ ขยายโอกาส ตลอดจนส่งเสริมให้เกิดการรวมกลุ่มต่อยอดในการสร้างอาชีพ รวมถึงโอกาสในการเข้าถึงแหล่งเงินทุนสถาบันการเงินของรัฐ เพื่อไม่ให้กลับไปสู่วงจรหนี้นอกระบบ และสามารถพึ่งพาตนเองได้ตามหลักปรัชญาของเศรษฐกิจพอเพียง เพื่อให้ประชาชนสามารถยกระดับคุณภาพชีวิตให้ดีขึ้นอย่างยั่งยืน
"แม้ว่าการรับลงทะเบียนการแก้ไขปัญหาหนี้นอกระบบจะปิดรับไปแล้ว อย่างไรก็ตามกระบวนการดำเนินการไกล่เกลี่ยหนี้ และการพัฒนาคุณภาพชีวิตของพี่น้องประชาชนยังไม่สิ้นสุด ขอให้ผู้ว่าราชการจังหวัด นายอำเภอ ดำเนินการประชาสัมพันธ์รณรงค์สร้างการรับรู้ให้กับพี่น้องประชาชนที่เดือดร้อนจากปัญหาหนี้นอกระบบ หรือปัญหาอื่น ๆ ที่ไม่สามารถแก้ไขด้วยตนเองได้ และต้องการความช่วยเหลือจากภาครัฐ สามารถติดต่อผ่านช่องทางศูนย์ดำรงธรรมกระทรวงมหาดไทยได้ ทั้งศูนย์ดำรงธรรมจังหวัด ศูนย์ดำรงธรรมอำเภอ หรือโทรสายด่วน 1567 โดยจะมีเจ้าหน้าที่บริการตลอดทั้ง 24 ชั่วโมง เพื่อช่วยเหลือพี่น้องประชาชน ซึ่งเป็นพันธกิจของกระทรวงมหาดไทยในการ "บำบัดทุกข์ บำรุงสุข"" นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80023