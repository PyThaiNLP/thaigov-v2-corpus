รัฐบาลไทย-ข่าวทำเนียบรัฐบาล-ไทย – แองโกลา แลกเปลี่ยนนโยบาย พร้อมสานสัมพันธ์การส่งออกสินค้าเกษตร


วันศุกร์ที่ 8 มีนาคม 2567
ไทย – แองโกลา แลกเปลี่ยนนโยบาย พร้อมสานสัมพันธ์การส่งออกสินค้าเกษตร
ไทย – แองโกลา แลกเปลี่ยนนโยบาย พร้อมสานสัมพันธ์การส่งออกสินค้าเกษตร
นายบุญสิงห์ วรินทร์รักษ์ ที่ปรึกษารัฐมนตรีว่าการกระทรวงเกษตรและสหกรณ์ ได้รับมอบหมายจาก ร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ให้การต้อนรับและร่วมหารือกับ Mr. Miguel Dialimicua อธิบดีกรมเอเชียและโอเชียเนีย กระทรวงการต่างประเทศ สาธารณรัฐแองโกลา และ H.E. Mr. Agostinho André de Carvalho เอกอัครราชทูตสาธารณรัฐแองโกลาประจำประเทศไทย (ถิ่นพำนักกรุงฮานอย ประเทศเวียดนาม) ในโอกาสเยือนไทย พร้อมด้วยนางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ นายกฤษ อุตตมะเวทิน รองอธิบดีกรมส่งเสริมการเกษตร นางวิลาวัณย์ ใคร่ครวญ รองอธิบดีกรมวิชาการเกษตร และเจ้าหน้าที่ที่เกี่ยวข้องเข้าร่วม ณ ห้องประชุม 123 กระทรวงเกษตรและสหกรณ์
สำหรับการหารือในวันนี้ ทั้งสองฝ่ายได้แลกเปลี่ยนนโยบายที่สำคัญของกระทรวง ซึ่งมีความสอดคล้องกันอย่างมาก
ทั้งการพัฒนาภาคการเกษตร การเสริมสร้างความสมดุลระหว่างการพัฒนาเศรษฐกิจ สังคม และสิ่งแวดล้อม เพื่อยกระดับความมั่นคงทางอาหาร ความปลอดภัยอาหาร และการมีส่วนร่วมของทุกภาคส่วน นอกจากนี้ ฝ่ายแองโกลาได้แจ้งความประสงค์ที่จะผลักดันความร่วมมือด้านการค้าและการลงทุนกับกระทรวงเกษตรและสหกรณ์ เนื่องจากมีความเชื่อมั่นในจุดแข็งของประเทศไทยทั้งด้านความปลอดภัยและคุณภาพสินค้าเกษตร โดยเฉพาะอย่างยิ่ง สินค้าข้าวและน้ำมันพืชในการปรุงอาหาร ซึ่งได้รับความนิยมอย่างมากใน
แองโกลา ทั้งนี้ ฝ่ายไทยพร้อมสนับสนุนให้ฝ่ายแองโกลาในการเชิญชวนและประชาสัมพันธ์แก่ผู้ประกอบการและนักลงทุนที่มีความสนใจ โดยได้ขอให้ทั้งสองฝ่ายมีการประสานงานระหว่างกันอย่างใกล้ชิดต่อไปในอนาคต เพื่อเสริมสร้างความสัมพันธ์และความร่วมมืออย่างเป็นรูปธรรม
ทั้งนี้ สาธารณรัฐแองโกลาเป็นประเทศคู่ค้าสินค้าเกษตรอันดับที่ 61 ของไทย โดยสินค้าเกษตรที่ไทยส่งออกไปยังแองโกลาปี 2564-2566 มีมูลค่าเฉลี่ย 3,231 ล้านบาท ได้แก่ (1) ข้าวที่สีบ้างแล้วหรือสีทั้งหมด อาทิ ข้าวเหนียว ข้าวหอมมะลิ ข้าวบาสมาติ 2,929 ล้านบาท (2) ปลาทูนา อาทิ ปลาทูนากระป๋อง 129 ล้านบาท (3) ข้าวกล้อง 84 ล้านบาท (4) อาหารปรุงแต่งอื่น ๆ ที่ทำจากธัญพืช 42 ล้านบาท และ(5) น้ำตาลที่ได้จากอ้อยหรือหัวบีตอื่น ๆ อาทิ น้ำตาลทรายบริสุทธิ์ 23 ล้านบาท

ที่มา : https://www.thaigov.go.th/news/contents/details/80041