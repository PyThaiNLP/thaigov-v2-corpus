รัฐบาลไทย-ข่าวทำเนียบรัฐบาล-รองรัดเกล้าฯ เผย วันนี้วันสุดท้ายของ การประชุมสมัชชาสิ่งแวดล้อมแห่งสหประชาชาติ สมัยที่ 6 อีกก้าวสำคัญของไทยสู่การรับมือกับความท้าทายปัญหาด้านสิ่งแวดล้อม


วันศุกร์ที่ 1 มีนาคม 2567
01/03/2567
พิมพ์
รองรัดเกล้าฯ เผย วันนี้วันสุดท้ายของ การประชุมสมัชชาสิ่งแวดล้อมแห่งสหประชาชาติ สมัยที่ 6 อีกก้าวสำคัญของไทยสู่การรับมือกับความท้าทายปัญหาด้านสิ่งแวดล้อม
รองรัดเกล้าฯ เผย วันนี้วันสุดท้ายของ การประชุมสมัชชาสิ่งแวดล้อมแห่งสหประชาชาติ สมัยที่ 6 อีกก้าวสำคัญของไทยสู่การรับมือกับความท้าทายปัญหาด้านสิ่งแวดล้อม
วันนี้ (1 มีนาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เผยว่า ร่างปฏิญญาระดับรัฐมนตรีสำหรับการประชุมสมัชชาสิ่งแวดล้อมแห่งสหประชาชาติ สมัยที่ 6 (ร่างปฏิญญาระดับรัฐมนตรีฯ) และร่างแถลงการณ์ระดับสูง High-Level Statement on Plastic Pollution, including in the Marine Environment ได้รับมติเห็นชอบในหลักการ จากที่ประชุมคณะรัฐมนตรีเมื่อวันที่ 27 กุมภาพันธ์ 2567 ที่ผ่านมา โดยจะมีการรับรองร่างปฏิญญาระดับรัฐมนตรีฯ และร่างแถลงการณ์ระดับสูงฯ ในการประชุมสมัชชาสิ่งแวดล้อมแห่งสหประชาชาติ สมัยที่ 6
รองโฆษกประจำสำนักนายกรัฐมนตรีกล่าวว่า การประชุมสมัชชาสิ่งแวดล้อมแห่งสหประชาชาติ สมัยที่ 6 ในหัวข้อหลัก “การดำเนินการพหุภาคีที่มีประสิทธิภาพ ครอบคลุม และยั่งยืน เพื่อรับมือกับการเปลี่ยนแปลงสภาพภูมิอากาศการสูญเสียความหลากหลายทางชีวภาพ และมลพิษ” จัดขึ้นระหว่างวันที่ 26 กุมภาพันธ์ - 1 มีนาคม 2567 ณ สำนักงานใหญ่โครงการสิ่งแวดล้อมแห่งสหประชาชาติ กรุงไนโรบี สาธารณรัฐเคนยา เพื่อเตรียมความพร้อม และระดมความมุ่งมั่นจากทุกภาคส่วนในการร่วมกันแก้ไขวิกฤติด้านสิ่งแวดล้อม
โดยในการประชุมจะมีการรับรองร่างปฏิญญาระดับรัฐมนตรีฯ และร่างแถลงการณ์ระดับสูงฯ ดังนี้
- ร่างปฏิญญาระดับรัฐมนตรีฯ มีเป้าหมายเพื่อรับมือกับความท้าทายปัญหาด้านสิ่งแวดล้อมทั่วโลก รวมถึงการเปลี่ยนแปลงสภาพภูมิอากาศ การสูญเสียความหลากหลายทางชีวภาพ มลพิษ และการตัดไม้ทำลายป่า อย่างมีประสิทธิผล ครอบคลุม และยั่งยืน
- ร่างแถลงการณ์ระดับสูงฯ ซึ่งเสนอโดยสาธารณรัฐสิงคโปร์ มีเป้าหมายเพื่อแสดงให้เห็นถึงความร่วมมือและการมีส่วนร่วมที่แข็งแกร่งของภูมิภาคในการสนับสนุนและส่งเสริมความพยายามระดับโลกในเรื่องมลพิษจากพลาสติก
“รัฐบาตระหนักถึงความสำคัญในการรับมือกับความท้าทายปัญหาด้านสิ่งแวดล้อม รวมถึงการเปลี่ยนแปลงสภาพภูมิอากาศ ซึ่งความร่วมมือและการมีส่วนร่วมที่แข็งแกร่งของภูมิภาคในการสนับสนุนและส่งเสริมความพยายามระดับโลก เพื่อยกระดับและมุ่งสู่เป้าหมายของประเทศและพันธกรณีระหว่างประเทศร่วมกันในการพัฒนาที่ยั่งยืน” รองรัดเกล้าฯ กล่าว

ที่มา : https://www.thaigov.go.th/news/contents/details/79638