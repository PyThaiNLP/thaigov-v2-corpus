รัฐบาลไทย-ข่าวทำเนียบรัฐบาล-พ่อเมืองราชบุรี มอบโล่และประกาศเกียรติคุณการประกวดออกแบบตัดเย็บ “ชุดผ้าไทยใส่ให้สนุก“ ระดับประเทศ มุ่งมั่นน้อมนำพระดำริสมเด็จพระเจ้าลูกเธอ เจ้าฟ้าสิริวัณณวรี ฯ 


วันศุกร์ที่ 1 มีนาคม 2567
01/03/2567
พิมพ์
พ่อเมืองราชบุรี มอบโล่และประกาศเกียรติคุณการประกวดออกแบบตัดเย็บ “ชุดผ้าไทยใส่ให้สนุก“ ระดับประเทศ มุ่งมั่นน้อมนำพระดำริสมเด็จพระเจ้าลูกเธอ เจ้าฟ้าสิริวัณณวรี ฯ
พ่อเมืองราชบุรี มอบโล่และประกาศเกียรติคุณการประกวดออกแบบตัดเย็บ “ชุดผ้าไทยใส่ให้สนุก“ ระดับประเทศ มุ่งมั่นน้อมนำพระดำริสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา เพื่อเสริมสร้างคุณภาพชีวิตที่ดีอย่างยั่งยืนให้กับประชาชน
วันนี้ (1 มี.ค. 67) นายเกียรติศักดิ์ ตรงศิริ ผู้ว่าราชการจังหวัดราชบุรี เปิดเผยว่า จังหวัดราชบุรีได้จัดพิธีมอบโล่และประกาศเกียรติคุณแก่ผู้สร้างสรรค์ผลงานการประกวดออกแบบตัดเย็บ "ชุดผ้าไทยใส่ให้สนุก" ระดับประเทศ ให้แก่นางสาวอุริสยา กุหละ นักศึกษา ระดับชั้นประกาศนียบัตรวิชาชีพชั้นสูง (ปวส.) สาขาวิชาเทคโนโลยีเครื่องนุ่งห่ม วิทยาลัยเทคนิคโพธาราม โดยมีหัวหน้าส่วนราชการ หน่วยงานรัฐวิสาหกิจ นายอำเภอ ผู้นำท้องถิ่นท้องที่ ร่วมเป็นเกียรติในพิธี
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวว่า จังหวัดราชบุรีได้น้อมนำแนวพระดำริ “ผ้าไทยใส่ให้สนุก” ในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานที่มุ่งมั่นในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการสืบสาน รักษา และต่อยอด แนวพระราชดำริของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อต่อลมหายใจให้ผืนผ้าไทย ทำให้พี่น้องประชาชน โดยเฉพาะอย่างยิ่งช่างทอผ้าและผู้ประกอบการผ้า ได้เกิดการสร้างงาน สร้างอาชีพ สร้างรายได้จากภูมิปัญญา หัตถศิลป์ หัตถกรรม ที่สืบสานถ่ายทอดมาจากบรรพบุรุษ ผสมผสานต่อยอดด้วยหลักวิชาการแฟชั่นสมัยใหม่ให้ตรงตามความต้องการของตลาด สอดคล้องกับความนิยมชมชอบของประชาชน เป็นผลงานที่ร่วมสมัย ยกระดับคุณภาพชีวิต สร้างความสุขให้กับครอบครัว ชุมชน เพื่อร่วมสร้างสังคมที่มีความยั่งยืนในทุกมิติ
"สำหรับการมอบรางวัลในครั้งนี้ นางสาวอุริสยา กุหละ นักศึกษา ระดับชั้นประกาศนียบัตรวิชาชีพชั้นสูง (ปวส.) สาขาวิชาเทคโนโลยีเครื่องนุ่งห่ม วิทยาลัยเทคนิคโพธาราม สมัครเข้าประกวดในชื่อทีม "คนสวยโพธาราม" โดยการประกวดที่จัดขึ้น เมื่อวันที่ 30 กันยายน 2566 ณ ศูนย์แสดงสินค้าและการประชุม อิมแพค เมืองทองธานี อำเภอปากเกร็ด จังหวัดนนทบุรี ซึ่งจังหวัดราชบุรีได้มีผู้ประกอบการ ประเภทผ้าและเครื่องแต่งกาย สมัครเข้าร่วมการประกวดออกแบบตัดเย็บ "ชุดผ้าไทยใส่ให้สนุก" ในครั้งนี้ จำนวน 8 ราย ผลปรากฏว่า มีผลงานผ่านเข้ารอบสุดท้าย จำนวน 1 ราย และได้รับรางวัลชมเชย เพียงรายเดียวของจังหวัดราชบุรี นำมาซึ่งความยินดีของผู้มีส่วนเกี่ยวข้อง ครู อาจารย์ และนางสาวอุริสยาได้มีกำลังใจในการสร้างสรรค์ผลงานการออกแบบตัดเย็บ พร้อมทั้งเป็นการสร้างแรงจูงใจให้กับลูก ๆ หลาน ๆ นักเรียน นักศึกษา ได้มุ่งมั่นพัฒนาทักษะการออกแบบตัดเย็บให้ทันสมัย เพื่อสามารถนำไปพัฒนาและเพิ่มพูนองค์ความรู้ทักษะของตนเองให้ดียิ่งขึ้น พร้อมร่วมกันสืบสาน รักษา และต่อยอดภูมิปัญญาด้านผ้าไทยสู่ชุมชน และยกระดับคุณภาพชีวิตประชาชนและความเป็นอยู่ที่ดีขึ้นอย่างยั่งยืน" นายเกียรติศักดิ์ฯ กล่าว
นายเกียรติศักดิ์ ตรงศิริ ผู้ว่าราชการจังหวัดราชบุรี กล่าวเพิ่มเติมว่า ที่ผ่านมาประชาชนชาวจังหวัดราชบุรีได้รับพระกรุณาธิคุณจากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาตลอด โดยทรงมีพระเมตตาพระราชทานลายผ้า “ผ้าขิดลายนารีรัตนราชกัญญา” ผ่านนายสุทธิพงษ์ จุลเจริญ ปลัดกระทรวงมหาดไทย เพื่อมอบให้กับช่างทอผ้าทุกกลุ่ม ทุกเทคนิค นำไปใช้ทอผ้า ผลิตผ้าตามอัตลักษณ์ภูมิปัญญาท้องถิ่นทั่วประเทศ ในปี 2565 และในปี 2566 ทรงมีพระเมตตาพระราชทานลายผ้า “ลายดอกรักราชกัญญา” แก่ช่างทอผ้าทุกกลุ่มผ่านปลัดกระทรวงมหาดไทย เป็นการฟื้นฟูภูมิปัญญาผ้าไทยให้ดำรงคงอยู่คู่แผ่นดิน การพัฒนาผ้าไทยให้มีความร่วมสมัย โดยในลวดลายผ้าแต่ละลวดลายแฝงไปด้วยความหมายที่มีความลึกซึ้ง แสดงถึงความตั้งพระทัยมั่นในการสืบสานพระราชกรณียกิจของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และเฉลิมพระเกียรติพระบาทสมเด็จพระเจ้าอยู่หัวเนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ก็ได้ทรงพระราชทานลายผ้า จำนวน 4 ลาย ได้แก่ ลายวชิรภักดิ์ ลายขอสมเด็จเจ้าฟ้าสิริวัณณวรีฯ 2567 ลายหัวใจ และลายดอกรักราษฎร์ภักดี
“นับเป็นความปลาบปลื้มของพสกนิกรไทยและชาวจังหวัดราชบุรีอย่างหาที่สุดมิได้ ที่สมเด็จพระเจ้าลูกเธอเจ้าฟ้าสิริวัณณวรี นารีรัตนราชกัญญา ทรงมีพระเมตตา ตลอดจนทรงเป็นแบบอย่างให้เยาวชนคนรุ่นใหม่ได้เข้ามามีส่วนร่วมในการออกแบบเสื้อผ้าไทยให้ทันสมัย สามารถสวมใส่ได้ทุกเพศ ทุกวัย ทุกโอกาส อันเป็นการอนุรักษ์และสืบสานภูมิปัญญาของคนไทย การมอบประกาศเกียรติคุณในครั้งนี้ของจังหวัดราชบุรีจึงเป็นส่วนหนึ่งในการช่วยเสริมสร้างกำลังใจและความภาคภูมิใจให้กับผู้ที่ได้รับรางวัล ได้มีใบประกาศเกียรติคุณไว้เป็นขวัญกำลังใจ เป็นเกียรติยศในการเป็นผู้สนองงานของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา และเป็นกำลังหลักในการขับเคลื่อนงานของกระทรวงมหาดไทยในการพัฒนาเศรษฐกิจฐานรากอย่างยั่งยืน” นายเกียรติศักดิ์ฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79659