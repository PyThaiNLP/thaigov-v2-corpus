รัฐบาลไทย-ข่าวทำเนียบรัฐบาล-รมว.แรงงาน "พิพัฒน์" เพิ่มอัตราจ้างงาน จับมือภาครัฐ เอกชน กระตุ้นแรงงานร่วม 9 แสนคน จัด “มหกรรมสร้างงาน สร้างอาชีพ @นครศรีฯ” ศูนย์กลางเศรษฐกิจใต้ เสริมอาชีพในอนาคต


วันศุกร์ที่ 1 มีนาคม 2567
รมว.แรงงาน "พิพัฒน์" เพิ่มอัตราจ้างงาน จับมือภาครัฐ เอกชน กระตุ้นแรงงานร่วม 9 แสนคน จัด “มหกรรมสร้างงาน สร้างอาชีพ @นครศรีฯ” ศูนย์กลางเศรษฐกิจใต้ เสริมอาชีพในอนาคต
วันที่ 1 มีนาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงาน เป็นประธานในพิธีเปิดงาน “สร้างงาน และเส้นทางสู่อาชีพ” ภายใต้ชื่องาน “มหกรรมสร้างงาน สร้างอาชีพ @Nakhon Si Thammarat”
โดยมีนายสมชาย มรกตศรีวรรณ อธิบดีกรมการจัดหางาน กล่าวรายงาน ผู้บริหารฝ่ายการเมืองร่วมเป็นเกียรติ นายไตรรัตน์ ไชยรัตน์ รองผู้ว่าราชการจังหวัดนครศรีธรรมราช นางสาวนภัทร วัยทอง นักวิชาการแรงงานชำนาญการพิเศษ รักษาราชการแทน จัดหางานจังหวัดนครศรีธรรมราช พร้อมด้วยหัวหน้าส่วนราชการสังกัดกระทรวงแรงงานในจังหวัดนครศรีธรรมราชให้การต้อนรับ ณ โรงแรมราวดี ตำบลปากพูน อำเภอเมือง จังหวัดนครศรีธรรมราช
นายพิพัฒน์ รัชกิจประการ รัฐมนตรีว่าการกระทรวงแรงงาน เปิดเผยว่า การจัดงาน งาน “มหกรรมสร้างงาน สร้างอาชีพ @Nakhon Si Thammarat” “ครั้งนี้เป็นส่วนหนึ่งของการสร้างงาน และเส้นทางสู่อาชีพเพื่อ ขับเคลื่อนสู่เป้าหมายการจ้างงาน 1 ล้านอัตรา ภายในปี 2567 ซึ่งจังหวัดนครศรีธรรมราชมีความเหมาะสมในการจัดงานอย่างมาก เนื่องจากมีศักยภาพโดดเด่น มีประชากรมากที่สุดในภาคใต้ประมาณ 1.5 ล้านคน และอยู่ในกำลังแรงงานร่วม 9 แสนคน กระทรวงแรงงานจึงการจัดกิจกรรมส่งเสริมให้คนหางาน และสถานประกอบการที่มีตำแหน่งงานว่าง มีโอกาสมาพบกัน พร้อมกับได้เชิญชวนนักเรียน นักศึกษาในพื้นที่ที่กำลังจะเข้าสู่ตลาดแรงงาน หรือสนใจเข้าร่วมกิจกรรมที่ทำให้รู้จักตนเอง รู้ความถนัด ทราบแนวโน้มตลาดแรงงานในอนาคต เพื่อเตรียมตัวได้อย่างเหมาะสม ประชาชนเข้าถึงบริการภาครัฐได้อย่างสะดวก และเกิดประโยชน์ต่อประชาชนทุกกลุ่ม โดยในครั้งต่อไป ยังมีกำหนดจัดที่จังหวัดบุรีรัมย์ และสงขลา ตามลำดับ
ด้านนายสมชาย มรกตศรีวรรณ อธิบดีกรมการจัดหางาน กล่าวว่า ภายในงานมีกิจกรรมที่น่าสนใจจำนวนมาก อาทิ การรับสมัครและสัมภาษณ์งานโดยตรงกับนายจ้าง สถานประกอบการในจังหวัดนครศรีธรรมราชและจังหวัดใกล้เคียง จำนวน 50 บริษัท มีตำแหน่งงานว่าง 1,500 อัตรา อาทิ ตำแหน่ง พนักงานทั่วไป พนักงานประจำร้าน พนักงานขาย พนักงานประจำสาขา ฯลฯ การบรรยายในหัวข้อ “ทักษะที่จำเป็นในศตวรรษที่ 21” โดยผู้ช่วยกรรมการผู้จัดการบริษัทจัดหางาน จ๊อบ บีเคเค ดอท คอม จำกัด การให้คำปรึกษาและรับลงทะเบียนผู้สนใจไปทำงานต่างประเทศ การสาธิตอาชีพและฝึกปฏิบัติอาชีพอิสระวันละ 20 อาชีพ อาทิ งานอีโคปริ้นต์ (ผ้ามัดย้อม) งานเพ้นท์เล็บ งานดีไอวาย (โคมไฟ) งานเย็บกระเป๋าหนังลายผ้าไทย งานเย็บกระเป๋าแก้วเยติ นิทรรศการแนะแนวการศึกษาต่อสำหรับนักเรียนนักศึกษาที่ใกล้เรียนจบ บริการแนะแนวอาชีพ การทดสอบความพร้อมทางอาชีพและทดสอบภาษาอังกฤษเพื่อการสมัครงาน บริการแบบวัดบุคลิกภาพเพื่อการศึกษาต่อและการเลือกอาชีพ นิทรรศการโลกของอาชีพและการเรียนรู้เสมือนจริง การให้คำปรึกษาแหล่งเงินทุนในการประกอบอาชีพ และการให้บริการของหน่วยงานในสังกัดกระทรวงแรงงาน การจัดแสดงและจำหน่ายสินค้าจากกลุ่มอาชีพที่ประสบความสำเร็จ เช่น สินค้า OTOP ,Franchise ,Food Truck เป็นต้น เพื่อให้ผู้ร่วมงานหาไอเดียการทำธุรกิจน่าลงทุน โดยมีผู้ให้ความสนใจการจัดงานครั้งนี้ จำนวน 39,566 คน
ทั้งนี้ ขอเชิญชวนคนหางาน นักเรียน นักศึกษา และประชาชน ที่สนใจหางาน ต้องการพัฒนาทักษะฝีมือ และหาไอเดียในการประกอบอาชีพเสริม มาพบกันในงาน "สร้างงาน และเส้นทาง สู่อาชีพจังหวัดนครศรีธรรมราช” ระหว่างวันที่ 1 – 2 มีนาคม 2567 ตั้งแต่เวลา 09.30 น. - 16.00 น. โดยสามารถลงทะเบียนสมัครงานเพื่อความสะดวกได้ที่เว็บไซต์กรมการจัดหางาน e-Service.doe.go.th “ไทยมีงานทำ” หากต้องการสอบถามข้อมูลเพิ่มเติมติดต่อได้ที่ สำนักงานจัดหางานจังหวัดนครศรีธรรมราช โทร 075 348 003

ที่มา : https://www.thaigov.go.th/news/contents/details/79679