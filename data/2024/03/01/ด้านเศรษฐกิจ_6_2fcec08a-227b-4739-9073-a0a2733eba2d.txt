รัฐบาลไทย-ข่าวทำเนียบรัฐบาล-​“พิมพ์ภัทรา” หารือ ผู้บริหารโตโยต้า ถกแนวทางลดผลกระทบตามข้อกำหนดมาตรฐานมลพิษใหม่ของการส่งออกรถยนต์ไปออสเตรเลีย 


วันศุกร์ที่ 1 มีนาคม 2567
01/03/2567
พิมพ์
​“พิมพ์ภัทรา” หารือ ผู้บริหารโตโยต้า ถกแนวทางลดผลกระทบตามข้อกำหนดมาตรฐานมลพิษใหม่ของการส่งออกรถยนต์ไปออสเตรเลีย
​“พิมพ์ภัทรา” หารือ ผู้บริหารโตโยต้า ถกแนวทางลดผลกระทบตามข้อกำหนดมาตรฐานมลพิษใหม่ของการส่งออกรถยนต์ไปออสเตรเลีย
วันที่ 29 กุมภาพันธ์ 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ให้นายโนริอากิ ยามาชิตะ กรรมการผู้จัดการใหญ่บริษัทโตโยต้า มอเตอร์ ประเทศไทย จำกัด นายสุรภูมิ อุดมวงศ์ รองกรรมการผู้จัดการใหญ่ และคณะเข้าพบ เพื่อหารือเกี่ยวกับกฎหมายกำหนดประสิทธิภาพการปล่อยก๊าซเรือนกระจกจากรถยนต์ New Vehicle Efficiency Standard-NVES ของประเทศออสเตรเลีย ลดการใช้น้ำมันเชื้อเพลิง และลดการปล่อยก๊าซคาร์บอนไดออกไซด์ (CO2) ซึ่งจะส่งผลกระทบต่อประเทศไทยที่เป็นผู้ส่งออกรถกระบะ และเพื่อเป็นการรักษามาตรฐานการส่งออกของอุตสาหกรรมยานยนต์ไทย ณ ห้องประชุมชุณหะวัณ อาคารสำนักงานปลัดกระทรวงอุตสาหกรรม โดยมีนายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายกฤศ จันทร์สุวรรณ รองผู้อำนวยการสำนักงานเศรษฐกิจอุตสาหกรรม เข้าร่วมประชุมในครั้งนี้ด้วย
นางสาวพิมพ์ภัทรา กล่าวภายหลังการประชุมว่า การหารือในครั้งนี้ เป็นผลสืบเนื่องจากการกำหนดมาตรฐานมลพิษใหม่ของรยนต์ที่จัดจำหน่ายในประเทศออสเตรเลีย หรือ NVES ทางการออสเตรเลีย ที่มีแผนการบังคับใช้ในปี 2568 และหากมีการบังคับใช้มาตรฐานนี้จะส่งผลกระทบต่อการผลิตรถยนต์ของผู้ประกอบการในประเทศไทย และอาจทำให้การส่งออกจากประเทศไทยลดลง โดยปัจจุบันไทยมีการส่งออกรถยนต์ไปยังออสเตรเลียประมาณ 260,000 คันต่อปี และออสเตรเลียนำเข้ารถกระบะจากประเทศไทยมากที่สุดเป็นอันดับ 1 (ร้อยละ 48.25 ของปริมาณการนำเข้ารถกระบะทั้งหมด) และหากมีการบังคับใช้มาตรฐานฯ ดังกล่าวแล้ว รถยนต์ที่ไม่เป็นไปตามมาตรฐานที่ฯ กำหนดจะมีค่าปรับสูงมากถึง 100 เหรียญ/กรัม/กิโลเมตร
นางสาวพิมพ์ภัทรา กล่าวอีกว่า ผู้ประกอบการได้นำเสนอประเด็นปัญหาดังกล่าวมายังกระทรวงอุตสาหกรรม และร้องขอการประสานงานเพื่อแก้ไขจากการต้องการเวลาเพื่อการเปลี่ยนผ่านที่เหมาะสม เนื่องจากต้องมีการปรับเปลี่ยนกระบวนการผลิตหลายส่วน โดยต้องการขอให้ทางการออสเตรเลียพิจารณาระยะเปลี่ยนผ่านอย่างน้อย 2-3 ปี แต่เรื่องนี้ภายใต้ข้อตกลงว่าด้วยอุปสรรคทางเทคนิคต่อการค้า (WTO TBT Agreement) ออสเตรเลียอยู่ระหว่างได้แจ้งเวียนกฎระเบียบดังกล่าวให้ประเทศสมาชิกได้แสดงความเห็น ภายในวันที่ 30 เมษายน 2567 และทาง สมอ.ได้รายงานมาแล้วว่าได้แจ้งเวียนเรื่องนี้ไปยังผู้เกี่ยวข้องในประเทศไทยทุกส่วน รวมถึงสมาคมอุตสาหกรรมยานยนต์ไทยเพื่อรับฟังความเห็นอย่างเป็นทางการอีกทาง กระทรวงอุตสาหกรรมไทยไม่นิ่งนอนใจและจะนำประเด็นนี้เสนอต่อนายกรัฐมนตรี ที่จะเดินทางไปประชุม  ASEAN Summit ที่ออสเตรเลีย โดยจะนำเข้าหารือในการประชุม ครม.นัดพิเศษ วันที่ 3 มีนาคมนี้ด้วย

ที่มา : https://www.thaigov.go.th/news/contents/details/79654