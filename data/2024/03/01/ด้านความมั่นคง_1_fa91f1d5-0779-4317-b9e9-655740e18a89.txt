รัฐบาลไทย-ข่าวทำเนียบรัฐบาล-สภาอุตสาหกรรรม/หอการค้า ยื่นหนังสือ “ก.แรงงาน” ค้านร่าง พ.ร.บ.คุ้มครองแรงงาน ฉบับก้าวไกล 


วันศุกร์ที่ 1 มีนาคม 2567
01/03/2567
พิมพ์
สภาอุตสาหกรรรม/หอการค้า ยื่นหนังสือ “ก.แรงงาน” ค้านร่าง พ.ร.บ.คุ้มครองแรงงาน ฉบับก้าวไกล
สภาอุตสาหกรรรม/หอการค้า ยื่นหนังสือ “ก.แรงงาน” ค้านร่าง พ.ร.บ.คุ้มครองแรงงาน ฉบับก้าวไกล
เมื่อวันที่ 29 กุมภาพันธ์ 2567 สภาอุตสาหกรรมแห่งประเทศไทย พร้อมด้วยหอการค้าไทยและสภาหอการค้าแห่งประเทศไทยพร้อมใจยื่นหนังสือขอให้รัฐมนตรีว่าการกระทรวงแรงงานช่วยเหลือคัดค้านร่างพระราชบัญญัติคุ้มครองแรงงาน (ฉบับที่ ..) พ.ศ. .... (นายเซีย จำปาทอง สมาชิกสภาผู้แทนราษฎรกับคณะ เป็นผู้เสนอ) ด้านกรมสวัสดิการและคุ้มครองแรงงาน เตรียมรวบรวมความเห็นเสนอครม. และกฤษฎีกา
โดยหนังสือทั้งสองฉบับมีความเห็นไปในทิศทางเดียวกันว่า ร่างพระราชบัญญัติฯ ดังกล่าว ไม่สอดคล้องกับสถานการณ์เศรษฐกิจและสังคมปัจจุบัน ประกอบกับประเทศไทยกำลังฟื้นตัวทางเศรษฐกิจจากปัจจัยภายในและต่างประเทศ หากไม่มีการพิจารณากฎหมายอย่างรอบคอบอาจส่งผลกระทบรุนแรงต่อภาคการค้า การส่งออก การท่องเที่ยวและบริการทั้งระบบ รวมทั้งนโยบายเศรษฐกิจของรัฐบาล และเห็นว่าพระราชบัญญัติคุ้มครองแรงงาน พ.ศ. 2541 มีบทบัญญัติคุ้มครองสิทธิและกำหนดสวัสดิการเพียงพอตามโครงสร้างเศรษฐกิจ สังคม สอดคล้องกับบริบทของเศรษฐกิจและสังคมไทยในปัจจุบัน ตลอดจนหลักการขององค์กรแรงงานระหว่างประเทศ (ILO) แล้ว ทั้งนี้ กรมสวัสดิการและคุ้มครองแรงงาน จะนำความคิดเห็นของสภาอุตสาหกรรมแห่งประเทศไทย และหอการค้าไทยและสภาหอการค้าแห่งประเทศไทย ไปเป็นข้อมูลประกอบการพิจารณาร่างกฎหมายในชั้นการพิจารณาของคณะรัฐมนตรีและกฤษฎีกาต่อไป

ที่มา : https://www.thaigov.go.th/news/contents/details/79641