รัฐบาลไทย-ข่าวทำเนียบรัฐบาล-โฆษกฯ เผยรัฐบาลเตรียมการอย่างเต็มที่จัดแสดงศิลปวัฒนธรรมไทย ในห้วงที่ไทยเป็นเจ้าภาพการประชุม FIFA Congress ครั้งที่ 74 


วันศุกร์ที่ 1 มีนาคม 2567
01/03/2567
พิมพ์
โฆษกฯ เผยรัฐบาลเตรียมการอย่างเต็มที่จัดแสดงศิลปวัฒนธรรมไทย ในห้วงที่ไทยเป็นเจ้าภาพการประชุม FIFA Congress ครั้งที่ 74
เชื่อมั่นจะจัดงานได้อย่างสมเกียรติ พร้อมผลักดันนำ Soft Power ไทยด้านอื่น ยื่นเรื่องขึ้นทะเบียนต่อ UNESCO เพิ่มเติม เผยแพร่ความเป็นไทย
วันที่ 1 มีนาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ผลักดันให้ความสำคัญจนทำให้ไทยได้รับการคัดเลือกจากสหพันธ์ฟุตบอลนานาชาติ (FIFA) ให้เป็นเจ้าภาพในการจัดการประชุมใหญ่สามัญของสหพันธ์ฟุตบอลนานาชาติ ครั้งที่ 74 (74th FIFA Congress 2024) ซึ่งจะจัดขึ้นระหว่างวันที่ 13-17 พฤษภาคม 2567 ที่ศูนย์การประชุมแห่งชาติสิริกิติ์ นั้น
โฆษกประจำสำนักนายกรัฐมนตรีระบุว่า รัฐบาลไทยมุ่งส่งเสริมและประชาสัมพันธ์มรดกภูมิปัญญาทางวัฒนธรรมของไทย ให้เป็นที่รู้จักมากขึ้นในเวทีระดับโลก โดยจะนำเสนอการแสดงทางวัฒนธรรมของไทย ได้แก่ มวยไทย โขน โนราห์ และประเพณีอื่น ๆ เพื่อจัดแสดงในระหว่างการประชุมฯ เพื่อสร้างการรับรู้ สะท้อนอัตลักษณ์ทางวัฒนธรรมและมรดกภูมิปัญญาที่ส่งต่อจากรุ่นสู่รุ่นของไทย พร้อมเตรียมยื่นเรื่องขึ้นทะเบียนมรดกภูมิปัญญาทางวัฒนธรรมของไทยอื่น ๆ ส่งเสริม Soft Power ไทย ผ่านอาหารไทย ศิลปวัฒนธรรมไทย และเทศกาลประเพณีไทย
ในโอกาสนี้ โฆษกประจำสำนักนายกรัฐมนตรี กล่าวเพิ่มเติมว่า ในปี 2567 ประเทศไทยเตรียมยื่นเรื่องเสนอเพื่อขึ้นทะเบียนมรดกภูมิปัญญาทางวัฒนธรรมต่อองค์การการศึกษาวิทยาศาสตร์และวัฒนธรรมแห่งสหประชาชาติ (UNESCO) จำนวน 3 รายการ ได้แก่ มวยไทย ชุดไทยพระราชนิยม และประเพณีลอยกระทง นอกจากนี้ ในเดือนธันวาคม 2567 จะมีวาระการพิจารณา ต้มยำกุ้ง เพื่อขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติ รวมถึง ชุดเคบายาของทางภาคใต้ ซึ่งจะมีการพิจารณาขึ้นทะเบียนต่อ UNESCO ร่วมกับประเทศมาเลเซีย อินโดนีเซีย บรูไน และสิงคโปร์
“นายกรัฐมนตรีให้ความสำคัญ และสนับสนุนการเพิ่มคุณค่า ประชาสัมพันธ์มรดกทางวัฒนธรรมไทยที่มีคุณค่าและหลากหลาย โดยรัฐบาลพร้อมเดินส่งเสริมการเผยแพร่ Soft Power ของไทยให้เป็นที่รู้จักในเวทีระดับโลก โดยจะได้ใช้โอกาสสำคัญที่ไทยได้รับเลือกให้เป็นเจ้าภาพการจัดประชุมระดับนานาชาตินี้ เป็นอีกเวทีนำเสนอศิลปวัฒนธรรม อัตลักษณ์ความเป็นไทย รวมทั้ง เพิ่มจุดแข็งทางวัฒนธรรมและเศรษฐกิจสร้างสรรค์ของไทยด้วยการยื่นเสนอการขึ้นทะเบียนมรดกภูมิปัญญาทางวัฒนธรรมต่อ UNESCO ด้านอื่น ๆ อีกด้วย” นายชัย กล่าว

ที่มา : https://www.thaigov.go.th/news/contents/details/79653