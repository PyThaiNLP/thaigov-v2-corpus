รัฐบาลไทย-ข่าวทำเนียบรัฐบาล-สธ.เผยไฟไหม้โกดังสารเคมี “อยุธยา” เริ่มสงบ ไม่มีผู้เจ็บป่วย สั่ง รพ.เตรียมพร้อมดูแล ลดรับผู้ป่วยใน หลังกลิ่นควันยังคลุ้ง


วันศุกร์ที่ 1 มีนาคม 2567
สธ.เผยไฟไหม้โกดังสารเคมี “อยุธยา” เริ่มสงบ ไม่มีผู้เจ็บป่วย สั่ง รพ.เตรียมพร้อมดูแล ลดรับผู้ป่วยใน หลังกลิ่นควันยังคลุ้ง
ปลัดกระทรวงสาธารณสุข เผยเหตุเพลิงไหม้โกดังเก็บสารเคมีที่ อ.ภาชี จ.พระนครศรีอยุธยา ควบคุมเพลิงได้แล้ว ไม่มีผู้ป่วยหรือบาดเจ็บ แต่ยังมีกลิ่นควันในวงกว้าง สั่ง รพ.ภาชีเปิดศูนย์ปฏิบัติการฉุกเฉินรองรับสถานการณ์ลดรับผู้ป่วยใน
ปลัดกระทรวงสาธารณสุข เผยเหตุเพลิงไหม้โกดังเก็บสารเคมีที่ อ.ภาชี จ.พระนครศรีอยุธยา ควบคุมเพลิงได้แล้ว ไม่มีผู้ป่วยหรือบาดเจ็บ แต่ยังมีกลิ่นควันในวงกว้าง สั่ง รพ.ภาชีเปิดศูนย์ปฏิบัติการฉุกเฉินรองรับสถานการณ์ลดรับผู้ป่วยใน ให้ผู้ป่วยอาการไม่รุนแรงกลับบ้าน และย้ายผู้ป่วยเข้าห้องแยกที่มีเครื่องฟอกอากาศ เตรียมทีม MCATT และจุดล้างตัวหากพบผู้ป่วย-เจ้าหน้าที่ปนเปื้อนสารเคมี
วันนี้ (1 มีนาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเหตุเพลิงไหม้โกดังเก็บสารเคมี หมู่ 2 ตำบลภาชี อำเภอภาชี จังหวัดพระนครศรีอยุธยา ว่า ได้รับรายงานจากนายแพทย์สาธารณสุขจังหวัดพระนครศรีอยุธยา เกิดเหตุเพลิงไหม้ที่โกดังเก็บสารเคมีดังกล่าว ช่วงเวลา 22.15 น. วันที่ 29 กุมภาพันธ์ โดยมีกลิ่นควันสารเคมีตามทิศทางลมระยะทางประมาณ 5 กิโลเมตร โรงพยาบาลภาชีจึงเปิดศูนย์ปฏิบัติการฉุกเฉินรองรับสถานการณ์ทันที ขณะที่ทางพื้นที่ได้เร่งเข้าควบคุมเพลิง รวมถึงส่งรถโฟมมาที่เกิดเหตุเพื่อควบคุมสถานการณ์ด้วย ล่าสุด ช่วงเช้าวันนี้สามารถควบคุมเพลิงได้แล้ว ไฟเริ่มมอดและมีควันน้อยลง สถานการณ์โดยรวมถือว่าดีขึ้น
นพ.โอภาสกล่าวต่อว่า เหตุการณ์ดังกล่าวยังมีผลกระทบในเรื่องของกลิ่นควันสารเคมีที่กระจายเป็นวงกว้าง แต่กลิ่นลดลง ไม่มีผู้ป่วยหรือเจ้าหน้าที่ได้รับบาดเจ็บแต่อย่างใด ทั้งนี้ ได้มอบหมายให้โรงพยาบาลภาชีคงเปิดศูนย์ปฏิบัติการฉุกเฉินไว้ก่อน เพื่อติดตามประเมินสถานการณ์ร่วมกับทีมตระหนักรู้สถานการณ์ (SAT) และลดการรับผู้ป่วยเข้ารักษาเป็นผู้ป่วยใน (Admit) โดยประสานโรงพยาบาลใกล้เคียงส่งต่อผู้ป่วยกรณีจำเป็นต้องนอนโรงพยาบาลและผู้ป่วยคลอด ส่วนผู้ป่วยในที่อาการไม่รุนแรงแพทย์จะพิจารณาให้กลับบ้านและรักษาแบบผู้ป่วยนอก รวมทั้งได้ปรับการดูแลผู้ป่วยที่นอนรักษาในโรงพยาบาล เพื่อลดผลกระทบจากกลิ่นควันสารเคมี โดยย้ายผู้ป่วยสามัญเข้าห้องแยก ปิดประตูหน้าต่าง และใช้เครื่องฟอกอากาศ พร้อมทั้งให้ความรู้การปฏิบัติตัวแก่เจ้าหน้าที่และผู้ป่วย รวมถึงเตรียมทีมดูแลเยียวยาจิตใจ (MCATT) และจุดล้างตัวสำหรับผู้ป่วยหรือเจ้าหน้าที่ที่พบการปนเปื้อนสารเคมี นอกจากนี้ ได้เตรียมสนับสนุนหน้ากากอนามัยและอุปกรณ์ป้องกันส่วนบุคคล (PPE) ให้หน่วยต่างๆ ในอำเภอด้วย
********************************************************1 มีนาคม 2567

ที่มา : https://www.thaigov.go.th/news/contents/details/79644