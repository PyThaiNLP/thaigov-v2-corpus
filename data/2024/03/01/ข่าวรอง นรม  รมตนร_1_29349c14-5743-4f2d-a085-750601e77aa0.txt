รัฐบาลไทย-ข่าวทำเนียบรัฐบาล-รัฐมนตรีกระทรวงการค้าของเซเนกัลเข้าพบรองนายกรัฐมนตรีและรัฐมนตรีว่าการกระทรวงพาณิชย์ ภูมิธรรม เพื่อขอซื้อข้าวไทยสำหรับความมั่นคงทางด้านอาหารภายในประเทศ (food security)


วันศุกร์ที่ 1 มีนาคม 2567
01/03/2567
พิมพ์
รัฐมนตรีกระทรวงการค้าของเซเนกัลเข้าพบรองนายกรัฐมนตรีและรัฐมนตรีว่าการกระทรวงพาณิชย์ ภูมิธรรม เพื่อขอซื้อข้าวไทยสำหรับความมั่นคงทางด้านอาหารภายในประเทศ (food security)
รัฐมนตรีกระทรวงการค้าของเซเนกัลเข้าพบรองนายกรัฐมนตรีและรัฐมนตรีว่าการกระทรวงพาณิชย์ ภูมิธรรม เพื่อขอซื้อข้าวไทยสำหรับความมั่นคงทางด้านอาหารภายในประเทศ (food security)
วันที่ 1 มีนาคม 2567 นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เปิดเผยว่า เมื่อวันที่ 29 กุมภาพันธ์ 2567 ซึ่งเป็นช่วงระหว่างการเข้าร่วมประชุมติดตามผลการประชุมรัฐมนตรีองค์การการค้าโลก สมัยสามัญ ครั้งที่ 13 (The WTO's 13th Ministerial Conference: MC13) ซึ่งจัดขึ้นระหว่างวันที่ 25 - 29 กุมภาพันธ์ 2567 ณ กรุงอาบูดาบี สหรัฐอาหรับเอมิเรตส์ (UAE) รัฐมนตรีกระทรวงการค้า และวิสาหกิจขนาดกลางและเล็กของสาธารณรัฐเซเนกัล Mr. Abdou Karim FOFANA ได้ขอเข้าพบหารือในระดับทวิภาคี (Bilateral Meeting)
โดยรัฐมนตรีการค้าฯ ของเซเนกัลได้แสดงความสนใจที่จะขอซื้อข้าวจากไทยในปีนี้ เพื่อรักษาเสถียรภาพความมั่นคงทางด้านอาหารภายในประเทศ (Food Security) เนื่องจากเซเนกัลก็ยังไม่สามารถเพาะปลูกข้าวให้เพียงพอต่อความต้องการบริโภคข้าวภายในประเทศ และกังวลผลกระทบจากปรากฏการณ์เอลนิโญ อย่างไรก็ดี เพื่อเป็นการส่งเสริมการส่งออกสินค้าไทยไปเซเนกัล ได้เสนอให้เซเนกัลนำเข้าสินค้าเกษตรและสินค้าอุตสาหกรรมของไทย ได้แก่ เครื่องใช้ไฟฟ้าและอุปกรณ์อิเล็กทรอนิกส์ เป็นต้น
นอกจากนี้ ยังได้เชิญรัฐมนตรีการค้าฯ ของเซเนกัลเข้าร่วมงานแสดงสินค้าอาหาร THAIFEX ANUGA 2024 ที่กรมส่งเสริมการค้าระหว่างประเทศ กระทรวงพาณิชย์ไทย จัดขึ้นในระหว่างวันที่ 28 พฤษภาคม – 1 มิถุนายน 2567 ณ ศูนย์แสดงสินค้าและการประชุมอิมแพ็ค เมืองทองธานี
รองนายกรัฐมนตรีฯ เปิดเผยเพิ่มเติมว่า เซเนกัลเป็นประเทศคู่ค้าที่สำคัญของไทยมาอย่างยาวนานกว่า 30 ปี โดยเฉพาะสินค้าข้าว ซึ่งในปี 2565 – 2566 ติดกลุ่ม 1 ใน 10 ของตลาดส่งออกข้าวไทย โดยไทยส่งออกข้าวไปเซเนกัลประมาณกว่า 200,000 ตัน/ปี ซึ่งประมาณกว่าร้อยละ 80 เป็นข้าวหอมมะลิไทย และในปี 2567 (ม.ค. - ก.พ.) ไทยส่งออกข้าวไปเซเนกัลประมาณกว่า 60,000 ตัน
ทั้งนี้ ในระหว่างการพบหารือกับรัฐมนตรีการค้าฯ ของเซเนกัล ได้ขอให้เซเนกัลสนับสนุนนำเข้าข้าวไทยเพิ่มขึ้น และแสดงความพร้อมที่จะเป็นแหล่งนำเข้าข้าว และส่งมอบข้าวที่มีคุณภาพมาตรฐานให้เซเนกัลในทุกสถานการณ์ตลอดไปด้วย

ที่มา : https://www.thaigov.go.th/news/contents/details/79647