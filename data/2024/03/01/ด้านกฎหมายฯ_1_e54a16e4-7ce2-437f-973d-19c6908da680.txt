รัฐบาลไทย-ข่าวทำเนียบรัฐบาล-กระทรวงยุติธรรมโดยสำนักงานกิจการยุติธรรม เปิดการฝึกอบรม หลักสูตรการบริการงานยุติธรรมระดับสูง รุ่นที่ ๑๕ (ยธส.๑๕)


วันศุกร์ที่ 1 มีนาคม 2567
01/03/2567
พิมพ์
กระทรวงยุติธรรมโดยสำนักงานกิจการยุติธรรม เปิดการฝึกอบรม หลักสูตรการบริการงานยุติธรรมระดับสูง รุ่นที่ ๑๕ (ยธส.๑๕)
กระทรวงยุติธรรมโดยสำนักงานกิจการยุติธรรม เปิดการฝึกอบรม หลักสูตรการบริการงานยุติธรรมระดับสูง รุ่นที่ ๑๕ (ยธส.๑๕)
ในวันศุกร์ที่ ๑ มีนาคม ๒๕๖๗ เวลา ๐๙.๔๕ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดการฝึกอบรม หลักสูตรการบริการงานยุติธรรมระดับสูง รุ่นที่ ๑๕ (ยธส.๑๕) โดยมี นางพงษ์สวาท นีละโยธิน ปลัดกระทรวงยุติธรรม พันตำรวจโท พงษ์ธร ธัญญสิริ ผู้อำนวยการสำนักงานกิจการยุติธรรม นายชาตรี จันทร์เพ็ญ รองผู้อำนวยการสำนักงานกิจการยุติธรรม พร้อมด้วยผู้บริหารสำนักงานกิจการยุติธรรม และผู้เข้ารับการฝึกอบรม เข้าร่วมฯ ณ วิทยาลัยกิจการยุติธรรม สำนักงานกิจการยุติธรรม
โดยในพิธีเปิดการฝึกอบรมฯ รัฐมนตรีว่าการกระทรวงยุติธรรม ได้ให้เกียรติบรรยายพิเศษ หัวข้อ “การพัฒนากระบวนการยุติธรรมด้วยหลักนิติธรรม” มีใจความสำคัญตอนหนึ่งว่า วันนี้สิ่งที่ทุกคนต้องการ คือ ความยุติธรรม หลักสูตรนี้ต้องการจะยกระดับหลักนิติธรรมของประเทศ จึงอยากฝากผู้บริหารระดับสูงของกระบวนการงานยุติธรรม ใน ๓ ประเด็น คือ ๑)​ ภาวะผู้นำที่จะไปสู่การนำในอนาคตต้องนำหลักการบริหารบ้านเมืองที่ดีที่เพิ่มทักษะเฉพาะโดยสามารถบริหารการเปลี่ยนแปลงที่มีอยู๋เสมอ ในช่วงที่มีการเปลี่ยนแปลงจะต้องทำให้บุคลากรขององค์กรให้มีความซื่อสัตย์ สุจริต และในกระบวนการยุติธรรมต้องพัฒนาทัศนคติให้เป็นผู้บริการประชาชนให้เกิดความสะดวกรวดเร็ว ไม่เลือกปฏิบัติ และปฏิบัติหน้าที่อย่างมีประสิทธิภาพ ๒) ในแต่ละองค์กรอาจจะมีเป้าประสงค์และวัตถุประสงค์ของแต่ละองค์กร หลังจากการอบรมน่าจะมีการวางเป้าประสงค์ของงานยุติธรรมร่วมกัน และ ๓) การปฏิรูปกระบวนการยุติธรรม อย่างน้อยที่สุดถ้ามีการกำหนดระยะเวลาในการดำเนินการที่เขียนไว้ในกฎหมายรวมถึงการนำตัวชี้วัดตามหลักนิติธรรมมายกระดับกระบวนการยุติธรรม หวังเป็นอย่างยิ่งว่าการฝึกอบรม ยธส. ในรุ่นที่ ๑๕ จะเป็นประโยชน์ในการเพิ่มพูนความรู้ และโดยเฉพาะอย่างยิ่งสิ่งที่รัฐบาลหวังไว้ คือ การฟื้นฟูหลักนิติธรรมให้เข้มแข็ง มีประสิทธิภาพ โปร่งใส และเป็นที่ยอมรับของนานาชาติ
พร้อมกันนี้ ปลัดกระทรวงยุติธรรมได้บรรยายพิเศษ หัวข้อ “ยุทธศาสตร์ชาติและการปฏิรูปประเทศ : มิติด้านกระบวนการยุติธรรม” มีใจความสำคัญตอนหนึ่งว่า มิติกระบวนการยุติธรรมในยุทธศาสตร์ชาติและการปฏิรูปประเทศแทรกอยู่ในยุทธศาสตร์ชาติ ๔ ด้าน จากทั้งหมด ๖ ด้าน ยกเว้นในเรื่องของการเพิ่มขีดความสามารถในการแข่งขัน และการเป็นมิตรกับสิ่งแวดล้อม โดยมิติกระบวนการยุติธรรมมีปัญหาหลัก คือ ความเชื่อมั่นในกระบวนการยุติธรรม ซึ่งปัญหาอยู่ใน ๓ หัวข้อ คือ ๑) ประชาชนไม่รู้ ไม่เข้าใจในกระบวนการยุติธรรม ๒) การเข้าถึงกระบวนการยุติธรรม และ ๓) การบูรณาการระหว่างกระบวนการยุติธรรม สิ่งเหล่านี้ถ้าแก้ปัญหาได้ความเชื่อมั่นจะเกิดขึ้น
สำหรับการฝึกอบรม หลักสูตรการบริการงานยุติธรรมระดับสูง รุ่นที่ ๑๕ (ยธส.๑๕) มีแนวคิดหลัก คือ “หลักนิติธรรมเพื่อพัฒนากระบวนการยุติธรรม” เพื่อพัฒนาองค์ความรู้ด้านหลักนิติธรรม และกฎหมายกระบวนการยุติธรรม เสริมสร้างทักษะการคิดวิเคราะห์เกี่ยวกับสถานการณ์และแนวโน้มของกระบวนการยุติธรรมเพื่อพัฒนากระบวนการยุติธรรมให้ทันต่อบริบทของโลกดิจิทัล และส่งเสริมให้เกิดภาคีเครือข่ายความร่วมมือของนักบริหารในกระบวนการยุติธรรม โดยมีผู้เข้ารับการฝึกอบรม จำนวน ๖๓ คน จากหน่วยงานที่เกี่ยวกับการบริหารงานยุติธรรมและอำนวยความยุติธรรมให้แก่ประชาชน หน่วยงานที่มีกฎหมายให้อำนาจในการบังคับใช้ตามภารกิจและมีส่วนสนับสนุนงานด้านกระบวนการยุติธรรม และผู้บริหารระดับสูงจากกิจการภาคเอกชน ผู้มีความสนใจหรือมีบทบาทเกี่ยวข้องกับกฎหมายและกระบวนการยุติธรรม

ที่มา : https://www.thaigov.go.th/news/contents/details/79675