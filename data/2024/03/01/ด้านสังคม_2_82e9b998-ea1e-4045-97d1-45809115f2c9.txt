รัฐบาลไทย-ข่าวทำเนียบรัฐบาล-รมว.ดีอี บุก MWC 2024 หารือความร่วมมือพัฒนาระบบนิเวศดิจิทัล ณ เมืองบาร์เซโลน่า ประเทศสเปน


วันศุกร์ที่ 1 มีนาคม 2567
รมว.ดีอี บุก MWC 2024 หารือความร่วมมือพัฒนาระบบนิเวศดิจิทัล ณ เมืองบาร์เซโลน่า ประเทศสเปน
รมว.ดีอี บุก MWC 2024 หารือความร่วมมือพัฒนาระบบนิเวศดิจิทัล ณ เมืองบาร์เซโลน่า ประเทศสเปน
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) พร้อมด้วย ดร.ณัฐพล ณัฏฐสมบูรณ์ รองปลัดกระทรวงดิจิทัลเพื่อเศรษฐกิจและสังคม พร้อมคณะ ได้เยี่ยมชมและพบปะผู้ประกอบการด้านเทคโนโลยีเพื่อต่อยอดแนวทางการสร้างความร่วมมือด้านการลงทุนและการพัฒนาระบบนิเวศดิจิทัลในประเทศไทย ในงาน Mobile World Congress 2024 (MWC) ณ นครบาร์เซโลน่า ราชอาณาจักรสเปน ระหว่างวันที่ 26 - 28 กุมภาพันธ์ 2567
นายประเสริฐ จันทรรวงทอง  กล่าวว่า  ในนามประเทศไทย ยินดีเปิดรับการสนับสนุนจากภาคเอกชนชั้นนำเพื่อร่วมขับเคลื่อนพัฒนาด้านดิจิทัลของประเทศตามนโยบายการขับเคลื่อนเร่งด่วนที่สำคัญในปี 2567 โดยเฉพาะอย่างยิ่งการเพิ่มความสามารถในการแข่งขันกับนานาชาติและความมั่นคงปลอดภัยของประชาชนภายในประเทศบนโลกดิจิทัล โดยได้เยี่ยมชมเทคโนโลยี จากค่ายต่าง ๆ อาทิ บริษัท Huawei Technologies สืบต่อเนื่องจากบันทึกความเข้าใจระหว่างกระทรวงฯ และบริษัท Huawei Technologies (Thailand) ด้านการพัฒนาดิจิทัลของประเทศไทย ซึ่งการหารือในครั้งนี้ ทาง Huawei Technologies ได้เน้นย้ำที่จะส่งเสริมและสนับสนุนประเทศไทยในการปรับเปลี่ยนไปสู่ดิจิทัลในประเด็น National Government Network, National Communication Network, Cloud First Policy และ Data & AI Platform
ด้านบริษัท Oracle ได้นำเสนอการดำเนินงานด้าน Cloud เพื่อสนับสนุนการเติบโตของเศรษฐกิจดิจิทัลให้ดีขึ้น และยกระดับความสามารถด้านดิจิทัล รวมทั้งสร้างความปลอดภัยให้กับประเทศด้วยระบบ Sovereign Cloud Infrastructure , บริษัท Telenor Asia skin หารือความร่วมมือในการส่งเสริมการพัฒนาและใช้ประโยชน์จากเทคโนโลยี 5G แพลตฟอร์มด้านดิจิทัล รวมทั้งการส่งเสริม Start-ups เพื่อลดความเหลื่อมล้ำด้านดิจิทัลในประเทศไทย , บริษัท Microsoft ได้นำเสนอความสามารถของเทคโนโลยี Generative AI ซึ่งทำงานอยู่บน Cloud ของ Microsoft หรือ Azure Cloud ที่มีศักยภาพในการยกระดับการขับเคลื่อนด้านดิจิทัลของประเทศ
นอกจากนี้ รัฐมนตรีว่าการกระทรวงฯ และคณะ ยังได้เยี่ยมชมเทคโนโลยีอินเทอร์เน็ตผ่านดาวเทียมของบริษัท Starlink ที่มีความสามารถในการให้บริการอินเทอร์เน็ตในพื้นที่ห่างไกลและไม่สามารถเข้าถึงได้ หรือการประยุกต์ใช้อินเทอร์เน็ตผ่านดาวเทียมเพื่อส่งเสริมด้านสาธารณสุขและด้านการศึกษา และบริษัท T3 Technology ที่มีการนำเสนอการให้บริการโซลูชั่น คอมพิวเตอร์ที่มีเทคโนโลยีและนวัตกรรม AI, Cloud และ IoT อาทิ อุปกรณ์ใช้ในครัวเรือน สำนักงานอัจฉริยะ อีกด้วย
-----------------------------------------------

ที่มา : https://www.thaigov.go.th/news/contents/details/79646