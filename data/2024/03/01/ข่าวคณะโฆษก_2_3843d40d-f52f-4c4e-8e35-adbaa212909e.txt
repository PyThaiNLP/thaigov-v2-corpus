รัฐบาลไทย-ข่าวทำเนียบรัฐบาล-“เกณิกา”เผย รัฐบาลมอบ รพ.เมตตาประชารักษ์ จัดอบรมพัฒนาเทคนิคทำตาปลอมให้เหมือนของจริง หวัง ลดความกังวล สร้างคุณภาพชีวิตผู้พิการในสังคมให้ดีขึ้น 


วันศุกร์ที่ 1 มีนาคม 2567
01/03/2567
พิมพ์
“เกณิกา”เผย รัฐบาลมอบ รพ.เมตตาประชารักษ์ จัดอบรมพัฒนาเทคนิคทำตาปลอมให้เหมือนของจริง หวัง ลดความกังวล สร้างคุณภาพชีวิตผู้พิการในสังคมให้ดีขึ้น
“เกณิกา”เผย รัฐบาลมอบ รพ.เมตตาประชารักษ์ จัดอบรมพัฒนาเทคนิคทำตาปลอมให้เหมือนของจริง หวัง ลดความกังวล สร้างคุณภาพชีวิตผู้พิการในสังคมให้ดีขึ้น
1 มี.ค. 67 น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า รัฐบาลโดยท่านนายกรัฐมนตรี เศรษฐา ทวีสิน มีนโยบายที่ชัดเจนที่จะให้ผู้พิการได้รับสิทธิประโยชน์ ตลอดจนยกระดับคุณภาพชีวิตของผู้พิการให้ดีกว่าที่เป็น ขับเคลื่อนผ่าน กระทรวงสาธารณสุข กรมการแพทย์ ได้จัดโครงการอบรมพัฒนาทักษะการผลิตอวัยวะเทียม เพื่อปรับปรุงเทคนิคด้านการทำตาปลอมเฉพาะบุคคล ให้เหมือนของจริงที่สุด เพื่อสร้างความมั่นใจ ลดความกังวลและสร้างคุณภาพชีวิตในสังคมของผู้สูญเสียดวงตาให้ดียิ่งขึ้น ผ่านโรงพยาบาลเมตตาประชารักษ์ (วัดไร่ขิง)
น.ส.เกณิกา กล่าวต่อว่า กรมการแพทย์มองว่า ดวงตาเป็นอวัยวะที่สำคัญ เมื่อเกิดการสูญเสียย่อมส่งผลกระทบต่อจิตใจ ผู้ที่สูญเสียอวัยวะย่อมขาดความมั่นใจในการเข้าสังคม ยิ่งดวงตาที่เป็นองค์ประกอบสำคัญบนใบหน้า เมื่อได้รับโอกาสที่ทำให้เหมือนคนปกติได้ จึงได้ความมั่นใจคืนมา เป็นการช่วยเยียวยาจิตใจจากความทุกข์ของผู้ที่สูญเสียดวงตา ให้สามารถกลับมาใช้ชีวิตในสังคมอย่างมีความสุขได้
ทั้งนี้ โรงพยาบาลเมตตาประชารักษ์ (วัดไร่ขิง) เป็นโรงพยาบาลที่ให้การรักษาด้านจักษุ มีเทคโนโลยีเครื่องมือทางด้านจักษุที่ทันสมัยพร้อมให้บริการ ทั้งยังสนับสนุนบุคลากรให้มีการอบรมพัฒนาตนเองเสมอ ซึ่งทางศูนย์ตาปลอมได้จัดโครงการอบรมพัฒนาทักษะการผลิตอวัยวะเทียมขึ้น ตั้งแต่ ปี 2559 จนถึงปัจจุบัน และให้การดูแลผู้ที่สูญเสียดวงตาไปแล้วจำนวน 1,824 ราย นอกจากนี้ยังให้บริการทำเปลือกตาปลอมและนิ้วเทียมด้วยเช่นกัน เป็นการสร้างคุณค่าทางจิตใจ ลดความกังวล เสริมความมั่นใจในการเข้าร่วมใช้ชีวิตในสังคมได้เหมือนคนทั่วไป

ที่มา : https://www.thaigov.go.th/news/contents/details/79639