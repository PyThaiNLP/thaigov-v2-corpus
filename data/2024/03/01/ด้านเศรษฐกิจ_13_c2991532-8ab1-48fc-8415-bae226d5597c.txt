รัฐบาลไทย-ข่าวทำเนียบรัฐบาล-บขส. เผยวันแรกของการปิดพื้นที่ขาเข้าสถานีขนส่งหมอชิต 2 เป็นไปด้วยความเรียบร้อย


วันศุกร์ที่ 1 มีนาคม 2567
บขส. เผยวันแรกของการปิดพื้นที่ขาเข้าสถานีขนส่งหมอชิต 2 เป็นไปด้วยความเรียบร้อย
....
นายอรรถวิท รักจำรูญ กรรมการรักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า เมื่อช่วงเช้าวันนี้ (1 มีนาคม 2567) ได้ลงพื้นที่ตรวจการอำนวยความสะดวกประชาชนเดินทางกลับเข้ากรุงเทพฯ หลังจากที่ บขส. ประกาศปิดพื้นที่ขาเข้าของสถานีขนส่งผู้โดยสารกรุงเทพ (จตุจักร) หรือหมอชิต 2 โดยให้รถโดยสารของ บขส. และรถร่วมทุกคัน เข้าจอดส่งผู้โดยสารที่บริเวณพื้นที่ชานชาลา ขาออก ช่องที่ 112 - 130 ตั้งแต่วันนี้เป็นต้นไป จากการลงพื้นที่พบว่าการเดินทางของประชาชนเป็นไปด้วยความเรียบร้อย ช่วงเวลา 04.00 - 06.00 น. มีรถโดยสารเข้าใช้สถานีขนส่งหมอชิต 2 จำนวน 185 คัน มีผู้โดยสารใช้บริการ 4,884 คน ส่งผลให้ในช่วงเวลาดังกล่าว รถแท็กซี่ไม่เพียงพอต่อความต้องการของผู้โดยสาร บขส. ได้ประชาสัมพันธ์และขอความร่วมมือผู้ประกอบการรถแท็กซี่นำรถมาให้บริการรับ - ส่งภายในสถานีขนส่งหมอชิต 2 รวมทั้งประสานสถานีวิทยุ จส.100 และ สวพ.91 ให้ช่วยประชาสัมพันธ์อีกทางหนึ่งด้วย อย่างไรก็ดี บขส. ได้จัดรถ Shuttle Bus อำนวยความสะดวกประชาชนเดินทางเชื่อมต่อไปยังสถานีรถไฟฟ้า BTS หมอชิต พบว่ามีผู้ใช้บริการกว่า 300 คน
นายอรรถวิท รักจำรูญ กล่าวต่อว่า บขส. อยู่ระหว่างการพัฒนาและปรับปรุงพื้นที่สถานีขนส่ง   หมอชิต 2 เพื่อยกระดับคุณภาพการให้บริการแก่ประชาชนตามนโยบายของนายสุรพงษ์  ปิยะโชติ รัฐมนตรีช่วยว่าการกระทรวงคมนาคม โดยตั้งแต่เดือนกุมภาพันธ์ บขส. ได้ปรับปรุงและเพิ่มสิ่งอำนวยความสะดวกต่าง ๆ เช่น ห้องน้ำ ลิฟต์โดยสาร เก้าอี้พักคอย ป้ายประชาสัมพันธ์ ไฟส่องสว่าง ร้านค้า และศูนย์อาหาร เป็นต้น นอกจากนี้ได้บูรณาการกับการรถไฟแห่งประเทศไทย (รฟท.) จัดการเดินรถ Feeder โดยรถโดยสาร บขส. (ขาเข้า) ทุกคันจะจอดส่งผู้โดยสารที่สถานีกลางกรุงเทพอภิวัฒน์ ก่อนเข้าสถานีขนส่งหมอชิต 2 และองค์การขนส่งมวลชนกรุงเทพ (ขสมก.) ได้จัดรถเมล์ 14 เส้นทาง ให้บริการที่อู่ ขสมก. และป้ายรถเมล์ด้านหน้าอาคารสถานีขนส่งหมอชิต 2 เพื่ออำนวยความสะดวกในการเดินทางและเป็นทางเลือกในการใช้ขนส่งสาธารณะให้แก่ประชาชนอีกทางหนึ่ง อย่างไรก็ดี เพื่อความสะดวก ปลอดภัย บขส. ขอให้ผู้ใช้บริการเลือกใช้ขนส่งสาธารณะ ทั้งรถแท็กซี่ และรถเมล์ในจุดที่กำหนด และโปรดอย่าหลงเชื่อบุคคลที่เข้ามาตีสนิท หรือชักชวนให้ไปขึ้นรถโดยสารที่นอกพื้นที่สถานีขนส่ง เด็ดขาด หากผู้โดยสารพบปัญหาในการเดินทางให้แจ้งเจ้าหน้าที่ได้ทันที สอบถามข้อมูลการเดินทางเพิ่มเติมได้ที่  Call Center โทร. 1490 เรียก บขส.

ที่มา : https://www.thaigov.go.th/news/contents/details/79667