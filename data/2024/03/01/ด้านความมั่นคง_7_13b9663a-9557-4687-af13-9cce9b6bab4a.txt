รัฐบาลไทย-ข่าวทำเนียบรัฐบาล-สมุทรสาครลุยปราบบุหรี่ไฟฟ้าอย่างต่อเนื่อง จังหวัดสมุทรสาครสั่งชุดปฏิบัติการพิเศษฝ่ายปกครอง บุกจับกุมร้านลักลอบจำหน่ายบุหรี่ไฟฟ้าในพื้นที่ อ.กระทุ่มแบน สามารถจับกุมผู้กระทำผิด 2 ราย


วันศุกร์ที่ 1 มีนาคม 2567
01/03/2567
พิมพ์
สมุทรสาครลุยปราบบุหรี่ไฟฟ้าอย่างต่อเนื่อง จังหวัดสมุทรสาครสั่งชุดปฏิบัติการพิเศษฝ่ายปกครอง บุกจับกุมร้านลักลอบจำหน่ายบุหรี่ไฟฟ้าในพื้นที่ อ.กระทุ่มแบน สามารถจับกุมผู้กระทำผิด 2 ราย
จังหวัดสมุทรสาครสั่งชุดปฏิบัติการพิเศษฝ่ายปกครอง บุกจับกุมร้านลักลอบจำหน่ายบุหรี่ไฟฟ้าในพื้นที่อำเภอกระทุ่มแบน สามารถจับกุมผู้กระทำผิด 2 ราย พร้อมของกลางจำนวนมาก เน้นย้ำประชาชนหากพบเบาะแสการกระทำผิดกฎหมาย โทรสายด่วนศูนย์ดำรงธรรม 1567 ตลอด 24 ชั่วโมง
วันนี้ (1 มี.ค. 67) นายผล ดำธรรม ผู้ว่าราชการจังหวัดสมุทรสาคร เปิดเผยว่าได้ดำเนินการขับเคลื่อนตามนโยบายของกระทรวงมหาดไทยภายใต้การนำของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย ซึ่งได้มีนโยบายในการจัดระเบียบสังคม และปราบปรามผู้มีอิทธิพล ซึ่งจังหวัดสมุทรสาครได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้สั่งการให้นายไพฑูรย์ มหาชื่นใจ ปลัดจังหวัดสมุทรสาคร นายบรรพต จันทรวงษ์ นายอำเภอกระทุ่มแบน บูรณาการกำลังกับเจ้าหน้าที่ฝ่ายปกครอง ป้องกันจังหวัดสมุทรสาคร พร้อมด้วยสมาชิกกองอาสารักษาดินแดนกระทุ่มแบนที่ 2 ร่วมลงพื้นที่บริเวณตลาดคุณนาย ตำบลแคราย อำเภอกระทุ่มแบน จังหวัดสมุทรสาคร หลังจากที่มีการรับแจ้งจากประชาชนว่ามีการลักลอบจำหน่ายบุหรี่ไฟฟ้าในบริเวณดังกล่าว
นายผล ดำธรรม ผู้ว่าราชการจังหวัดสมุทรสาคร กล่าวว่า การปฏิบัติการในครั้งนี้ สืบเนื่องจากเจ้าหน้าที่ได้รับแจ้งจากศูนย์ดำรงธรรมอำเภอกระทุ่มแบนว่ามีการลักลอบจำหน่ายบุหรี่ไฟฟ้าและน้ำยาบุหรี่ไฟฟ้าให้กับเด็ก เยาวชน และประชาชนในบริเวณพื้นที่ตลาดคุณนาย ตำบลแคราย อำเภอกระทุ่มแบน จังหวัดสมุทรสาคร ซึ่งจากการลงตรวจสอบพบว่ามีร้านที่ลักลอบจำหน่ายบุหรี่ไฟฟ้าจริงจำนวน 2 ร้าน โดยเจ้าพนักงานชุดจับกุมได้จับกุมตัวเจ้าของร้านขายบุหรี่ไฟฟ้าทั้ง 2 ร้าน ได้แก่ 1) นายปิยะพงษ์ พร้อมของกลางเป็นบุหรี่ไฟฟ้าและอุปกรณ์ส่วนควบรวมทั้งน้ำยา จำนวน 1,191 ชิ้น และ 2) นายวีรพงษ์ พร้อมของกลางเป็นบุหรี่ไฟฟ้าและอุปกรณ์ส่วนควบรวมทั้งน้ำยา จำนวน 551 ชิ้น ซึ่งผู้ต้องหาทั้งสองรายได้ให้การรับสารภาพกับเจ้าพนักงานชุดจับกุมตัวและได้แจ้งข้อกล่าวหา ดังนี้ 1) ได้มีการซ่อนเร้น ช่วยจําหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของอันเนื่องด้วยความผิดตามมาตรา 242 ตามมาตรา 246 วรรคแรก แห่งพระราชบัญญัติศุลกากร พ.ศ. 2560 ประกอบข้อ 4 แห่งประกาศกระทรวงพาณิชย์ เรื่อง กําหนดให้บารากู่และบารากู่ไฟฟ้าหรือบุหรี่ไฟฟ้าเป็นสินค้าที่ต้องห้ามในการนําเข้ามาในราชอาณาจักร พ.ศ. 2557 และ 2) ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า บารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า เบื้องต้นเจ้าพนักงานชุดจับกุมได้แจ้งสิทธิ์ให้ผู้ต้องหาทราบ และนำตัวผู้ต้องหาพร้อมของกลางทั้งหมดมาทำบันทึกจับกุม ณ ที่ว่าการอำเภอกระทุ่มแบน และนำส่งพนักงานสอบสวนสถานีตำรวจภูธรกระทุ่มแบนเพื่อดำเนินคดีต่อไป
“ปัญหาบุหรี่ไฟฟ้าเป็นปัญหาสำคัญที่ส่งผลกระทบต่อสังคมอย่างมาก ซึ่งจังหวัดสมุทรสาครได้ให้ความสำคัญในการปราบปรามบุหรี่ไฟฟ้าในพื้นที่มาอย่างต่อเนื่อง เพราะเป็นที่ชัดเจนแล้วว่าบุหรี่ไฟฟ้าส่งผลกระทบต่อสุขภาพร่างกายผู้สูบเป็นอย่างมาก ในระยะยาวจะก่อให้เกิดปัญหาด้านสุขอนามัย ทั้งต่อตัวผู้สูบ ครอบครัว และชุมชน จึงต้องดำเนินการจับกุมอย่างจริงจังและเด็ดขาด ทั้งนี้ ขอขอบคุณเจ้าหน้าที่ที่เกี่ยวข้องทุกคนในความร่วมมือร่วมใจ และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายผลฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79684