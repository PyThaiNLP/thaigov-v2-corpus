รัฐบาลไทย-ข่าวทำเนียบรัฐบาล-กอช. ผนึกกำลัง กับกลาโหม ส่งเสริมวินัยการออมข้าราชการทหารและครอบครัวให้มีบำนาญอย่างทั่วหน้า


วันศุกร์ที่ 1 มีนาคม 2567
01/03/2567
พิมพ์
กอช. ผนึกกำลัง กับกลาโหม ส่งเสริมวินัยการออมข้าราชการทหารและครอบครัวให้มีบำนาญอย่างทั่วหน้า
กอช. ร่วมกับ สนง.ปลัดกระทรวงกลาโหม กองบัญชาการกองทัพไทย กองทัพบก กองทัพเรือและกองทัพอากาศ MOU การส่งเสริมการออมกับ กอช. สนับสนุนและส่งเสริมการออม ผ่านการจัดกิจกรรมและประชาสัมพันธ์ภายใต้หน่วยงาน ก.กลาโหม พื่อสร้างวินัยการออมเงินเพื่อเกษียณ
กระทรวงกลาโหม ห้องสุรศักดิ์มนตรี ศาลาว่าการกระทรวงกลาโหม , 1 มีนาคม 2567 – กองทุนการออมแห่งชาติ (กอช.) ร่วมกับ สำนักงานปลัดกระทรวงกลาโหม กองบัญชาการกองทัพไทย กองทัพบก กองทัพเรือและกองทัพอากาศ จัดพิธีลงนามบันทึกข้อตกลงความร่วมมือ (MOU) การส่งเสริมการออมกับกองทุนการออมแห่งชาติ เพื่อสนับสนุนและส่งเสริมการออม ผ่านการจัดกิจกรรมและประชาสัมพันธ์ภายใต้หน่วยงานกระทรวงกลาโหม โดยมีเป้าหมายเพื่อสร้างวินัยการออมเงินเพื่อเกษียณ ให้กับทหารกองประจําการ และครอบครัวข้าราชการทหาร
นายสุทิน คลังแสง รัฐมนตรีว่าการกระทรวงกลาโหม กล่าวว่า “ในปัจจุบันรัฐบาลได้ให้ความสำคัญ เรื่อง การออมเพื่อการเกษียณ และกำหนด ให้เป็นวาระแห่งชาติ โดยได้บรรจุไว้ในแผนยุทธศาสตร์ชาติ 20 ปี ยุทธศาสตร์ที่ 4 ด้านการสร้างโอกาสและความเสมอภาคทางสังคม และแผนระดับรอง รวมถึงได้ประสานความร่วมมือกับหน่วยงานและภาคส่วน เพื่อกระตุ้นให้ประชาชนตระหนักถึงความสำคัญของการเก็บออมระยะยาวผ่านกลไกการออมการลงทุนในช่องทางต่าง ๆ
วันที่ 14 มิถุนายน 2565 คณะรัฐมนตรีได้มีมติเห็นชอบร่างแผนปฏิบัติการด้านการพัฒนาทักษะทางการเงิน พ.ศ. 2565 - 2570 เนื่องจากประเทศไทยกำลังเผชิญกับความท้าทายทางเศรษฐกิจ โดยเฉพาะการเข้าสู่สังคมผู้สูงอายุ การมีพฤติกรรมการใช้จ่ายและก่อหนี้ที่ไม่จำเป็น ตลอดจนความเปลี่ยนแปลงทางเทคโนโลยีทางการเงิน ส่งผลให้ประชาชนส่วนใหญ่มีเงินออมไม่เพียงพอและมีความเสี่ยงทางการเงิน ดังนั้น การพัฒนาทักษะทางการเงิน (Financial Literacy) จึงเป็นแนวทางสำคัญที่จะช่วยแก้ปัญหาดังกล่าวได้อย่างยั่งยืน เพื่อให้คนไทยมีทักษะทางการเงินที่เพียงพอในการดำรงชีวิตประจำวัน รวมถึงสามารถ วางแผนบริหารจัดการการเงินของตนได้อย่างมีประสิทธิภาพ
โดยสอดคล้องกับภารกิจหลักของ กอช. ในการส่งเสริมการออมให้กับทหารกองประจําการ ครอบครัว และเจ้าหน้าที่ภายใต้การกำกับดูแลของกระทรวงกลาโหม ที่ยังไม่ได้รับสวัสดิการด้านบำนาญได้มีเงินไว้ดำรงชีพในยามเกษียณ ซึ่ง กอช. ได้ขับเคลื่อนภารกิจการสร้างความรู้ความเข้าใจด้านการวางแผน ทางการเงิน รวมถึงการพัฒนาระบบการออมให้มีประสิทธิภาพ เพื่อสร้างโอกาสในการเข้าถึงการบริการของภาครัฐ มาตั้งแต่ปี 2561 จนถึงปัจจุบัน
อย่างไรก็ตามกระทรวงกลาโหมจะผลักดันนโยบายเกี่ยวกับเรื่องดังกล่าว เพื่อให้ทหารกองประจำการ ครอบครัว ตลอดจนเจ้าหน้าที่ภายใต้การกำกับดูแล ให้มีคุณภาพชีวิตทางการเงินอย่างมั่นคงและยังยืน
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ เปิดเผยว่า จากสถานการณ์ในปัจจุบัน ประเทศไทยจำเป็นต้องมีระบบการออมที่เข้มแข็ง เพื่อเสริมสร้างเสถียรภาพระบบเศรษฐกิจฐานรากของประเทศ รวมถึงรองรับสภาพสังคมของประเทศที่มีการเปลี่ยนแปลงไปตามโครงสร้างประชากร กับการที่ประเทศไทยก้าวเข้าสู่ภาวะสังคมผู้สูงอายุ กองทุนการออมแห่งชาติ หรือ กอช. จึงมีวัตถุประสงค์เพื่อส่งเสริมการออมทรัพย์และเป็นช่องทางการออม ให้กับกลุ่มแรงงานนอกระบบ ซึ่งหมายถึงผู้ประกอบอาชีพอิสระ ผู้ที่อยู่นอกระบบบำเหน็จบำนาญของรัฐ รวมถึงนักเรียน นักศึกษา ให้ได้รับผลประโยชน์ในรูปแบบบำนาญรายเดือนเมื่อเข้าสู่วัยเกษียณ อันเป็นการสร้างความเท่าเทียม และความเป็นธรรมในการดูแลจากภาครัฐ ซึ่งสอดคล้องตามแผนยุทธศาสตร์ชาติ 20 ปี  ยุทธศาสตร์ที่ 4 ด้านการสร้างโอกาสและความเสมอภาคทางสังคม
กอช. มุ่งขับเคลื่อนการดำเนินงานตามแผนยุทธศาสตร์ เพื่อให้บรรลุเป้าหมายตามวิสัยทัศน์องค์กรที่ว่า “มุ่งสร้างฐานการออม ขับเคลื่อนบำนาญภาคประชาชนอย่างทั่วถึง” ประชาชนสามารถเริ่มออมตั้งแต่ 50 บาท แต่ไม่เกิน 30,000 บาทต่อปี
• อายุ 15 - 30 ปี รัฐสมทบ  50% ของเงินสะสม สูงสุดไม่เกิน 1,800 บาทต่อปี
• อายุ 30 - 50 ปี รัฐสมทบ  80% ของเงินสะสม สูงสุดไม่เกิน 1,800 บาทต่อปี
• อายุ 50 - 60 ปี รัฐสมทบ 100% ของเงินสะสม สูงสุดไม่เกิน 1,800 บาทต่อปี
โดยสมาชิก กอช. จะได้รับสิทธิประโยชน์ ดังนี้
• ลดหย่อนภาษีประจำปี สูงสุด 30,000 บาท
• ได้บำนาญรายเดือน ตั้งแต่อายุ 60 ปี จนกว่าเงินจะหมด หรือตลอดชีวิต แล้วแต่กรณี
• คุ้มครองผลตอบแทนไม่ต่ำกว่าเงินฝากประจำ 12 เดือน เมื่อออมครบอายุ 60 ปี
• ยืดหยุ่นในการออม ไม่ต้องออมต่อเนื่อง หรือไม่ต้องส่งเงินเท่ากันทุกปี
กอช. และ กลาโหม ได้มีข้อตกลงร่วมมือกันดำเนินการ ส่งเสริมและสนับสนุนการให้ความรู้เกี่ยวกับการออมเงิน การวางแผนการเงินเพื่อยามเกษียณให้กับทหารกองประจําการ และบุคคลครอบครัวทหาร มีสิทธิสมัครเป็นสมาชิก กอช. และร่วมกันประชาสัมพันธ์สร้างความรู้ความเข้าใจเกี่ยวกับสิทธิประโยชน์ของการเป็นสมาชิก กอช.
โดยการจัดพิธีลงนามบันทึกข้อตกลงความร่วมมือ การส่งเสริมการออมกับกองทุนการออมแห่งชาติ ระหว่าง สำนักงานปลัดกระทรวงกลาโหม กองบัญชาการกองทัพไทย กองทัพบก กองทัพเรือและกองทัพอากาศ กับ กองทุนการออมแห่งชาติ ถือได้ว่าเป็นการร่วมมือกันทำงานเพื่อประโยชน์ของประชาชนให้ได้รับสวัสดิการด้านบำนาญอย่างทั่วถึง เพื่อส่งเสริมวินัยการออมให้กับกำลังพลภายใต้การกำกับดูแลของกระทรวงกลาโหม ที่ยังไม่ได้รับสวัสดิการด้านบำนาญได้มีเงินใช้ในยามเกษียณ โดยสามารถตรวจสอบสิทธิ และสมัครผ่านช่องทางออนไลน์ได้สะดวกทุกที่ทุกเวลา ทางแอปพลิเคชันของ กอช. ช่องทางไลน์แอด กอช. @nsf.th และแอปพลิเคชัน True money

ที่มา : https://www.thaigov.go.th/news/contents/details/79666