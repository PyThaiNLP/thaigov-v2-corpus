รัฐบาลไทย-ข่าวทำเนียบรัฐบาล-“วราวุธ” สั่งการ ศรส. เข้าช่วยเด็กหญิงถูกพี่ชายต่างพ่อล่วงละเมิด พร้อมทำบันทึกข้อตกลงดูแลเด็กให้ปลอดภัย


วันศุกร์ที่ 1 มีนาคม 2567
“วราวุธ” สั่งการ ศรส. เข้าช่วยเด็กหญิงถูกพี่ชายต่างพ่อล่วงละเมิด พร้อมทำบันทึกข้อตกลงดูแลเด็กให้ปลอดภัย
“วราวุธ” สั่งการ ศรส. เข้าช่วยเด็กหญิงถูกพี่ชายต่างพ่อล่วงละเมิด พร้อมทำบันทึกข้อตกลงดูแลเด็กให้ปลอดภัย
วันที่ 1 มีนาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยถึงกรณี พลเมืองดีร้องศูนย์เร่งรัดจัดการสวัสดิภาพประชาชน (ศรส.) ให้ช่วยเด็กหญิง อายุ 14 ปี ถูกพี่ชายคนละพ่อล่วงละเมิดทางเพศ ที่กรุงเทพฯ ว่า เมื่อวานนี้ (29 ก.พ. 67) นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ได้สั่งการให้ ศรส. ส่งทีมปฏิบัติการหน่วยเคลื่อนที่เร็ว ศรส. ลงพื้นที่ช่วยเหลือเด็กหญิงดังกล่าว โดยมีนางสาวชวนชม จันทะวงษ์ ผู้ช่วยปลัดกระทรวง พม. นำทีมลงพื้นที่ พบว่า เด็กหญิงถูกพี่ชายต่างพ่อล่วงละเมิดทางเพศมาตั้งแต่ช่วงเดือน เม.ย. - พ.ค. 66 ภายหลังพ่อ-แม่ของเด็กทราบเรื่องดังกล่าว จึงไปแจ้งความดำเนินคดีกับพี่ชายต่างพ่อ ที่ สน.บางพลัด เมื่อวันที่ 15 ม.ค. 67 จากนั้น เจ้าหน้าที่ตำรวจได้ส่งตัวเด็กเข้าตรวจร่างกายที่โรงพยาบาล
นางสาวซาราห์ กล่าวต่อไปว่า จากการสอบถามเจ้าหน้าที่ตำรวจ ทำให้ทราบว่าหลังจากพ่อ-แม่ของเด็กได้มาแจ้งความไว้ และพยายามติดต่อพ่อแม่ของเด็กหลายครั้ง แต่ที่ผ่านมา ไม่สามารถติดต่อได้ จึงปรึกษาอัยการ เพื่อทำหนังสือเชิญตัวสอบปากคำ ทำให้เมื่อวานนี้ (29 ก.พ. 67) ทีมปฏิบัติการหน่วยเคลื่อนที่เร็ว ศรส. พร้อมกับพนักงานสอบสวน ได้พบพ่อ-แม่ของเด็ก และพูดคุยทำความเข้าใจถึงการเลี้ยงดูเด็กที่เหมาะสม โดยพ่อ-แม่ของเด็ก มีแผนจะให้พี่ชายต่างพ่อที่ก่อเหตุไปอยู่บ้านญาติ เพื่อความปลอดภัยของเด็ก ป้องกันไม่ให้เกิดเหตุการณ์ซ้ำอีก และรับปากจะพาบุตรสาวไปประเมินสภาพจิตใจที่โรงพยาบาลตามนัดของแพทย์ครบทุกครั้ง และพร้อมให้พี่ชายต่างพ่อเข้าสู่กระบวนการตามกฎหมาย ซึ่งขณะนี้ เด็กหญิงดังกล่าวมีสภาพจิตใจที่มีความกังวลเรื่องพี่ชายที่ยังไม่ถูกลงโทษ ส่วนด้านคดีความ วันนี้มีการนัดทีมสหวิชาชีพสอบปากคำตามกระบวนการสอบ ป.วิอาญา ต่อไป
นางสาวซาราห์ กล่าวเพิ่มเติมว่า ทั้งนี้ ทีมปฏิบัติการหน่วยเคลื่อนที่เร็ว ศรส. ได้ทำบันทึกข้อตกลงในการดูแลเด็กให้ปลอดภัยและเหมาะสมตามมาตรฐาน และวางแผนการช่วยเหลือ พร้อมติดตามดูแลอย่างต่อเนื่อง หากพบเห็นผู้ประสบปัญหาความเดือดร้อนทางสังคม ขอให้โทรแจ้งมาที่ศูนย์เร่งรัดจัดการสวัสดิภาพประชาชน หรือ ศรส. ผ่านสายด่วน พม. โทร 1300 ตลอด 24 ชั่วโมง ซึ่งเราพร้อมส่งทีมปฏิบัติการหน่วยเคลื่อนที่เร็ว ลงพื้นที่ช่วยเหลืออย่างรวดเร็วทันที
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #พม

ที่มา : https://www.thaigov.go.th/news/contents/details/79673