รัฐบาลไทย-ข่าวทำเนียบรัฐบาล-ดีอี เตือน แก๊งคอลเซ็นเตอร์ ใช้ หมายเลข 02 -XXX-XXXX


วันศุกร์ที่ 1 มีนาคม 2567
ดีอี เตือน แก๊งคอลเซ็นเตอร์ ใช้ หมายเลข 02 -XXX-XXXX
ดีอี เตือน แก๊งคอลเซ็นเตอร์ ใช้ หมายเลข 02 -XXX-XXXX
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) เผยว่า ดีอี พบ ยังมีแก๊งคอลเซ็นเตอร์ โทรจากต่างประเทศ ด้วยวิธี โทรผ่านอินเทอร์เน็ต VoIP (Voice over Internet Protocol) ปลอมเป็นหมายเลข 02-XXX-XXXX โทรติดต่อ หรือ ส่ง SMS หาประชาชน เพื่อเลี่ยงการขึ้นเครื่องหมาย + หน้าหมายเลขโทรศัพท์ หรือไม่ให้แสดงว่าเป็นการติดต่อจากต่างประเทศ
คนร้าย แก๊งคอลเซ็นเตอร์ ใช้วิธีการโทรผ่านอินเทอร์เน็ต VoIP (Voice over Internet Protocol) จากต่างประเทศ ผ่านผู้ให้บริการต่อสาย VoIP ทำการต่อสาย เข้ากับเครือข่ายโทรศัพท์ในประเทศ ซึ่งระบบ VoIP จะสามารถกำหนดให้หมายเลขโทรศัพท์ที่ขึ้นโชว์ว่าเป็นหมายเลขอะไรก็ได้ มิจฉาชีพจึงเลือกตั้งได้ว่าจะให้เป็นหมายเลขโทรศัพท์ใดก็ได้ตามต้องการ โดยส่วนใหญ่จะตั้งให้เป็นเบอร์โทรของหน่วยงานภาครัฐหรือธนาคาร เพื่อให้ผู้รับเกิดความเข้าใจผิด และหลงเชื่อ
ทั้งนี้ หากผู้ให้บริการต่อสาย VoIP ที่มีการนำ VoIP การโทรเข้ามาในประเทศไทยเพื่อต่อสายไปยังผู้ใช้บริการโทรศัพท์ประจำที่ และ/หรือโทรศัพท์เคลื่อนที่ภายในประเทศ โดยไม่ได้รับอนุญาตจาก กสทช หรือ หากให้บริการเกินขอบเขตไปจากที่ กสทช. อนุญาต ก็อาจเข้าข่ายเป็นการให้บริการโทรคมนาคมโดยไม่ได้รับอนุญาตจาก กสทช. ถือเป็นความผิดใน มาตรา 67 (3) แห่งพ.ร.บ.ประกอบกิจการโทรคมนาคม พ.ศ.2544 โทษจำคุก ไม่เกิน 5 ปี หรือปรับไม่เกิน 10 ล้านบาท หรือ ทั้งจำทั้งปรับ
ดีอี ขอเตือนให้ ประชาชน ระวังการหลอกลวงจากมิจฉาชีพ ที่ติดต่อเข้ามา และ ระวังการพูดคุยกับคนแปลกหน้า หรือคนที่ไม่รู้จัก ที่เข้ามาทักทาย และขอเป็นเพื่อนผ่านสื่อโซเชียลมีเดีย เพื่อป้องกันการถูกหลอกลวงจากมิจฉาชีพ ซึ่งอาจจะหลอกเอาข้อมูลส่วนบุคคล หลอกให้ท่านโอนเงิน หรือหลอกให้โหลดแอปดูดเงินได้
ทั้งนี้ หากมีปัญหาหลอกลวงออนไลน์ โทรปรึกษา 1441 ตลอด 24 ชม.
-----------------------------------

ที่มา : https://www.thaigov.go.th/news/contents/details/79670