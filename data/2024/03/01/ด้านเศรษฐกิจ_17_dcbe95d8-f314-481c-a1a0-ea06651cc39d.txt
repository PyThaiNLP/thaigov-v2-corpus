รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ร่วมขับเคลื่อนผลักดันผลงานวิจัยด้านการเกษตรสู่การใช้ประโยชน์ได้จริง


วันศุกร์ที่ 1 มีนาคม 2567
รองปลัดเศรษฐเกียรติฯ ร่วมขับเคลื่อนผลักดันผลงานวิจัยด้านการเกษตรสู่การใช้ประโยชน์ได้จริง
รองปลัดเศรษฐเกียรติฯ ร่วมขับเคลื่อนผลักดันผลงานวิจัยด้านการเกษตรสู่การใช้ประโยชน์ได้จริง
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ เป็นผู้แทนกระทรวงเกษตรและสหกรณ์ เข้าร่วมการประชุมคณะอนุกรรมการผลักดันผลงานวิจัยสู่การใช้ประโยชน์ ครั้งที่ 3/2567 ผ่านสื่ออิเล็กทรอนิกส์ โดยมีนายเลอศักดิ์ ริ้วตระกูลไพบูลย์ เป็นประธาน ซึ่งสามารถสรุปผลการประชุมได้ดังนี้
1. ที่ประชุมมีมติเห็นชอบการเปลี่ยนแปลงการอนุญาตให้ใช้สิทธิผลงานวิจัยโครงการ “นวัตกรรมอาหารไทยสำหรับผู้สูงอายุที่มีปัญหาการบดเคี้ยวและการกลืนอาหารเพื่อการส่งเสริมสุขภาพและการผลิตเชิงอุตสาหกรรม” โครงการย่อย เรื่อง “การพัฒนาอาหารปรับเนื้อสัมผัสที่เป็นชุดสำรับเพื่อสุขภาพตามมาตรฐาน Universal Design Food/ Smile Care Food และ National Dysphagia Diet สำหรับผู้ที่มีปัญหาการบดเคี้ยวและการกลืนอาหาร” จากเดิม 2 สูตร ได้แก่ ซุปไก่ผักรวม และซุปเห็ดนางฟ้าเสริมไข่ขาว เปลี่ยนแปลงเป็น 1 สูตร ได้แก่ ซุปไก่ผักรวม แก่ บริษัท ชู บลิส จำกัด โดยให้ใช้สิทธิแบบไม่จำกัดแต่เพียงผู้เดียว ( Non-Exclusive Licensing) ในการผลิตและจำหน่ายทั้งในประเทศและต่างประเทศ ระยะเวลา 5 ปี
2. ที่ประชุมมีมติเห็นชอบการอนุญาตให้ใช้สิทธิผลงานวิจัยโครงการ “การพัฒนาผลิตภัณฑ์ต้นแบบเม็ดบีดส์ ฟักทองโดยใช้ไฮโดรคอลลอยด์ผสมเพื่อใช้เป็นส่วนผสมในน้ำเต้าหู้พาสเจอไรซ์” แก่บริษัท อินทัชธนกร จำกัด โดยให้ใช้สิทธิแบบไม่จำกัดแต่เพียงผู้เดียว (Non-Exclusive Licensing) ในการผลิตและจำหน่ายทั้งในประเทศและ ต่างประเทศ ตลอดระยะเวลาอนุสิทธิบัตร
3. ที่ประชุมมีมติเห็นชอบโครงการ “พัฒนาระบบการผลิตหัวพันธุ์มันฝรั่งพันธุ์เชียงใหม่ 1 และเชียงใหม่ 2 เพื่ออุตสาหกรรมแปรรูปในพื้นที่ภาคเหนือตอนบน” เนื่องจากเป็นโครงการที่ช่วยเพิ่มขีดความสามารถในการขยายผลระบบการผลิตหัวพันธุ์ มันฝรั่งชั้นพันธุ์หลัก (G0) และพันธุ์ มันฝรั่งชั้นพันธุ์ขยาย (G1) ให้เครือข่ายทั้งภาครัฐและภาคเอกชน เป็นการลดช่องว่างการพัฒนา ระหว่างหน่วยงานภาครัฐและ เครือข่าย ทั้งสถาบันการศึกษาและ ภาคเอกชนได้ นำสู่การผลิตเป็นหัว พันธุ์ชั้นรับรอง (G2) ได้ และ สอดคล้องกับแนวทางการขยายพื้นที่ปลูกและ เพิ่มผลผลิตมันฝรั่งภายในประเทศ ทดแทนการนำเข้า พร้อมร่วมกับ ภาคเอกชนขับเคลื่อนนโยบายตลาดนำการผลิตสินค้าเกษตรรายสินค้าของกระทรวงเกษตรและสหกรณ์
4. ที่ประชุมมีมติรับทราบการอนุญาตให้ใช้สิทธิผลงานวิจัยโครงการ “การพัฒนาวิธีตรวจหาเชื้อไฟโตพลาสมาสาเหตุโรคใบขาวของอ้อยในเชิงปริมาณด้วยเทคนิค Real-Time LAMP” แก่บริษัท มิตรผลวิจัย พัฒนาอ้อยและน้ำตาล จำกัด โดยให้ใช้สิทธิแบบไม่จำกัดแต่เพียงผู้เดียว (Non-Exclusive Licensing) ในการผลิตและจำหน่ายทั้งในประเทศและต่างประเทศ ระยะเวลา 5 ปี โดยไม่มีค่าเปิดเผยเทคโนโลยี
5. ที่ประชุมมีมติรับทราบการอนุญาตให้ใช้สิทธิผลงานวิจัยโครงการ “การพัฒนาชีวภัณฑ์ในรูปแบบสารเมตา โบไลต์เพื่อควบคุมวัชพืช" แก่ บริษัท ทีเอบี อินโนเวชั่น จำกัด, บริษัท เอส.วี.การเกษตร จํากัด, บริษัท แอพพลายเค็ม (ประเทศไทย) จำกัด โดยให้ใช้สิทธิแบบไม่จำกัดแต่เพียงผู้เดียว (Non- Exclusive Licensing) ในการผลิตและจำหน่ายทั้งในประเทศและต่างประเทศ ระยะเวลา 5 ปี โดยไม่มีค่าเปิดเผยเทคโนโลยี
6. ที่ประชุมมีมติรับทราบผลการจัดกิจกรรมการแลกเปลี่ยนเรียนรู้เพื่อพัฒนา SME สู่การขับเคลื่อนภาคอุตสาหกรรมเกษตรแปรรูปด้วยงานวิจัย (Bootcamp) ครั้งที่ 1/2567 เมื่อวันที่ 8 กุมภาพันธ์ 2567
7. ที่ประชุมมีมติรับทราบการเปิดตัวเทคโนโลยีในงาน “Food Inno Show 2024” งานแสดงนวัตกรรมอาหารฟังก์ชั่นและอาหารเฉพาะบุคคลเพื่อการจับคู่ธุรกิจ เมื่อวันที่ 22 กุมภาพันธ์ 2567 ผ่านระบบ Zoom Cloud Meetings
8. ที่ประชุมมีมติรับทราบผลการประกวดและจัดแสดงในงาน 2024 Bangkok International Intellectual เมื่อวันที่ 2-6 กุมภาพันธ์ 2567 ณ ศูนย์นิทรรศการและการประชุมไบเทคบางนา
9. ที่ประชุมมีมติรับทราบความก้าวหน้าโครงการ “การถ่ายทอดเทคโนโลยีการผลิตมันสำปะหลังในระบบอินทรีย์ด้วยกลไกตลาดนำการผลิต” โดยเมื่อวันที่ 23 กุมภาพันธ์ 2567 คณะติดตามประเมินผลโครงการวิจัยด้านการนำผลงานวิจัยและ นวัตกรรมไปใช้ประโยชน์ (RU : Research Utilization) เข้าร่วมงาน “วันถ่ายทอดผลงานวิจัยการใช้ปุ๋ยอินทรีย์ตามค่า วิเคราะห์ดินสำหรับมันสำปะหลังอินทรีย์สู่เกษตรกรเพื่อเริ่มต้นฤดูกาลผลิตใหม่ (Field Day)" ประจำปี 2567 พร้อมทั้งติดตามโครงการ “การถ่ายทอดเทคโนโลยีการผลิตมันสำปะหลังในระบบอินทรีย์ด้วยกลไกตลาดนำการผลิต" และเยี่ยมชมแปลงปลูกของนายรังสรรค์ อยู่สุข ณ ตำบลนาคาย อำเภอตาลสุม จังหวัดอุบลราชธานี
และ 10. ที่ประชุมมีมติเห็นชอบให้กำหนดจัดการประชุมคณะอนุกรรมการฯ ครั้งต่อไป ในวันที่ 5 เมษายน 2567 เวลา 09.30 น. ผ่านสื่ออิเล็กทรอนิกส์

ที่มา : https://www.thaigov.go.th/news/contents/details/79688