รัฐบาลไทย-ข่าวทำเนียบรัฐบาล-"ดร. นลินี ทวีสิน" พบทูตแอฟริกาใต้ ปลื้มความสัมพันธ์ใกล้ชิดทุกมิติ หารือแนวทางการเปิดตลาดเพิ่มเติม ตลอดจนผลักดันการเจรจาความตกลง FTA ไทย – SACU 


วันศุกร์ที่ 1 มีนาคม 2567
01/03/2567
พิมพ์
"ดร. นลินี ทวีสิน" พบทูตแอฟริกาใต้ ปลื้มความสัมพันธ์ใกล้ชิดทุกมิติ หารือแนวทางการเปิดตลาดเพิ่มเติม ตลอดจนผลักดันการเจรจาความตกลง FTA ไทย – SACU
"ดร. นลินี ทวีสิน" พบทูตแอฟริกาใต้ ปลื้มความสัมพันธ์ใกล้ชิดทุกมิติ หารือแนวทางการเปิดตลาดเพิ่มเติม ตลอดจนผลักดันการเจรจาความตกลง FTA ไทย – SACU
วันนี้ (1 มี.ค. 67)  ดร. นลินี ทวีสิน พบทูตแอฟริกาใต้ ปลื้มความสัมพันธ์ระหว่างไทยและแอฟริกาใต้ใกล้ชิดในทุกมิติ ทั้งการเยือนในระดับสูง การท่องเที่ยว การศึกษา ตลอดจนหารือถึงแนวทางการพัฒนาความร่วมมือทั้งในด้านของอุตสาหกรรมยานยนตร์ไฟฟ้า อุตสาหกรรมเหมืองแร่ และบทบาทของสตรี นอกจากนี้ ยังได้หารือถึงการเปิดตลาดสินค้าเพิ่มเติม โดยเฉพาะการลดภาษี และการเจรจาจัดทำ FTA กับสหภาพศุลกากรแอฟริกาตอนใต้ (SACU) ซึ่งแอฟริกาใต้เป็นหนึ่งในประเทศสมาชิกและถือว่าเป็นประเทศที่มีบทบาทสำคัญในการเจรจา FTA ฉบับดังกล่าว
ดร. นลินี ผู้แทนการค้าไทย เปิดเผยภายหลังจากการหารือร่วมกับนายดาร์คีย์ อีเฟรอิม แอฟริกา เอกอัครราชทูตสาธารณรัฐแอฟริกาใต้ประจำประเทศไทยว่า ทั้งสองฝ่ายต่างแสดงความยินดีที่ความสัมพันธ์ของทั้งสองประเทศมีความ         เข้มแข็งและใกล้ชิดในทุกมิติ ทั้งในแง่ของการแลกเปลี่ยนการเยือนระดับรัฐมนตรี ในแง่การท่องเที่ยว ในปี 2566 มีนักท่องเที่ยวแอฟริกาใต้เดินทางมายังไทยเพิ่มขึ้นกว่าร้อยละ 50 เมื่อเทียบกับช่วงปี 2565 โดยมีจำนวนอยู่ราว 6 หมื่นคน ในขณะที่นักท่องเที่ยวไทยไปแอฟริกาใต้ราว 2 พันคน นอกจากนี้ ท่านทูตแอฟริกาใต้ยังได้แย้มข่าวดีว่าในช่วงอีก 1 – 2 ปีข้างหน้าคาดว่าสายการบิน South African Airlines จะพิจารณาการเปิดเส้นทางบินตรงกรุงเทพฯ – โจฮันเนสเบิร์กอีกครั้งหนึ่ง ซึ่งจะเป็นปัจจัยสำคัญในการเพิ่มจำนวนนักท่องเที่ยวของทั้งสองประเทศ สำหรับในแง่ของการศึกษา จุฬาลงกรณ์มหาวิทยาลัยจะมีการเปิดศูนย์ Nelson Mandela Center for Conflict Resolution เพื่อเป็นการแสดงการตระหนักถึงและตัวอย่างที่สำคัญของท่านแมนเดลาในฐานะผู้ส่งเสริมสันติภาพและความสามัคคี โดยพัฒนาการเหล่านี้ล้วนแต่เป็นสัญญาณบ่งบอกที่ดีและยั่งยืนของความสัมพันธ์ระหว่างไทยและแอฟริกาใต้
ดร.นลินี เปิดเผยเพิ่มเติมว่า ตนและท่านทูตยังได้หารือถึงการส่งเสริมความร่วมมือในภาคส่วนที่แต่ละประเทศมีความเชี่ยวชาญ ไม่ว่าจะเป็นอุตสาหกรรมยานยนตร์ไฟฟ้า หรืออุตสาหกรรมเหมืองแร่และแร่ธาตุ ผลไม้ ตนและท่านทูตยังได้หารือถึงการส่งเสริมบทบาทสตรี โดยเฉพาะการส่งเสริมบทบาทสตรีในภาคธุรกิจ นอกจากนี้ ยังได้หารือถึงการเปิดตลาดเพิ่มเติม โดยหารือถึงการลดภาษี และการเจรจาจัดทำ FTA กับสหภาพศุลกากรแอฟริกาตอนใต้ (SACU) ซึ่งประกอบด้วย 5 ประเทศ ได้แก่      บอตสวานา เลโซโท นามิเบีย เอสวาตินี และสาธารณรัฐแอฟริกาใต้ โดยท่านทูตแจ้งว่าแอฟริกาใต้พร้อมที่จะสนับสนุนการเจรจา FTA ของไทยกับ SACU
............

ที่มา : https://www.thaigov.go.th/news/contents/details/79637