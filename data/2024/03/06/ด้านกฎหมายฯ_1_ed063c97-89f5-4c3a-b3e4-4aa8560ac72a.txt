รัฐบาลไทย-ข่าวทำเนียบรัฐบาล-รมว.ยุติธรรม ร่วมหน่วยภาคี แถลงจับกุมแก็งค์บิ๊กไบท์ ลักลอบลำเลียงยาเสพติดจากภาคเหนือบิ๊กล็อต ตามเบาะแสร้องเรียนผ่านสายด่วน ๑๓๘๖ จับกุมผู้ต้องหา ๖ คน รวมทรัพย์สินมูลค่ากว่า ๗ ล้านบา


วันอังคารที่ 5 มีนาคม 2567
05/03/2567
พิมพ์
รมว.ยุติธรรม ร่วมหน่วยภาคี แถลงจับกุมแก็งค์บิ๊กไบท์ ลักลอบลำเลียงยาเสพติดจากภาคเหนือบิ๊กล็อต ตามเบาะแสร้องเรียนผ่านสายด่วน ๑๓๘๖ จับกุมผู้ต้องหา ๖ คน รวมทรัพย์สินมูลค่ากว่า ๗ ล้านบา
รมว.ยุติธรรม ร่วมหน่วยภาคี แถลงจับกุมแก็งค์บิ๊กไบท์ ลักลอบลำเลียงยาเสพติดจากภาคเหนือบิ๊กล็อต ตามเบาะแสร้องเรียนผ่านสายด่วน ๑๓๘๖ จับกุมผู้ต้องหา ๖ คน รวมทรัพย์สินมูลค่ากว่า ๗ ล้านบาท
ในวันอังคารที่ ๕ มีนาคม ๒๕๖๗ เวลา ๑๔.๐๐ น. ณ สำนักงาน ป.ป.ส. (ดินแดง) พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย พลตำรวจโท ภาณุรัตน์ หลักบุญ เลขาธิการ ป.ป.ส. พลตำรวจตรี อดิศ เจริญสวัสดิ์ ผู้บังคับการปราบปรามยาเสพติด ๓ กองบัญชาการตำรวจปราบปรามยาเสพติด นายปฤณ เมฆานันท์ ผู้อำนวยการสำนักปราบปรามยาเสพติด สำนักงาน ป.ป.ส. พลตรี สมจริง กอรี รอง ผบ.นบ.ยส.๓๕ /รอง ผอ.ศอ.ปส.ชน. พันตำรวจเอก พัสกร ธวัชเชียงกุล ผู้กำกับการสืบสวนตำรวจภูธรจังหวัดเชียงราย พันเอก สุชาติ ไวติดต่อ หน่วยข่าวกรองทางทหาร ศูนย์ปฏิบัติการกองทัพบก นาวาโท จักรกฤษณ์ นาคเทวัญ สำนักปฏิบัติการ กรมยุทธการทหารเรือ เข้าร่วมแถลงผลปฏิบัติการสืบสวนขบวนการลำเลียงยาเสพติด ตามเบาะแสร้องเรียนผ่านสายด่วน ๑๓๘๖ สามารถนำไปสู่การจับกุมผู้ต้องหาได้ ๖ คน พร้อมของกลางยาบ้า ๑,๘๙๐,๐๐๐ เม็ด ซุกซ่อนในอุปกรณ์พ่วงข้างรถจักรยานยนต์ Big Bike จำนวน ๕ คัน คันละ ๓๗๐,๐๐๐ - ๓๘๐,๐๐๐ เม็ด หลังจากนั้นทำการขยายผลตรวจค้นเพิ่มเติม จำนวน ๑๐ จุด ในพื้นที่ ๔ จังหวัด (จ.ชลบุรี ๕ จุด , กทม. ๓ จุด, จ.สมุทรปราการ ๑ จุด, จ.พิจิตร ๑ จุด)
จากผลการปฏิบัติการ สามารถตรวจยึดอายัดทรัพย์สิน เพิ่มเติมอีก ได้แก่ รถยนต์ ๒ คัน รถจักรยานยนต์ ๑ คัน รวมเป็นรถจักรยานยนต์ Big Bike ๖ คัน เงินสด ๔๙,๐๐๐ บาท ทองคำน้ำหนักรวม ๔๒ บาท อายัดเงินในบัญชีธนาคารยอดเงิน ๒๑๗,๐๐๐ บาท รวมมูลค่าทรัพย์สินกว่า ๗ ล้านบาท
พันตำรวจเอก ทวี สอดส่อง กล่าวว่า ขอบคุณประชาชนที่แจ้งเบาะแส คดีดังกล่าวเป็นความร่วมมือที่ดีของทุกฝ่าย ทั้งภาคประชาชนที่ไม่นิ่งนอนใจเมื่อพบเหตุต้องสงสัย และเจ้าหน้าที่ภาครัฐก็ตอบสนองต่อข้อร้องเรียนของประชาชนอย่างรวดเร็ว และร่วมมือกันจนทำให้สามารถจับกุมผู้ต้องหาได้

ที่มา : https://www.thaigov.go.th/news/contents/details/79886