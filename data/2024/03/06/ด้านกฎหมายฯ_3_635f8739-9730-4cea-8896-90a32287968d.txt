รัฐบาลไทย-ข่าวทำเนียบรัฐบาล-ชุดปฏิบัติการพิเศษฝ่ายปกครองจังหวัดนครปฐม บูรณาการร่วมกับทุกภาคส่วน เข้าจับกุมผู้ลักลอบจำหน่ายบุหรี่ไฟฟ้าผิดกฎหมาย เน้นย้ำพี่น้องประชาชนช่วยเป็นหูเป็นตา หากพบการกระทำความผิด 


วันพุธที่ 6 มีนาคม 2567
06/03/2567
พิมพ์
ชุดปฏิบัติการพิเศษฝ่ายปกครองจังหวัดนครปฐม บูรณาการร่วมกับทุกภาคส่วน เข้าจับกุมผู้ลักลอบจำหน่ายบุหรี่ไฟฟ้าผิดกฎหมาย เน้นย้ำพี่น้องประชาชนช่วยเป็นหูเป็นตา หากพบการกระทำความผิด
ชุดปฏิบัติการพิเศษฝ่ายปกครองจังหวัดนครปฐม บูรณาการร่วมกับทุกภาคส่วน เข้าจับกุมผู้ลักลอบจำหน่ายบุหรี่ไฟฟ้าผิดกฎหมาย เน้นย้ำพี่น้องประชาชนช่วยเป็นหูเป็นตา หากพบการกระทำความผิด สามารถแจ้งสายด่วนศูนย์ดำรงธรรม 1567 ได้ตลอด 24 ชั่วโมง
วันนี้ (6 มี.ค. 67) นายสุรศักดิ์ เจริญศิริโชติ ผู้ว่าราชการจังหวัดนครปฐม เปิดเผยว่า จังหวัดนครปฐมมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันและแก้ไขปัญหายาเสพติด โดยการบูรณาการทุกภาคส่วนดำเนินมาตรการเข้มงวดกวดขันกวาดล้างผู้มีอิทธิพลและขบวนการค้ายาเสพติด รวมถึงสิ่งผิดกฎหมายทุกชนิดอย่างต่อเนื่อง เพื่อให้พี่น้องประชาชนชาวไทยมีสังคมที่มั่นคง สงบเรียบร้อย และปลอดยาเสพติด
นายสุรศักดิ์ เจริญศิริโชติ ผู้ว่าราชการจังหวัดนครปฐม กล่าวว่า จังหวัดนครปฐมได้รับแจ้งเบาะแสจากพี่น้องประชาชนที่ร้องเรียนผ่านศูนย์ดำรงธรรมจังหวัดนครปฐมว่า มีการลักลอบจำหน่ายบุหรี่ไฟฟ้าบริเวณ ม.5 ต.หนองปากโลง อ.เมืองนครปฐม จึงได้สั่งการให้ชุดปฏิบัติการพิเศษฝ่ายปกครองจังหวัดนครปฐม พร้อมด้วยสมาชิก อส. บูรณาการร่วมกับฝ่ายปกครองอำเภอเมืองนครปฐม และสาธารณสุขจังหวัดนครปฐม ร่วมกันสืบสวนจนทราบว่า ร้านค้าไม่มีชื่อ บริเวณพื้นที่ ม.5 ต.หนองปากโลง อ.เมืองนครปฐม มีพฤติการณ์จำหน่ายบุหรี่ไฟฟ้า และอุปกรณ์เครื่องบุหรี่ไฟฟ้าจริง จึงได้วางแผนและส่งเจ้าหน้าที่ทำการล่อซื้อเครื่องบุหรี่ไฟฟ้าที่ร้านค้าดังกล่าว
นายสุรศักดิ์ เจริญศิริโชติ ผู้ว่าราชการจังหวัดนครปฐม กล่าวต่อว่า ผลจากการลงพื้นที่ล่อซื้อเครื่องบุหรี่ไฟฟ้า สามารถจับกุมตัว นางสาวอินทิรา อายุ 24 ปี พร้อมตรวจยึดของกลาง ประกอบด้วยบุหรี่ไฟฟ้าแบบใช้แล้วทิ้ง จำนวน 154 อัน คอยล์บุหรี่ไฟฟ้า จำนวน 62 อัน น้ำยาบุหรี่ไฟฟ้า จำนวน 366 ขวด เครื่องบุหรี่ไฟฟ้า จำนวน 4 เครื่อง โดยแจ้งข้อกล่าวหาว่า เป็นผู้ขายหรือจัดหาด้วยประการใด ๆ หรือเสนอ หรือชักชวนให้มีการขาย ให้บริการหรือจัดหาด้วยประการใด ซึ่งสินค้าบุหรี่ไฟฟ้า หรือน้ำยาสำหรับเติมบุหรี่ไฟฟ้า โดยเรียกค่าตอบแทนเป็นเงินหรือผลประโยชน์อย่างอื่น ฝ่าฝืนคำสั่งคณะกรรมการคุ้มครองผู้บริโภค ที่ 9/2558 เรื่อง ห้ามขายหรือห้ามให้บริการสินค้า “บารากู่ บารากู่ไฟฟ้าหรือบุหรี่ไฟฟ้า หรือตัวบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า” และฝ่าฝืนพระราชบัญญัติศุลกากร พ.ศ. 2560 มาตรา 246 ซื้อ รับไว้ โดยประการใด ซึ่งของอันตนพึงรู้ว่าเป็นความผิด ตามมาตรา 242 จากนั้นได้นำตัวผู้ต้องหาส่งพนักงานสอบสวน สภ.เมืองนครปฐม เพื่อดำเนินคดีตามกฎหมายต่อไป
นายสุรศักดิ์ เจริญศิริโชติ ผู้ว่าราชการจังหวัดนครปฐม กล่าวในตอนท้ายว่า ขอบคุณเจ้าหน้าที่ชุดปฏิบัติการพิเศษฝ่ายปกครองจังหวัดนครปฐมและภาคีเครือข่ายทุกท่านที่ให้ความร่วมมือร่วมใจในการจับกุมครั้งนี้ และขอเน้นย้ำให้เจ้าหน้าที่ทุกท่านทำงานด้วยความมุ่งมั่นตั้งใจในการแก้ไขปัญหายาเสพติดและอาชญากรรม โดยจะต้องดำเนินการอย่างต่อเนื่องจริงจัง เพื่อช่วยกันแก้ไขปัญหาเหล่านี้ให้หมดไป ทั้งนี้ หากพี่น้องประชาชนพบเบาะแสการกระทำผิด เช่น ลักลอบจำหน่ายบุหรี่ไฟฟ้าหรือสิ่งผิดกฎหมาย หรือการกระทำความผิดทุกรูปแบบ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง โดยข้อมูลส่วนบุคคลของผู้เเจ้งเบาะเเสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการเเจ้งเบาะเเสดังกล่าว
WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79933