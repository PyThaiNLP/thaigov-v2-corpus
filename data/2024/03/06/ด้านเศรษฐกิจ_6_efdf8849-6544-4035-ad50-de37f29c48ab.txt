รัฐบาลไทย-ข่าวทำเนียบรัฐบาล-​“รมว.พิมพ์ภัทรา” ลงพื้นที่ จ. ชุมพร สนับสนุนการทำผลิตภัณฑ์จากสมุนไพรท้องถิ่น สร้างอาชีพกระจายรายได้ในชุมชน


วันพุธที่ 6 มีนาคม 2567
06/03/2567
พิมพ์
​“รมว.พิมพ์ภัทรา” ลงพื้นที่ จ. ชุมพร สนับสนุนการทำผลิตภัณฑ์จากสมุนไพรท้องถิ่น สร้างอาชีพกระจายรายได้ในชุมชน
​“รมว.พิมพ์ภัทรา” ลงพื้นที่ จ. ชุมพร สนับสนุนการทำผลิตภัณฑ์จากสมุนไพรท้องถิ่น สร้างอาชีพกระจายรายได้ในชุมชน
จ.ชุมพร 5 มีนาคม 2567 - นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ประธานพิธีเปิดการฝึกอบรมเชิงปฏิบัติการ หลักสูตร “การทำผลิตภัณฑ์จากสมุนไพรท้องถิ่น สบู่ขมิ้นชันและลูกประคบ” โดยมีนายภาสกร ชัยรัตน์ อธิบดีกรมส่งเสริมอุตสาหกรรม นายคณิต กายสอน  อุตสาหกรรมจังหวัดชุมพร นายโดม ถนอมบูรณ์ ผู้อำนวยการศูนย์ส่งเสริมอุตสาหกรรมภาคที่ 10 ร่วมด้วย ณ หอประชุมโรงเรียนทุ่งตะโกวิทยา ตำบลทุ่งตะไคร อำเภอทุ่งตะโก
นางสาวพิมพ์ภัทรา เปิดเผยว่า กระทรวงอุตสาหกรรมได้ขับเคลื่อนเศรษฐกิจฐานรากและวางรากฐานพื้นที่รองรับให้มีความเข้มแข็งเพื่อให้ผู้ประกอบการสามารถดำเนินธุรกิจได้อย่างมั่นคง ซึ่งประเทศไทยมีความได้เปรียบในเรื่องผลผลิตทางการเกษตรโดยจังหวัดชุมพร มีผลผลิตด้านการเกษตรและพืชสมุนไพรหลายชนิด สามารถนำมาเป็นวัตถุดิบหรือส่วนผสมในการแปรรูปเป็นผลิตภัณฑ์สมุนไพรเพื่อสุขภาพในรูปแบบต่าง ๆ  ให้ตรงกับความต้องการของตลาดเพื่อยกระดับวัตถุดิบในพื้นที่ให้เกิดมูลค่าเพิ่ม พัฒนาคุณภาพ ผลิตภัณฑ์และบรรจุภัณฑ์ให้มีมาตรฐานและต่อยอดภาคเกษตรสู่เกษตรอุตสาหกรรม
โดยในวันนี้เป็นการจัดการฝึกอบรมเชิงปฏิบัติการ หลักสูตรการทำผลิตภัณฑ์จากสมุนไพรท้องถิ่น สบู่ขมิ้นชันและลูกประคบ ถือเป็นส่วนหนึ่งของการกระตุ้นเศรษฐกิจในพื้นที่ภาคใต้ โดยการสร้างองค์ความรู้และพัฒนาต่อยอดธุรกิจให้กับประชาชนในพื้นที่ใช้วัตถุดิบในท้องถิ่นให้เกิดมูลค่าเพิ่มซึ่งคาดว่าจะส่งผลให้เกิดการนำองค์ความรู้ไปต่อยอด เพื่อสร้างอาชีพกระจายรายได้ในชุมชนให้ดีขึ้น

ที่มา : https://www.thaigov.go.th/news/contents/details/79908