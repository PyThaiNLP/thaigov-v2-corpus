รัฐบาลไทย-ข่าวทำเนียบรัฐบาล-​“รองโฆษกฯ รัดเกล้า” เผย กรมสรรพากรขอให้มั่นใจ ส่งจดหมายยืนยันตัวตนเพื่อยื่นแบบเสียภาษีจริง ไม่มีการปลอมแปลงแต่อย่างใด  


วันพุธที่ 6 มีนาคม 2567
06/03/2567
พิมพ์
​“รองโฆษกฯ รัดเกล้า” เผย กรมสรรพากรขอให้มั่นใจ ส่งจดหมายยืนยันตัวตนเพื่อยื่นแบบเสียภาษีจริง ไม่มีการปลอมแปลงแต่อย่างใด
​“รองโฆษกฯ รัดเกล้า” เผย กรมสรรพากรขอให้มั่นใจ ส่งจดหมายยืนยันตัวตนเพื่อยื่นแบบเสียภาษีจริง ไม่มีการปลอมแปลงแต่อย่างใด
วันที่ 6 มีนาคม 2567 นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี  เปิดเผยว่า ตามที่มีการแชร์คำเตือนบนโลกโซเชียลมีเดีย เตือนว่ามีมิจฉาชีพปลอมจดหมายของสรรพากร หลอกให้ประชาชนยืนยันตัวตน และทางศูนย์ชัวร์ก่อนแชร์ สำนักข่าวไทย อสมท. ได้ทำการตรวจสอบเบื้องต้นว่าเนื้อหาดังกล่าวเป็นเนื้อหาเดียวกับที่เผยแพร่บน เว็บไซต์ และ เพจเฟซบุ๊กของกรมสรรพากร จึงคาดการได้ว่าเป็นการประชาสัมพันธ์ช่องทางการยืนยันตัวตนเพื่อยื่นแบบเสียภาษีออนไลน์ของกรมสรรพากรจริง เนื่องจากไม่มีองค์ประกอบที่ถือเป็นความเสี่ยงจากการปลอมแปลงของมิจฉาชีพ เช่น Qr code หรือ Link แต่อย่างไร
ล่าสุด กรมสรรพากรวอนขอให้ประชาชนผู้มีเงินได้ที่มีหน้าที่ต้องเสียภาษีมั่นใจว่าเอกสารดังกล่าวเป็นการส่งจดหมายยืนยันตัวตนเพื่อยื่นแบบเสียภาษีอย่างเป็นทางการขององค์กรจริง และขอให้ดำเนินการจัดส่งข้อมูลตามที่เอกสารดังกล่าวร้องขอ ในภายหน้าหากมีข้อสงสัยใดๆ เกี่ยวกับกระบวนการทำงานจองกรมสรรพากร ประชาชนสามารถติดต่อเจ้าหน้าที่รับสายโทรศัพท์ของหน่วยงาน RD Call Center ได้ที่ 1161 ตลอด 24 ชั่วโมง
“ตามที่ฐานข้อมูลศูนย์ชัวร์ก่อนแชร์พบว่า ก่อนหน้านี้เคยมีจดหมายจริงจากหลายองค์กรถูกทำให้เข้าใจผิดว่าเป็นมิจฉาชีพ ทั้ง สำนักงานป้องกันและปราบปรามการฟอกเงิน (ปปง.) ไปรษณีย์ไทย ใบสั่งจราจร แบบสำรวจของศาลปกครอง และล่าสุดนี้คือ กรมสรรพากร ขอให้ประชาชนตรวจสอบความถูกต้องจากหน่วยงานต้นทางก่อนทุกครั้ง ไม่ว่าจะเป็นการค้นหาข้อมูลบนช่องทางสื่อสารอย่างเป็นทางการของหน่วยงาน หรือโทรศัพท์สอบถามที่หน่วยงาน ก่อนส่งต่อข้อมูล” รองโฆษกรัดเกล้าฯ กล่าว

ที่มา : https://www.thaigov.go.th/news/contents/details/79892