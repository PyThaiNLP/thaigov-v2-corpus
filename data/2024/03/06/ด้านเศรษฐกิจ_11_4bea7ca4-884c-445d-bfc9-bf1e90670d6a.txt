รัฐบาลไทย-ข่าวทำเนียบรัฐบาล-บขส. ร่วมกับ ขสมก. เพิ่มป้ายรถเมล์ในสถานีขนส่งผู้โดยสารหมอชิต 2 อำนวยความสะดวกประชาชน เดินทางไร้รอยต่อ เริ่ม 8 มีนาคม 2567 เป็นต้นไป


วันพุธที่ 6 มีนาคม 2567
บขส. ร่วมกับ ขสมก. เพิ่มป้ายรถเมล์ในสถานีขนส่งผู้โดยสารหมอชิต 2 อำนวยความสะดวกประชาชน เดินทางไร้รอยต่อ เริ่ม 8 มีนาคม 2567 เป็นต้นไป
...
นายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) เปิดเผยว่า หลังจากได้รับฟังความคิดเห็นของประชาชน นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ได้มีข้อสั่งการให้ บขส. และองค์การขนส่งมวลชนกรุงเทพ (ขสมก.) เพิ่มป้ายรถเมล์ 1 จุด ภายในบริเวณสถานีขนส่งผู้โดยสารกรุงเทพ (จตุจักร) หรือ หมอชิต 2 ตั้งแต่วันที่ 8 มีนาคม 2567 เป็นต้นไป โดยรถเมล์ ขสมก. ทั้งหมด จะหมุนเวียนเข้ารับผู้โดยสารที่ป้ายรถเมล์ดังกล่าวตลอดทั้งวัน เพื่ออำนวยความสะดวกแก่ประชาชน ที่จะเดินทางเข้า - ออก สถานีขนส่งฯ หมอชิต 2 ได้อย่างไร้รอยต่อ ทั้งนี้ บขส. ได้ดำเนินการปิดพื้นที่ขาเข้าเดิม โดยให้รถโดยสารทุกคันเข้าจอดส่งผู้โดยสารที่บริเวณพื้นที่ขาออก ช่องชานชาลาที่ 112 - 130 ตั้งแต่วันที่ 1 มีนาคม ที่ผ่านมา และได้ตั้งจุดให้บริการรถแท็กซี่ ด้านหน้าประตูทางออกที่ 4 รวมทั้งจัดรถ Shuttle Bus เส้นทางหมอชิต 2 - สถานีรถไฟฟ้า BTS หมอชิต ให้บริการประชาชนฟรี ตั้งแต่เวลา 04.00 - 07.00 น.
อย่างไรก็ดี เพื่อความสะดวก ปลอดภัย บขส. ขอให้ผู้ใช้บริการเลือกใช้ขนส่งสาธารณะ ทั้งรถแท็กซี่ และรถเมล์ ในจุดที่กำหนด และโปรดอย่าหลงเชื่อบุคคลที่เข้ามาตีสนิท หรือชักชวนให้ไปขึ้นรถโดยสารนอกพื้นที่สถานีขนส่งฯ โดยเด็ดขาด หากพบปัญหาในระหว่างการเดินทางให้แจ้งเจ้าหน้าที่ทันที สอบถามข้อมูลการเดินทางเพิ่มเติมได้ที่ บขส. Call Center 1490

ที่มา : https://www.thaigov.go.th/news/contents/details/79925