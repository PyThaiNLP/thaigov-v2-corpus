รัฐบาลไทย-ข่าวทำเนียบรัฐบาล-​“เกณิกา”เผย รัฐบาล ไม่กังวลฝ่ายค้านเตรียมยื่นญัตติอภิปราย พร้อมตอบทุกคำถาม แต่ขอใช้เวลาให้เกิดประโยชน์กับประเทศ อย่าคิดแต่จะเล่นเกมการเมือง


วันพุธที่ 6 มีนาคม 2567
06/03/2567
พิมพ์
​“เกณิกา”เผย รัฐบาล ไม่กังวลฝ่ายค้านเตรียมยื่นญัตติอภิปราย พร้อมตอบทุกคำถาม แต่ขอใช้เวลาให้เกิดประโยชน์กับประเทศ อย่าคิดแต่จะเล่นเกมการเมือง
​“เกณิกา”เผย รัฐบาล ไม่กังวลฝ่ายค้านเตรียมยื่นญัตติอภิปราย พร้อมตอบทุกคำถาม แต่ขอใช้เวลาให้เกิดประโยชน์กับประเทศ อย่าคิดแต่จะเล่นเกมการเมือง
วันนี้ (6 มี.ค. 67) น.ส.เกณิกา อุ่นจิตร์ รองโฆษกประจำสำนักนายกรัฐมนตรี กล่าวถึงกรณีที่พรรคร่วมฝ่ายค้าน มีมติยื่นญัตติขอยื่นเปิดอภิปรายทั่วไปแบบไม่ลงมติ ตามรัฐธรรมนูญมาตรา 152 เพื่อซักถามการทำงานของรัฐบาลในสัปดาห์หน้าว่า เป็นหน้าที่ของฝ่ายบริหาร ถ้าฝ่ายนิติบัญญัติต้องการตรวจสอบการทำหน้าที่ รัฐบาลก็พร้อมชี้แจงตามกฎหมายรัฐธรรมนูญ ทั้งนี้เมื่อพรรคฝ่ายค้านยื่นญัตติต่อประธานสภาฯ แล้ว รัฐบาลก็คงจะหารือกันถึงวันเวลาที่ว่างเว้นจากภารกิจที่ถูกวางไว้ก่อนหน้านี้แล้ว ก่อนที่จะระบุเวลาอีกครั้งหนึ่ง แต่ขอยืนยันว่า รัฐบาลยินดีที่จะตอบข้อซักถามของ สส.ทุกคน  โดยไม่มีความวิตกกังวลใด ๆ และมองว่าเป็นโอกาสที่รัฐบาลจะได้ชี้แจงถึงการดำเนินนโยบายในเวลา 6 เดือนที่ผ่านมา
น.ส.เกณิกา กล่าวต่อว่า ตลอดระยะเวลา 6 เดือน รัฐบาลนำโดย นายกรัฐมนตรี เศรษฐา ทวีสิน ได้ทำหน้าที่ฝ่ายบริหารอย่างเต็มที่ และได้ทำตามนโยบายที่ได้ประกาศไว้กับประชาชน ไม่ว่าจะด้านเศรษฐกิจ รายได้ รายจ่าย ความเป็นอยู่ของประชาชน สิ่งแวดล้อม อาทิ การลดรายจ่ายด้านพลังงาน และการคมนาคม, ประกาศเดินหน้าการแก้ไขปัญหาหนี้นอกระบบเป็นวาระแห่งชาติ, การพักหนี้เกษตรกรที่มีหนี้ไม่เกิน 3 แสนบาท, ครม.เห็นชอบจ่ายเงินช่วยค่าเก็บเกี่ยวไร่ละ 1,000 บาท จำนวน 4.68 ล้านครัวเรือนทั่วประเทศ หรือการช่วยชาวไร่อ้อย ตัดอ้อยสด ลด PM 2.5 120 บาท/ตัน ที่กล่าวมาเป็นเพียงแค่ส่วนหนึ่งเท่านั้น
“การที่พรรคฝ่ายค้านกล่าวพาดพิงรัฐบาลว่า ไม่ได้ปฏิบัติตามคำสัญญาที่ให้ไว้กับประชาชน และไม่ทำอะไรเป็นชิ้นเป็นอันนั้น ดิฉันมองว่า ผลงานของรัฐบาลคือสิ่งที่ประชาชนจับต้องได้ มากกว่าคำพูดเลื่อนลอย ไร้หลักฐาน หวังเพียงแค่ผลทางการเมือง เป้าหมายในการทำงานของรัฐบาลคือ การแก้ไขปัญหาให้กับประชาชน และรัฐมนตรีทุกคนสามารถตอบทุกได้ทุกคำถามของฝ่ายค้าน แต่ขอให้ฝ่ายค้านใช้เวลาของสภาให้เกิดประโยชน์กับประเทศชาติมากที่สุด อย่าใช้เวทีนี้เป็นเครื่องมือทางการเมืองที่จะพยายามดิสเครดิตรัฐบาลแบบไม่ชอบธรรม“น.ส.เกณิกา กล่าว

ที่มา : https://www.thaigov.go.th/news/contents/details/79924