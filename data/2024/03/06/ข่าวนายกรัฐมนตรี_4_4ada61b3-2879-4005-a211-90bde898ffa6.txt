รัฐบาลไทย-ข่าวทำเนียบรัฐบาล-นายกฯห่วงสถานการณ์จุดความร้อน เผาไหม้เพิ่มค่าฝุ่น PM 2.5 กำชับป้องกันและควบคุมไฟป่า


วันพุธที่ 6 มีนาคม 2567
06/03/2567
พิมพ์
นายกฯห่วงสถานการณ์จุดความร้อน เผาไหม้เพิ่มค่าฝุ่น PM 2.5 กำชับป้องกันและควบคุมไฟป่า
นายกฯห่วงสถานการณ์จุดความร้อน เผาไหม้เพิ่มค่าฝุ่น PM 2.5 กำชับป้องกันและควบคุมไฟป่า
วันที่ 6 มีนาคม 2567 นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นห่วง สถานการณ์ค่าฝุ่น PM 2.5 ที่เพิ่มสูงขึ้นในพื้นที่ภาคเหนือ เช่น เชียงใหม่ จากที่เคยลดลง และ อากาศดี ในช่วงต้นปีที่ผ่านมา จากความร่วมมือของทุกภาคส่วน รวมทั้งประเทศเพื่อนบ้านที่ร่วมกันลดการเผาไหม้ อย่างเป็นรูปธรรม และเคยกำชับเรื่องของไฟป่า ที่มีแนวโน้มจะเกิดเพิ่มมากขึ้น โดยเฉพาะในช่วงฤดูร้อน ที่มีจุดความร้อนและจุดเสี่ยงที่จะเกิดการปะทุไฟได้มาก และที่สำคัญเป็นต้นเหตุของฝุ่น PM 2.5
ขณะนี้ จากรายงานสภาพอากาศ ฝุ่น PM 2.5 ได้เพิ่มสูงขึ้น จนน่าเป็นห่วงซึ่งเกิดจากจุดความร้อน ซึ่งต้องกลับไปแก้ที่ต้นเหตุ คือไฟป่า โดยนายกฯ สั่งการกำชับหน่วยงานที่เกี่ยวข้องร่วมเฝ้าระวังพื้นที่เสี่ยง และมีความร้อนสูง ในแต่ละจุดอย่าประมาทเพื่อป้องกัน  รวมทั้งต้องขอความร่วมมืออย่างเข้มข้นจากทุกภาคส่วนเช่นที่เคยปฏิบัติและเมื่อเกิดการติดไฟ หรือไฟปะทุ ต้องรีบเข้าควบคุมและดับไฟในระยะเริ่มแรกให้เร็วที่สุด และปฏิบัติตามแผนเผชิญเหตุที่ได้สั่งให้กำหนดไว้แล้วให้รัดกุม ทั้งนี้ ต้องขอทุกส่วนที่เกี่ยวข้อง รวมถึงการสนับสนุนจากกองทัพ ร่วมมือกันเพื่อป้องกันและรับมือสถานการณ์ไฟป่าในช่วงฤดูร้อนนี้
ทั้งนี้ นายกฯจะมีกำหนดการลงพื้นที่ จังหวัดเชียงใหม่ ในช่วงวันที่ 15-17 มีนาคมนี้ เพื่อติดตามและแก้ปัญหาในเรื่องของสถานการณ์ไฟป่า ที่ส่งผลเสียหายในวงกว้าง โดยเฉพาะทรัพยากรธรรมชาติ และฝุ่นละออง PM 2.5 ด้วย

ที่มา : https://www.thaigov.go.th/news/contents/details/79943