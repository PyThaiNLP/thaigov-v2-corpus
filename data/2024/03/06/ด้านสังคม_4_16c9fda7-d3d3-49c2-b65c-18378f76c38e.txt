รัฐบาลไทย-ข่าวทำเนียบรัฐบาล-“ธเนศพล” เผย พม. หนุนเครือข่ายจัดกิจกรรมสร้างสรรค์ช่วงปิดเทอม ให้ทุกวันเป็นวันของเด็ก สร้างพื้นที่ปลอดภัย ลดอุบัติเหตุ - เสียชีวิต


วันพุธที่ 6 มีนาคม 2567
“ธเนศพล” เผย พม. หนุนเครือข่ายจัดกิจกรรมสร้างสรรค์ช่วงปิดเทอม ให้ทุกวันเป็นวันของเด็ก สร้างพื้นที่ปลอดภัย ลดอุบัติเหตุ - เสียชีวิต
“ธเนศพล” เผย พม. หนุนเครือข่ายจัดกิจกรรมสร้างสรรค์ช่วงปิดเทอม ให้ทุกวันเป็นวันของเด็ก สร้างพื้นที่ปลอดภัย ลดอุบัติเหตุ - เสียชีวิต
วันนี้ (6 มี.ค. 67) เวลา 10.30 น. นายธเนศพล ธนบุณยวัฒน์ เลขานุการรัฐมนตรีว่าการกระทรวงการพัฒนาสังคมและความมั่นคงของมนุษย์ เป็นประธานพิธีเปิดกิจกรรม “มหัศจรรย์วันปิดเทอม ให้ทุกวันเป็นวันของเด็ก : Magichild Fest Every day is Children’s day” เพื่อบูรณาการความร่วมมือจากทุกภาคส่วนในการส่งเสริมและพัฒนาทักษะเด็กและเยาวชน ลดปัญหาความรุนแรงที่อาจจะเกิดขึ้นในช่วงปิดเทอม ผ่านกิจกรรมสร้างสรรค์ โดยมี นางอภิญญา ชมภูมาศ อธิบดีกรมกิจการเด็กและเยาวชน กล่าวรายงาน พร้อมคณะผู้บริหารกระทรวง พม. เข้าร่วมงาน ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายธเนศพล กล่าวว่า ช่วงเดือนมีนาคม - พฤษภาคมของทุกปี เป็นช่วงปิดภาคเรียนทั้งประเทศ ซึ่งเด็กและเยาวชนมีเวลาว่างจากการปิดภาคเรียน และใช้เวลาว่างช่วงนี้ทำกิจกรรมต่างๆ อาทิ เรียนเสริมทักษะความรู้ การรวมกลุ่มทำกิจกรรมที่สร้างสรรค์ แต่จะมีเด็กและเยาวชนโดยเฉพาะกลุ่มที่ต้องได้รับการดูแลเป็นพิเศษที่ขาดโอกาสในการเรียนรู้ และผู้ปกครองไม่มีเวลาดูแล ต้องอยู่บ้านเพียงลำพังหรือมีผู้สูงอายุเลี้ยงดู ซึ่งอาจจะนำไปสู่ปัญหาทางด้านสังคมต่างๆ เช่น อุบัติเหตุการจมน้ำเสียชีวิต อุบัติเหตุทางถนน ภาวะการเรียนรู้ถดถอย และภัยออนไลน์ ซึ่งส่วนใหญ่เป็นการเสียชีวิตจากอุบัติเหตุการจมน้ำในกลุ่มเด็กอายุ 5 - 9 ปี ตามด้วยเด็กอายุ 0 - 4 ปี โดยเกิดมากที่สุดในช่วงปิดเทอม ระหว่างเดือนมีนาคม - พฤษภาคม (ข้อมูลจาก กองป้องกันการบาดเจ็บ กรมควบคุมโรค กระทรวงสาธารณสุข)
นายธเนศพล กล่าวต่อไปว่า วันนี้ เป็นอีกวันที่มีกิจกรรมเชิงรุกตามนโยบายของนายวราวุธ ศิลปอาชา รัฐมนตรีว่าการกระทรวง พม. ซึ่งในแต่ละปีจะมีความสูญเสียของเด็กๆ จากอุบัติเหตุ เช่น การจมน้ำ การพลัดตกจากที่สูง หรือแม้กระทั่งอุบัติเหตุบนท้องถนน นั่นเป็นความสูญเสียที่ประเมินค่าไม่ได้ วันนี้ กรมกิจการเด็กและเยาวชน เน้นย้ำนโยบายของ รมว.พม. ในการสร้างกิจกรรมเพื่อให้เด็กมีส่วนร่วมในช่วงปิดภาคเรียน
อย่างน้อยเพื่อเป็นการลดความสูญเสียของเด็กที่เกิดขึ้นทุกปี เพราะฉะนั้น วันนี้กระทรวง พม. มีความตั้งใจประการแรก คือการจัดพื้นที่ให้เด็กมีกิจกรรมที่สร้างสรรค์ ทำให้เด็กมีพื้นที่ที่จะพัฒนาทักษะของตนเอง และที่สำคัญคือการลดการสูญเสียของเด็ก ซึ่งวันนี้เรามีเครือข่ายภาคประชาชนและภาคเอกชน อาทิ กลุ่มบริษัทเซ็นทรัล ได้จัดพื้นที่ให้กับเด็กได้มีกิจกรรมในพื้นที่ของห้างเซ็นทรัลในหลายสาขา ซึ่งเป็นส่วนหนึ่งของการตอบรับให้เกิดกิจกรรมอย่างต่อเนื่อง และที่สำคัญเป็นกิจกรรมที่สร้างสรรค์และปลอดภัย ทั้งนี้ ปีนี้เป็นปีแรกที่กระทรวง พม. ร่วมกับภาคีเครือข่ายภาคสังคมและประชาชน ซึ่งได้รับการตอบรับจากหน่วยงานภาครัฐและภาคเอกชนเข้ามาช่วยให้เด็กได้มีพื้นที่จัดกิจกรรมเชิงสร้างสรรค์  จึงอยากขอเชิญชวนผู้ปกครองมาร่วมทำกิจกรรมกับเด็กในพื้นที่ที่ปลอดภัย เพื่อทำให้ช่วงปิดเทอมนี้เป็นวันปิดเทอมที่ปลอดภัยและสร้างสรรค์
นางอภิญญา กล่าวเพิ่มเติมว่า กรมกิจการเด็กและเยาวชน (ดย.) ในฐานะที่เป็นหน่วยงานหลักในการพัฒนา ส่งเสริม และคุ้มครองเด็กและเยาวชน ได้ตระหนักถึงความสำคัญกับปัญหาดังกล่าว จึงจัดกิจกรรม “มหัศจรรย์วันปิดเทอม ให้ทุกวันเป็นวันของเด็ก : Magichild Fest Every day is Children’s day” โดยได้รับความร่วมมือจากภาคีเครือข่าย ทั้งภาครัฐและภาคเอกชน เพื่อบูรณาการในการส่งเสริมและพัฒนาทักษะเด็กและเยาวชนในด้านต่างๆ และช่วยลดปัญหาความรุนแรงที่อาจจะเกิดขึ้นในช่วงปิดภาคเรียนผ่านการจัดกิจกรรมอย่างสร้างสรรค์ โดยมีแนวทางการพัฒนาเด็กและเยาวชน 4 ด้าน ได้แก่ ด้านร่างกาย ด้านอารมณ์จิตใจ ด้านสังคม และด้านสติปัญญา โดยให้เด็กเป็นศูนย์กลาง ได้รับการอุปการะเลี้ยงดู อบรมสั่งสอน และพัฒนาจากครอบครัว ครู บุคคลแวดล้อมเด็ก รวมทั้งการบูรณาการความร่วมมือกับภาคีเครือข่ายเพื่อให้เด็กและเยาวชนค้นหาความถนัด สิ่งที่ตนเองสนใจ รู้คุณค่าของตนเอง เพื่อวางแผนชีวิตและเป้าหมายของตนเองในอนาคต พร้อมทั้งปลูกฝังระเบียบวินัย จิตอาสาเพื่อสังคม อันเป็นพื้นฐานสำคัญต่อไปในการพัฒนาเด็กและเยาวชน เป็นพลเมืองคุณภาพ
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พม.หนึ่งเดียว #ให้ทุกวันเป็นวันของเด็ก #เด็กปิดเทอม

ที่มา : https://www.thaigov.go.th/news/contents/details/79931