รัฐบาลไทย-ข่าวทำเนียบรัฐบาล-”พวงเพ็ชร“ นำชุดปฏิบัติการพิเศษ บุกทลายร้านค้า-โกดัง “บุหรี่ไฟฟ้า” หน้าสถาบันศึกษา 14 แห่ง ยึดของกลางกว่าหมื่นรายการ


วันพุธที่ 6 มีนาคม 2567
06/03/2567
พิมพ์
”พวงเพ็ชร“ นำชุดปฏิบัติการพิเศษ บุกทลายร้านค้า-โกดัง “บุหรี่ไฟฟ้า” หน้าสถาบันศึกษา 14 แห่ง ยึดของกลางกว่าหมื่นรายการ
”พวงเพ็ชร“ นำชุดปฏิบัติการพิเศษ บุกทลายร้านค้า-โกดัง “บุหรี่ไฟฟ้า” หน้าสถาบันศึกษา 14 แห่ง ยึดของกลางกว่าหมื่นรายการ
วันนี้ (6 มีนาคม 2567) เวลา 14.30 น. ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี พร้อมด้วย นายวราวุธ ยันต์เจริญ ผู้ช่วยรัฐมนตรีประจำสำนักนายกรัฐมนตรี นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค (สคบ.) บูรณาการความร่วมมือกับสำนักงานตำรวจแห่งชาติ โดยการนำของ พล.ต.อ.ต่อศักดิ์ สุขวิมล ผบ.ตร. สั่งการให้ พล.ต.ท.สําราญ นวลมา ผู้ช่วยผบ.ตร. , พล.ต.ท.ธิติ แสงสว่าง ผบช.น. , พล.ต.ต.นพศิลป์ พูลสวัสดิ์ รอง ผบช.น. , พล.ต.ต.ธีรเดช ธรรมสุธีร์ ผบก.สส.บช.น. นำกำลังเจ้าหน้าที่สืบนครบาล ร่วมลงพื้นที่สืบสวนก่อนเปิดปฏิบัติการ “VAPE OPERATION” ทลายแหล่งค้าบุหรี่ไฟฟ้ารายใหญ่ ที่สืบทราบมาว่ามีเป้าหมายจำหน่ายให้เด็กและเยาวชนหลายพื้นที่ในกรุงเทพมหานคร
โดย ดร.พวงเพ็ชร พร้อมคณะได้ลงพื้นที่ไปยังตลาด Number 1 ย่านรามคำแหง 2 ซึ่งเป็นแหล่งจำหน่ายบุหรี่ไฟฟ้าและน้ำยาบุหรี่ไฟฟ้า ตั้งอยู่ในย่านชุมชน พบว่ามีหลักฐานการจำหน่ายบุหรี่ไฟฟ้าให้เด็กและเยาวชน จึงทำการตรวจยึดของกลางไว้ จากนั้น คณะได้เดินทางไปยังโกดังเก็บสินค้าบุหรี่ไฟฟ้าและน้ำยาบุหรี่ไฟฟ้า ย่านดินแดง ที่เป็นแหล่งบรรจุและกระจายบุหรี่ไฟฟ้าแบะน้ำยาบุหรี่ไฟฟ้าส่งทางไปรษณีย์ไปยังพื้นที่ต่างๆ รวมถึงมีการขายออนไลน์ เจ้าหน้าที่เข้าจับกุมผู้ต้องหาเป็นชาวกะเหรี่ยงได้ 2 ราย และสามารถตรวจยึดของกลางได้จำนวนมาก
การลงพื้นที่ครั้งนี้ เป็นไปตามปฏิบัติการ “VAPE OPERATION” ที่ทุกภาคส่วนบูรณาการความร่วมมือกันเพื่อปราบปรามและกวาดล้างบุหรี่ไฟฟ้าให้หมดจากสังคมไทย โดยภาพรวมของการลงพื้นที่วันนี้ สามารถจับกุมและเข้ายึดของกลางได้ 14 จุด และโกดังลักลอบนำเข้า 1 จุด จับกุมผู้ต้องหาได้ 7 ราย 8 คน ตรวจยึดของกลางได้ 5,980 รายการ ซึ่งคาดว่าวันนี้จะสามารถยึดของกลางได้ทั้งหมดกว่า 10,000 ชิ้น รวมเป็นมูลค่ากว่า 3 ล้านบาท
ดร.พวงเพ็ชร กล่าวว่า ท่านนายกรัฐมนตรี ให้ความสำคัญต่อเรื่องการลักลอบจำหน่ายบุหรี่ไฟฟ้า และการเข้าถึงในเด็กและเยาวชนได้ง่าย  ท่านได้สั่งการและกำชับให้หน่วยงานที่เกี่ยวข้องบูรณาการความร่วมมือเพื่อกวาดล้างและปราบปรามอย่างจริงจัง โดยเฉพาะปัจจุบันที่มีการลักลอบจำหน่ายในกลุ่มเด็กและเยาวชน ซึ่งจากการลงพื้นที่ในวันนี้พบว่า มีร้านค้าหลายร้านมีที่ตั้งอยู่ใกล้สถานศึกษา อีกทั้งยังเป็นจุดกระจายสินค้าไปยังกลุ่มเด็กและเยาวชน ยังพบว่าตัวบุหรี่ไฟฟ้ามีการปรับรูปแบบให้ดึงดูดใจ โดยมีรูปลักษณ์เป็นตัวการ์ตูนสีสันสวยงาม จึงขอความร่วมมือให้ผู้ปกครองช่วยกันสอดส่องดูแล และให้ความใส่ใจบุตรหลานหากพบเห็นสิ่งแปลกปลอมที่อาจเป็นบุหรี่ไฟฟ้า ขอให้ช่วยกันตักเตือน เพราะบุหรี่ไฟฟ้าเป็นอันตรายต่อสุขภาพร่างกายและอาจทำลายพัฒนาการทางสมอง
“ภัยของบุหรี่ไฟฟ้าที่ส่งผลกระทบต่อเด็กและเยาวชนในปัจจุบันเป็นเรื่องที่น่าเป็นห่วง เราพบกลุ่มผู้เสพหน้าใหม่ที่เป็นเยาวชนอายุเพียง 13 ปี และยังสืบทราบมาว่ามีการนำไปขายในโรงเรียน สถานศึกษา โดยเด็กและเยาวชนเป็นคนรับไปจำหน่ายเอง จึงขอความร่วมมือทั้งผู้ปกครองและสถานศึกษา หากพบเห็นการลักลอบจำหน่ายบุหรี่ไฟฟ้า ขอความร่วมมือให้แจ้งหน่วยงานรัฐ ทั้งทาง สายด่วน สคบ. 1166 ทางเว็บไซต์ OCPB.go.th เฟซบุ้ค สืบนครบาล IDMB แอปพลิเคชัน Traffy Fondue และสายด่วนของภาครัฐทุกช่องทาง“ ดร. พวงเพ็ชร กล่าว

ที่มา : https://www.thaigov.go.th/news/contents/details/79946