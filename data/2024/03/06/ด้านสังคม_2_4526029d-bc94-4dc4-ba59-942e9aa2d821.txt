รัฐบาลไทย-ข่าวทำเนียบรัฐบาล-“วราวุธ” ส่ง ศรส. ร่วม กทม. - สน.ลุมพินี สางปม ต่างด้าว พบอุ้มเด็กขอทาน เอาผิดตาม พรบ. - พร้อมส่งกลับ


วันพุธที่ 6 มีนาคม 2567
“วราวุธ” ส่ง ศรส. ร่วม กทม. - สน.ลุมพินี สางปม ต่างด้าว พบอุ้มเด็กขอทาน เอาผิดตาม พรบ. - พร้อมส่งกลับ
“วราวุธ” ส่ง ศรส. ร่วม กทม. - สน.ลุมพินี สางปม ต่างด้าว พบอุ้มเด็กขอทาน เอาผิดตาม พรบ. - พร้อมส่งกลับ
วันที่ 5 มีนาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) กระทรวง พม. เปิดเผยถึงกรณีเพจดังเผยแพร่ผ่านโซเชียล ด้วยการแชร์ภาพผู้หญิงคนหนึ่งนำเด็กเล็กมานอนเพื่อขอทานที่สถานี BTS อโศก ทางลงสถานี MRT สุขุมวิท ระบุตอนนี้ใน กทม. ขอทานเยอะมาก มีเอาเด็กมาขอทานจำนวนมาก ว่า เมื่อค่ำวันที่ 4 มี.ค. ที่ผ่านมา นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) สั่งการศูนย์เร่งรัดจัดการสวัสดิภาพประชาชน (ศรส.) กระทรวง พม. ส่งหน่วยปฏิบัติการเคลื่อนที่เร็วลงพื้นที่ตรวจสอบข้อเท็จจริง โดยได้ลงพื้นที่พร้อมกับ ศูนย์คุ้มครองคนไร้ที่พึ่งกรุงเทพมหานคร และเจ้าหน้าที่ตำรวจ สน.ลุมพินี แต่ปรากกฎว่า “ไม่พบ” หญิงและเด็กดังกล่าว ซึ่งเจ้าหน้าที่ตำรวจจะติดตามหาตัวต่อไป หากพบแล้วจะดำเนินการตาม พ.ร.บ.ควบคุมการขอทาน พ.ศ. 2559
นางสาวซาราห์ กล่าวต่อไปว่า เมื่อเวลา 10.30 น.วันที่ 5 มี.ค.67 ทาง ศรส. พร้อมศูนย์คุ้มครองคนไร้ที่พึ่งกรุงเทพมหานคร และ สน.ลุมพินี ได้ลงพื้นที่บริเวณถนนสุขุมวิท แยกอโศก อีกครั้ง เพื่อร่วมกันจัดระเบียบขอทาน พบผู้ทำการขอทานคนไทยและกัมพูชา จำนวน 4 ราย เป็นชาย 1 ราย หญิง 3 ราย ซึ่งในจำนวนนี้เป็นคู่แม่ลูกคนไทย และกัมพูชา 2 คู่ สำหรับขอทานคนไทยจะส่งตัวเข้ารับการคุ้มครองที่สถานคุ้มครองคนไร้ที่พึ่ง และขอทานกัมพูชาถูกเปรียบเทียบปรับตาม พ.ร.บ.ควบคุมการขอทาน พ.ศ. 2559 และประสานส่ง ตม. เพื่อผลักดันกลับประเทศต้นทาง ในขณะที่ ขอทานแม่ลูกคนไทยถูกเปรียบเทียบปรับและนำส่งกลับคืนสู่ครอบครัว และขอทานแม่ลูกกัมพูชาถูกเปรียบเทียบปรับ และส่งตรวจ DNA เพื่อพิสูจน์ความสัมพันธ์ทางสายโลหิต โดยจะดำเนินการตาม พ.ร.บ.ควบคุมการขอทาน พ.ศ. 2559 ต่อไป
นางสาวซาราห์ กล่าวเพิ่มเติมว่า การขอทานเป็นการกระทำผิดกฎหมายตามพระราชบัญญัติควบคุมการขอทาน พ.ศ. 2559 ต้องระวางโทษจำคุกไม่เกิน 1 เดือน หรือปรับไม่เกิน 10,000 บาทหรือทั้งจำทั้งปรับ หากพบเห็นขอทาน เราไม่ควรให้เงินด้วยความสงสาร เพราะการขอทานเป็นการกระทำผิดกฎหมาย โดยขอให้แจ้งมาที่ ศูนย์เร่งรัดจัดการสวัสดิภาพประชาชน (ศรส.) กระทรวง พม. ผ่านฮอตไลน์ พม. 1300 บริการตลอด 24 ชั่วโมง โดยหน่วยปฏิบัติการเคลื่อนที่เร็ว พร้อมลงพื้นที่อย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #ขอทาน

ที่มา : https://www.thaigov.go.th/news/contents/details/79902