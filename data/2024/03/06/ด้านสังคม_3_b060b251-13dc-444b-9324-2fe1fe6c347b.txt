รัฐบาลไทย-ข่าวทำเนียบรัฐบาล-“ชลน่าน” เตรียมเปิด “ภูเก็ต” เมืองท่องเที่ยวปลอดภัย 24 มี.ค.นี้ เผยทั่วประเทศมีแล้ว 31 แห่ง


วันพุธที่ 6 มีนาคม 2567
“ชลน่าน” เตรียมเปิด “ภูเก็ต” เมืองท่องเที่ยวปลอดภัย 24 มี.ค.นี้ เผยทั่วประเทศมีแล้ว 31 แห่ง
รัฐมนตรีว่าการกระทรวงสาธารณสุข ประชุมผู้บริหารระดับสูง ติดตามความก้าวหน้าขับเคลื่อนนโยบายเผยจัดตั้งเครือข่ายราชทัณฑ์ปันสุขแล้ว 24 แห่ง พาหมอไปหาประชาชนแล้ว 22 ครั้ง ดูแลประชาชนกว่า 1.8 แสนคน ขยายบริการในเขตเมือง
รัฐมนตรีว่าการกระทรวงสาธารณสุข ประชุมผู้บริหารระดับสูง ติดตามความก้าวหน้าขับเคลื่อนนโยบายเผยจัดตั้งเครือข่ายราชทัณฑ์ปันสุขแล้ว 24 แห่ง พาหมอไปหาประชาชนแล้ว 22 ครั้ง ดูแลประชาชนกว่า 1.8 แสนคน ขยายบริการในเขตเมือง โดยรพ.นพรัตน์คุ้มเกล้า เขตมีนบุรี เพิ่มบริการผู้ป่วยในและขยายเวลาเป็น 24 ชั่วโมง พร้อมขับเคลื่อนพื้นที่นักท่องเที่ยวปลอดภัย 31 แห่ง เตรียมเปิด Safety Phuket Island Sandbox 24 มี.ค.นี้
วันนี้ (6 มีนาคม 2567) ที่กระทรวงสาธารณสุข จ.นนทบุรี นพ.ชลน่าน ศรีแก้ว รัฐมนตรีว่าการกระทรวงสาธารณสุข เป็นประธานการประชุมผู้บริหารระดับสูงกระทรวงสาธารณสุข ครั้งที่ 3/2567 โดยมีนายสันติ พร้อมพัฒน์ รัฐมนตรีช่วยว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข และผู้บริหารกระทรวงสาธารณสุขเข้าร่วม
นพ.ชลน่านกล่าวว่า วันนี้ที่ประชุมมีการติดตามความก้าวหน้าการขับเคลื่อนนโยบายกระทรวงสาธารณสุข โดยมีประเด็นความก้าวหน้าที่สำคัญ ได้แก่ การดำเนินงานตามโครงการพระราชดำริ โครงการเฉลิมพระเกียรติ โครงการที่เกี่ยวเนื่องกับพระบรมวงศานุวงศ์ ขณะนี้โรงพยาบาลสมเด็จพระยุพราชและโรงพยาบาลชุมชนเฉลิมพระเกียรติทุกแห่งได้พัฒนาเป็นโรงพยาบาลอัจฉริยะต้นแบบระดับเงินครบทั้ง 32 แห่ง โดย 17 แห่ง (53%) มีการพัฒนาจนถึงระดับทอง, สุขศาลาพระราชทานได้รับการรับรองคุณภาพครบทั้ง 26 แห่ง มีเครือข่ายราชทัณฑ์ปันสุขฯ ต้นแบบครอบคลุมทุกเขตสุขภาพ รวม 24 แห่ง ส่วนโครงการพาหมอไปหาประชาชนฯ ดำเนินการแล้ว 22 ครั้งดูแลประชาชนให้เข้าถึงหมอเฉพาะทาง 108,167 คน และยังจัดตั้งศูนย์ชีวาภิบาลในโรงพยาบาลสังกัดสำนักงานปลัด กระทรวงสาธารณสุขแล้ว 788 แห่ง จัดตั้งกุฏิชีวาภิบาล/บ้านชีวาภิบาล 659 แห่ง สถานชีวาภิบาลในชุมชนอีก 141 แห่ง
นพ.ชลน่านกล่าวต่อว่า ขณะที่การขยายบริการในเขตเมือง โรงพยาบาลนพรัตนราชธานี คุ้มเกล้า ที่รองรับประชาชนในโซนมีนบุรี หลังเปิดให้บริการผู้ป่วยนอกเฉพาะทางเมื่อเดือนมกราคมที่ผ่านมา ล่าสุดวันที่ 1 มีนาคมได้เปิดบริการผู้ป่วยใน 10 เตียง และขยายเวลาเปิดบริการเป็น 24 ชั่วโมง โดยจะมีพิธีเปิดอย่างเป็นทางการวันที่ 29 มีนาคมนี้ ส่วนเรื่องมะเร็งครบวงจร ตามที่ได้ตั้งเป้าหมายฉีดวัคซีน HPV ป้องกันมะเร็งปากมดลูกในผู้หญิงอายุ 11-20 ปี ให้ครบ 2 ล้านโดส ในปี 2567 ขณะนี้ฉีดได้แล้ว 1,606,984 โดส และยังคัดกรองมะเร็งลำไส้ใหญ่และไส้ตรง ด้วยวิธี fit Test 432,160 ราย วิธีส่องกล้อง (colonoscopy) 21,611 ราย จากเป้าหมาย 1.9 ล้านรายภายในปีนี้ คัดกรองมะเร้งเต้านมด้วยตนเอง 5,218,318 ราย จากเป้าหมาย 12 ล้านราย และคัดกรองโดยบุคลากรทางการแพทย์ 5,542,058 ราย จากเป้าหมาย 10 ล้านราย
สำหรับประเด็นสุขภาพจิตและยาเสพติด มีการจัดตั้งมินิธัญญารักษ์ใน 73 จังหวัด 133 โรงพยาบาล รวม 1,928 เตียง โดยจะเปิดให้ครบ 76 จังหวัดต่อไป การเปิดหอผู้ป่วยจิตเวชในโรงพยาบาลศูนย์/โรงพยาบาลทั่วไป ดำเนินการครบทุกแห่งแล้ว ส่วนกลุ่มงานจิตเวชในโรงพยาบาลชุมชน ได้รับอนุมัติโครงสร้างแล้ว 710 แห่งจาก 775 แห่ง (90.61%) และประเด็นนักท่องเที่ยวปลอดภัย ขับเคลื่อนผ่าน 4 มาตรการหลัก คือ ยกระดับเฝ้าระวัง ป้องกัน ควบคุมโรคและภัยสุขภาพ ยกระดับระบบบริการการแพทย์ฉุกเฉิน/ระบบสาธารณสุขฉุกเฉิน ยกระดับเรื่องที่พักและอาหารปลอดภัย และยกระดับสถานพยาบาลในพื้นที่ท่องเที่ยว ได้นำร่องใน 31 จังหวัด ครอบคลุม 12 เขตสุขภาพ มีโรงแรมประเภท 4 ผ่านมาตรฐาน Green Health Hotel 17.24% แหล่งท่องเที่ยวผ่านมาตรฐาน Green Health Attraction 2 แห่ง อาหารริมบาทวิถีผ่านมาตรฐาน SAN Plus (Street Food Good Health) ระดับดีขึ้นไป 30 แห่ง สถานที่จำน่ายอาหารผ่านมาตรฐาน SAN (Clean Food Good Taste) 25,350 แห่ง ทุกอำเภอมีร้านเมนูชูสุขภาพ โดยวันที่ 24 มีนาคม 2567 จะมีการจัดกิจกรรม Safety Phuket Island Sandbox ที่ จ.ภูเก็ต
*************************************** 6 มีนาคม 2567

ที่มา : https://www.thaigov.go.th/news/contents/details/79930