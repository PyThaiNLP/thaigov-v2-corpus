รัฐบาลไทย-ข่าวทำเนียบรัฐบาล-​“รัดเกล้า”เผย นายกฯ​ ไม่นิ่งดูดาย มอบหมายหน่วยงานเกี่ยวข้อง​ เตรียมความพร้อม​ วางแผนเชิงรุก​ ดึงกิจกรรมระดับโลกหลากรูปแบบ​มาที่ไทย​ ปี 2568 - 2572


วันพุธที่ 6 มีนาคม 2567
06/03/2567
พิมพ์
​“รัดเกล้า”เผย นายกฯ​ ไม่นิ่งดูดาย มอบหมายหน่วยงานเกี่ยวข้อง​ เตรียมความพร้อม​ วางแผนเชิงรุก​ ดึงกิจกรรมระดับโลกหลากรูปแบบ​มาที่ไทย​ ปี 2568 - 2572
​“รัดเกล้า”เผย นายกฯ​ ไม่นิ่งดูดาย มอบหมายหน่วยงานเกี่ยวข้อง​ เตรียมความพร้อม​ วางแผนเชิงรุก​ ดึงกิจกรรมระดับโลกหลากรูปแบบ​มาที่ไทย​ ปี 2568 - 2572
วันนี้ (6 มีนาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  ไม่นิ่งดูดายในกรณีการแสดงคอนเสิร์ตของ​ เทย์เลอร์ สวิฟต์​ รับฟังทุกข้อเสนอแนะ​ ประเทศไทยเราพร้อมรองรับการจัดกิจกรรมและมหกรรมระดับโลกได้​ หากทุกฝ่ายร่วมมือกัน​   โดนเบื้องต้น​ ตั้งเป้าให้ไทยเป็นศูนย์กลางการท่องเที่ยว และการจัดกิจกรรมต่าง ๆ​ ระดับโลกเพิ่มขึ้นปี 2568 - 2572
ซึ่งได้มอบนโยบายให้หน่วยงานที่เกี่ยวข้องไปดำเนินการทันที  การเตรียมความพร้อมในการเป็นศูนย์กลางการจัดกิจกรรมและมหกรรมระดับโลกนั้นต้องมีองค์ประกอบหลายด้าน เช่น ด้านคมนาคม​ ก่อนหน้านายกรัฐมนตรีได้มีการประกาศแผนการพัฒนาระบบการบิน Aviation Hub 2567 พัฒนาไทยเป็นศูนย์กลางการบินการขนส่งของภูมิภาค ด้วยเป้าหมายที่จะขยายสุวรรณภูมิให้เป็น Hub ใหญ่ระดับโลกไปแล้ว ส่วนด้านโครงสร้างพื้นฐานเดินทางในประเทศ นายกรัฐมนตรีได้กำชับกระทรวงคมนาคมให้ร่วมมือกับหน่วยงานอื่น ๆ​ รวมถึงภาคเอกชน​ บูรณาการ​การพัฒนาระบบการเดินทางในเมืองหลักเพื่ออำนวยความสะดวกแก่นักท่องเที่ยวได้ดียิ่งขึ้น  ส่วนประเด็นการดึงดูดนักแสดงระดับโลกเข้ามา ควรมีการทำงานเชิงรุกและจัดตารางให้เต็มตลอดปี นายกรัฐมนตรีได้สั่งการไปที่สำนักงานส่งเสริมการจัดประชุมและนิทรรศการ (TCEB) ให้ออกแบบแผนการเชิงรุก​ 5 ปีครอบคลุมปี​ พ.ศ. 2568 ถึง 2572 และให้เร่งมานำเสนอต่อตนเองในเร็ววัน
รองโฆษกประจำสำนักนายกรัฐมนตรี เปิดเผยอีกด้วยว่า นายกรัฐมนตรี​ กล่าวว่า​ “ความสัมพันธ์​ระหว่างประเทศไทยและประเทศเพื่อนบ้านมีความสำคัญ​เป็นอย่างมาก​ อย่าปล่อยให้ประเด็นการจัดคอนเสิร์ตของนักแสดงระดับโลกมาบั่นทอนความรู้สึกที่เรามีต่อกัน ในการทำธุรกิจและการตลาดนั้น​ การทำสัญญาอนุญาตให้ได้สิทธิแต่เพียงผู้เดียว(exclusive licensing agreement)  เป็นเรื่องปรกติ​  สิ่งที่เราต้องทำคือ ย้อนกลับมาเรียนรู้และพัฒนาตัวเราเอง​ สำหรับประเทศไทยแล้ว​ เราก็ถือว่าเป็นศูนย์กลางธุรกิจไมซ์ของเอเชีย (Asia's MICE Hub) เพราะเรามีที่ตั้งของประเทศที่อำนวยให้กับการเป็นศูนย์กลางของภูมิภาคอาเซียน​ เพราะสามารถเชื่อมโยงไปทั่วภูมิภาคเอเชียได้  เรามีอัตลักษณ์  มีการแก้ไขกฎระเบียบให้สะดวกขึ้น มีมาตรการจูงใจผู้ประกอบการ และที่สำคัญเรามีการพัฒนาโครงสร้างพื้นฐานด้านคมนาคมขนส่ง ทั้งทางราง ทางอากาศ อย่างต่อเนื่อง จึงขอให้มั่นใจว่าไทยพร้อมจะเป็นศูนย์กลางกิจกรรมระดับโลกหลากรูปแบบ​ ไม่ว่าจะเป็นการจัด Bangkok World Pride ที่ตอนนี้แผนขยายไปเป็นปี​ 2573 หรือ คอนเสิร์ตของศิลปินดังระดับโลกในอนาคต​ เราไม่ได้พลาดโอกาสอะไร​ แค่เวลาที่ใช่ของเรายังมาไม่ถึง”

ที่มา : https://www.thaigov.go.th/news/contents/details/79918