รัฐบาลไทย-ข่าวทำเนียบรัฐบาล-​ปลัดฯ“ไพโรจน์”ลงพื้นที่หนองจอก เปิดอบรมสานตะกร้าหวายเทียม เพิ่มทักษะอาชีพ มีงานทำ มีรายได้


วันอังคารที่ 5 มีนาคม 2567
05/03/2567
พิมพ์
​ปลัดฯ“ไพโรจน์”ลงพื้นที่หนองจอก เปิดอบรมสานตะกร้าหวายเทียม เพิ่มทักษะอาชีพ มีงานทำ มีรายได้
​ปลัดฯ“ไพโรจน์”ลงพื้นที่หนองจอก เปิดอบรมสานตะกร้าหวายเทียม เพิ่มทักษะอาชีพ มีงานทำ มีรายได้
วันที่ 5 มีนาคม 2567 เวลา 10.00 น. นายไพโรจน์ โชติกเสถียร ปลัดกระทรวงแรงงาน เป็นประธานในพิธีเปิดอบรมหลักสูตรสานตะกร้าด้วยหวายเทียม โดยมี นายกฤตภัทร ครุฑกุล ผู้อำนวยการสำนักตรวจและประเมินผล กล่าวรายงาน และ นายศรีศักดิ์ แสงสุข ผู้นำชุมชนพื้นที่ 5 กล่าวต้อนรับ ณ ที่ทำการชุมชน หมู่ 5 แขวงกระทุ่มราย เขตหนองจอก กรุงเทพมหานคร
นายไพโรจน์ กล่าวว่า กระทรวงแรงงานมีการดำเนินโครงการแก้ไขปัญหาความเดือดร้อนด้านอาชีพ เพื่อการมุ่งเน้นส่งเสริมให้ประชาชนผู้ด้อยโอกาส ว่างงาน ขาดรายได้ ผู้ได้รับผลกระทบจากภัยธรรมชาติ หรือผู้ได้รับผลกระทบจากภัยวิกฤตเศรษฐกิจ ให้ได้รับความช่วยเหลือ ฟื้นฟู โดยการส่งเสริมให้มีงานทำ มีอาชีพ มีรายได้ ที่เข้าถึงประชาชนในพื้นที่ ชุมชน ทุกจังหวัดทั่วประเทศ โดยกำหนดเป็น 2 กิจกรรม คือ กิจกรรมจ้างงานเร่งด่วน และกิจกรรมพัฒนาทักษะฝีมือแรงงาน
นายไพโรจน์ กล่าวต่อว่า กระทรวงแรงาน ได้รับแจ้งความต้องการของประชาชนในพื้นที่ เพื่อการฝึกทักษะฝีมือในอาชีพต่าง ๆ ซึ่งมีการดำเนินการโดยอาสาสมัครแรงงานกรุงเทพมหานคร จึงได้สนับสนุนงบประมาณ ภายใต้โครงการแก้ไขปัญหาความเดือดร้อนด้านอาชีพกระทรวงแรงงาน เพื่อการจัดฝึกอบรมอาชีพตามที่มีการแจ้งความประสงค์ รวมทั้งการสนับสนุนงบประมาณเพื่อดำเนินโครงการแก้ไขปัญหาความเดือดร้อนด้านอาชีพในพื้นที่กรุงเทพมหานคร ปีงบประมาณ พ.ศ. 2567 หลักสูตรการสานตะกร้าด้วยหวายเทียม ระหว่างวันที่ 4 – 7 มีนาคม 2567 ณ ที่ทำการชุมชน หมู่ 5 แขวงกระทุ่มราย เขตหนองจอก กรุงเทพมหานคร
“ผมหวังเป็นอย่างยิ่งว่า ผู้เข้ารับการอบรมสานตะกร้าด้วยหวายเทียม จะนำความรู้ที่ได้รับไปต่อยอดเพื่อการรวมกลุ่มอาชีพ เพื่อการสร้างรายได้ที่เพิ่มขึ้น และการมีคุณภาพชีวิตที่ดี จึงขออำนวยพรให้การจัดอบรมในครั้งนี้ ประสบความสำเร็จ บรรลุตามวัตถุประสงค์ที่กำหนดไว้” นายไพโรจน์ กล่าวในท้ายที่สุด
โดยหลักสูตรการสานตะกร้าด้วยหวายเทียมมีผู้เข้าร่วมอบรม จำนวน 20 คน เป็นผู้ที่มีที่พักอาศัยอยู่ในเขตหนองจอก และประสงค์ที่จะมีการฝึกทักษะ เพื่อการมีรายได้ที่เพิ่มขึ้น
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/79851