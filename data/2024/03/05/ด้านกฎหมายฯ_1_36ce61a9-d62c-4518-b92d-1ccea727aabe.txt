รัฐบาลไทย-ข่าวทำเนียบรัฐบาล-รมว.ยุติธรรม เป็นประธานเปิดโครงการสัมนนาทางวิชาการ เรื่อง “แนวทางในการพิจารณาวินิจฉัยคดีตรวจสอบทรัพย์สินตามประมวลกฎหมายยาเสพติด”


วันอังคารที่ 5 มีนาคม 2567
05/03/2567
พิมพ์
รมว.ยุติธรรม เป็นประธานเปิดโครงการสัมนนาทางวิชาการ เรื่อง “แนวทางในการพิจารณาวินิจฉัยคดีตรวจสอบทรัพย์สินตามประมวลกฎหมายยาเสพติด”
รมว.ยุติธรรม เป็นประธานเปิดโครงการสัมนนาทางวิชาการ เรื่อง “แนวทางในการพิจารณาวินิจฉัยคดีตรวจสอบทรัพย์สินตามประมวลกฎหมายยาเสพติด”
ในวันอังคารที่ ๕ มีนาคม ๒๕๖๗ เวลา ๐๙.๓๐ น. พันตำรวจเอกทวี สอดส่อง รัฐมนตรีว่าการกระทรวงยุติธรรม เป็นประธานเปิดโครงการสัมนนาทางวิชาการ เรื่อง “แนวทางในการพิจารณาวินิจฉัยคดีตรวจสอบทรัพย์สินตามประมวลกฎหมายยาเสพติด” โดยมี นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พลตำรวจโท ภาณุรัตน์ หลักบุญ เลขาธิการ ป.ป.ส.  นายอิทธิพร แก้วทิพย์ รองอัยการสูงสุด พร้อมด้วยคณะกรรมการตรวจสอบทรัพย์สิน คณะอนุกรรมการตรวจสอบทรัพย์สินภาค ๑-๙ และ กทม. คณะอนุกรรมการกลั่นกรองเพื่อพิจารณาคดีรายสำคัญ และเจ้าหน้าที่ที่เกี่ยวข้อง เข้าร่วมฯ ณ โรงแรมทีเค พาเลซ แอนด์ คอนเวนชั่น กรุงเทพมหานคร
โดยมีวัตถุประสงค์เพื่อแลกเปลี่ยนความคิดเห็น และซักซ้อมความเข้าใจรูปแบบและแนวทางการพิจารณาวินิจฉัยคดีของคณะกรรมการตรวจสอบทรัพย์สินและคณะอนุกรรมการที่ได้รับมอบหมายให้เป็นไปในทิศทางเดียวกัน และนำไปสู่การบังคับใช้มาตรการริบทรัพย์สินตามประมวลกฎหมายยาเสพติดให้เป็นไปอย่างมีประสิทธิภาพ รวมทั้งเป็นการระดมความคิดเห็นและข้อเสนอแนะเกี่ยวกับแนวทางในการพัฒนาการรวบรวมข้อเท็จจริงหรือปรับปรุงข้อกฎหมายให้สอดคล้องกับการบังคับใช้กฎหมายในปัจจุบัน
ในการนี้ รัฐมนตรีว่าการกระทรวงยุติธรรม ได้กล่าวใจความสำคัญตอนหนึ่งว่า รัฐบาลภายใต้การนำของนายเศรษฐา ทวีสิน นายกรัฐมนตรี ได้มีแนวทางให้ใช้มาตราการปราบปรามทางกฎหมายอย่างจริงจัง โดยเฉพาะผู้ผลิตและผู้ค้ายาต้องขยายผลและยึดทรัพย์เพื่อตัดวงจรการค้ายาเสพติด เวทีในวันนี้จะเป็นเวทีที่มีประโยชน์อย่างยิ่ง เนื่องจากได้ระดมผู้ที่เป็นกลไกสำคัญในการกำกับการทำงานของเจ้าพนักงาน ป.ป.ส. ที่เป็นผู้ได้รับมอบหมายให้ดำเนินการตรวจสอบทรัพย์สินให้สามารถปฏิบัติและตอบสนองการดำเนินงานตามนโยบายรัฐบาลได้อย่างมีประสิทธิภาพ แม้กฎหมายและระเบียบจะดีแค่ไหนแต่หากขาดการบังคับใช้ให้มีประสิทธิภาพ ถือว่าเป็นการใช้อย่างไม่คุ้มค่า ดังนั้น เมื่อเรามีกฎหมายที่เอื้อให้เรามีอำนาจมากขึ้น สิ่งที่ตามมา คือ ประสิทธิภาพของการพิจารณาวินิจฉัยและตรวจสอบ อีกทั้งการระดมความคิดเห็นและข้อเสนอแนะจากคณะกรรมการและคณะอนุกรรมการในครั้งนี้จะเป็นประโยชน์ในการกำหนดกรอบแนวทางปฏิบัติในการดำเนินการตรวจสอบทรัพย์สินให้เป็นไปตามระเบียบ และข้อกฎหมายที่กำหนดไว้อย่างเคร่งครัด อันจะทำให้การปฎิบัติงานของเจ้าพนักงาน ป.ป.ส.เกิดความโปร่งใส และทำให้การดำเนินการตรวจสอบทรัพย์สินเกิดประสิทธิภาพมากยิ่งขึ้นต่อไป

ที่มา : https://www.thaigov.go.th/news/contents/details/79857