รัฐบาลไทย-ข่าวทำเนียบรัฐบาล-​นายกฯ หารือทวิภาคี นายกฯ นิวซีแลนด์ ย้ำความสัมพันธ์ที่ใกล้ชิดในฐานะพันธมิตรที่เก่าแก่ พร้อมเดินหน้าความร่วมมือที่มีศักยภาพ โดยนายกฯ นิวซีแลนด์จะนำคณะเดินทางเยือนไทยเมษายนนี้


วันอังคารที่ 5 มีนาคม 2567
05/03/2567
พิมพ์
​นายกฯ หารือทวิภาคี นายกฯ นิวซีแลนด์ ย้ำความสัมพันธ์ที่ใกล้ชิดในฐานะพันธมิตรที่เก่าแก่ พร้อมเดินหน้าความร่วมมือที่มีศักยภาพ โดยนายกฯ นิวซีแลนด์จะนำคณะเดินทางเยือนไทยเมษายนนี้
​นายกฯ หารือทวิภาคี นายกฯ นิวซีแลนด์ ย้ำความสัมพันธ์ที่ใกล้ชิดในฐานะพันธมิตรที่เก่าแก่ พร้อมเดินหน้าความร่วมมือที่มีศักยภาพ โดยนายกฯ นิวซีแลนด์จะนำคณะเดินทางเยือนไทยเมษายนนี้
วันนี้ (5 มีนาคม 2567) เวลา 13.45 น. (ตามเวลาท้องถิ่นของนครเมลเบิร์น ซึ่งเร็วกว่ากรุงเทพฯ 4 ชั่วโมง) ณ โรงแรม Langham Melbourne นครเมลเบิร์น เครือรัฐออสเตรเลีย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง หารือทวิภาคีกับ นายคริสโตเฟอร์ ลักซอน (The Right Honourable Christopher Luxon) นายกรัฐมนตรีนิวซีแลนด์ ในห้วงการประชุมสุดยอดอาเซียน - ออสเตรเลีย สมัยพิเศษ เพื่อฉลองวาระครบรอบ 50 ปี ความสัมพันธ์ โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
นายกรัฐมนตรีชื่นชมความสัมพันธ์ระหว่างไทยกับนิวซีแลนด์ที่มีความใกล้ชิดยาวนานถึง 68 ปี ซึ่งไทยถือเป็นหนึ่งในประเทศพันธมิตรที่เก่าแก่ที่สุดของนิวซีแลนด์ในภูมิภาคเอเชียตะวันออกเฉียงใต้ โดยนายกรัฐมนตรีหวังอย่างยิ่งว่าทั้งสองฝ่ายจะร่วมมือกันอย่างแข็งขันเพื่อผลักดันความสัมพันธ์และความร่วมมือในด้านที่เป็นประโยชน์ร่วมกัน พร้อมแสวงหาความร่วมมือในสาขาใหม่ที่มีศักยภาพ โดยทราบว่า นายกรัฐมนตรีนิวซีแลนด์มีความตั้งใจจะเยือนไทยอย่างเป็นทางการ ซึ่งจะเป็นโอกาสอันดีของทั้งสองประเทศ ส่งเสริมการเยือนในระดับสูง พร้อมผลักดันความร่วมมือในสาขาต่าง ๆ ที่มีศักยภาพร่วมกัน
นายกรัฐมนตรีนิวซีแลนด์ยินดีที่ได้พบหารือร่วมกับนายกรัฐมนตรีในวันนี้ พร้อมชื่นชมความสัมพันธ์และความร่วมมืออันดีระหว่างไทยกับนิวซีแลนด์ โดยนายกรัฐมนตรียืนยันความพร้อมในการดำเนินความร่วมมือกับไทยอย่างรอบด้าน
ทั้งสองฝ่ายชื่นชมความสนิทสนมที่ทั้งสองฝ่ายมีต่อกัน จึงสนับสนุนให้มีการแลกเปลี่ยนการเยือนระดับสูงอย่างต่อเนื่อง ซึ่งฝ่ายนิวซีแลนด์ยินดีต้อนรับนายกรัฐมนตรีทุกเมื่อ และ นายกรัฐมนตรีนิวซีแลนด์สนใจเยือนไทยพร้อมนำคณะนักธุรกิจในภาคการเกษตร การศึกษา digital economy พลังงานสีเขียว ร่วมคณะด้วย ในช่วงเดือนเมษายน ซึ่งนายกรัฐมนตรีพร้อมให้การต้อนรับ นอกจากนี้ ทั้งสองฝ่ายได้หยิบยกประเด็นเกี่ยวกับการยกเว้นการตรวจลงตราระหว่างกัน ซึ่งทั้งสองฝ่ายจะร่วมหารือกันต่อไป

ที่มา : https://www.thaigov.go.th/news/contents/details/79849