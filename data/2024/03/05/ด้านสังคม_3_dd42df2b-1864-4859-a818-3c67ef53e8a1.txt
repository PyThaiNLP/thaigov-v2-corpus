รัฐบาลไทย-ข่าวทำเนียบรัฐบาล-"วราวุธ" เผย 7 มี.ค. นี้ พม. จ่อจัดใหญ่ เวิร์คชอป วิกฤตประชากร ก่อนออกสมุดปกขาวชง ครม. พร้อมนำเสนอ กมธ.ประชากร UN


วันอังคารที่ 5 มีนาคม 2567
"วราวุธ" เผย 7 มี.ค. นี้ พม. จ่อจัดใหญ่ เวิร์คชอป วิกฤตประชากร ก่อนออกสมุดปกขาวชง ครม. พร้อมนำเสนอ กมธ.ประชากร UN
"วราวุธ" เผย 7 มี.ค. นี้ พม. จ่อจัดใหญ่ เวิร์คชอป วิกฤตประชากร ก่อนออกสมุดปกขาวชง ครม. พร้อมนำเสนอ กมธ.ประชากร UN
วันที่ 3 มีนาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการพัฒนาสังคมและความมั่นคงของมนุษย์ (รมว.พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) มีกิจกรรมสำคัญที่ถือเป็นนโยบายเร่งด่วนของกระทรวง พม. คือ วันที่ 7 มีนาคม 2567 เวลา 08.00 น. ที่ห้องเพลนารีฮอลล์ 1 ศูนย์การประชุมแห่งชาติสิริกิติ์ เราจะจัดการประชุมเชิงปฏิบัติการ ภายใต้หัวข้อ “การพัฒนาความมั่นคงครอบครัวไทย ผ่านพ้นภัยวิกฤตประชากร” ซึ่งจะเป็นการนำเสนอถึงปัญหาที่ประเทศไทยจะต้องเจอในอนาคต 5 - 10 ปี ต่อจากนี้ ไม่ว่าจะเป็นสังคมผู้สูงอายุเต็มรูปแบบโดยสมบูรณ์ รวมถึงปัญหาเด็กแรกเกิดมีจำนวนน้อยลงทุกๆ ปี ทั้งนี้ การประชุมจะแบ่งออกเป็น 5 กลุ่ม เกี่ยวกับเด็กและเยาวชน วัยทำงาน ผู้สูงอายุ คนพิการ และกลุ่มระบบนิเวศเพื่อความมั่นคงของครอบครัวไทย
นายวราวุธ กล่าวเพิ่มเติมว่า สำหรับวัตถุประสงค์ในการจัดการประชุมครั้งนี้ เราต้องการให้ประเทศไทย สังคมไทย ภาครัฐ และประชาชนได้ตระหนักถึงภัยที่กำลังจะมาถึง ในระยะเวลา 5 - 10 ปี ต่อจากนี้ ว่าจะมีผลกระทบอย่างไรบ้าง จากสภาพสังคมและเศรษฐกิจ ความเป็นอยู่ของพี่น้องประชาชนทุกคน ซึ่งหลังการประชุมนี้จะมีการรวบรวมผลการหารือและการ Workshop ทั้ง 5 กลุ่ม เพื่อจัดทำเป็นสมุดปกขาวและนำเสนอคณะรัฐมนตรีในช่วงต้นเดือนเมษายนนี้ ซึ่งเป็นวันครอบครัว และปลายเดือนเมษายนจะนำเสนอต่อคณะกรรมาธิการประชากรและพัฒนา แห่งสหประชาชาติ ที่กรุงนิวยอร์ก สหรัฐอเมริกา เพื่อแสดงให้สังคมโลกเห็นว่าปัญหาสังคมผู้สูงอายุ ประเทศไทยมีการเดินหน้าแก้ปัญหาในมิติใดบ้าง
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #วิกฤติประชากร #การพัฒนาความมั่นคงครอบครัวไทยผ่านพ้นภัยวิกฤตประชากร

ที่มา : https://www.thaigov.go.th/news/contents/details/79863