รัฐบาลไทย-ข่าวทำเนียบรัฐบาล-นายชัย วัชรงค์ โฆษกประจำสำนักนายกรัฐมนตรีเปิดเผยต่อกรณีที่เป็นข้อวิพากษ์วิจารณ์ในสังคม 


วันอังคารที่ 5 มีนาคม 2567
05/03/2567
พิมพ์
นายชัย วัชรงค์ โฆษกประจำสำนักนายกรัฐมนตรีเปิดเผยต่อกรณีที่เป็นข้อวิพากษ์วิจารณ์ในสังคม
กรณีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้กล่าวถึงการแสดงคอนเสิร์ต 6 รอบที่สิงคโปร์ของ Taylor Swift โดยไม่เปิดการแสดงในประเทศอื่นในอาเซียน
วันนี้ (5 มีนาคม 2567) นายชัย วัชรงค์ โฆษกประจำสำนักนายกรัฐมนตรีเปิดเผยต่อกรณีที่เป็นข้อวิพากษ์วิจารณ์ในสังคม กรณีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้กล่าวถึงการแสดงคอนเสิร์ต 6 รอบที่สิงคโปร์ของ Taylor Swift โดยไม่เปิดการแสดงในประเทศอื่นในอาเซียนนั้น
โฆษกประจำสำนักนายกรัฐมนตรีในฐานะผู้ใกล้ชิด ซึ่งเข้าใจในความเป็นตัวตนของท่านนายกฯ ผมขอยืนยันครับ ว่าท่านนายกฯ หยิบยกเรื่องนี้ขึ้นมาพูดคุยด้วยความยกย่องชื่นชมสิงคโปร์ การหยิบยื่นข้อเสนอของสิงคโปร์ เป็นแนวทางการทำงานที่กล้าคิดกล้าทำ สามารถทำให้ทีมงานของ Taylor Swift ยอมรับที่จะไปจัดการแสดงที่สิงคโปร์เพียงประเทศเดียวในภูมิภาค ทำให้เกิดประโยชน์กับประเทศ ทั้งน้ำเสียงและความหมายที่ท่านนายกฯ พูดถึงเรื่องนี้ ไม่มีจุดไหนเลยครับที่จะสื่อไปในทางที่ตำหนิหรือแสดงความอิจฉาสิงคโปร์
ความหมายของท่านนายกฯ มีนัยยะตรงข้ามครับ ท่านนายกฯ แสดงความหมายเป็นนัย ๆ ว่า ประเทศที่ต้องการโปรโมทการท่องเที่ยวของประเทศควรจะต้องดูกลยุทธ์ของสิงคโปร์เอาไว้เป็นแบบอย่าง ทั้งนี้ ทางฝ่ายรัฐมนตรีและนายกรัฐมนตรีของสิงคโปร์ก็ได้ออกมาเฉลยความจริงแล้วว่า มีดีลที่ตกลงกับทีมงานของ Taylor Swift ด้วยข้อเสนอผลตอบแทนและเงื่อนไขตรงตามที่เป็นข่าว สอดคล้องกับคำกล่าวของนายกฯ เศรษฐาว่า ดีลดังกล่าวเป็นเรื่องปกติทางธุรกิจ ไม่มีเหตุผลใดที่สิงคโปร์จะต้องรู้สึกละอายว่าไม่น่าทำ ยิ่งไปกว่านั้น สิงคโปร์ยังอธิบายเพิ่มว่า นอกเหนือจากเรื่องเงินแล้ว สิงคโปร์ยังมีความพร้อมด้านอื่น ๆ เป็นปัจจัยประกอบด้วยที่ทำให้ทางฝ่ายศิลปินหญิงทำความตกลงด้วย
“ผมรู้สึกเสียใจ และขอให้กลุ่มคนที่จ้องจะจับผิดและด้อยค่านายกฯ เศรษฐา โปรดหยุดเถอะครับ ไม่มีเหตุผลอะไรที่เราจะมาตามด้อยค่าผู้นำประเทศเช่นนี้ รวมทั้งการกระทำเหล่านี้บางครั้งอาจจะเลยเถิดให้เกิดความหมางใจระหว่างประชาชนของทั้งสองประเทศโดยไม่จำเป็นได้ เรามาร่วมมือกันทำการเมืองแบบใสสะอาดดีกว่าไหมครับ มาร่วมมือกันก้าวข้ามผ่านความท้าทายในประเทศไปด้วยนะครับ” นายชัย กล่าว
#คนคิดลบมักสร้างแต่ความแตกแยก
#บ้านเมืองนี้คนเก่งคนดีถูกทำลายไปแล้วเท่าไร
#แข่งกันทำงานเพื่อประชาชน

ที่มา : https://www.thaigov.go.th/news/contents/details/79860