รัฐบาลไทย-ข่าวทำเนียบรัฐบาล-​นายกฯ พบหารือกับเอกชนรายใหญ่ออสเตรเลีย  3 บริษัท Redflow ผู้ผลิตระบบกักเก็บพลังงาน ANCA ผู้นำด้านการผลิตเครื่องขึ้นรูป CNC (CNC Grinding Machine) 


วันอังคารที่ 5 มีนาคม 2567
05/03/2567
พิมพ์
​นายกฯ พบหารือกับเอกชนรายใหญ่ออสเตรเลีย  3 บริษัท Redflow ผู้ผลิตระบบกักเก็บพลังงาน ANCA ผู้นำด้านการผลิตเครื่องขึ้นรูป CNC (CNC Grinding Machine)
และ NextDC ผู้นำในอุตสาหกรรมศูนย์ข้อมูล (Data Center)
วันนี้ (5 มีนาคม 2567) นายชัย วัชรวงค์ โฆษกประจำสำนักนายกรัฐมนตรี เปิดเผยว่า วันนี้ (5 มีนาคม 2567) ในช่วงบ่าย นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ได้พบหารือกับบริษัทรายใหญ่ของออสเตรเลีย ดังนี้
เวลา 14.15 น. (เวลาท้องถิ่นนครเมลเบิร์น) ผู้บริหาร Redflow Mr. Tim Harris, Managing Director and CEO ซึ่งเป็นผู้ผลิตระบบกักเก็บพลังงาน (Energy Storage System, ESS) เทคโนโลยีสังกะสี-โบรมีน มีสำนักงานใหญ่ที่ Brisbane โดยปัจจุบันมีฐานการผลิตในประเทศออสเตรเลียและประเทศไทย
บริษัท Redflow มีแผนที่จะลงทุนเพิ่มเติมในไทย แต่อยู่ระหว่างพิจารณารูปแบบการผลิตร่วมกับโรงงานไทย โดยนายกรัฐมนตรีได้กล่าวพร้อมสนับสนุนการอำนวยความสะดวก โดยนายรัฐมนตรีได้ขอให้กระทรวงพลังงานช่วยผลักดัน และทำ Roadshow เพื่อทำให้ช่วงเวลาของการเปลี่ยนผ่านทางพลังงานเป็นอย่างราบรื่น และ มีประสิทธิภาพ
ทั้งนี้ บริษัท Redflow ได้เริ่มลงทุนผลิตระบบกักเก็บพลังงานสังกะสี-โบรมีน (ESS) ในประเทศไทยตั้งแต่ปี 2561 เพื่อรองรับความต้องการสำหรับการใช้งานในภาคอุตสาหกรรม พาณิชยกรรม และสาธารณูปโภคจังหวัดชลบุรี โดยมีตลาดส่งออกหลัก ได้แก่ สหรัฐอเมริกา ออสเตรเลีย ตะวันออกกลาง ยุโรป และเอเชีย
เวลา 14.40 น. (เวลาท้องถิ่นนครเมลเบิร์น) ผู้บริหาร ANCA Mr. Martin Ripple, CEO, ANCA Group ซึ่งเป็นผู้นำด้านการผลิตเครื่องขึ้นรูป CNC (CNC Grinding Machine) และระบบเครื่องจักรต่างๆ สำหรับใช้ในอุตสาหกรรมการบินและอวกาศ รถยนต์ ยา ฯลฯ โดยมีสำนักงานใหญ่ที่ Melbourne มีโรงงานผลิตจำนวนสองแห่ง คือ ประเทศออสเตรเลีย (30% ของการผลิตทั้งหมดพร้อมศูนย์การออกแบบ) และประเทศไทย (70% ของการผลิตทั้งหมด) ได้เข้าเยี่ยมคารวะ โดยบริษัท ANCA เป็นบริษัทคู่ค้ากับบริษัท Redflow ตั้งอยู่ในนิคมอุตสาหกรรมอมตะ จังหวัดระยอง ต้องการที่จะขยายฐานการผลิตเครื่องจักร แต่มีข้อติดขัดอยู่ที่ข้อตกลงทางการค้าของไทย (FTA) ที่ยังไม่ครอบคลุม นายกรัฐมนตรีจึงได้ ขอให้ทางรัฐมนตรีว่าการกระทรวงการต่างประเทศ และผู้แทนการค้าไทยเร่งรัดการเจรจาข้อตกลงทางการค้ากับประเทศต่าง ๆ เช่น EU เพื่อให้การค้าการลงทุนมีความคล่องตัวมากยิ่งขึ้น
เวลา 15.20 น. (เวลาท้องถิ่นนครเมลเบิร์น) ผู้บริหาร NextDC Mr. Craig Scroggie, CEO และ Managing Director ซึ่งเป็น ผู้นำในอุตสาหกรรมศูนย์ข้อมูล (Data Center) ที่มีขนาดใหญ่ที่สุดรายหนึ่งในประเทศออสเตรเลีย มีสำนักงานใหญ่ที่ Brisbane มีเครือข่ายในระดับ Tier III และ Tier IV ทั่วประเทศในออสเตรเลีย และอยู่ระหว่างการขยายศูนย์ข้อมูลที่ นิวซีแลนด์ มาเลเซีย และญี่ปุ่น โดยกับบริษัท NextDC เป็นบริษัท Data Center ที่เข้ามาตั้งในประเทศไทย มีทั้งบริษัท Microsoft Amazon และ NVIDIA เป็นลูกค้าหลัก โดยอยากที่จะขยายการลงทุนการสร้าง Data Center ในเขตกรุงเทพ ซึ่งจะช่วยกระตุ้นเศรษฐกิจ และช่วยเรื่องการจ้างงาน การถ่ายโอนเทคโนโลยี และการลงทุนในโครงสร้างพื้นฐานอื่น ๆ ที่เกี่ยวข้อง ซึ่งเชื่อมั่นว่าจะสร้างมูลค่าทางเศรษฐกิจอย่างมหาศาล

ที่มา : https://www.thaigov.go.th/news/contents/details/79852