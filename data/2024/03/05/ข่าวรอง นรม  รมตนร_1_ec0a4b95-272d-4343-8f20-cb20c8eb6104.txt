รัฐบาลไทย-ข่าวทำเนียบรัฐบาล-รองนายกฯ ภูมิธรรม หารือประธานเจโทร กรุงเทพฯ ย้ำการให้ความสำคัญกับการเร่งรัดให้มีการเจรจาความตกลงทางการค้า และสร้างความมั่นใจให้กับนักลงทุนญี่ปุ่น 


วันอังคารที่ 5 มีนาคม 2567
05/03/2567
พิมพ์
รองนายกฯ ภูมิธรรม หารือประธานเจโทร กรุงเทพฯ ย้ำการให้ความสำคัญกับการเร่งรัดให้มีการเจรจาความตกลงทางการค้า และสร้างความมั่นใจให้กับนักลงทุนญี่ปุ่น
รองนายกฯ ภูมิธรรม หารือประธานเจโทร กรุงเทพฯ ย้ำการให้ความสำคัญกับการเร่งรัดให้มีการเจรจาความตกลงทางการค้า และสร้างความมั่นใจให้กับนักลงทุนญี่ปุ่น เพื่อเดินหน้าไปสู่เศรษฐกิจยุคใหม่ร่วมกันอย่างมั่นคง
วันนี้ (5 มีนาคม 2567) เวลา 14.00 น. ณ ห้องประชุม 302 ตึกบัญชาการ 1 ทำเนียบรัฐบาล  นายคุโรดะ จุน (Mr. KURODA Jun) ประธานองค์การส่งเสริมการค้าต่างประเทศของญี่ปุ่น ณ กรุงเทพฯ (Japan External Trade Organization: JETRO Bangkok) เข้าเยี่ยมคารวะนายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ เพื่อรายงานถึงผลการสำรวจแนวโน้มทางเศรษฐกิจของบริษัทญี่ปุ่นในประเทศไทย ในช่วงครึ่งหลังปี 2566 และหารือถึงความร่วมมือระหว่างรัฐบาลและผู้ประกอบการญี่ปุ่น เพื่อผลประโยชน์ร่วมกันของทั้งสองฝ่าย
รองนายกรัฐมนตรีฯ ยินดีที่เจโทร กรุงเทพฯ ทำงานอย่างใกล้ชิดกับรัฐบาล และกระทรวงพาณิชย์ ในการส่งเสริมการใช้สิทธิประโยชน์ทางการค้าภายใต้ความตกลงการค้าเสรีที่ไทยมีการร่วมมือกันอย่างใกล้ชิด หวังว่าจะร่วมงานกันต่อไป เพื่อกระชับความสัมพันธ์ให้มากขึ้นและยกระดับความสัมพันธ์ระหว่างกันอีกในอนาคต
ด้านเจโทร กรุงเทพฯ กล่าวถึงผลการสำรวจแนวโน้มทางเศรษฐกิจของบริษัทญี่ปุ่นในประเทศไทย ในช่วงครึ่งหลังปี 2566 ซึ่งดัชนีแนวโน้มเศรษฐกิจ (Diffusion Index) อยู่ที่ระดับ -10 ในช่วงครึ่งปีแรกปี 2566 และปรับตัวลงมาอยู่ที่ -16 ในช่วงครึ่งหลังปี 2566 อย่างไรก็ตาม คาดการณ์ว่าตัวเลขดัชนีฯ จะปรับตัวมาอยู่ที่ 10 ในช่วงครึ่งปีแรกของปี 2567 โดยผู้ประกอบการญี่ปุ่นคาดหวังต่อการฟื้นตัวอย่างต่อเนื่องจากการท่องเที่ยวในไทยที่มากขึ้น
สำหรับแนวโน้มการส่งออกในช่วงครึ่งปีแรกของปี 2567 บริษัทญี่ปุ่นกว่าร้อยละ 57 คาดว่าการส่งออกจะคงที่ ขณะที่ร้อยละ 25 มองว่าการส่งออกจะเพิ่มขึ้น และร้อยละ 17 มองว่าการส่งออกจะลดลง โดยตลาดส่งออกของผู้ประกอบการญี่ปุ่นที่ใช้ไทยเป็นฐานการผลิตมองว่ามีศักยภาพ ได้แก่ เวียดนาม อินเดีย อินโดนีเซีย และญี่ปุ่น ตามลำดับ ด้านข้อเรียกร้องต่อรัฐบาลไทย เจโทร กรุงเทพฯ ระบุว่า เรื่องกฎระเบียบและการบังคับใช้กฎระเบียบเกี่ยวกับภาษีศุลกากรและพิธีการศุลกากร เป็นเรื่องที่บริษัทญี่ปุ่นต้องการจากรัฐบาลมากที่สุด ส่วนประเด็นรองลงมา คือ การพัฒนาโครงสร้างพื้นฐานด้านการคมนาคม และการส่งเสริมมาตรการกระตุ้นเศรษฐกิจ มาตรการกระตุ้นการบริโภค ตามลำดับ นอกจากนี้ เมื่อสอบถามประเทศ/กลุ่มประเทศที่ต้องการให้ไทยมีความตกลงทางการค้ามากที่สุด พบว่า สหภาพยุโรป คืออันดับแรก รองลงมาคือ CPTPP และสมาคมการค้าเสรียุโรป (European Free Trade Association: EFTA) ตามลำดับ
ด้านรองนายกรัฐมนตรีฯ เน้นย้ำว่ารัฐบาลพร้อมให้ความสำคัญกับการเร่งรัดให้มีการเจรจาความตกลงทางการค้า (FTA) และขยายความร่วมมือทางเศรษฐกิจกับประเทศคู่ค้าสำคัญของไทย ซึ่งรวมถึงการรักษาตลาดเดิมให้เข้มแข็งและเดินหน้าเพิ่มตลาดใหม่เพื่อเพิ่มขีดความสามารถให้ไทยเป็นศูนย์กลางทางการค้าของภูมิภาคและเป็นส่วนหนึ่งของห่วงโซ่อุปทานการผลิตสินค้าและบริการสำคัญของโลก ซึ่งจะช่วยเพิ่มอุปสงค์ให้กับสินค้าที่ผลิตในไทยและส่งเสริมให้เกิดการพัฒนาเศรษฐกิจของประเทศและภูมิภาค
นอกจากนี้ ได้กล่าวว่าไทยพร้อมดำเนินมาตรการและนโยบายเพิ่มความเชื่อมั่นให้นักลงทุนที่ต้องการลงทุนในไทยด้วยบรรยากาศและสภาพแวดล้อมการลงทุนที่ดี โดยเห็นว่าการอนุมัติการยกเว้นวีซ่านักธุรกิจญี่ปุ่นเป็นกรณีพิเศษ โดยสามารถพำนักในไทยได้ไม่เกิน 30 วัน ตั้งแต่วันที่ 1 มกราคม 2567 – 31 ธันวาคม 2569 จะเป็นการส่งเสริมการค้า การลงทุน และการดำเนินธุรกิจการค้าที่สามารถขับเคลื่อนไทยและญี่ปุ่นเดินหน้าไปสู่เศรษฐกิจยุคใหม่ที่เหมาะสม โดยเฉพาะอุตสาหกรรมสีเขียว ยานยนต์ไฟฟ้า เศรษฐกิจดิจิทัล รวมถึงขอบคุณนักลงทุนที่ให้ความเชื่อมันในศักยภาพของรัฐบาล ซึ่งนับตั้งแต่รัฐบาลได้เข้ามาบริหารประเทศ ได้ดำเนินการการกระตุ้นเศรษฐกิจไทยอย่างต่อเนื่อง พร้อมแสดงความต้องการในการประสานความร่วมมือกับญี่ปุ่น เพื่อกำหนดยุทธศาสตร์ในการดำเนินมาตรการ และนโยบายทางเศรษฐกิจภายใต้ระเบียบโลกใหม่ในฐานะหุ้นส่วนทางยุทธศาสตร์ (Strategic Partnership)

ที่มา : https://www.thaigov.go.th/news/contents/details/79876