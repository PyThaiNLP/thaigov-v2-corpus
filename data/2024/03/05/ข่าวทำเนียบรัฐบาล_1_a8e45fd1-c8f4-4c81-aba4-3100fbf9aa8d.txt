รัฐบาลไทย-ข่าวทำเนียบรัฐบาล-​“นฤมล” ผูัแทนการค้าไทย ปลื้ม กลุ่มบริษัท TORAY เตรียมลงทุนด้านอุตสาหกรรมไบโอรีไฟเนอรี่ในไทยเพิ่มไม่ต่ำกว่า 1,000 ล้านบาท ภายในปี 69


วันอังคารที่ 5 มีนาคม 2567
05/03/2567
พิมพ์
​“นฤมล” ผูัแทนการค้าไทย ปลื้ม กลุ่มบริษัท TORAY เตรียมลงทุนด้านอุตสาหกรรมไบโอรีไฟเนอรี่ในไทยเพิ่มไม่ต่ำกว่า 1,000 ล้านบาท ภายในปี 69
​“นฤมล” ผูัแทนการค้าไทย ปลื้ม กลุ่มบริษัท TORAY เตรียมลงทุนด้านอุตสาหกรรมไบโอรีไฟเนอรี่ในไทยเพิ่มไม่ต่ำกว่า 1,000 ล้านบาท ภายในปี 69
วันนี้ (5 มีนาคม 2567) ณ สำนักงานใหญ่ Toray กรุงโตเกียว ประเทศญี่ปุ่น ศาสตราจารย์ นฤมล ภิญโญสินวัฒน์ ผู้แทนการค้าไทย นำทีมไทยแลนด์พบหารือกับนาย Satoru Hagiwara Executive Vice President of Toray Industries, Inc.
ผู้แทนการค้า เปิดเผยว่า สืบเนื่องจากการหารือกับนายมาซาฮิเดะ มัตซึมูระ Vice President บริษัท โทเรอินดัสตรีส์ ประเทศญี่ปุ่น และประธานกลุ่มบริษัท TORAY ในประเทศไทย ณ ทำเนียบรัฐบาล เมื่อวันที่ 21 กุมภาพันธ์ที่ผ่านมา โดยนายมาซาฮิเดะ มัตซึมูระ ยืนยันว่ากลุ่มบริษัท TORAY เดินหน้าลงทุนในประเทศไทยเพิ่มขึ้นแน่นอน วันนี้ตนเองพร้อมคณะได้เข้าพบหารือกับนาย Satoru Hagiwara Executive Vice President of Toray Industries, Inc. เพื่อติดตามความคืบหน้าประเด็นการลงทุนในประเทศไทยของกลุ่มบริษัท TORAY
ผู้แทนการค้า กล่าวว่า จากการหารือกับนาย Satoru Hagiwara ย้ำว่ากลุ่มบริษัท TORAY พร้อมมีความสนใจขยายการลงทุนอุตสาหกรรม ไบโอรีไฟเนอรี่ ซึ่งเป็นการแปรรูปชีวมวลด้วยกระบวนการทางกายภาพ เคมี และ/หรือชีวภาพเพื่อให้ได้ผลิตภัณฑ์ฐานชีวภาพ (Bio-based product) ประเภทต่างๆ เช่น ผลิตภัณฑ์เคมีชีวภาพ วัสดุชีวภาพ สารชีวภาพที่ให้คุณสมบัติพิเศษสำหรับนำไปผลิตเป็นอาหารเสริมสุขภาพ เครื่องสำอาง และยา   ซึ่งคาดว่ามูลค่าการลงทุน ไม่ต่ำกว่า 1,000 ล้านบาท ภายในปึ 2026  ทั้งนี้ ปัจจุบันกลุ่มบริษัท TORAY มีมูลค่าการลงทุนในประเทศไทยนับแสนล้านบาท
ผู้แทนการค้า เปิดเผยต่อไปว่า ได้พบหารือกับนาย Tatsuhiko Takesada President and Chief Executive Officer of Japan Overseas Infrastructure Investment Corporation for Transport & Urban Development (JOIN) ณ สำนักงาน JOIN กรุงโตเกียว ซึ่งเป็นหน่วยงานรัฐบาลญี่ปุ่น เพื่อสนับสนุนและลงทุนร่วม ปัจจุบันได้ลงทุนร่วมในไทยแล้วประมาณกว่า 1,000 ล้านบาท และพร้อมจะลงทุนเพิ่มกับบริษัทญี่ปุ่นที่จะเข้ามาลงทุนในประเทศไทย
“การเดินทางเยือนญี่ปุ่นในครั้งนี้ ได้พบหารือกับภาคเอกชนญี่ปุ่นหลายบริษัทที่สนใจเข้ามาลงทุนเพิ่มเติมในไทย เช่น บริษัท TORAY เพื่อส่งเสริมความร่วมมือด้านการค้าการลงทุนระหว่างไทย-ญี่ปุ่น ให้เกิดผลเป็นรูปธรรมต่อไป และในฐานะของตัวแทนนายกรัฐมนตรีของประเทศไทย ยืนยันที่จะให้การสนับสนุนและผลักดันการดำเนินงานร่วมกันระหว่างประเทศไทยและประเทศญี่ปุ่นในทุกๆ รูปแบบ ที่จะสามารถเอื้อให้เกิดประโยชน์สูงสุดแก่ภาคประชาชน ภาคอุตสาหกรรม และเศรษฐกิจของทั้งสองประเทศ ให้เติบโตและก้าวหน้าต่อไปได้อย่างมั่นคงและยั่งยืน”ผู้แทนการค้า ย้ำ

ที่มา : https://www.thaigov.go.th/news/contents/details/79832