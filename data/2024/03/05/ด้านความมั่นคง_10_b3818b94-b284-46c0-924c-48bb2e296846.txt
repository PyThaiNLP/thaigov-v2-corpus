รัฐบาลไทย-ข่าวทำเนียบรัฐบาล-เสพยาจนเหม่อลอยไม่รอดมือกำนัน ตรวจพบทั้งยาทั้งอาวุธเพียบ !!! ผู้ว่าฯ แพร่ เผย ฝ่ายปกครองได้รับแจ้งจากกำนันในพื้นที่ อ.ร้องกวาง พบคนเหม่อลอย ไม่พูดไม่จา จนนำไปสู่การจับกุมผู้ต้องหา


วันอังคารที่ 5 มีนาคม 2567
05/03/2567
พิมพ์
เสพยาจนเหม่อลอยไม่รอดมือกำนัน ตรวจพบทั้งยาทั้งอาวุธเพียบ !!! ผู้ว่าฯ แพร่ เผย ฝ่ายปกครองได้รับแจ้งจากกำนันในพื้นที่ อ.ร้องกวาง พบคนเหม่อลอย ไม่พูดไม่จา จนนำไปสู่การจับกุมผู้ต้องหา
เสพยาจนเหม่อลอยไม่รอดมือกำนัน ตรวจพบทั้งยาทั้งอาวุธเพียบ !!! ผู้ว่าฯ แพร่ เผย ฝ่ายปกครองได้รับแจ้งจากกำนันในพื้นที่อำเภอร้องกวาง พบคนเหม่อลอย ไม่พูดไม่จา จนนำไปสู่การจับกุมผู้ต้องหาพร้อมยาบ้าและอาวุธปืน สร้างความสงบสุขให้สังคมไทย
เมื่อวันที่ 4 มี.ค. 67 นายชุติเดช มีจันทร์ ผู้ว่าราชการจังหวัดแพร่ เปิดเผยว่า กระทรวงมหาดไทยมีนโยบายมุ่งมั่นในการจัดระเบียบสังคม ปราบปรามผู้มีอิทธิพล และแก้ไขปัญหายาเสพติด เพื่อกวาดล้างสิ่งผิดกฎหมายในทุกรูปแบบ อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน ชุมชนน่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย สามารถใช้ชีวิตได้อย่างเป็นปกติสุข
นายชุติเดช มีจันทร์ ผู้ว่าราชการจังหวัดแพร่ กล่าวว่า สืบเนื่องจากอำเภอร้องกวางได้รับแจ้งจากกำนันตำบลแม่ยางร้องว่า พบบุคคลอาการมีพิรุธ ไม่ตอบคำถาม และมีอาการเหม่อลอย เข้ามาในบริเวณศาลาอเนกประสงค์ วัดดอนชุม หมู่ 4 ตำบลแม่ยางร้อง อำเภอร้องกวาง จังหวัดแพร่ ตนจึงได้สั่งการให้ฝ่ายปกครองอำเภอร้องกวาง นำโดย นายสมเกียรติ อาจสังข์ นายอำเภอร้องกวาง/ผู้อำนวยการศูนย์ปฏิบัติการป้องกันและปราบปรามยาเสพติดอำเภอร้องกวาง พร้อมด้วยปลัดอำเภอฝ่ายความมั่นคง สมาชิกกองอาสารักษาดินแดนอำเภอร้องกวาง ร้อย 3 กำนันตำบลแม่ยางร้อง ผู้ช่วยผู้ใหญ่บ้าน ฝ่ายปกครองตำบลแม่ยางร้อง และชุดปฏิบัติการตำบลแม่ยางร้อง สนธิกำลังร่วมกับเจ้าหน้าที่สถานีตำรวจภูธรร้องกวาง ดำเนินการเข้าตรวจสอบบุคคลดังกล่าว โดยสามารถจับกุมผู้กระทำความผิดได้ 1 ราย พร้อมของกลางยาบ้า จำนวน 190 เม็ด อาวุธปืน จำนวน 1 กระบอก และเครื่องกระสุนปืน จำนวน 1 ชุด
นายชุติเดช มีจันทร์ ผู้ว่าราชการจังหวัดแพร่ กล่าวเพิ่มเติมว่า จากการเข้าตรวจสอบ และตรวจค้นบุคคลดังกล่าว พบของกลางยาบ้าซุกซ่อนอยู่ในกระเป๋ากางเกง จำนวนทั้งสิ้น 190 เม็ด ทราบชื่อ คือ นายจิรยุทธ อาศัยอยู่ที่ หมู่ 4 ตำบลแดนชุมพล อำเภอสอง จังหวัดแพร่ เจ้าหน้าที่จึงได้นำตัวผู้กระทำความผิดเข้าตรวจค้นที่บ้าน พบปืนยาวไทยประดิษฐ์ ไม่มีเลขทะเบียน จำนวน 1 กระบอก เครื่องกระสุนปืน จำนวน 1 ชุด และตรวจปัสสาวะมีผลเป็นบวก เจ้าหน้าที่จึงได้นำตัวผู้กระทำความผิดพร้อมของกลางส่งพนักงานสอบสวนสภ.ร้องกวาง เพื่อดำเนินคดีตามกฎหมายต่อไป โดยได้แจ้งข้อกล่าวหา มีไว้ในครอบครองซึ่งยาเสพติดให้โทษประเภท 1 (เมทแอมเฟตามีนหรือยาบ้า) โดยผิดกฎหมาย เสพยาเสพติดให้โทษประเภท 1 (เมทแอมเฟตามีนหรือยาบ้า) โดยผิดกฎหมาย และมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต ทั้งนี้ ผู้กระทำความผิดให้การรับสารภาพทุกข้อกล่าวหา
"จังหวัดแพร่ มุ่งมั่นในการ บำบัดทุกข์ บำรุงสุข ให้กับพี่น้องประชาชน โดยได้ขับเคลื่อนตามนโยบายของกระทรวงมหาดไทย ที่มุ่งจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติดให้หมดไปจากสังคม เน้นย้ำ เจ้าหน้าที่ที่เกี่ยวข้อง เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้พี่น้องประชาชนได้ใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ทั้งนี้ หากพี่น้องประชาชนพบเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง" นายชุติเดชฯ เน้นย้ำในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79873