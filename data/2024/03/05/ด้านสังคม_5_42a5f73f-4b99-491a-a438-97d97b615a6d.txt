รัฐบาลไทย-ข่าวทำเนียบรัฐบาล-"วราวุธ" กำชับ ศรส. - พมจ.อุดรธานี ช่วยลูกชายกลับบ้าน หลังแม่ร้อง หายไป 5 เดือน พบเร่ร่อน บอกจำพ่อแม่ไม่ได้


วันอังคารที่ 5 มีนาคม 2567
"วราวุธ" กำชับ ศรส. - พมจ.อุดรธานี ช่วยลูกชายกลับบ้าน หลังแม่ร้อง หายไป 5 เดือน พบเร่ร่อน บอกจำพ่อแม่ไม่ได้
"วราวุธ" กำชับ ศรส. - พมจ.อุดรธานี ช่วยลูกชายกลับบ้าน หลังแม่ร้อง หายไป 5 เดือน พบเร่ร่อน บอกจำพ่อแม่ไม่ได้
วันที่ 4 มีนาคม 2567 นางสาวซาราห์ บินเย๊าะ รองปลัดกระทรวงการพัฒนาสังคมและความมั่นคงของมนุษย์ ในฐานะประธานคณะทำงานขับเคลื่อนศูนย์เร่งรัดจัดการสวัสดิภาพประชาชน (ศรส.) เปิดเผยถึงกรณีข่าว ลูกหาย 5 เดือน ตามหาจนเจอ กลายเป็นคนเร่ร่อน สุดท้ายหัวใจต้องสลาย ลูกตอกกลับน้ำตานอง ติดยาเสพติดจนหลอน จำพ่อแม่ตัวเองไม่ได้ ที่ จ.อุดรธานี ว่า นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) มีความห่วงใยกรณีดังกล่าว จึงได้สั่งการให้ ศูนย์เร่งรัดจัดการสวัสดิภาพประชาชน (ศรส.) กระทรวงการพัฒนาสังคมและความมั่นคงของมนุษย์ (พม.) ส่งทีมปฏิบัติการหน่วยเคลื่อนที่เร็ว ลงพื้นที่เร่งตรวจสอบข้อเท็จจริงและให้ความช่วยเหลือ พบว่า ชายดังกล่าว อายุ 24 ปี เป็นผู้ป่วยจิตเวช เคยอาศัยอยู่กับ พ่อ อายุ 42 ปี อาชีพรับจ้างทำงานก่อสร้าง แม่ อายุ 40 ปี อาชีพขายไอศกรีมโบราณ หลาน 2 คน อายุ 9 ปี และ 7 ปี รวมทั้งหลานทารก อายุ 5 เดือน ซึ่งเป็นลูกของลูกสาวคนเล็ก ที่นำมาทิ้งไว้ให้ดูแล ไม่เคยส่งเสียเลี้ยงดู โดยชายดังกล่าวได้หายตัวไป เมื่อวันที่ 20 ก.ย. 66 ต่อมาทางครอบครัวได้ประสานเพจบ้านดุงอัปเดตให้ช่วยเหลือติดตามหา จนกระทั่งพบตัวเมื่อวันที่ 2 มี.ค. ที่ผ่านมา ที่วัดแห่งหนึ่งใน จ.อุดรธานี และทาง สภ.เมืองอุดรธานี ได้พาตัวส่งรักษาที่โรงพยาบาล เมื่อสิ้นสุดการรักษา ทางแพทย์จึงได้ให้ยามาทานต่อที่บ้าน
นางสาวซาราห์ กล่าวต่อไปว่า ศรส. จ.อุดรธานี ได้ลงพื้นที่เยี่ยมชายดังกล่าว เพื่อพูดคุยกับครอบครัวและให้ความช่วยเหลือในเบื้องต้น พร้อมพิจารณาเป็นเงินสงเคราะห์ครอบครัวผู้มีรายได้น้อยและผู้ไร้ที่พึ่ง อีกทั้งแนะนำสิทธิสวัสดิการต่างๆ จากภาครัฐ นอกจากนี้ ประสานความช่วยเหลือกับ อบต.บ้านชัย และ อ.บ้านดุง จ.อุดรธานี เพื่อช่วยพาไปรักษาตัวตามที่แพทย์นัดทุกครั้ง และนักสังคมสงเคราะห์ของโรงพยาบาล เพื่อขอยกเว้นค่ารักษาพยาบาล เนื่องจากทางครอบครัวมีฐานะยากจน รายได้ไม่เพียงพอต่อการยังชีพ
นางสาวซาราห์ กล่าวเพิ่มเติมว่า กรณีคนในครอบครัวหรือผู้ที่อยู่ในความดูแลหายออกจากบ้านหรือสูญหาย โดยเฉพาะในกรณีที่เป็นกลุ่มเปราะบาง อาทิ เด็ก ผู้สูงอายุ คนพิการ ผู้ที่มีความผิดปกติทางจิต สามารถขอความช่วยเหลือจากเจ้าหน้าที่ตำรวจได้ทันทีไม่จำเป็นต้องรอ 24 ชั่วโมง โดยแจ้งความได้ที่สถานีตำรวจทุกแห่งทั่วประเทศ นอกจากนี้ หากต้องการความช่วยเหลือในการติดตามคนหาย หรือประสบปัญหาความเดือดร้อนทางสังคม ขอให้โทรแจ้งมาที่ ศูนย์เร่งรัดจัดการสวัสดิภาพประชาชน หรือ ศรส. กระทรวง พม. ผ่านฮอตไลน์ 1300 บริการตลอด 24 ชั่วโมง โดยหน่วยปฏิบัติการเคลื่อนที่เร็ว พร้อมลงพื้นที่ช่วยเหลืออย่างรวดเร็วทันที
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว #ศรส #อุดรธานี

ที่มา : https://www.thaigov.go.th/news/contents/details/79865