รัฐบาลไทย-ข่าวทำเนียบรัฐบาล-"วราวุธ" รมว.พม. พร้อม "ดร.เก๋" ภริยา คิกออฟ "วันอาทิตย์เป็นวันครอบครัว" หนุนสร้างครอบครัวเข้มแข็ง


วันอังคารที่ 5 มีนาคม 2567
"วราวุธ" รมว.พม. พร้อม "ดร.เก๋" ภริยา คิกออฟ "วันอาทิตย์เป็นวันครอบครัว" หนุนสร้างครอบครัวเข้มแข็ง
"วราวุธ" รมว.พม. พร้อม "ดร.เก๋" ภริยา คิกออฟ "วันอาทิตย์เป็นวันครอบครัว" หนุนสร้างครอบครัวเข้มแข็ง
วันที่ 3 มีนาคม 2567 เวลา 09.00 น. ที่ศูนย์ชุมชนโครงการบ้านเอื้ออาทรรัตนาธิเบศร์ (ท่าอิฐ) จังหวัดนนทบุรี นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดกิจกรรม “วันอาทิตย์เป็นวันครอบครัว” โดยมี ดร.สุวรรณา ศิลปอาชา ภริยารัฐมนตรีว่าการกระทรวงการพัฒนาสังคมและความมั่นคงของมนุษย์ นายธนสุนทร สว่างสาลี อธิบดีกรมกิจการสตรีและสถาบันครอบครัว พร้อมคณะผู้บริหารกระทรวง พม. นายทวีพงษ์ วิชัยดิษฐ ผู้ว่าการการเคหะแห่งชาติ (กคช.) พร้อมคณะผู้บริหาร กคช. และสิบตำรวจตรี มนัส เรืองพิมาย ประธานนิติบุคคลโครงการบ้านเอื้ออาทรรัตนธิเบศร์ (ท่าอิฐ) เข้าร่วมงาน
นายวราวุธ กล่าวว่า กระทรวง พม. ส่งเสริมให้ประชาชนเข้าถึงโอกาส โดยการเสริมสร้างศักยภาพคนและสร้างความเข้มแข็งของสถาบันครอบครัว และการคุ้มครองทางสังคมอย่างเท่าเทียม รวมทั้งส่งเสริมให้ทุกภาคส่วนมีส่วนร่วมเป็นหุ้นส่วนในการพัฒนาสังคมอย่างยั่งยืน โดยนำ “สถาบันครอบครัว” เป็นฐานของการพัฒนาสู่ความเข้มแข็งของสังคม ทั้งนี้ กระทรวง พม. ได้ดำเนินกิจกรรมเพื่อเน้นย้ำจุดเริ่มต้นของการพัฒนาความเข้มแข็งของสถาบันครอบครัว โดยการรณรงค์กิจกรรม “วันอาทิตย์เป็นวันครอบครัว” และวันนี้ ได้มีการจัด kick off กิจกรรมดังกล่าวขึ้น โดยกรมกิจการสตรีและสถาบันครอบครัว (สค.) ร่วมกับการเคหะแห่งชาติ (กคช.) และทีม พม. หนึ่งเดียวจังหวัดนนทบุรี ภายใต้แนวคิด “วันอาทิตย์กินข้าวด้วยกัน สานสัมพันธ์ครอบครัว ปรับตัวรักษ์สิ่งแวดล้อม” โดย “วันอาทิตย์” คือ หนึ่งวันที่ครอบครัวสามารถส่งเสริมการมีส่วนร่วมให้เกิดการใช้เวลาว่างร่วมกัน “กินข้าวด้วยกัน” คือ กิจกรรมง่ายๆ ที่ทุกครอบครัวสามารถทำร่วมกันได้ในทุกวัน “สานสัมพันธ์ครอบครัว” คือ การให้ครอบครัวใช้เวลาร่วมกันผ่านการทำกิจกรรมสร้างสัมพันธภาพเชิงบวก ไร้ความรุนแรงต่อตนเองและบุคคลในครอบครัว และส่งเสริมให้ทุกครอบครัวตระหนักถึงความสำคัญต่อการเปลี่ยนแปลงสภาพภูมิอากาศ ช่วยกันรักษาสิ่งแวดล้อมรอบตัว ครอบครัว และชุมชน
นายวราวุธ กล่าวต่อไปว่า สค. ภายใต้การกำกับดูแลของกระทรวง พม. จัดกิจกรรม "วันอาทิตย์เป็นวันครอบครัว" ที่ชุมชนบ้านเอื้ออาทรรัตนาธิเบศร์ (ท่าอิฐ) เป็นจุดเริ่มต้นที่เราอยากจะกระตุ้นให้สังคมไทยในวันนี้สร้างคุณค่า และคืนความอบอุ่น คืนความเข้มแข็งให้กับสถาบันครอบครัวของประเทศไทยเรา ถือได้ว่าเป็นสถาบันที่เปราะบาง และในวันนี้ท่ามกลางกระแสการเปลี่ยนแปลงและการวิวัฒนาการไปตามเทคโนโลยีต่างๆนั้น ทำให้สถาบันครอบครัวของประเทศไทยมีความเปราะบางมากขึ้นทุกวัน และมีความห่างเหิน ไม่ว่าจะเป็นพ่อ แม่ ลูก บางครอบครัวพ่อ-แม่อาจจะไม่ได้อาศัยอยู่ด้วยกัน บางครอบครัวลูกต้องไปเรียนอาศัยต่างจังหวัด ดังนั้น วันนี้จะเป็นการเริ่มรณรงค์ให้ทุกครอบครัวให้ความสำคัญกับสถาบันครอบครัว อย่างน้อยอาทิตย์ละ 1 วัน ที่สมาชิกในครอบครัวนั้นจะได้กลับมาอยู่ร่วมกัน อย่างน้อยได้ร่วมกันกินข้าว พูดคุย พูดให้กำลังใจกันและกัน เนื่องจากทุกวันนี้สังคมไทยเป็นสังคมก้มหน้ามากขึ้น นั่งกินข้าวด้วยกันแต่เหมือนไม่ได้กินด้วยกัน เพราะเล่นแต่โทรศัพท์มือถือ วันนี้กระทรวง พม. จึงขอเชิญชวนไปยังพี่น้องประชาชน มาช่วยกันคืนความเข้มแข็งให้กับครอบครัว คืนลูกหลานให้กับครอบครัว คืนครอบครัวให้กับชุมชน และคืนชุมชนที่เข้มแข็งให้กับสังคมไทย เพื่อป้องกันปัญหาต่างๆ ไม่ว่าจะเป็นปัญหาความรุนแรง ยาเสพติด ต่างๆเหล่านี้ ถ้าเรามีสถาบันครอบครัวที่เข้มแข็งและอบอุ่น ก็จะเป็นเกราะกำบังชั้นเยี่ยมให้กับเด็กและเยาวชน และคนทุกๆรุ่นต่อไปในอนาคต
ทั้งนี้ ตนอยากให้โครงการนี้ทำในทุกๆ ที่ ไม่จำเป็นต้องให้ที่นี่เริ่มเป็นที่แรก และวันนี้ต้องขออภัยว่าเราต้องการรณรงค์ให้วันอาทิตย์เป็นวันครอบครัว แต่เรามาจัดงานวันอาทิตย์ แต่ทั้งนี้ทั้งนั้น จะเป็นการสร้างจุดเริ่มต้น เป็นการสร้างความตระหนักและรับรู้ว่าขอให้มีอาทิตย์ละวัน ทั่วประเทศทั้ง 76 จังหวัด ขอให้พี่น้องประชาชนกว่า 66 ล้านคน ให้วันอาทิตย์เป็นวันครอบครัว อาทิตย์ละวันหรือครึ่งวันก็ยังดี ให้ทุกคนในครอบครัวได้มีโอกาสมาอยู่พร้อมหน้าพร้อมตา สอบถามสารทุกข์สุขดิบ พูดคุยให้กำลังใจกันและกัน เพื่อสร้างสถาบันครอบครัวให้เข้มแข็งมากขึ้นในอนาคต
นายวราวุธ กล่าวเพิ่มเติมว่า นอกจากนี้ ภายในงานมีการคัดเลือกครอบครัวสุขสันต์วันอาทิตย์ เพื่อรับของที่ระลึก จำนวน 10 ครอบครัว ที่ผ่านการคัดเลือกจากชาวชุมชนโครงการบ้านเอื้ออาทรรัตนธิเบศร์ (ท่าอิฐ) โดยจะมีคุณลักษณะที่สำคัญ คือ เป็นครอบครัวที่ใด้รับการยอมรับของคนในชุมชนว่าเป็นครอบครัวที่มีคุณงามความดี มีจิตอาสา รับผิดชอบต่อสังคม ยึดถือและปฏิบัติตามหลักปรัชญาเศรษฐกิจพอเพียง รวมถึงสมาชิกในครอบครัวมีความประพฤติดี มีศีลธรรม คุณธรรม และจริยธรรม มีความจงรักภักดีต่อชาติ ศาสนา พระมหากษัตริย์ มีความรัก ความสามัคคี เอื้ออาทรช่วยเหลือซึ่งกันและกัน รับพังความคิดเห็นซึ่งกันและกัน
และไม่เคยมีข้อพิพาทหรือฟ้องคดีกันในระหว่างสมาชิกในครอบครัว และไม่เคยถูกศาลพิพากษาว่ามีความผิดทั้งทางแพ่งหรือทางอาญา เป็นต้น
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #kick_off #วันอาทิตย์เป็นวันครอบครัว #ครอบครัวอบอุ่น

ที่มา : https://www.thaigov.go.th/news/contents/details/79862