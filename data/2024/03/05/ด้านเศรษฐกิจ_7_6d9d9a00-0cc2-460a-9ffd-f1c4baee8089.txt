รัฐบาลไทย-ข่าวทำเนียบรัฐบาล-กรมทางหลวงชนบท เตรียมเข้าพื้นที่โครงการก่อสร้างสะพานข้ามทางรถไฟ จุดตัดทางรถไฟกับถนนสาย พบ.1001 จังหวัดเพชรบุรี 


วันอังคารที่ 5 มีนาคม 2567
กรมทางหลวงชนบท เตรียมเข้าพื้นที่โครงการก่อสร้างสะพานข้ามทางรถไฟ จุดตัดทางรถไฟกับถนนสาย พบ.1001 จังหวัดเพชรบุรี
กรมทางหลวงชนบท เตรียมเข้าพื้นที่โครงการก่อสร้างสะพานข้ามทางรถไฟ จุดตัดทางรถไฟกับถนนสาย พบ.1001 จังหวัดเพชรบุรี เพิ่มประสิทธิภาพการเดินทางของประชาชน ลดการเกิดอุบัติเหตุ สนับสนุนการขนส่งพืชผลทางการเกษตรและการท่องเที่ยวในพื้นที่ รองรับโครงการรถไฟทางคู่
กรมทางหลวงชนบท (ทช.) โดยสำนักก่อสร้างสะพาน เตรียมเข้าพื้นที่ดำเนินโครงการก่อสร้างสะพานข้ามทางรถไฟ จุดตัดทางรถไฟกับถนนทางหลวงชนบทสาย พบ.1001 แยก ทล.4 - บ้านทุ่งขาม อำเภอชะอำ จังหวัดเพชรบุรี ซึ่งถนนสายดังกล่าวมีปริมาณการจราจรที่เพิ่มสูงขึ้นอย่างต่อเนื่อง ส่งผลให้เกิดอุบัติเหตุรถไฟชนกับยานพาหนะบ่อยครั้ง ประกอบกับการรถไฟแห่งประเทศไทย (รฟท.) มีโครงการรถไฟทางคู่เพื่อพัฒนาการขนส่งทางรางตามนโยบายของกระทรวงคมนาคม ทั้งนี้ เพื่อเป็นการแก้ไขปัญหาการเกิดอุบัติเหตุบริเวณจุดตัดผ่านทางรถไฟในพื้นที่จังหวัดเพชรบุรีอย่างยั่งยืน รองรับการขนส่งพืชผลทางการเกษตรและการท่องเที่ยวในพื้นที่ให้มีประสิทธิภาพมากยิ่งขึ้น ทช. จึงได้ดำเนินการก่อสร้างสะพานข้ามทางรถไฟดังกล่าว โดยมีรูปแบบเป็นสะพานคอนกรีตเสริมเหล็ก ความยาว 359 เมตร กว้าง 12 เมตร จำนวน 2 ช่องจราจร ไป - กลับ ประกอบด้วย ช่องจราจรกว้างข้างละ 3.5 เมตร ไหล่ทางกว้างข้างละ 2.5 เมตร พร้อมก่อสร้างถนนต่อเชื่อมสะพานผิวจราจรแอสฟัลต์คอนกรีต ความยาว 341 เมตร มีจุดเริ่มต้นโครงการจาก กม. ที่ 0+000 - 0+700 ความยาวรวม 700 เมตร ใช้งบประมาณก่อสร้าง 82.8 ล้านบาท โดยจะเริ่มเข้าพื้นที่ก่อสร้างในเดือนเมษายน 2567 คาดว่าจะแล้วเสร็จและสามารถเปิดให้ใช้งานได้ในปี 2568

ที่มา : https://www.thaigov.go.th/news/contents/details/79854