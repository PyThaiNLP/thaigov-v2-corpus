รัฐบาลไทย-ข่าวทำเนียบรัฐบาล-เดินหน้าแก้ปัญหา “ถนนพระราม 2” หากโครงการแล้วเสร็จ พร้อมทดลองใช้ในปี 68 ยืนยันการท่องเที่ยว “หัวหิน” ยังคึกคัก


วันอังคารที่ 5 มีนาคม 2567
เดินหน้าแก้ปัญหา “ถนนพระราม 2” หากโครงการแล้วเสร็จ พร้อมทดลองใช้ในปี 68 ยืนยันการท่องเที่ยว “หัวหิน” ยังคึกคัก
.....
เดินหน้าแก้ปัญหา “ถนนพระราม 2” หากโครงการแล้วเสร็จ พร้อมทดลองใช้ในปี 68 ยืนยันการท่องเที่ยว “หัวหิน” ยังคึกคัก
.
กระทรวงคมนาคม ได้สั่งการให้กรมทางหลวง (ทล.) การทางพิเศษแห่งประเทศไทย (กทพ.) และหน่วยงานที่เกี่ยวข้อง เร่งหาแนวทางปฏิบัติและดำเนินการแก้ไขปัญหาอย่างเร่งด่วน เพื่อลดผลกระทบที่จะเกิดขึ้นจากการก่อสร้างบริเวณทางหลวงหมายเลข 35 สายดาวคะนอง - วังมะนาว (ถนนพระราม 2)
.
ปัจจุบันทางหลวงดังกล่าว มีโครงการก่อสร้างที่อยู่ระหว่างดำเนินการ 3 โครงการ ประกอบด้วย :
.
1. โครงการก่อสร้างทางยกระดับทางหลวงหมายเลข 35 สายธนบุรี - ปากท่อ ตอนทางแยกต่างระดับบางขุนเทียน - เอกชัย รับผิดชอบโดย ทล.
2. โครงการก่อสร้างทางหลวงพิเศษหมายเลข 82 สายทางยกระดับบางขุนเทียน - บ้านแพ้ว ช่วงเอกชัย - บ้านแพ้ว รับผิดชอบโดย ทล.
3. โครงการทางพิเศษสายพระราม 3 - ดาวคะนอง - วงแหวนรอบนอกกรุงเทพมหานครด้านตะวันตก รับผิดชอบโดย กทพ.
.
โดยทั้ง 3 โครงการ มีความคืบหน้าการก่อสร้างงานโยธาอย่างต่อเนื่อง คาดว่าจะสามารถเปิดให้ทดลองใช้บริการภายในปี 2568
.
สำหรับการก่อสร้างที่ใช้ระยะเวลานานนั้น เนื่องด้วยโครงข่ายจราจรบนทางหลวงหมายเลข 35 เป็นเส้นทางสู่ภาคใต้ของประเทศไทย มีปริมาณการจราจรหนาแน่นมากกว่า 250,000 คัน/วัน ทำให้การปิดเบี่ยงพื้นที่และบริหารจัดการจราจรระหว่างการก่อสร้างมีลักษณะทางกายภาพที่ค่อนข้างจำกัด
.
อีกทั้งเป็นจุดตัดทางเข้า - ออกกับชุมชน ซอยต่าง ๆ ส่งผลให้มีการชะลอตัวของรถสะสมแต่ละบริเวณมากกว่าพื้นที่นอกเขตเมือง เพื่อความปลอดภัยและลดผลกระทบต่อผู้ใช้ทาง ทำให้ผู้รับจ้างดำเนินงานก่อสร้างได้ในอัตราความก้าวหน้าที่ล่าช้ากว่าพื้นที่ปกติ
.
นอกจากนี้ ยังใช้มาตรการป้องกันความปลอดภัยระดับสูงสุด (Double Safety) ในพื้นที่การก่อสร้างทุกสัญญา ซึ่งผู้รับจ้างจำเป็นต้องปฏิบัติงานได้เฉพาะช่วงเวลากลางคืน (21.00 - 05.00 น.) เพื่อลดผลกระทบต่อผู้ใช้ทาง รวมถึงการปรับแผนการดำเนินการของผู้รับจ้างแต่ละสัญญา ให้เป็นไปตามกรอบระยะเวลาครอบคลุมตามที่ได้รับสิทธิเนื่องจากผลกระทบโควิด-19 ทั้งนี้ ทล. จะดำเนินการเร่งรัดติดตามการทำงานของผู้รับจ้างอย่างใกล้ชิดต่อไป
.
ด้าน กพท. เผยว่าจะเร่งรัดการดำเนินงาน เพื่อให้เปิดใช้สะพานคู่ขนานสะพานพระราม 9 (ช่วงต่างระดับบางโคล่ - ถนนสุขสวัสดิ์) ได้ภายในเดือนกรกฎาคมปีนี้ คาดว่าจะสามารถดำเนินงานก่อสร้างช่วงทางหลัก (Mainline) ตั้งแต่ต้นทางถนนพระราม 2 ถึงบริเวณทางแยกต่างระดับบางขุนเทียน เพื่อเชื่อมต่อการเดินทางกับโครงการทางยกระดับของ ทล. ให้แล้วเสร็จภายในเดือนมิถุนายน 2568
.
ส่วนกระแสวิพากษ์วิจารณ์ ที่ว่าเป็นสาเหตุทำให้การท่องเที่ยวเมืองหัวหินซบเซานั้น ไม่ได้เป็นความจริง ขณะนี้การท่องเที่ยวในหัวหินยังคงคึกคัก บริเวณชายหาด ถนนคนเดิน ยังมีนักท่องเที่ยวจำนวนมากทั้งในวันธรรมดาและวันหยุด โดยอัตราเข้าพักยังคงอยู่ในระดับสูง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/79836