รัฐบาลไทย-ข่าวทำเนียบรัฐบาล-วันนี้ (5 มีนาคม 2567) นายสุทิน คลังแสง รมว.กห. เข้าร่วมการประชุม ADMM Retreat เพื่อธำรงรักษาไว้ซึ่งสันติภาพ เสถียรภาพ และความมั่นคงของภูมิภาคให้เกิดขึ้นอย่างยั่งยืน


วันอังคารที่ 5 มีนาคม 2567
วันนี้ (5 มีนาคม 2567) นายสุทิน คลังแสง รมว.กห. เข้าร่วมการประชุม ADMM Retreat เพื่อธำรงรักษาไว้ซึ่งสันติภาพ เสถียรภาพ และความมั่นคงของภูมิภาคให้เกิดขึ้นอย่างยั่งยืน
นายสุทิน คลังแสง รมว.กห. พร้อมด้วย พล.อ.สนิธชนก สังขจันทร์ ปล.กห. และ พล.อ.ไพบูลย์ วรวรรณปรีชา เข้าร่วมการประชุมรัฐมนตรีกลาโหมอาเซียนอย่างไม่เป็นทางการ (ASEAN Defence Ministers' Meeting Retreat: ADMM Retreat)
ณ ห้องน้ำโขง โรงแรม Pullman เมืองหลวงพระบาง สาธารณรัฐประชาธิปไตยประชาชนลาว (สปป.ลาว) โดยมี พล.อ.จันสะหมอน จันยาลาด รอง นรม. และ รมว.กระทรวงป้องกันประเทศ สปป.ลาว เป็นประธาน มีสมาชิกอาเซียน และเลขาธิการอาเซียน เข้าร่วมประชุม
ในห้วงระหว่างการประชุม ADMM Retreat ประเทศสมาชิกอาเซียนต่างๆ ได้มีการแลกเปลี่ยนมุมมองเกี่ยวกับทิศทางของ ADMM ภายหลัง ค.ศ.2025 เพื่อรับมือกับความท้าทายด้านความมั่นคงทั้งในปัจจุบันและอนาคต ซึ่งที่ประชุมฯ ได้หารือใน 3 ประเด็นสำคัญ ได้แก่ 1) การขยายจำนวนประเทศสมาชิก ADMM-Plus 2) ผลกระทบจากการแข่งขันของมหาอำนาจในภูมิภาค และ 3) การธำรงไว้ซึ่งความเป็นเอกภาพของอาเซียน โดยเน้นย้ำความสำคัญของการรักษาความเป็นแกนกลางและความเป็นเอกภาพของอาเซียนในกลไกความร่วมมือด้านความมั่นคงที่อาเซียนมีบทบาทนำ
รวมทั้งได้มีการรับรองร่างแถลงการณ์ร่วมของรัฐมนตรีกลาโหมว่าด้วยผลสำเร็จของการประชุมรัฐมนตรีว่าการกระทรวงกลาโหมอาเซียน ภายใต้การดำเนินงานตามแผนงานประชาคมการเมืองและความมั่นคง ค.ศ.2025 ซึ่งร่างแถลงการณ์ร่วมฯ ฉบับนี้ เป็นการแสดงเจตนารมณ์เชิงนโยบายร่วมกันระหว่างประเทศสมาชิกอาเซียน โดยผลสำเร็จของการดำเนินงานด้านการป้องกันประเทศภายใต้กรอบ ADMM และ ADMM-Plus เป็นการขับเคลื่อนความร่วมมือที่เป็นรูปธรรมบนพื้นฐานความเป็นแกนกลางอาเซียนในการรักษาดุลยภาพทางภูมิรัฐศาสตร์ ผ่านการเสริมสร้างการมีปฏิสัมพันธ์และความไว้เนื้อเชื่อใจกับประเทศนอกภูมิภาคอย่างสร้างสรรค์ เพื่อธำรงรักษาไว้ซึ่งสันติภาพ เสถียรภาพ และความมั่นคงของภูมิภาคให้เกิดขึ้นอย่างยั่งยืนต่อไป

ที่มา : https://www.thaigov.go.th/news/contents/details/79869