รัฐบาลไทย-ข่าวทำเนียบรัฐบาล-อำเภอสวี สนองนโยบายเร่งด่วนกระทรวงมหาดไทย (Quick win) ลงพื้นที่ช่วยเหลือนำผู้ป่วยจิตเภท 3 ราย เข้ารับการรักษา เน้นย้ำ เดินหน้าพุ่งเป้า Re X-Ray อย่างต่อเนื่อง 


วันอังคารที่ 5 มีนาคม 2567
05/03/2567
พิมพ์
อำเภอสวี สนองนโยบายเร่งด่วนกระทรวงมหาดไทย (Quick win) ลงพื้นที่ช่วยเหลือนำผู้ป่วยจิตเภท 3 ราย เข้ารับการรักษา เน้นย้ำ เดินหน้าพุ่งเป้า Re X-Ray อย่างต่อเนื่อง
อำเภอสวี สนองนโยบายเร่งด่วนกระทรวงมหาดไทย (Quick win) ลงพื้นที่ช่วยเหลือนำผู้ป่วยจิตเภท 3 ราย เข้ารับการรักษา เน้นย้ำ เดินหน้าพุ่งเป้า Re X-Ray อย่างต่อเนื่อง เพื่อให้ประชาคนไทยสามารถใช้ชีวิตในสังคมได้อย่างมีความสุข และปลอดภัยจากยาเสพติด
เมื่อวันที่ 4 มี.ค.67 นายไตรทิพย์ สกุลประดิษฐ์ นายอำเภอสวี เปิดเผยว่า อำเภอสวี จังหวัดชุมพรได้ดำเนินการตรวจค้น Re X-Ray หมู่บ้าน/ชุมชน ค้นหาผู้ป่วยที่มีอาการทางจิตอันเนื่องมาจากผลกระทบของยาเสพติดในพื้นที่อำเภอสวี เพื่อเข้ารับการบำบัดรักษา ซึ่งเป็นการตอบสนองนโยบายเร่งด่วนของกระทรวงมหาดไทย (Quick win) ที่เน้นย้ำสั่งการให้ผู้ว่าราชการจังหวัด และนายอำเภอทุกแห่ง “แยกปลา ออกจากน้ำ” ให้ความสำคัญกับการป้องกัน ปราบปรามผู้ค้า ควบคู่กับการรักษา และฟื้นฟูผู้ป่วยยาเสพติด เพื่อเร่งป้องกันและแก้ไขปัญหายาเสพติดที่เกิดขึ้นในสังคมไทย
นายไตรทิพย์ สกุลประดิษฐ์ นายอำเภอสวี กล่าวว่า อำเภอสวี จังหวัดชุมพร มีความมุ่งมั่นที่จะป้องกันและแก้ไขปัญหายาเสพติด รวมไปถึงให้การช่วยเหลือผู้ที่มีอาการทางจิต อันเป็นผลกระทบมาจากการเสพยาเสพติดมาอย่างต่อเนื่อง โดยล่าสุดตนในฐานะผู้อำนวยการศูนย์ปฏิบัติการป้องกันและปราบปรามยาเสพติดอำเภอสวี ได้สั่งการให้ฝ่ายปกครอง และสมาชิกกองอาสารักษาดินแดนอำเภอสวี 5 ตรวจสอบและเข้าดำเนินการช่วยเหลือผู้มีอาการทางจิต ตามที่ได้รับแจ้งเข้ามาจากประชาชนในพื้นที่ดังกล่าว
“จากการเข้าตรวจสอบพบว่า มีผู้ป่วยที่มีอาการทางจิต และต้องได้รับการบำบัดรักษา จำนวน 3 ราย ซึ่งทั้ง 3 ราย เคยมีประวัติเข้ารับการบำบัดรักษาอาการทางจิตที่โรงพยาบาลสวนสราญรมย์ จังหวัดสุราษฎ์ธานี และจากการตรวจสอบของเจ้าหน้าที่ มีการกลับมาเสพยาเสพติดทำให้มีอาการทางจิตอีก ได้แก่ 1) นายเอกรัตน์ หมู่ 3 ตำบลด่านสวี อำเภอสวี ลักษณะอาการทางจิต มีอาการพูดจาคนเดียว ก่อความวุ่นวายและสร้างความหวาดระแวงให้กับชาวบ้านบริเวณโดยรอบ จนเป็นที่หวาดกลัวของประชาชนในชุมชน เจ้าหน้าที่ได้ควบคุมตัวส่งโรงพยาบาลสวีเพื่อประเมินอาการ และเข้ารับการบำบัดรักษาต่อไป (ทราบเบื้องต้นว่ามีการส่งต่อไปที่โรงพยาบาลสวนสราญรมย์ จังหวัดสุราษฎร์ธานี) 2) นายกิตติศักดิ์ หมู่ 3 ตำบลตรน อำเภอสวี ลักษณะอาการทางจิต มีพฤติกรรมก้าวร้าว และไม่รับประทานยาตามแพทย์สั่ง จากการสอบถามมารดาที่ร้องขอความช่วยเหลือ ทำให้ทราบว่ามีพฤติกรรมเสี่ยงต่อบิดามารดา เช่น การข่มขู่ และ อาการรุนแรงขึ้นจนน่ากลัว เจ้าหน้าที่จึงควบคุมตัวส่งโรงพยาบาลสวี ประเมินอาการเพื่อเข้ารับการบำบัดรักษาต่อไป และ 3) นายณัฐวุฒิ หมู่ 9 ตำบลทุ่งระยะ อำเภอสวี ลักษณะอาการทางจิตมีพฤติกรรมก้าวร้าว ข่มขู่พระที่เดินบิณฑบาต ส่งเสียงดังก้าวร้าว ขู่จะฆ่า ทำให้ชาวบ้านใกล้เคียงหวาดกลัว และพกพาอาวุธมีดอยู่ตลอด เจ้าหน้าที่ตึงควบคุมตัวส่งโรงพยาบาลสวี ประเมินอาการเพื่อเข้ารับการบำบัดรักษาต่อไป” นายไตรทิพย์ฯ กล่าว
นายไตรทิพย์ สกุลประดิษฐ์ นายอำเภอสวี กล่าวต่ออีกว่า สิ่งสำคัญนอกจากการดำเนินการนำตัวผู้ค้ามาดำเนินคดี และผู้ป่วยยาเสพติดมาบำบัดรักษา คือ การ Re X-Ray นำผู้ป่วยทางจิตที่มีผลกระทบมาจากการเสพยาเสพติด หรือการดื่มสุราเรื้อรัง มาเข้าสู่กระบวนการบำบัดรักษา และฟื้นฟูให้เร็วที่สุด ซึ่งเป็นการตอบสนองนโยบายเร่งด่วนของกระทรวงมหาดไทย (Quick win) และอำเภอสวีได้มีการรณรงค์ในเรื่องการดำเนินการแก้ไขปัญหายาเสพติด และการดื่มสุราเรื้อรังอย่างจริงจังและต่อเนื่อง รวมทั้งดำเนินการด้านการปราบปรามผู้ค้ารายย่อย และการขยายผลไปสู่ผู้ค้ารายใหญ่ เพื่อแยกปลา ออกจากน้ำ หรือตัดวงจรยาเสพติดให้หมดไป อีกทั้งยังเป็นการสร้างความเชื่อมั่นต่อพี่น้องประชาชนว่าจะสามารถใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ซึ่งอำเภอสวีได้บูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อ เพื่อปฏิบัติหน้าที่ตามกฎหมายให้กับพี่น้องประชาชนอย่างเข้มแข็งต่อไป
“ขอขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน และที่ผ่านมาอำเภอสวีได้บูรณาการทุกภาคส่วน “บำบัดทุกข์ บำรุงสุข” และรักษาความมั่นคงและความสงบเรียบร้อย เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายไตรทิพย์ฯ กล่าวทิ้งท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79872