รัฐบาลไทย-ข่าวทำเนียบรัฐบาล-​นายกฯ ให้สัมภาษณ์สรุปผลการเยือนออสเตรเลีย ฝรั่งเศส และเยอรมนี ประสบความสำเร็จ พบปะผู้นำต่างประเทศและภาคเอกชนรายใหญ่ระดับโลก ผลักดันการค้าการลงทุน FTA ไทย - EU วีซ่าเชงเก้น 


วันพฤหัสบดีที่ 14 มีนาคม 2567
14/03/2567
พิมพ์
​นายกฯ ให้สัมภาษณ์สรุปผลการเยือนออสเตรเลีย ฝรั่งเศส และเยอรมนี ประสบความสำเร็จ พบปะผู้นำต่างประเทศและภาคเอกชนรายใหญ่ระดับโลก ผลักดันการค้าการลงทุน FTA ไทย - EU วีซ่าเชงเก้น
เสนอจัดกิจกรรมระดับโลกที่ไทย
วันนี้ (14 มีนาคม 2567) เวลา 14.10 น. ณ สนามบินสุวรรณภูมิ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชน สรุปผลการเดินทางเยือนออสเตรเลีย ฝรั่งเศส และเยอรมนี โดยได้กล่าวว่า การเดินทางครั้งนี้เริ่มเดินทางเพื่อเข้าร่วมในกรอบการประชุมอาเซียน - ออสเตรเลีย เป็นการสร้างความเชื่อมั่น สร้างหุ้นส่วนทางยุทธศาสตร์กับทุกประเทศ และในระหว่างการประชุมฯ ได้พบกับผู้นำหลายประเทศ ได้แก่ มาเลเซีย ลาว ออสเตรเลีย นิวซีแลนด์ และพบปะกับภาคเอกชนสำคัญระดับโลกของออสเตรเลีย จำนวน 6 บริษัทด้วยกัน ต่อจากนั้นเดินทางไปที่กรุงเบอร์ลิน เยอรมนี เพื่อร่วมงาน ITB Berlin 2024 เพื่อประกาศให้โลกทราบว่า ปี 2568 ไทยจะผลักดันให้เป็นปีแห่งการท่องเที่ยวไทย ยกระดับอาหาร แฟชั่น ให้เป็นที่ยอมรับระดับโลก รวมทั้งได้มีการหารือ พูดคุยกับมิชลินไกด์ และเริ่มพูดคุยกับบริษัทที่จะจัดกิจกรรมระดับโลก ได้แก่ Formula One, World Food Expo, Paris Fashion Week ซึ่งจะจัดกิจกรรมเหล่านี้ต่อไป
ต่อจากนั้น ได้เดินทางไปฝรั่งเศสเพื่อพบกับประธานาธิบดีมาครง ซึ่งประเด็นหลักของการพูดคุย คือเรื่อง FTA ไทย – อียู และการยกเลิกตรวจลงตราเชงเก้น ซึ่งไทยได้พูดกับทุกประเทศที่ยุโรปแบบนี้เพื่อทำให้เกิดการสนับสนุนเรื่อง FTA โดยการเดินทางเยือนยุโรปครั้งนี้ ได้พบกับเอกชนรายใหญ่ระดับโลกรวมทั้งสิ้น 23 ราย
ในส่วนของการไปเมืองคานส์เพื่อร่วมงาน MIPIM มีประเด็นเรื่องเครื่องบินขัดข้อง ทำให้นายกรัฐมนตรีต้องเดินทางไปพร้อมกับส่วนรักษาความปลอดภัยของประเทศฝรั่งเศสเพียงแค่สองคน แต่ก็ไปทันร่วมงานอย่างราบรื่น ซึ่งงาน MIPIM เป็นงานด้านโครงสร้างพื้นฐานที่มีความสำคัญระดับโลก
ต่อจากนั้น นายกรัฐมนตรีได้เดินทางไปที่กรุงเบอร์ลิน พบปะเอกชนรายใหญ่ที่สำคัญ 7 ราย เช่น BMW Volkswagen และ Mercedes-Benz และมีการหารือทวิภาคีร่วมกับนายกรัฐมนตรีเยอรมนี ซึ่งได้เน้นสองเรื่องสำคัญคือ FTA และวีซ่าเชงเก้น ทั้งนี้ ตลอดเวลาของการเดินทางที่ผ่านมา ได้พูดคุยรายละเอียดร่วมกับ BOI กระทรวงการต่างประเทศ

ที่มา : https://www.thaigov.go.th/news/contents/details/80311