รัฐบาลไทย-ข่าวทำเนียบรัฐบาล-​นายกฯ ยินดีที่อดีตนายกฯ ทักษิณ กลับบ้าน จ.เชียงใหม่ เผยเข้าใจความรู้สึกห่างบ้านนาน 17 ปี ยินดีขอคำปรึกษาหากมีโอกาส


วันพฤหัสบดีที่ 14 มีนาคม 2567
14/03/2567
พิมพ์
​นายกฯ ยินดีที่อดีตนายกฯ ทักษิณ กลับบ้าน จ.เชียงใหม่ เผยเข้าใจความรู้สึกห่างบ้านนาน 17 ปี ยินดีขอคำปรึกษาหากมีโอกาส
​นายกฯ ยินดีที่อดีตนายกฯ ทักษิณ กลับบ้าน จ.เชียงใหม่ เผยเข้าใจความรู้สึกห่างบ้านนาน 17 ปี ยินดีขอคำปรึกษาหากมีโอกาส
วันนี้ (14 มีนาคม 2567) เวลา 13.40 น. ณ ท่าอากาศยานสุวรรณภูมิ จังหวัดสมุทรปราการนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์สื่อมวลชนถึงกำหนดการเดินทางไปราชการจังหวัดเชียงใหม่ ขณะอดีตนายกฯ ทักษิณ ได้เดินทางไปจังหวัดเชียงใหม่เหมือนกันว่า เป็นเรื่องธรรมดา เพราะในอดีตนายกฯ ทักษิณ ไม่ได้กลับบ้านเป็นระยะเวลา 17 ปีแล้ว ย่อมมีการต้อนรับอย่างอบอุ่น ซึ่งในหลาย ๆ เวทีตนเองก็ได้กล่าวถึงว่าเป็นอดีตนายกฯ ที่ได้รับความนิยมสูงสุดท่านหนึ่ง สามารถนำพาประเทศไทยไปสู่ความเจริญได้ และเรื่องคดีความ ท่านได้เข้าสู่กระบวนการตามกฎหมายเป็นที่เรียบร้อยแล้ว เป็นธรรมดาที่อดีตนายกฯ อยากจะกลับบ้านเกิด ซึ่งตนเองเข้าใจ
ส่วนเรื่องกำหนดการลงพื้นที่จังหวัดเชียงใหม่ นายกฯ กล่าวว่า  ได้จัดทำไว้ล่วงหน้าก่อนกำหนดการอดีตนายกฯ ทักษิณ จึงไม่ทราบว่าท่านจะลงพื้นที่เชียงใหม่เหมือนกันซึ่งเป็นเรื่องธรรมดาที่อดีตนายกฯ ทักษิณจะเดินทางไปจังหวัดเชียงใหม่ เพราะจังหวัดเชียงใหม่นั้นเป็นบ้านเกิดของท่าน รวมถึงอดีตนายกฯ สมชาย ก็อยู่ที่นั้นเช่นเดียวกัน ถือว่าเป็นช่วงเวลาที่ดีของครอบครัวที่จะสามารถมาใช้เวลาที่สูญเสียไปในช่วงระยะเวลา 17 ปี ให้กลับมาอยู่กับครอบครัวอย่างมีความสุข ทั้งนี้ ตนเองรู้สึกยินดีที่อดีตนายกฯ ทักษิณ ได้กลับบ้านเกิด รวมถึงมีพี่น้องประชาชนที่อยากเจอท่าน
นายกฯ กล่าวถึง ในส่วนของแฟนคลับพรรคเพื่อไทย ที่จะเดินทางไปต้อนรับอดีตนายกฯ ทักษิณ ว่า ทางอดีตนายกฯ ทักษิณ มีความผูกพันกับนักการเมืองในทุก ๆ พรรค เป็นคนที่มีนิสัยใจคอโอบอ้อมอารี ตนเองเชื่อว่าหัวหน้าพรรคการเมืองทุก ๆ พรรคในรัฐบาล มีความปรารถนาดีกับอดีตนายกฯ ทักษิณ ทุกท่านอยากจะไปเยี่ยมเยียน ตรงส่วนนี้ไม่มีอะไรเสียหาย ทุกรอยยิ้มที่เกิดขึ้นในประเทศไทย ตนเองเชื่อว่าเป็นอะไรที่ทำให้สังคมแข็งแกร่งขึ้น
นายกฯ กล่าวต่อไปว่า พร้อมขอรับคำปรึกษาจากอดีตนายกรัฐมนตรีหลาย ๆ ท่าน เพราะว่านายกรัฐมนตรีแต่ละท่าน เป็นผู้มีความรู้ความสามารถ การที่ใครจะอยู่พรรคอะไรหรือชอบใคร เป็นสิทธิ์และเป็นเรื่องของบุคคลนั้น ๆ ทั้งนี้ ตนเองมีหน้าที่บริหารบ้านเมืองในฐานะนายกรัฐมนตรี จะทำหน้าที่อย่างเต็มที่ ถ้ามีข้อคิดเห็นหรือข้อเสนอแนะ พร้อมรับฟังตลอด

ที่มา : https://www.thaigov.go.th/news/contents/details/80318