รัฐบาลไทย-ข่าวทำเนียบรัฐบาล-ผู้ว่าฯ สงขลา สั่งการฝ่ายปกครองอำเภอรัตภูมิ บูรณาการร่วมกับเจ้าหน้าที่ตำรวจ ลงพื้นที่ตรวจสอบปั๊มน้ำมันร้าง ริมถนนสายเอเชีย หมายเลข 4 พบยาบ้าเกือบ 3 ล้านเม็ด 


วันพุธที่ 13 มีนาคม 2567
13/03/2567
พิมพ์
ผู้ว่าฯ สงขลา สั่งการฝ่ายปกครองอำเภอรัตภูมิ บูรณาการร่วมกับเจ้าหน้าที่ตำรวจ ลงพื้นที่ตรวจสอบปั๊มน้ำมันร้าง ริมถนนสายเอเชีย หมายเลข 4 พบยาบ้าเกือบ 3 ล้านเม็ด
ผู้ว่าฯ สงขลา สั่งการฝ่ายปกครองอำเภอรัตภูมิ บูรณาการร่วมกับเจ้าหน้าที่ตำรวจ ลงพื้นที่ตรวจสอบปั๊มน้ำมันร้าง ริมถนนสายเอเชีย หมายเลข 4 พบยาบ้าเกือบ 3 ล้านเม็ด เน้นย้ำ เจ้าหน้าที่ฝ่ายปกครองบูรณาการทุกภาคส่วน ยกระดับความเข้มข้น Re X-Ray ในพื้นที่
วันนี้ (13 มี.ค. 67) นายสมนึก พรหมเขียว ผู้ว่าราชการจังหวัดสงขลา ได้เปิดเผยถึงปฏิบัติการจับกุมยาเสพติดในพื้นที่อำเภอรัตภูมิ จังหวัดสงขลา โดยนางสาววิไลลักษณ์ เรืองผล นายอำเภอรัตภูมิ และเจ้าหน้าที่ฝ่ายปกครอง ได้บูรณาการร่วมกับเจ้าหน้าที่ตำรวจ นำโดย พ.ต.อ.พิชัย กิระวานิช รองผู้บังคับการตำรวจภูธรจังหวัดสงขลา และ พ.ต.อ. สุรเชษฐ์ สุวรรณนพมาศ ผู้กำกับการสถานีตำรวจภูธรรัตภูมิ เจ้าหน้าที่ตำรวจชุด กก.สส.3, บก.สส.ภ.9, ชุดสืบสวน ภ.จว.สงขลา, ชปส.ภ.จว.สงขลา ตำรวจทางหลวง บก.ตชด.ภ.4 และเจ้าหน้าที่ตำรวจชุด ชปส.ภ.9 ร่วมกันทำการตรวจยึดยาเสพติด รวมทั้งหมด 2,938,000 เม็ด บริเวณถนนสายเอเชีย หมายเลข 4 (จากสี่แยกคูหา มุ่งหน้าไป จ.พัทลุง) บริเวณปั๊มน้ำมันร้าง ม.12 ต.คูหาใต้ อ.รัตนภูมิ จ.สงขลา ซึ่ง ณ ขณะนี้นำของกลางมาตรวจนับ และเก็บตัวอย่าง DNA ที่ สภ.รัตภูมิแล้ว เพื่อบันทึกการตรวจยึด และส่งของกลางทั้งหมดให้พนักงานสืบสวน สภ.รัตภูมิ เพื่อดำเนินการตามกฎหมาย และได้สั่งการให้เร่งขยายผลเพื่อนำตัวผู้กระทำความผิดมาดำเนินคดีต่อไป
นายสมนึก พรหมเขียว ผู้ว่าราชการจังหวัดสงขลา กล่าวว่า จังหวัดสงขลาได้ดำเนินการขับเคลื่อนตามนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และการป้องกันแก้ไขปัญหายาเสพติด ซึ่งที่ผ่านมาจังหวัดสงขลาได้บูรณาการทุกภาคส่วนดำเนินมาตรการเข้มงวดกวดขันเกี่ยวกับยาเสพติดและสิ่งผิดกฎหมายทุกชนิดอย่างจริงจังและต่อเนื่อง โดยล่าสุดตนได้มอบหมายให้นางสาววิไลลักษณ์ เรืองผล นายอำเภอรัตภูมิ นายอาทิตย์ สังธรรมรอด ปลัดอำเภอหัวหน้ากลุ่มงานบริหารงานปกครอง นำสมาชิกกองร้อยอาสารักษาดินแดนอำเภอรัตภูมิที่ 7 สารวัตรกำนันตำบลคูหาใต้ บูรณาการกำลังร่วมกับเจ้าหน้าที่ตำรวจสถานีตำรวจภูธรรัตภูมิ เจ้าหน้าที่ศูนย์พิสูจน์หลักฐาน 9 และหน่วยงานที่เกี่ยวข้องร่วมกัน ตรวจสอบข้อเท็จจริงซึ่งได้รับแจ้งจากนายวุฒิชัย สุขขวัญ ผู้ใหญ่บ้านหมู่ที่ 12 ต.คูหาใต้ ว่า ขณะลาดตระเวนภายในหมู่บ้านบนถนนสายเอเชียฝั่งตรงข้ามปั๊มน้ำมันร้าง ได้สังเกตเห็นรถกระบะจอดอยู่ในปั๊มน้ำมันร้างริมถนนสายเอเชีย จึงได้ส่องไฟฉายไปดู ปรากฏว่ารถกระบะคันดังกล่าวได้รีบขับออกจากปั๊มร้างทันที
“จากการเข้าตรวจสอบพื้นที่ดังกล่าว พบกระสอบปุ๋ยจำนวน 32 กระสอบวางปะปนกันอยู่ บางกระสอบบรรจุขี้วัว และบางกระสอบมีวัตถุต้องสงสัยอัดแท่งอยู่ด้านใน เจ้าหน้าที่จึงได้ทำการตรวจสอบเพิ่มเติมปรากฏว่า พบกระสอบที่ภายในบรรจุยาเสพติด (ยาบ้า) มากถึง 10 กระสอบ นับรวมได้จำนวน 2,938,000 เม็ด มีมูลค่ากว่า 58 ล้านบาท ซึ่งนับว่าเป็นล็อตใหญ่อีกครั้งหนึ่งในรอบปีที่เจ้าหน้าที่ตรวจยึดได้ในพื้นที่จังหวัดสงขลา เบื้องต้นทางเจ้าหน้าที่ศูนย์พิสูจน์หลักฐาน 9 ได้ทำการตรวจสอบเก็บหลักฐานทั้งวัตถุพยานและหลักฐานทางนิติวิทยาศาสตร์ที่กระสอบยาบ้าและบริเวณโดยรอบเพื่อเป็นหลักฐานหาเบาะแสผู้กระทำผิด และเจ้าหน้าที่ได้นำยาบ้าไปเก็บไว้ที่สถานีตำรวจภูธรรัตภูมิ โดยยาบ้าล็อตนี้คาดว่าสายส่งยาบ้าจะลำเลียงมาวางไว้ยังจุดเกิดซึ่งเป็นจุดนัดพบ เพื่อรอให้กลุ่มผู้ค้ายาบ้าในจังหวัดสงขลามารับช่วงต่ออีกทอดหนึ่ง แต่พลาดถูกเจ้าหน้าที่พบก่อน ทั้งนี้ เจ้าหน้าที่จะเร่งสอบสวนขยายผลหาเบาะแสรถกระบะที่บรรทุกยาบ้าล็อตนี้มาส่งเพื่อจับกุมเครือข่ายค้ายาเสพติดกลุ่มนี้ต่อไป” นายสมนึกฯ กล่าว
นายสมนึก พรหมเขียว ผู้ว่าราชการจังหวัดสงขลา กล่าวทิ้งท้ายว่า จังหวัดสงขลาได้นำนโยบายของรัฐบาลและกระทรวงมหาดไทยมาขับเคลื่อนในพื้นที่เพื่อมุ่งขจัดยาเสพติดให้หมดไป โดยเฉพาะการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งจังหวัดสงขลาได้บูรณาการทุกภาคส่วนเพื่อเพิ่มความเข้มข้นเสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80280