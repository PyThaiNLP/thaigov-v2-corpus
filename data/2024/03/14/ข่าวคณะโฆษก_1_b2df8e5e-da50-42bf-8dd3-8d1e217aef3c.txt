รัฐบาลไทย-ข่าวทำเนียบรัฐบาล-​“คารม” รองโฆษกรัฐบาล ย้ำเตือนลูกหลานเฝ้าระวังผู้สูงอายุในบ้าน พบแก๊งคอลเซ็นเตอร์มุ่งเป้าเข้าหาผู้สูงอายุ หวั่นโดนหลอกสูญเสียทรัพย์สิน


วันพฤหัสบดีที่ 14 มีนาคม 2567
14/03/2567
พิมพ์
​“คารม” รองโฆษกรัฐบาล ย้ำเตือนลูกหลานเฝ้าระวังผู้สูงอายุในบ้าน พบแก๊งคอลเซ็นเตอร์มุ่งเป้าเข้าหาผู้สูงอายุ หวั่นโดนหลอกสูญเสียทรัพย์สิน
​“คารม” รองโฆษกรัฐบาล ย้ำเตือนลูกหลานเฝ้าระวังผู้สูงอายุในบ้าน พบแก๊งคอลเซ็นเตอร์มุ่งเป้าเข้าหาผู้สูงอายุ หวั่นโดนหลอกสูญเสียทรัพย์สิน
วันที่ 14 มีนาคม 2567 นายคารม พลพรกลาง รองโฆษกประจำสำนักนายกรัฐมนตรี ย้ำเตือนลูกหลาน เฝ้าระวังผู้ใหญ่ในบ้าน จากรายงานพบว่าในช่วงนี้แก๊งคอลเซ็นเตอร์มุ่งเป้าหมายหลอกลวงไปที่กลุ่มผู้สูงอายุ และผู้เกษียณโดยเฉพาะ ซึ่งมีรูปแบบคำหลอกลวงที่หลากหลาย เช่น อ้างเป็นประกันสังคม  เงินบำเหน็จบำนาญ และสรรพากร เป็นต้น โดยเหยื่อจะถูกหลอกลวงจนสูญเสียทรัพย์สินตั้งแต่หลักพันไปจนถึงหลักล้าน บางคนสูญเงินเก็บทั้งหมดในชีวิตก็มีให้เห็นเช่นกัน
นายคารม กล่าวว่า ตามหลักจิตวิทยาผู้สูงอายุส่วนใหญ่จะต้องเผชิญกับการเปลี่ยนแปลงทางด้านร่างกายและจิตใจ เกิดพฤติกรรม หงุดหงิด ดื้อ เอาแต่ใจ ไม่ยอมรับฟังผู้อื่น มาจากปัจจัยการเปลี่ยนแปลงของระดับฮอร์โมน และเรื่องความทรงจำ การได้ยินมองเห็น สติสัมปชัญญะที่เสื่อมถอยตามอายุ เป็นปัจจัยหลักที่ทำให้ไม่รู้ตัวว่าโดนหลอก บางครั้งดื้อรั้นไม่เชื่อผู้อื่น ซึ่งมิจฉาชีพเล็งเห็นว่าผู้สูงอายุสามารถถูกหลอกได้ง่าย และบางคนมีเงินเก็บตลอดชีวิตที่เยอะ เลยพยายามพุ่งเป้าไปที่ผู้สูงอายุ มิจฉาชีพมักใช้เทคนิคจิตวิทยาการโน้มน้าว 2 ประเภทหลัก ๆ คือ การอ้างอำนาจ (authority) และการกดดันโดยการจำกัดเวลาหรือจำนวนรางวัลตอบแทน (scarcity) ทำให้เหยื่อรู้สึกเชื่อใจและไว้ใจ ใช้การโน้มน้าวทางอารมณ์มากกว่าเหตุผล เช่น จงใจจำกัดระยะเวลา ทำให้เหยื่อเร่งรีบโอนเงินเพื่อจะได้รับผลตอบแทนที่ล่อตาล่อใจ และหลงเชื่อว่าตนจะได้รับผลตอบแทนตามที่ผู้หลอกลวงสัญญาไว้ ซึ่งไม่ได้เสียแค่เงินทองเท่านั้น บางคนต้องเสียเงินเก็บทั้งชีวิตไป
“แนะนำ 6 หลักที่ป้องกันผู้สูงวัยจากมิจฉาชีพบนโลกออนไลน์ ดังนี้ 1. อย่าเพิ่งรีบเชื่อในทันที 2. เปรียบเทียบข้อมูลจากหลาย ๆ แหล่ง  3. อย่าเพิ่งรีบแชร์ 4. เลือกเข้าชมเฉพาะสื่อที่น่าเชื่อถือเท่านั้น 5. หากสงสัยให้สอบถามจากแหล่งที่ถูกอ้างถึง 6. ปรึกษาลูก – หลานก่อนจะเชื่อ หากพบปัญหาเกี่ยวกับมิจฉาชีพออนไลน์สามารถติดต่อ ศูนย์ AOC 1441 เพื่อเข้าปรึกษา แจ้งเบาะแส หรือแก้ไขปัญหาภัยออนไลน์ ได้ตลอด 24 ชั่วโมง” นายคารม กล่าว

ที่มา : https://www.thaigov.go.th/news/contents/details/80290