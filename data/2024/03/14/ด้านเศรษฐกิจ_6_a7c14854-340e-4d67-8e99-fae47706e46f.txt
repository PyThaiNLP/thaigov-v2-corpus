รัฐบาลไทย-ข่าวทำเนียบรัฐบาล-กระทรวงการคลังดำเนินการจัดสรรพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 1 สำหรับประชาชน เต็มวงเงิน 25,000 ล้านบาท


วันพฤหัสบดีที่ 14 มีนาคม 2567
14/03/2567
พิมพ์
กระทรวงการคลังดำเนินการจัดสรรพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 1 สำหรับประชาชน เต็มวงเงิน 25,000 ล้านบาท
สบน.แจ้งผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ.2567 ครั้งที่ 1 วงเงิน 25,000 ลบ. โดยผู้จองซื้อทุกรายจะได้รับ SMS แจ้งผลการจัดสรรพันธบัตรจากธนาคารตัวแทนจำหน่ายภายในวันที่ 14 มี.ค.2567
นายพชร อนันตศิลป์ ผู้อำนวยการสำนักงานบริหารหนี้สาธารณะ ขอแจ้งผลการจำหน่ายพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 1 วงเงิน 25,000 ล้านบาท ระหว่างวันที่ 11 – 13 มีนาคม 2567 ให้แก่ประชาชน ซึ่งสามารถจองซื้อได้ตั้งแต่ 1,000 บาท และไม่จำกัดวงเงินจองซื้อ โดยเป็นการจัดสรรในรูปแบบ Small Lot First คือวิธีการจัดสรรพันธบัตรออมทรัพย์ให้กับผู้จองซื้อทุกรายอย่างทั่วถึงและเท่าเทียม ตามเงื่อนไขที่กระทรวงการคลังกำหนด โดยผู้จองซื้อทุกรายจะได้รับ SMS แจ้งผลการจัดสรรพันธบัตรจากธนาคารตัวแทนจำหน่ายภายในวันที่ 14 มีนาคม 2567
ทั้งนี้ ผลการจัดสรรพันธบัตรออมทรัพย์ของกระทรวงการคลัง ในปีงบประมาณ พ.ศ. 2567 ครั้งที่ 1 แบบ Small Lot First จะมีผู้ได้รับจัดสรรวงเงินตั้งแต่ 1,000 บาท และสูงสุดต่อรายที่รวมทุกธนาคารตัวแทนจำหน่ายแล้ว จำนวน 1,515,000 บาท* โดยวงเงินที่ผู้จองซื้อไม่ได้รับจัดสรรพันธบัตรออมทรัพย์ ธนาคารตัวแทนจำหน่ายจะคืนเงินให้แก่ผู้จองซื้อทุกรายภายในวันที่ 14 มีนาคม 2567
ในการนี้ สำนักงานบริหารหนี้สาธารณะขอขอบคุณประชาชนทุกท่านที่ให้ความสนใจลงทุนพันธบัตรออมทรัพย์ของกระทรวงการคลังในครั้งนี้ นอกจากนี้ กระทรวงการคลังจะมีการจำหน่ายพันธบัตรออมทรัพย์สำหรับนิติบุคคลที่ไม่แสวงหากำไรที่กระทรวงการคลังกำหนด วงเงิน 5,000 ล้านบาท รุ่นอายุ 10 ปี อัตราดอกเบี้ยคงที่ร้อยละ 3.00 ต่อปี จะเปิดจำหน่ายระหว่างวันที่ 18 – 19 มีนาคม 2567 โดยผู้สนใจสามารถสอบถามเงื่อนไขและวิธีการจัดจำหน่ายเพิ่มเติมได้ที่ธนาคารตัวแทนจำหน่ายทั้ง 4 แห่ง ได้แก่ ธนาคารกรุงไทย จำกัด (มหาชน) ธนาคารกรุงเทพ จำกัด (มหาชน) ธนาคารกสิกรไทย จำกัด (มหาชน) และธนาคารไทยพาณิชย์ จำกัด (มหาชน)

ที่มา : https://www.thaigov.go.th/news/contents/details/80303