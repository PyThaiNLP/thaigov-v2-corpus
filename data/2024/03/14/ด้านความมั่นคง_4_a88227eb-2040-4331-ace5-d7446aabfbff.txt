รัฐบาลไทย-ข่าวทำเนียบรัฐบาล-กระทรวงมหาดไทย ประชาสัมพันธ์การคัดเลือกบุคคลเพื่อรับทุนการศึกษาพระราชทาน ในหลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ ประจำปี 2567 


วันพุธที่ 13 มีนาคม 2567
13/03/2567
พิมพ์
กระทรวงมหาดไทย ประชาสัมพันธ์การคัดเลือกบุคคลเพื่อรับทุนการศึกษาพระราชทาน ในหลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ ประจำปี 2567
กระทรวงมหาดไทย ประชาสัมพันธ์การคัดเลือกบุคคลเพื่อรับทุนการศึกษาพระราชทาน ในหลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ ประจำปี 2567 เปิดรับสมัครถึงวันที่ 10 พฤษภาคม 2567
วันนี้ (13 มี.ค. 67) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย ได้รับแจ้งจากมูลนิธิชัยพัฒนาว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี องค์นายกกิตติมศักดิ์และองค์ประธานกรรมการมูลนิธิชัยพัฒนา มีพระราชกระแสให้คัดเลือกบุคคลที่ปฏิบัติงานในโครงการพระราชดำริ เข้าศึกษาในหลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ พร้อมทั้งทรงมีพระมหากรุณาธิคุณพระราชทานทุนการศึกษาจากมูลนิธิชัยพัฒนา แก่ผู้ที่ผ่านการคัดเลือกให้ศึกษาต่อในหลักสูตรดังกล่าว โดยขอให้กระทรวงมหาดไทยพิจารณาส่งรายชื่อ พร้อมประวัติ และรูปถ่ายขนาด 2 นิ้ว ของบุคคลในสังกัดที่ปฏิบัติงานในโครงการพระราชดำริที่มีความประสงค์จะศึกษาต่อในระดับมหาบัณฑิตในหลักสูตรดังกล่าว ประจำปีการศึกษา 2567 ไปยังสำนักงานมูลนิธิชัยพัฒนา เพื่อจัดส่งให้คณะกรรมการคัดเลือกบุคคลเพื่อรับทุนการศึกษาพระราชทาน พิจารณาคัดเลือกต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวว่า เพื่อสนองพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่ทรง “สืบสาน รักษา และต่อยอด” พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร จึงขอให้ทุกส่วนราชการและหน่วยงานรัฐวิสาหกิจในสังกัดกระทรวงมหาดไทย รวมทั้งทุกจังหวัดประชาสัมพันธ์การคัดเลือกบุคคลเพื่อรับทุนการศึกษาพระราชทาน ในในหลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ ประจำปีการศึกษา 2567 ให้บุคลากรในสังกัดที่ปฏิบัติงานในโครงการพระราชดำริทราบ กรณีผู้ที่มีความประสงค์จะสมัครเข้ารับการคัดเลือกฯ จะต้องเป็นผู้ที่ปฏิบัติงานหรือรับผิดชอบเกี่ยวกับงานโครงการพระราชดำริ ไม่น้อยกว่า 2 ปี โดยสามารถพิจารณาจัดส่งรายชื่อพร้อมใบสมัครและเอกสารที่เกี่ยวข้อง ไปยังสำนักงานมูลนิธิชัยพัฒนา เลขที่ 2012 ซอยอรุณอมรินทร์ 36 ถนนอรุณอมรินทร์ แขวงบางยี่ขัน เขตบางพลัด กรุงเทพฯ 10700 ภายในวันที่ 10 พฤษภาคม 2567 ทั้งนี้ ผู้ที่ประสงค์จะเข้าสมัครเพื่อคัดเลือกสามารถตรวจสอบรายละเอียดเพิ่มเติมได้ตาม QR Code ท้ายหนังสือกระทรวงมหาดไทย ที่ 0211.9/ว 2629 ลงวันที่ 11 มีนาคม 2567 หรือ ตามลิงก์นี้ https://drive.google.com/drive/folders/1jYfukzqBmACSqK-xehGJ2ZxYfxRgFAL_
“หลักสูตรวิทยาศาสตรมหาบัณฑิต สาขาวิชาการพัฒนาภูมิสังคมอย่างยั่งยืน มหาวิทยาลัยแม่โจ้ เป็นหลักสูตรที่มุ่งเน้นการพัฒนาที่เป็นไปตามภูมิสังคม โดยท่าน ดร.สุเมธ ตันติเวชกุล ได้กล่าวถึงความสำคัญของหลักสูตรว่า “ถึงเวลาแล้วที่คนไทยจะได้รับรู้รับทราบเกี่ยวกับปรัชญา หลักการ และแนวทางของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ได้ทรงเมตตาแสงประทีปแห่งปัญญาให้กับพสกนิกรชาวไทยได้ดำรงชีวิตอยู่บนจุดหมายปลายทางของ “ประโยชน์สุข” เพราะจะทำให้ประเทศได้พัฒนาเจริญก้าวหน้าอย่างสอดคล้องกับ “ภูมิสังคม” ทำให้เรามีการพัฒนาอย่างยั่งยืน ไม่ต้องประสบกับระบบการพัฒนาแบบจุดพลุ สว่างไสวอยู่ชั่ววูบแล้วมามืด แล้วความวินาศก็ตามมา เพราะเราไม่ได้ยึดความ “พอเพียง” เป็นที่ตั้ง ดังที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงสั่งสอนเรา” โดยหลักสูตรได้ดำเนินการจัดการเรียนการสอนที่สนองหลักการพัฒนาดังกล่าว ซึ่งจะทำให้ผู้ที่เข้าศึกษาได้รับความรู้ ข้อเท็จจริงในหลักการพัฒนาตามแนวพระราชดำริฯ ที่สามารถไปปรับใช้ในการพัฒนาหน่วยงาน และชุมชนของตนเอง และนำองค์ความรู้ที่ได้ไปขยายผลต่อชุมชนและสังคมต่อไป” นายสุทธิพงษ์ฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80279