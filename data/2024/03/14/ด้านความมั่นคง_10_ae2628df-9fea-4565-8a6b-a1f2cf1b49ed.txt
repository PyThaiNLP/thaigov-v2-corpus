รัฐบาลไทย-ข่าวทำเนียบรัฐบาล-“กรมสมเด็จพระเทพฯ” #ทรงติดตามความก้าวหน้าโครงการอันเนื่องมาจากพระราชดำริ จ.ชลบุรี


วันพฤหัสบดีที่ 14 มีนาคม 2567
“กรมสมเด็จพระเทพฯ” #ทรงติดตามความก้าวหน้าโครงการอันเนื่องมาจากพระราชดำริ จ.ชลบุรี
...
เมื่อวันอังคารที่ 12 มีนาคม 2567 สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี #เสด็จพระราชดำเนินเป็นการส่วนพระองค์ ทอดพระเนตร #โครงการพัฒนาพื้นที่บริเวณรอบวัดญาณสังวรารามวรมหาวิหารอันเนื่องมาจากพระราชดำริ ต.ห้วยใหญ่ อ.บางละมุง จ.ชลบุรี
--
จากนั้น ทอดพระเนตรกิจกรรมการดำเนินงานด้านต่าง ๆ ของโครงการพัฒนาพื้นที่บริเวณรอบวัดญาณสังวรารามวรมหาวิหารฯ โดยเมื่อวันที่ 30 เมษายน 2525 พระบาทสมเด็จพระมหาภูมิพลอดุลยเดชมหาราช บรมนาถบพิตร รัชกาลที่ 9 พระราชทานพระราชดำริให้มีการพัฒนาที่ดินบริเวณติดต่อกับวัดญาณสังวรารามฯ เป็นแหล่งพัฒนาด้านการเกษตร เพื่อให้ราษฎรในพื้นที่สามารถประกอบอาชีพเกษตรกรรมได้ดียิ่งขึ้น ควบคู่ไปกับการอนุรักษ์ทรัพยากรป่าไม้ และสัตว์ป่า โดยสำนักงาน กปร. ได้ประสานหน่วยงานภาครัฐและภาคเอกชนร่วมดำเนินการสนองพระราชดำริ พร้อมทั้งขับเคลื่อนการพัฒนาให้ครอบคลุมในมิติด้านต่าง ๆ
--
ปัจจุบัน มีคณะกรรมการบริหารโครงการฯ รับผิดชอบในการกำหนดกรอบแนวทางการพัฒนา ซึ่งมีผู้ว่าราชการจังหวัดชลบุรี เป็นประธาน และมีคณะปฏิบัติงานในระดับพื้นที่ ซึ่งมีผู้อำนวยการศูนย์ฝึกและพัฒนาอาชีพเกษตรกรรมวัดญาณสังวรารามฯ สังกัดกรมการส่งเสริมการเรียนรู้ กระทรวงศึกษาธิการ เป็นประธาน ทั้งนี้ มีพื้นที่เป้าหมายในการดำเนินงานครอบคลุม 3 ตำบล 2 อำเภอ ได้แก่ ต.ห้วยใหญ่ อ.บางละมุง ต.นาจอมเทียน และ ต.พลูตาหลวง อ.สัตหีบ จ.ชลบุรี โดยมีการดำเนินงาน 5 ด้าน ประกอบด้วย ด้านการพัฒนา การเกษตรและส่งเสริมอาชีพ ด้านการอนุรักษ์และฟื้นฟูทรัพยากรธรรมชาติ ด้านการบริหารจัดการน้ำ ด้านการสาธารณสุขและผู้สูงอายุ และด้านการศาสนาและการศึกษา
--
ต่อมา เสด็จฯ #ไปยังแปลงสาธิตทดลองเกษตรธรรมชาติ เพื่อทอดพระเนตรกิจกรรมแปลงสาธิตฯ #ทรงเก็บผลแตงเทศ และประทับรถยนต์พระที่นั่งไปยังพระอุโบสถ วัดญาณสังวรารามวรมหาวิหาร #ทรงนมัสการสมเด็จพระพุทธญาณนเรศวร์ พระประธานในพระอุโบสถ จากนั้น ประทับรถยนต์พระที่นั่งไปยัง โรงพยาบาลสมเด็จพระสังฆราชญาณสังวรเพื่อผู้สูงอายุ จังหวัดชลบุรี ทอดพระเนตรการดำเนินงานกิจกรรมคลินิกกายภาพบำบัด กิจกรรมบำบัด และกิจกรรมการฟื้นฟูร่างกายด้วยวิธีธาราบำบัด โอกาสนี้ ทรงรับฟังรายงานผลการดำเนินงานของโรงพยาบาลวัดญาณสังวราราม
--
เวลาต่อมา ประทับรถยนต์พระที่นั่งไปยังศูนย์ฝึกและพัฒนาอาชีพเกษตรกรรมวัดญาณสังวรารามวรมหาวิหารอันเนื่องมาจากพระราชดำริ โอกาสนี้ฉายพระฉายาลักษณ์ร่วมกับหัวหน้าส่วนราชการ คณะกรรมการฯ และเจ้าหน้าที่ผู้ปฏิบัติงาน และทรงปลูกต้นกัลปพฤกษ์ จำนวน 1 ต้น
============================
ที่มา : สำนักงาน กปร.

ที่มา : https://www.thaigov.go.th/news/contents/details/80291