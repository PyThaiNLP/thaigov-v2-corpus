รัฐบาลไทย-ข่าวทำเนียบรัฐบาล-บริษัท ขนส่ง จำกัด เตือนประชาชนอย่าหลงเชื่อข่าว “ให้แท็กซี่เรียกเก็บค่าบริการ 50 บาท” ในสถานีขนส่งหมอชิต 2 ย้ำหากพบเห็นพฤติกรรมดังกล่าวจะลงโทษตามกฎหมายทันที


วันพฤหัสบดีที่ 14 มีนาคม 2567
บริษัท ขนส่ง จำกัด เตือนประชาชนอย่าหลงเชื่อข่าว “ให้แท็กซี่เรียกเก็บค่าบริการ 50 บาท” ในสถานีขนส่งหมอชิต 2 ย้ำหากพบเห็นพฤติกรรมดังกล่าวจะลงโทษตามกฎหมายทันที
....
นายสรพงศ์ ไพฑูรย์พงษ์ รองปลัดกระทรวงคมนาคม ในฐานะประธานกรรมการ บริษัท ขนส่ง จำกัด (บขส.) พร้อมด้วยนายอรรถวิท รักจำรูญ กรรมการฯ รักษาการแทนกรรมการผู้จัดการใหญ่ บขส. แถลงข่าวกรณีที่มีกลุ่มผู้ประกอบการรถแท็กซึ่จะเรียกเก็บค่าบริการ 50 บาท จากจุดให้บริการรถแท็กซี่ในสถานีขนส่งผู้โดยสารกรุงเทพ (จตุจักร) หรือหมอชิต 2 ว่า บขส. ขอเตือนประชาชนอย่าหลงเชื่อข่าวดังกล่าว และขอยืนยันไม่มีนโยบายให้รถแท็กซี่เรียกเก็บค่าบริการ 50 บาท ในพื้นที่สถานีขนส่งฯ หมอชิต 2 เด็ดขาด หากประชาชนพบการเรียกเก็บค่าบริการนอกเหนือจากราคาค่าโดยสาร สามารถแจ้งเจ้าหน้าที่ หรือ โทร.1584 กรมการขนส่งทางบก ได้ทันที เพื่อดำเนินการตามกฎหมายอย่างเด็ดขาดต่อไป
นายสรพงศ์ กล่าวด้วยว่า ที่ผ่านมา บขส. ได้ดำเนินการตามนโยบายของนายสุรพงษ์ ปิยะโชติ รัฐมนตรีช่วยว่าการกระทรวงคมนาคม ในการพัฒนาและปรับปรุงสถานีขนส่งฯ หมอชิต 2 โดย ได้มีการปิดพื้นที่ขาเข้า มารวมกับพื้นที่ขาออก ทำให้ปัจจุบันสามารถแก้ปัญหากลุ่มมิจฉาชีพที่เข้ามาฉวยโอกาสได้อย่างเด็ดขาด รวมทั้ง ได้ร่วมมือ องค์การขนส่งมวลชนกรุงเทพ (ขสมก.) จัดรถโดยสาร จำนวน 14 เส้นทาง มารับส่งผู้โดยสารที่ป้ายรถเมล์ หน้าเสาธงสถานีขนส่งฯ หมอชิต 2 ตลอดทั้งวัน เพื่ออำนวยความสะดวกประชาชน ให้สามารถเดินทางต่อได้อย่างไร้รอยต่อด้วย

ที่มา : https://www.thaigov.go.th/news/contents/details/80302