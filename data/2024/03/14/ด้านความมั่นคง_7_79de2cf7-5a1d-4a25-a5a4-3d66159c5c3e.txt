รัฐบาลไทย-ข่าวทำเนียบรัฐบาล-ฝ่ายปกครองขอนแก่นบูรณาการร่วมกับฝ่ายความมั่นคง จับกุมร้านค้าลักลอบจำหน่ายน้ำกระท่อม พร้อมของกลางน้ำกระท่อมบรรจุขวดจำนวนมาก และพบเยาวชนตั้งกลุ่มมั่วสุมบริเวณร้านค้า


วันพุธที่ 13 มีนาคม 2567
13/03/2567
พิมพ์
ฝ่ายปกครองขอนแก่นบูรณาการร่วมกับฝ่ายความมั่นคง จับกุมร้านค้าลักลอบจำหน่ายน้ำกระท่อม พร้อมของกลางน้ำกระท่อมบรรจุขวดจำนวนมาก และพบเยาวชนตั้งกลุ่มมั่วสุมบริเวณร้านค้า
ฝ่ายปกครองขอนแก่นบูรณาการร่วมกับฝ่ายความมั่นคง จับกุมร้านค้าลักลอบจำหน่ายน้ำกระท่อม พร้อมของกลางน้ำกระท่อมบรรจุขวดจำนวนมาก และพบเยาวชนตั้งกลุ่มมั่วสุมบริเวณร้านค้า ย้ำ ขอนแก่นมุ่งมั่นเดินหน้าปราบปรามยาเสพติดและสิ่งผิดกฎหมายให้หมดไปจากสังคมไทย
วันนี้ (13 มี.ค. 67) นายไกรสร กองฉลาด ผู้ว่าราชการจังหวัดขอนแก่น เปิดเผยว่า เมื่อเวลา 01.30 น. ของวันนี้ ตนได้มอบหมายให้นายชินกร แก่นคง นายอำเภอเมืองขอนแก่นลงพื้นที่อำนวยการสั่งการให้ฝ่ายความมั่นคงอำเภอเมืองขอนแก่น บูรณาการร่วมกับผู้ช่วยป้องกันจังหวัดขอนแก่น เจ้าหน้าที่ตำรวจ สถานีตำรวจภูธรบ้านเป็ด เจ้าหน้าที่เทศบาลตำบลบ้านเป็ด และสรรพสามิตพื้นที่ขอนแก่น เข้าตรวจสอบและจับกุมร้านค้าลักลอบจำหน่ายน้ำกระท่อม บริเวณตำบลบ้านเป็ด อำเภอเมืองขอนแก่น พบผู้ดูแลร้าน 1 ราย พร้อมของกลางน้ำกระท่อม 31 ขวด อีกทั้งพบเยาวชนตั้งกลุ่มมั่วสุมบริเวณร้านค้า 20 ราย
นายไกรสร กองฉลาด ผู้ว่าราชการจังหวัดขอนแก่น กล่าวว่า จากการลงพื้นที่และตรวจสอบร้านค้าดังกล่าว ทราบชื่อร้าน "โรงท่อมขอนแก่น" (กระทำความผิดซ้ำ) ณ อาคารพาณิชย์ หมู่ที่ 23 บ้านคำไฮ ตำบลบ้านเป็ด อำเภอเมืองขอนแก่น และพบผู้แสดงตัวเป็นผู้ดูแลร้านคือ นายณัฐพล อายุ 18 ปี พร้อมของกลางน้ำกระท่อมบรรจุขวดขนาด 1.5 ลิตร คละรสชาติ จำนวน 31 ขวด เบื้องต้นเจ้าหน้าที่ตั้งข้อกล่าวหา "จำหน่ายอาหารที่มีพืชกระท่อมเป็นส่วนผสมโดยไม่ได้รับอนุญาต" ตามพระราชบัญญัติอาหาร พ.ศ. 2522 มาตรา 6 (8) มาตรา 50 และ "ขายอาหารที่มีใบกระท่อมเป็นวัตถุดิบหรือส่วนประกอบแก่บุคคลซึ่งมีอายุต่ำกว่าสิบแปดปี " ตาม พระราชบัญญัติพืชกระท่อม พ.ศ. 2565 มาตรา 24 (1) โดยเจ้าหน้าที่ได้ตรวจยึดน้ำกระท่อมส่งพนักงานสอบสวน สภ.บ้านเป็ด เพื่อส่งพิสูจน์แยกสาร หากพบสารผิดกฎหมาย พนักงานสอบสวนจะได้ตั้งข้อกล่าวหาเพิ่มเติม และดำเนินการตามกฎหมายต่อไป
“นอกจากนี้ บริเวณร้านค้าดังกล่าวพบเยาวชนเข้าใช้บริการในลักษณะตั้งกลุ่มมั่วสุมกัน จำนวน 20 ราย เจ้าหน้าที่จึงนำตัวไปสถานีตำรวจภูธรบ้านเป็ด เพื่อตรวจหาสารเสพติดในร่างกาย ผลปรากฏว่าไม่พบสารเสพติด จึงได้จัดทำประวัติ และบันทึกว่ากล่าวตักเตือน ไม่ให้มั่วสุมกันในลักษณะเดียวกันนี้อีก ทั้งนี้ เจ้าหน้าที่ได้แจ้งให้ผู้ปกครองมารับทราบ พร้อมนำตัวกลับที่พักอาศัย” นายไกรสรฯ กล่าวเพิ่มเติม
นายไกรสร กองฉลาด ผู้ว่าราชการจังหวัดขอนแก่น กล่าวในช่วงท้ายว่า จังหวัดขอนแก่นมุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล และป้องกันและแก้ไขปัญหายาเสพติดอย่างต่อเนื่อง เพื่อกวาดล้างสิ่งผิดกฎหมายทุกรูปแบบ อันจะทำให้สังคมมีความสงบเรียบร้อย เกิดสวัสดิภาพต่อพี่น้องประชาชน มีความปลอดภัยในชีวิตและทรัพย์สิน ชุมชนน่าอยู่ ประชาชนและนักท่องเที่ยวไม่ต้องหวาดระแวงกับภัยอันตราย สามารถใช้ชีวิตได้อย่างเป็นปกติสุข เน้นย้ำ ประชาสัมพันธ์พี่น้องประชาชนหรือผู้ปกครอง ดูแลเอาใจใส่บุตรหลานอย่างใกล้ชิด เพื่อป้องกันไม่ให้เด็กและเยาวชนไปยุ่งเกี่ยวกับยาเสพติดและอบายมุข ทั้งนี้ ขอความร่วมมือพี่น้องประชาชนหากมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือมีเหตุสร้างความเดือดร้อนรำคาญ สามารถแจ้งข้อมูลและร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง หรือเว็บไซต์ damrongdhama.dopa.go.th หรือแอปพลิเคชั่น "Dopa Help" ทั้งระบบ Android และ iOS
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80282