รัฐบาลไทย-ข่าวทำเนียบรัฐบาล-เลขานุการ มท.1 เข้าสักการะอนุสาวรีย์ครูลำยอง วิศุภกาญจน์ ครูโรงเรียนสุราษฎร์ธานีผู้สละชีพปกป้องอธิปไตยในสงครามมหาเอเชียบูรพา เผย มท.1 มีนโยบายชัดส่งเสริมการเรียนประวัติศาสตร์


วันพฤหัสบดีที่ 14 มีนาคม 2567
14/03/2567
พิมพ์
เลขานุการ มท.1 เข้าสักการะอนุสาวรีย์ครูลำยอง วิศุภกาญจน์ ครูโรงเรียนสุราษฎร์ธานีผู้สละชีพปกป้องอธิปไตยในสงครามมหาเอเชียบูรพา เผย มท.1 มีนโยบายชัดส่งเสริมการเรียนประวัติศาสตร์
เลขานุการ มท.1 เข้าสักการะอนุสาวรีย์ครูลำยอง วิศุภกาญจน์ ครูโรงเรียนสุราษฎร์ธานีผู้สละชีพปกป้องอธิปไตยในสงครามมหาเอเชียบูรพา เผย มท.1 มีนโยบายชัดส่งเสริมการเรียนประวัติศาสตร์ ปลูกฝังเยาวชน คนไทยภาคภูมิใจในชาติ
วันนี้ (14 มี.ค. 67) เวลา 09.00 น. ที่โรงเรียนสุราษฎร์ธานี อำเภอเมืองสุราษฎร์ธานี นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย เดินทางเข้าสักการะอนุสาวรีย์ครูลำยอง วิศุภกาญจน์ ครูโรงเรียนประจำจังหวัดสุราษฎร์ธานี ผู้นำคณะลูกเสือเข้าสู้รบกับทหารญี่ปุ่นในสงครามมหาเอเชียบูรพากระทั่งเสียชีวิตในสมรภูมิ เมื่อวันที่ 8 ธันวาคม 2484 ซึ่งโรงเรียนสุราษฎร์ธานี ได้ร่วมกับภาคีเครือข่าย กำหนดให้วันที่ 8 ธันวาคมของทุกปี เป็น "วันวิญญาณ" และร่วมกันสร้างอนุสาวรีย์ครูลำยอง วิศุภกาญจน์ ประดิษฐานไว้บริเวณหน้าอาคาร 100 ปีครูลำยอง วิศุภกาญจน์ เพื่อรำลึกถึงวีรกรรมอันกล้าหาญของคุณครูลำยอง วิศุภกาญจน์ และลูกเสือโรงเรียนสุราษฎร์ธานี ที่สละชีพในสงครามมหาเอเชียบูรพา ด้วยจิตวิญญาณของความเป็นคนไทย และความจงรักภักดีต่อสถาบันพระมหากษัตริย์
นางสาวไตรศุลี กล่าวว่า ขอสดุดีวีรกรรมอันกล้าหาญของครูลำยอง วิศุภกาญจน์ และกองลูกเสือโรงเรียนสุราษฎร์ธานี ที่ได้สู้รบเพื่อปกป้องอธิปไตยของชาติ กระทั่งเสียชีวิตในสมรภูมิ และขอชื่นชมโรงเรียนสุราษฎร์ธานี ที่ได้กำหนดให้วันที่ 8 ธันวาคม เป็นวันรำลึกนึกถึงวีรกรรมอันกล้าหาญของท่าน คือ "วันวิญญาณ" อันเป็นการส่งเสริมให้นักเรียน เด็ก เยาวชน และพี่น้องประชาชนชาวจังหวัดสุราษฎร์ธานี ได้ภาคภูมิใจในความเป็นชาติไทย ภาคภูมิใจในวีรกรรมของบรรพชน วีรกรรมของครูของชาวสุราษฎร์ธานีที่แม้เวลาจะผ่านไป 82 ปี แต่ท่านก็ยังเป็นครูที่สอนให้พวกเราได้มีความรัก ความหวงแหนผืนแผ่นดินไทย
ทั้งนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย มีนโยบายที่ชัดเจนในการส่งเสริมให้นักเรียน เด็ก และเยาวชน ได้รับการบ่มเพาะจริยธรรม มีจิตสำนึกรักชาติ มีความภาคภูมิใจในความเป็นชาติไทย มีความจงรักภักดีต่อสถาบันสำคัญของชาติ จึงได้มอบแนวทางให้กับกระทรวงในกำกับดูแลทั้ง 4 กระทรวง คือกระทรวงมหาดไทย กระทรวงศึกษาธิการ กระทรวงแรงงาน และกระทรวงการอุดมศึกษา วิทยาศาสตร์ วิจัย และนวัตกรรม สร้างบุคลากรที่มีคุณภาพและเป็นคนดีของสังคม ให้ความสำคัญกับการการสอนวิชาประวัติศาสตร์ จริยธรรม และหน้าที่พลเมือง ด้วยความปลื้มใจ ภูมิใจที่ประเทศเรามีประวัติศาสตร์ เรารู้รากเหง้า ทำให้เยาวชนได้รับข้อมูลที่ถูกต้อง ที่ทำให้เขามีความภาคภูมิใจในความเป็นคนไทย

ที่มา : https://www.thaigov.go.th/news/contents/details/80306