รัฐบาลไทย-ข่าวทำเนียบรัฐบาล-สธ. รับสมัครนักการสาธารณสุขดีเด่น ปี 2567 เข้ารับพระราชทาน “รางวัลชัยนาทนเรนทร”


วันพฤหัสบดีที่ 14 มีนาคม 2567
สธ. รับสมัครนักการสาธารณสุขดีเด่น ปี 2567 เข้ารับพระราชทาน “รางวัลชัยนาทนเรนทร”
กระทรวงสาธารณสุข ร่วมกับ มูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร เปิดรับสมัครบุคลากรที่ทำคุณประโยชน์ด้านการแพทย์และสาธารณสุข เพื่อคัดเลือกนักการสาธารณสุขที่มีผลงานดีเด่นระดับประเทศ เข้ารับพระราชทาน “รางวัลชัยนาทนเรนทร
กระทรวงสาธารณสุข ร่วมกับ มูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร เปิดรับสมัครบุคลากรที่ทำคุณประโยชน์ด้านการแพทย์และสาธารณสุข เพื่อคัดเลือกนักการสาธารณสุขที่มีผลงานดีเด่นระดับประเทศ เข้ารับพระราชทาน “รางวัลชัยนาทนเรนทร” ประจำปี 2567 สมัครได้ตั้งแต่วันนี้ ถึงวันที่ 30 เมษายน 2567
นพ.โอภาส การย์กวินพงศ์ ปลัดกระทรวงสาธารณสุข กล่าวว่า กระทรวงสาธารณสุข ร่วมกับมูลนิธิสมเด็จพระเจ้าบรมวงศ์เธอ กรมพระยาชัยนาทนเรนทร และมหาวิทยาลัยนเรศวร เปิดรับสมัครบุคลากรที่ทำคุณประโยชน์ด้านการแพทย์และสาธารณสุข จากทั้งภาครัฐ ภาคเอกชน และภาคประชาชน เพื่อคัดเลือกผู้ที่มีผลงานดีเด่นระดับประเทศ  5 ประเภท ได้แก่ ประเภทบริหาร, ประเภทบริการ, ประเภทวิชาการ, ประเภทผู้นำชุมชน และประเภทประชาชน เป็นนักการสาธารณสุขดีเด่น ประจำปี 2567 ซึ่งจะได้เข้าเฝ้าฯ รับพระราชทาน “รางวัลชัยนาทนเรนทร” จาก พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว โดยเกณฑ์การคัดเลือก จะพิจารณาจากประวัติ    การทำงานด้านสาธารณสุขทั้งในเชิงบริหาร บริการ หรือวิชาการ อย่างทุ่มเทและเสียสละเป็นเวลาต่อเนื่องกัน อย่างน้อย 5 ปี และการทำงานนั้นส่งผลต่อการพัฒนางานด้านการส่งเสริมสุขภาพ ป้องกันโรค ก่อให้เกิดการสาธารณสุขที่ดี ส่งผลต่อ การมีคุณภาพที่ดีขึ้นของประชาชนในระดับชาติ ซึ่งผู้ที่สนใจสามารถดูรายละเอียดและดาวน์โหลดใบสมัครเข้ารับการคัดเลือกได้ที่ เว็บไซต์กองตรวจราชการ https://inspection.moph.go.th/index.php ตั้งแต่บัดนี้เป็นต้นไป จนถึงวันที่ 30 เมษายน 2567 นี้
นพ.โอภาส กล่าวต่อว่า “รางวัลชัยนาทนเรนทร” เป็นรางวัลที่จัดขึ้นเพื่อเป็นการสร้างขวัญกำลังใจ และยกย่องเชิดชูเกียรติผู้ที่อุทิศตนทำคุณประโยชน์ด้านการแพทย์และสาธารณสุข ให้เป็นแบบอย่างแก่นักการสาธารณสุขทั่วไป  ได้เจริญรอยตาม โดยนักการสาธารณสุขดีเด่นรางวัลชัยนาทนเรนทร ประจำปี 2566 ได้เข้าเฝ้าทูลละอองธุลีพระบาท พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี เพื่อรับพระราชทานรางวัล ณ พระที่นั่งอัมพรสถาน พระราชวังดุสิต เมื่อวันที่ 9 มกราคม 2567 ที่ผ่านมา ประกอบด้วย นายแพทย์วรวิทย์ ตันติวัฒนทรัพย์ นักการสาธารณสุขดีเด่น ประเภทบริการ เป็นแพทย์ชนบทดีเด่น ที่มีผลงานบริการรักษาพยาบาลแก่ผู้ป่วย ผู้ยากไร้ คนไร้สัญชาติ โดยไม่เลือกปฏิบัติ และพัฒนาบริการสาธารณสุขในพื้นที่อย่างบูรณาการและยั่งยืน, ศาสตราจารย์เกียรติคุณ นายแพทย์สมหวัง ด่านชัยวิจิตร นักการสาธารณสุขดีเด่น ประเภทวิชาการ เป็นอาจารย์แพทย์ผู้วางรากฐานงานป้องกันและควบคุมการติดเชื้อในโรงพยาบาล จนเป็นที่ยอมรับในระดับสากล, นายสุรพล เธียรสูตร นักการสาธารณสุขดีเด่น ประเภทผู้นำชุมชน เป็นผู้สร้างผลงานด้านสาธารณสุขและสิ่งแวดล้อมอันเป็นประโยชน์ต่อประชาชนทุกกลุ่มวัย และ นางวันทิตย์ ชอบจิตต์ นักการสาธารณสุขดีเด่น ประเภทประชาชน เป็นอาสาสมัครสาธารณสุข และอาสาสมัครพัฒนาสังคมและความมั่นคง ของมนุษย์ ผู้ริเริ่มจัดตั้งศูนย์สุขภาพจิตในชุมชน ให้การดูแลช่วยเหลือผู้ป่วยและผู้ได้รับผลกระทบจากจิตเวชและยาเสพติด
********************************************** 14 มีนาคม 2567

ที่มา : https://www.thaigov.go.th/news/contents/details/80305