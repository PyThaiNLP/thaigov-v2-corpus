รัฐบาลไทย-ข่าวทำเนียบรัฐบาล-​ที่ประชุม ครม. มีมติเห็นชอบร่างบันทึกการประชุมคณะกรรมการร่วมไทย-ลาว เพื่อดูแลการดำเนินกิจกรรมต่างๆ ตามแม่น้ำโขงและแม่น้ำเหือง ครั้งที่ 4


วันอังคารที่ 26 มีนาคม 2567
26/03/2567
พิมพ์
​ที่ประชุม ครม. มีมติเห็นชอบร่างบันทึกการประชุมคณะกรรมการร่วมไทย-ลาว เพื่อดูแลการดำเนินกิจกรรมต่างๆ ตามแม่น้ำโขงและแม่น้ำเหือง ครั้งที่ 4
​ที่ประชุม ครม. มีมติเห็นชอบร่างบันทึกการประชุมคณะกรรมการร่วมไทย-ลาว เพื่อดูแลการดำเนินกิจกรรมต่างๆ ตามแม่น้ำโขงและแม่น้ำเหือง ครั้งที่ 4
วันนี้ (26 มีนาคม 2567) นายชัย วัชรงค์ โฆษกประจำสำนักนายกรัฐมนตรี เผยว่า ที่ประชุมคณะรัฐมนตรีมีมติเห็นชอบร่างบันทึกการประชุมคณะกรรมการร่วมไทย-ลาว เพื่อดูแลการดำเนินกิจกรรมต่างๆ ตามแม่น้ำโขงและแม่น้ำเหือง ครั้งที่ 4 ตามที่กระทรวงมหาดไทย เสนอ
โฆษกประจำสำนักนายกรัฐมนตรี กล่าวว่า คกก. ร่วมไทย-ลาวฯ ถูกจัดตั้งขึ้นในปี 2547 เพื่อเป็นกลไกสำหรับการปรึกษาหารือและแลกเปลี่ยนข้อมูลข่าวสารเกี่ยวกับการดำเนินกิจกรรมต่างๆ ตามแม่น้ำโขงและแม่น้ำเหืองระหว่างไทย และ สปป. ลาว ตลอดจนกำหนดวิธีการทางเทคนิคที่จำเป็นเพื่อป้องกันตลิ่งและฝั่ง รวมถึงเพื่อรักษาระบบนิเวศวิทยาตามแม่น้ำโขงและแม่น้ำเหือง
โดยสาระสำคัญเกี่ยวกับประเด็นที่ทั้งสองฝ่ายจะตกลงร่วมกัน เช่น
1. การรับรองการปรับปรุงแก้ไขข้อกำหนดมาตรฐานด้านเทคนิคการก่อสร้างเขื่อนป้องกันตลิ่งริมแม่น้ำโขงและแม่น้ำเหือง และข้อกำหนดทางด้านเทคนิคเกี่ยวกับการดูดทรายตามแม่น้ำโขงและแม่น้ำเหืองที่มีอยู่เดิม
2. ประเด็นอื่นๆ เช่น (1) การรับทราบผลการตรวจสอบพื้นที่ร่วมกัน โดยเป็นการตรวจสอบความเรียบร้อยของพื้นที่ฝ่ายไทยและ สปป. ลาว บริเวณริมแม่น้ำโขงและแม่น้ำเหือง (2) การรับรองแผนการตรวจสอบพื้นที่ รวม 18 บริเวณ ซึ่งเป็นบริเวณก่อสร้างเขื่อนป้องกันตลิ่งและบริเวณทรายดูด โดยในพื้นที่ของฝั่งไทยครอบคลุมพื้นที่ จังหวัดหนองคาย เชียงราย เลย และอำนาจเจริญ (3) ไทยจะเป็นเจ้าภาพจัดการประชุมคกก. ร่วมไทย-ลาวฯ ครั้งที่ 5 ต่อไป
ทั้งนี้ ขอให้ทั้งสองฝ่ายร่วมกันปฏิบัติตามเพื่อให้เกิดผลตามที่ตกลงร่วมกันโดยเร็ว

ที่มา : https://www.thaigov.go.th/news/contents/details/80884