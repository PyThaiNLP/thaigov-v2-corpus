รัฐบาลไทย-ข่าวทำเนียบรัฐบาล-กระทรวงคมนาคมจัดสัมมนาถ่ายทอดเทคโนโลยีระบบเครือข่าย “Intelligent Network for Smart Transport” ณ จังหวัดเชียงราย เพื่อขับเคลื่อนระบบคมนาคมขนส่งเข้าสู่ยุคการคมนาคมขนส่งแบบอัตโนมัติ


วันอังคารที่ 26 มีนาคม 2567
กระทรวงคมนาคมจัดสัมมนาถ่ายทอดเทคโนโลยีระบบเครือข่าย “Intelligent Network for Smart Transport” ณ จังหวัดเชียงราย เพื่อขับเคลื่อนระบบคมนาคมขนส่งเข้าสู่ยุคการคมนาคมขนส่งแบบอัตโนมัติ
...
นายชยธรรม์ พรหมศร ปลัดกระทรวงคมนาคม ได้มอบหมายให้ นายวิทยา ยาม่วง รองปลัด กระทรวงคมนาคม เป็นประธานในการสัมมนาถ่ายทอดเทคโนโลยีระบบเครือข่าย “Intelligent Network for Smart Transport” (Focus Group ภาคเหนือ) ณ จังหวัดเชียงราย เมื่อวันที่ 25 มีนาคม 2567 โดยมี ดร.ธนิต วงศ์ปิยนันทกุล ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงคมนาคมกล่าวรายงาน ในโอกาสนี้ นายวิวัฒน์ชัย โหตระไวศยะ ผู้ช่วยรัฐมนตรีประจำกระทรวงคมนาคม ได้เข้าร่วมสังเกตการณ์และให้มุมมองแนวทางการนำเทคโนโลยีดิจิทัลมาใช้ในการขับเคลื่อนการดำเนินงานของกระทรวงคมนาคม เพื่อช่วยพลิกโฉมการพัฒนาระบบคมนาคมขนส่งให้สามารถสนับสนุนยกระดับและเพิ่มคุณภาพการให้บริการแก่ประชาชน รวมถึงได้เน้นย้ำถึงความสำคัญของการเตรียมความพร้อมและการปรับตัวของบุคลากรทุกระดับให้เท่าทันต่อยุคดิจิทัล
ทั้งนี้ นายวิทยา ยาม่วง ได้เน้นย้ำให้หน่วยงานในสังกัดกระทรวงคมนาคมตระหนักถึงความสำคัญในการพัฒนาโครงสร้างพื้นฐานและสิ่งอำนวยความสะดวกด้านคมนาคมขนส่ง ซึ่งเป็นรากฐานสำคัญในการพัฒนาประเทศในมิติต่าง ๆ และเป็นส่วนสำคัญในการส่งเสริมให้เกิดมูลค่าเพิ่มทางเศรษฐกิจของประเทศ
โดยการสัมมนาดังกล่าว เป็นการดำเนินงานเพื่อขับเคลื่อนระบบคมนาคมขนส่งเข้าสู่ยุคการคมนาคมขนส่งแบบอัตโนมัติ ภายใต้แผนพัฒนาด้านดิจิทัลของกระทรวงคมนาคม (พ.ศ. 2566 - 2570) ด้วยการเพิ่มศักยภาพการพัฒนาด้านดิจิทัลในใน 4 ด้าน ประกอบด้วย 1) ด้านข้อมูล 2) ด้านโครงสร้างพื้นฐาน 3) ด้านระบบงานดิจิทัล และ 4) ด้านการพัฒนาบุคลากร ซึ่งการสัมมนาฯ จัดขึ้น จำนวน 3 ครั้ง ใน 3 ภาค ประกอบด้วย ภาคตะวันออกเฉียงเหนือ (จังหวัดนครราชสีมา) ภาคตะวันออก (จังหวัดชลบุรี) และภาคเหนือ (จังหวัดเชียงราย) มีวัตถุประสงค์เพื่อสร้างการรับรู้ต่อนโยบายดิจิทัลและทิศทางการพัฒนาเทคโนโลยีระบบเครือข่ายของกระทรวงคมนาคม รวมถึงสร้างความตระหนักรู้ต่อการปฏิบัติงานตามกรอบของกฎหมาย ด้านดิจิทัลให้กับบุคลากรของหน่วยงานในส่วนภูมิภาค และเพื่อสร้างความร่วมมือในการขับเคลื่อนงานด้านดิจิทัลระหว่างหน่วยงานส่วนกลางและส่วนภูมิภาค โดยมีผู้บริหารและบุคลากรจากหน่วยงานในสังกัดกระทรวงคมนาคม ทั้งในส่วนกลางและส่วนภูมิภาคเข้าร่วมการสัมมนา จำนวนกว่า 300 คน ซึ่งข้อเสนอแนะ ความคิดเห็น และความคาดหวังที่ได้รับจากการสัมมนาฯ ศูนย์เทคโนโลยีสารสนเทศและการสื่อสารจะนำมาใช้เป็นข้อมูลนำเข้าในการพัฒนาการให้บริการและเพิ่มประสิทธิภาพของระบบเครือข่ายและการพัฒนางานด้านดิจิทัลของกระทรวงคมนาคมต่อไป

ที่มา : https://www.thaigov.go.th/news/contents/details/80868