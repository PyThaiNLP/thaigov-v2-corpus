รัฐบาลไทย-ข่าวทำเนียบรัฐบาล-ผู้ว่าฯ แพร่ สั่งการฝ่ายปกครองจังหวัด สนธิกำลังเจ้าหน้าที่ป่าไม้และตำรวจ บุกจับกุมผู้กระทำผิดเกี่ยวกับทรัพยากรป่าไม้ในพื้นที่อำเภอร้องกวาง พร้อมของกลางมูลค่ารวมเกือบ 2 ล้านบาท


วันอังคารที่ 26 มีนาคม 2567
26/03/2567
พิมพ์
ผู้ว่าฯ แพร่ สั่งการฝ่ายปกครองจังหวัด สนธิกำลังเจ้าหน้าที่ป่าไม้และตำรวจ บุกจับกุมผู้กระทำผิดเกี่ยวกับทรัพยากรป่าไม้ในพื้นที่อำเภอร้องกวาง พร้อมของกลางมูลค่ารวมเกือบ 2 ล้านบาท
ผู้ว่าฯ จังหวัดแพร่ สั่งการฝ่ายปกครองจังหวัด สนธิกำลังเจ้าหน้าที่ป่าไม้และตำรวจ บุกจับกุมผู้กระทำผิดเกี่ยวกับทรัพยากรป่าไม้ในพื้นที่อำเภอร้องกวาง พร้อมของกลางมูลค่ารวมเกือบ 2 ล้านบาท กำชับเจ้าหน้าที่ทุกภาคส่วนลงพื้นที่ตรวจสอบอย่างต่อเนื่อง
ผู้ว่าฯ จังหวัดแพร่ สั่งการฝ่ายปกครองจังหวัด สนธิกำลังเจ้าหน้าที่ป่าไม้และตำรวจ บุกจับกุมผู้กระทำผิดเกี่ยวกับทรัพยากรป่าไม้ในพื้นที่อำเภอร้องกวาง พร้อมของกลางมูลค่ารวมเกือบ 2 ล้านบาท กำชับเจ้าหน้าที่ทุกภาคส่วนลงพื้นที่ตรวจสอบอย่างต่อเนื่อง หากพบการฝ่าฝืนกฎหมายให้ดำเนินการโดยเด็ดขาด
เมื่อวันที่ 25 มี.ค. 67 นายชุติเดช มีจันทร์ ผู้ว่าราชการจังหวัดแพร่ เปิดเผยว่า จังหวัดแพร่ได้ดำเนินการจัดระเบียบสังคมและปราบปรามผู้มีอิทธิพลตามนโยบายของกระทรวงมหาดไทย โดยล่าสุดตนได้มอบหมายให้ นายสมชาย อำพันกาญจน์ ปลัดจังหวัดแพร่ นายสมเกียรติ อาจสังข์ นายอำเภอร้องกวาง สั่งการ นายศฤงคาร กันทะวัง ป้องกันจังหวัดแพร่ และนายยรรยง อันทินทา ปลัดอำเภอฝ่ายความมั่นคง บูรณาการกำลังร่วมกับสมาชิกกองอาสารักษาดินแดน เจ้าหน้าที่สำนักจัดการทรัพยากรป่าไม้ที่ 3 สาขาแพร่ เจ้าหน้าที่หน่วยป้องกันรักษาป่าที่ นน.13 (น้ำสา) เจ้าหน้าที่หน่วยป้องกันรักษาป่าที่ พร.5 (ห้วยแก๊ต) ตลอดจนถึง เจ้าหน้าที่ตำรวจทางหลวง 6 กองกำกับการ 5 เจ้าหน้าที่ตำรวจ สภ.ไผ่โทน เจ้าหน้าที่สำนักการข่าว กอ.รมน. เจ้าหน้าที่ตำรวจ ร้อย ตชด.323กก.ตชด.32 (พะเยา) และเจ้าหน้าที่ตำรวจ ศปทส.ภาค 5 ร่วมกันทำการตรวจสอบและปราบปรามการกระทำผิดกฎหมายกลุ่มคดีความผิดเกี่ยวกับทรัพยากรป่าไม้ ในพื้นที่อำเภอร้องกวาง จังหวัดแพร่
“จากการลงตรวจสอบผู้กระทำผิดกฎหมายกลุ่มคดีความผิดเกี่ยวกับทรัพยากรป่าไม้ในพื้นที่ดังกล่าว เจ้าหน้าที่ได้เข้าจับกุมผู้ต้องหา 1 ราย และตรวจยึดของกลาง จำนวน 3 คดี มีรายละเอียด ดังนี้ คดีที่ 1 ณ ท้องที่บ้านห้วยแก็ต หมู่ที่ 2 ตำบลห้วยโรง อำเภอร้องกวาง โดยเจ้าหน้าที่สามารถยึดของกลางได้ ประกอบด้วย ไม้กระยาเลยแปรรูป (ไม้ชิงชัน) จำนวน 27 แผ่น/เหลี่ยม ปริมาตร 3 ลบ.ม. คิดเป็นค่าเสียหายของรัฐเป็นจำนวนเงิน 900,000 บาท และรถบรรทุก 6 ล้อ สีขาว ยี่ห้อ MITSUBISHI จำนวน 1 คัน คดีที่ 2 ณ ท้องที่หมู่ที่ 8 ตำบลไผ่โทน อำเภอร้องกวาง สามารถตรวจยึดของกลางได้ ประกอบด้วย ไม้กระยาเลยแปรรูป (ไม้ประดู่) จำนวน 19 แผ่น/เหลี่ยม ปริมาตร 1.85 ลบ.ม. คิดเป็นค่าเสียหายของรัฐเป็นจำนวนเงิน 555,000 บาท และคดีที่ 3 ณ ท้องที่บ้านห้วยเอียด หมู่ที่ 7 ตำบลไผ่โทน อำเภอร้องกวาง สามารถตรวจยึดของกลางได้ ประกอบด้วย ไม้กระยาเลยแปรรูป (ไม้ชิงชัน) จำนวน 21 แผ่น/เหลี่ยม ปริมาตร 0.90 ลบ.ม. คิดเป็นค่าเสียหายของรัฐเป็นจำนวนเงิน 270,000 บาท และ ไม้กระยาเลย (ไม้ประดู่) แปรรูป จำนวน 2 แผ่น/เหลี่ยม ปริมาตร 0.22 ลบ.ม.คิดเป็นค่าเสียหายของรัฐเป็นจำนวนเงิน 15,400 บาท โดยเจ้าหน้าที่ได้นำไม้ของกลางที่ตรวจยึดได้ มอบหมายให้กับหน่วยป้องกันรักษาป่าที่ พร.5 (ห้วยแก๊ต) ไปเก็บรักษาตามระเบียบ และส่งตัวผู้ต้องหาให้กับพนักงานสอบสวน สถานีตำรวจภูธรไผ่โทน เพื่อดำเนินคดีตามกฎหมายต่อไป” นายชุติเดชฯ กล่าว
นายชุติเดช มีจันทร์ ผู้ว่าราชการจังหวัดแพร่ กล่าวในช่วงท้ายว่า การปฏิบัติการดังกล่าวนับเป็นการยกระดับการจัดระเบียบสังคมและปราบปรามผู้มีอิทธิพลของจังหวัดแพร่ ตามนโยบายจัดระเบียบสังคมและปราบปรามผู้มีอิทธิพลของกระทรวงมหาดไทย ได้เน้นย้ำให้ทุกจังหวัดทั่วประเทศ มุ่งมั่นในการกวาดล้างสิ่งผิดกฎหมายที่ก่อให้เกิดความไม่สงบในบ้านเมืองตามพันธกิจของกระทรวงมหาดไทยในการ “บำบัดทุกข์ บำรุงสุข” ให้กับพี่น้องประชาชน ซึ่งตนได้กำชับเจ้าหน้าที่ทุกภาคส่วนที่เกี่ยวข้อง ลงพื้นที่ตรวจสอบการกระทำความผิด การลักลอบตัดไม้ทำลายป่าอย่างต่อเนื่อง ให้ขยายผลตรวจสอบการกระทำผิดในลักษณะดังกล่าวทั่วทุกพื้นที่ของจังหวัด หากพบการกระทำความผิดก็ให้ดำเนินการตามขั้นตอนของกฎหมายอย่างเด็ดขาดเพื่อช่วยกันรักษาทรัพยากรป่าไม้ที่สำคัญให้กับจังหวัดแพร่และประเทศชาติของเรา และขอความร่วมมือไปยังพี่น้องประชาชนทุกคน หากพบเห็นเบาะแสการลักลอบตัดไม้ทำลายป่า การล่าสัตว์ รวมทั้งการกระทำความผิดทุกประเภทสามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80901