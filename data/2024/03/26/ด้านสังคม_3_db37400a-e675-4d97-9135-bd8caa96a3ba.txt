รัฐบาลไทย-ข่าวทำเนียบรัฐบาล-ดีอี-สดช. จัดสัมมนาเผยแพร่โครงการบริหารจัดการและติดตามผลการรับรองหลักสูตรของหน่วยงานภาครัฐ ปี 66 ผลักดันหน่วยงานรัฐพัฒนากำลังคนเสริมทักษะดิจิทัล


วันอังคารที่ 26 มีนาคม 2567
ดีอี-สดช. จัดสัมมนาเผยแพร่โครงการบริหารจัดการและติดตามผลการรับรองหลักสูตรของหน่วยงานภาครัฐ ปี 66 ผลักดันหน่วยงานรัฐพัฒนากำลังคนเสริมทักษะดิจิทัล
ดีอี-สดช. จัดสัมมนาเผยแพร่โครงการบริหารจัดการและติดตามผลการรับรองหลักสูตรของหน่วยงานภาครัฐ ปี 66 ผลักดันหน่วยงานรัฐพัฒนากำลังคนเสริมทักษะดิจิทัล
วันนี้ (26 มีนาคม 2567) ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม (ดีอี) เป็นประธานเปิดงานสัมมนาเพื่อประชาสัมพันธ์ผลการดำเนินโครงการบริหารจัดการและติดตามผลการรับรองหลักสูตรของหน่วยงานภาครัฐ ประจำปี พ.ศ. 2566 พร้อมการนำเสนอแนวทางการส่งเสริมและสนับสนุนให้หน่วยงานของรัฐจัดฝึกอบรมในหลักสูตรการพัฒนาทักษะด้านดิจิทัล สำหรับข้าราชการและบุคลากรภาครัฐ รวมถึงมาตรการส่งเสริมและพัฒนากำลังคนด้านดิจิทัลของประเทศไทยให้มีความเป็นรูปธรรม และนำไปปฏิบัติได้จริง โดยมีนายภุชพงค์ โนดไธสง เลขาธิการคณะกรรมการดิจิทัลเพื่อเศรษฐกิจและสังคมแห่งชาติ แถลงผลการดำเนินงาน พร้อมด้วยผู้บริหารหน่วยงานภาครัฐ ภาคเอกชน ภาคธุรกิจ และภาควิชาการ เข้าร่วม ณ โรงแรมเซ็นทารา ไลฟ์ ศูนย์ราชการและคอนเวนชันเซ็นเตอร์ แจ้งวัฒนะ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม กล่าวว่า การดำเนินโครงการดังกล่าว นอกเหนือจากเป็นการรับรองหลักสูตรอย่างต่อเนื่องจากปีก่อนหน้าจำนวนกว่า 70 หลักสูตร รวมถึงการติดตามผลการรับรองหลักสูตรที่มีการพิจารณาประเมินคุณภาพและมาตรฐานของหลักสูตรไปแล้วกว่า 104 หลักสูตร กระทรวงดิจิทัลเพื่อเศรษฐกิจและสังคม สดช. ยังได้จัดทำแนวทางการส่งเสริมและสนับสนุนให้หน่วยงานของรัฐจัดฝึกอบรมในหลักสูตรการพัฒนาทักษะด้านดิจิทัลสำหรับข้าราชการและบุคลากรภาครัฐที่ได้รับการรับรองจาก สดช. รวมถึงจัดทำมาตรการส่งเสริมและพัฒนากำลังคนด้านดิจิทัลของประเทศ เพื่อยกระดับขีดความสามารถและศักยภาพด้านดิจิทัล ไม่ว่าจะเป็น ประชาชนทั่วไป นักเรียน นักศึกษา ซึ่งจำเป็นต้องตระหนักรู้เท่าทันต่อการเปลี่ยนแปลงในยุคดิจิทัล กลุ่มแรงงาน ที่ต้องมีทักษะและสมรรถนะที่สอดคล้องกับความก้าวหน้าทางด้านเทคโนโลยีและบริบทของประเทศ ผู้ประกอบการและภาคธุรกิจ ต้องประยุกต์ใช้และนำเทคโนโลยีดิจิทัลมาเสริมสร้างขีดความสามารถทางการแข่งขันและสร้างมูลค่าเพิ่มให้แก่ธุรกิจของตน รวมถึง ข้าราชการและบุคลากรภาครัฐ ซึ่งจำเป็นต้องมีทักษะด้านดิจิทัลที่เพียงพอ เพื่อขับเคลื่อนให้หน่วยงานภาครัฐมีศักยภาพและมีความสามารถในการมุ่งสู่การเป็นรัฐบาลดิจิทัล เพื่อให้สามารถรองรับการเปลี่ยนแปลงด้านเทคโนโลยีดิจิทัลในอนาคต ตลอดจนเพื่อสนับสนุนและส่งเสริมให้เกิดระบบนิเวศที่เหมาะสมแก่กำลังคนของประเทศในทุกภาคส่วน ให้สามารถเรียนรู้และพัฒนาตนเองอย่างต่อเนื่อง ตามแนวคิดการเรียนรู้และพัฒนาตนเองตลอดชีวิต
-------------------------------

ที่มา : https://www.thaigov.go.th/news/contents/details/80876