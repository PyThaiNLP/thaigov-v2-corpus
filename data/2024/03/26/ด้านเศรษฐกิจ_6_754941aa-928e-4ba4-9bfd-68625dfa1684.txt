รัฐบาลไทย-ข่าวทำเนียบรัฐบาล-กระทรวงเกษตรฯ ประสานกำลัง กระทรวงกลาโหม เพิ่มความเข้มข้นป้องกันการลักลอบนำเข้าสินค้าเกษตรผิดกฎหมาย 


วันอังคารที่ 26 มีนาคม 2567
กระทรวงเกษตรฯ ประสานกำลัง กระทรวงกลาโหม เพิ่มความเข้มข้นป้องกันการลักลอบนำเข้าสินค้าเกษตรผิดกฎหมาย
กระทรวงเกษตรฯ ประสานกำลัง กระทรวงกลาโหม เพิ่มความเข้มข้นป้องกันการลักลอบนำเข้าสินค้าเกษตรผิดกฎหมาย พร้อมเดินหน้าขับเคลื่อนการกระจายสินค้าทางการเกษตร มุ่งแก้ไขปัญหาสินค้าเกษตรล้นตลาด
เมื่อวันที่ 25 มีนาคม 2567 นายอภัย สุทธิสังข์ รองปลัดกระทรวงเกษตรและสหกรณ์ พร้อมด้วย นางสาวภัทราภรณ์ โสเจยยะ รองปลัดกระทรวงเกษตรและสหกรณ์ ร่วมประชุมคณะทำงานรับซื้อผลผลิตและผลิตภัณฑ์ทางการเกษตร จัดตั้งจุดจำหน่าย และการกระจายสินค้าเกษตร และคณะทำงานความร่วมมือด้านการป้องกันการลักลอบนำเข้าสินค้าเกษตรผิดกฎหมายตามแนวชายแดน โดยมี นางสาวช่อฉัตร โตชูวงศ์ ที่ปรึกษารัฐมนตรีว่าการกระทรวงกลาโหม และพันเอก รวิรักษ์ สัตตบุศย คณะที่ปรึกษารัฐมนตรีว่าการกระทรวงเกษตรและสหกรณ์ เข้าร่วม ณ ห้องประชุมกระทรวงเกษตรและสหกรณ์ (134-135)
ทั้งนี้ ที่ประชุมได้พิจารณาแนวทางการขับเคลื่อนการดำเนินงานคณะทำงานความร่วมมือด้านการป้องกันการลักลอบนำเข้าสินค้าเกษตรผิดกฎหมายตามแนวชายแดน โดยกระทรวงเกษตรฯ ประสานความร่วมมือกระทรวงกลาโหม เพื่อเพิ่มความเข้มข้นในการตรวจสอบสินค้าเกษตรผิดกฎหมายทั้ง 3 ประเภท ประกอบด้วย พืช ประมง และปศุสัตว์ เพื่อป้องกันการทำลายกลไกตลาดเนื่องมาจากสินค้าเกษตรผิดกฎหมายทะลักเข้าสู่ประเทศ อีกทั้งเพื่อป้องกันการแพร่ระบาดของโรคอุบัติใหม่ ที่ส่งผลต่อกระบวนการผลิต และมูลค่าทางเศรษฐกิจของสินค้าประเภทประมงและปศุสัตว์ นอกจากนี้ ที่ประชุมได้พิจารณาแนวทางการขับเคลื่อนการดำเนินงานคณะทำงานรับซื้อผลิตและผลิตภัณฑ์ทางการเกษตร จัดตั้งจุดจำหน่าย และการกระจายสินค้าเกษตร เพื่อการเสริมสร้างความร่วมมือระหว่าง 2 หน่วยงาน ในการดำเนินการช่วยเหลือประชาชน และฟื้นฟูการประกอบกิจกรรมภาคการเกษตรแก่เกษตรกร อีกทั้งเป็นการกระจายสินค้าเกษตรที่มีคุณภาพได้มาตรฐานและราคาที่เป็นธรรม เพื่อแก้ไขปัญหาสินค้าเกษตรล้นตลาดต่อไป

ที่มา : https://www.thaigov.go.th/news/contents/details/80851