รัฐบาลไทย-ข่าวทำเนียบรัฐบาล-“พัชรวาท” เปิดตัวเรือดักเก็บขยะพลังแสงอาทิตย์ Interceptor 019 ประจำการดักขยะพลาสติกในแม่น้ำเจ้าพระยา หวังแก้ปัญหาขยะทะเลสู่อ่าวไทย มุ่งสร้างแหล่งน้ำใสสะอาดให้ประเทศไทย


วันอังคารที่ 26 มีนาคม 2567
“พัชรวาท” เปิดตัวเรือดักเก็บขยะพลังแสงอาทิตย์ Interceptor 019 ประจำการดักขยะพลาสติกในแม่น้ำเจ้าพระยา หวังแก้ปัญหาขยะทะเลสู่อ่าวไทย มุ่งสร้างแหล่งน้ำใสสะอาดให้ประเทศไทย
“พัชรวาท” เปิดตัวเรือดักเก็บขยะพลังแสงอาทิตย์ Interceptor 019 ประจำการดักขยะพลาสติกในแม่น้ำเจ้าพระยา หวังแก้ปัญหาขยะทะเลสู่อ่าวไทย มุ่งสร้างแหล่งน้ำใสสะอาดให้ประเทศไทย
“พัชรวาท” เปิดตัวเรือดักเก็บขยะพลังแสงอาทิตย์ Interceptor 019 ประจำการดักขยะพลาสติกในแม่น้ำเจ้าพระยา หวังแก้ปัญหาขยะทะเลสู่อ่าวไทย มุ่งสร้างแหล่งน้ำใสสะอาดให้ประเทศไทย
วันนี้ (26 มีนาคม 2567) เวลา 14.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีเปิดตัวเรือดักเก็บขยะพลังงานแสงอาทิตย์ (Interceptor) "Unveiling InterceptorTM 019: the new cleanup solution in the Chao Phraya River" ซึ่งเป็นความร่วมมือระหว่าง กรมทรัพยากรทางทะเลและชายฝั่ง และองค์กร The Ocean Cleanup ผู้พัฒนาเทคโนโลยีด้านการกำจัดขยะทะเล ร่วมด้วย กรุงเทพมหานคร เดอะโคคา-โคล่า คัมปะนี สถานเอกอัครราชทูตเนเธอแลนด์ประจำประเทศไทย บริษัท อีโคมารีน จำกัด บริษัท เอเซียน มารีน เซอร์วิสส์ จำกัด (มหาชน) และจุฬาลงกรณ์มหาวิทยาลัย ภายใต้โครงการวิจัยขยะพลาสติกในแม่น้ำ และการดักเก็บขยะพลาสติกในแม่น้ำเจ้าพระยา เพื่อช่วยดักเก็บขยะในแม่น้ำเจ้าพระยาก่อนไหลลงสู่ทะเลอ่าวไทย โดยมี นางชญานันท์ ภักดีจิตต์ รองปลัดกระทรวงฯ และ นายปิ่นสักก์ สุรัสวดี อธิบดีกรมทรัพยากรทางทะเลและชายฝั่ง ร่วมเป็นเกียรติในพิธี ณ สวนสาธารณะเฉลิมพระเกียรติ 6 รอบ พระชนมพรรษา แขวงบางโคล่ เขตบางคอแหลม กรุงเทพมหานคร ซึ่งเป็นจุดติดตั้ง Interceptor 019 นวัตกรรมสมัยใหม่ ที่ขับเคลื่อนด้วยพลังงานแสงอาทิตย์จากแผงโซลาร์เซลล์ (Solar power) สามารถเก็บขยะได้ถึง 50 ตันต่อวัน ทำงานได้ตลอด 24 ชั่วโมง รองรับสภาพอากาศที่หลากหลาย ช่วยประหยัดกำลังคน และยังช่วยประหยัดพลังงานไปพร้อมกัน โดยขยะที่จัดเก็บได้จะนำไปศึกษาวิจัยปริมาณขยะพลาสติกในแม่น้ำเจ้าพระยาต่อไป ทั้งนี้ แม่น้ำเจ้าพระยา ถือเป็น 1 ใน 5แม่น้ำของเอเชียตะวันออกเฉียงใต้ ที่มีเรือดังกล่าวมาปฏิบัติการ เพื่อร่วมแก้ไขปัญหามลพิษจากขยะพลาสติกในแม่น้ำสายสำคัญทั่วโลก
โอกาสนี้ พล.ต.อ.พัชรวาท ได้กล่าวขอบคุณทุกภาคส่วน และชื่นชมความร่วมมือจากเหล่าพันธมิตร ที่ร่วมกันดำเนินการให้ Interceptor 019 มาปฏิบัติการที่แม่น้ำเจ้าพระยาในประเทศไทยได้สำเร็จ กระทรวงทรัพยากรธรรมชาติและสิ่งแวดล้อม มีความมุ่งมั่นที่จะฟื้นฟูและรักษาสิ่งแวดล้อม เร่งแก้ไขปัญหาด้านสิ่งแวดล้อมเป็นวาระแห่งชาติ เพราะสิ่งแวดล้อมเป็นหนึ่งในรากฐานสำคัญของการพัฒนาเศรษฐกิจและสังคมของประเทศ Interceptor 019 นี้จะช่วยสนับสนุนการทำงานเชิงรุกด้านการบริหารจัดการทรัพยากรธรรมชาติและรักษาสิ่งแวดล้อม โดยเฉพาะอย่างยิ่งในด้านการจัดการปัญหาขยะพลาสติกในประเทศไทย ซึ่งเป็นปัญหาที่มีความซับซ้อนเป็นอย่างยิ่ง ปัจจุบัน ประเทศไทยมีการจัดทำ Roadmap การจัดการขยะพลาสติก พ.ศ. 2561 - 2573 ที่มุ่งเน้นการลดขยะพลาสติกจากต้นทาง ลดและเลิกใช้พลาสติก ด้วยการเปลี่ยนมาใช้วัสดุที่เป็นมิตรต่อสิ่งแวดล้อม วันนี้จึงถือเป็นอีกก้าวสำคัญที่ทุกคนจะได้ตระหนักถึงปัญหาขยะพลาสติกในแหล่งน้ำ พร้อมเน้นย้ำว่า การดูแลสิ่งแวดล้อม จำเป็นต้องได้รับความร่วมมือจากทุกภาคส่วนทั้งภาครัฐและเอกชน เพื่อนำไปสู่การสร้างสิ่งแวดล้อมและคุณภาพชีวิตที่ดีให้กับประชาชนอย่างยั่งยืนต่อไป

ที่มา : https://www.thaigov.go.th/news/contents/details/80907