รัฐบาลไทย-ข่าวทำเนียบรัฐบาล-รัฐมนตรีฯพิมพ์ภัทรา หารือ รมต.ด้านการค้าต่างประเทศและการพัฒนาฯ ประเทศฟินแลนด์ ขยับความร่วมมือส่งเสริมภาคอุตสาหกรรม 


วันจันทร์ที่ 25 มีนาคม 2567
25/03/2567
พิมพ์
รัฐมนตรีฯพิมพ์ภัทรา หารือ รมต.ด้านการค้าต่างประเทศและการพัฒนาฯ ประเทศฟินแลนด์ ขยับความร่วมมือส่งเสริมภาคอุตสาหกรรม
รัฐมนตรีฯพิมพ์ภัทรา หารือ รมต.ด้านการค้าต่างประเทศและการพัฒนาฯ ประเทศฟินแลนด์ ขยับความร่วมมือส่งเสริมภาคอุตสาหกรรม
วันที่ 25 มีนาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม
ให้การต้อนรับ นายบิลเล ตาบีโอ (H.E. Mr. Ville Tavio) รัฐมนตรีด้านการค้าต่างประเทศและการพัฒนา กระทรวงการต่างประเทศฟินแลนด์ นายยูริ ยาร์วียาโฮ เอกอัครราชทูตสาธารณรัฐฟินแลนด์ประจำประเทศไทย พร้อมคณะนักธุรกิจฟินแลนด์ในสาขาเศรษฐกิจหมุนเวียนและดิจิทัล และร่วมหารือในประเด็นความร่วมมือไทย-ฟินแลนด์ ในภาพรวมที่อยู่ในความรับผิดชอบของ อก. ซึ่งรวมถึงแนวทางการส่งเสริมความร่วมมือระหว่างภาคธุรกิจไทย-ฟินแลนด์ ในสาขาเศรษฐกิจหมุนเวียนและดิจิทัล
โดยมีนางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม นางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายภาสกร ชัยรัตน์ อธิบดีกรมส่งเสริมอุตสาหกรรม นายวิฤทธิ์ วิเศษสินธุ์ เลขาธิการสำนักงานคณะกรรมการอ้อยและน้ำตาลทราย นายอดิทัต วะสีนนท์ อธิบดีกรมอุตสาหกรรมพื้นฐานและการเหมืองแร่ และผู้บริหารกระทรวงอุตสาหกรรม เข้าร่วมด้วย ณ ห้องรับรอง ๑ ชั้น ๒ กระทรวงอุตสาหกรรม
การหารือในครั้งนี้ มีการพูดถึงการส่งเสริมความร่วมมือด้านอุตสาหกรรมระหว่างกันในอนาคต โดยปัจจุบันไทยมีการส่งเสริมและพัฒนาอุตสาหกรรมเป้าหมาย (S-Curve) อาทิ ยานยนต์สมัยใหม่ อิเล็กทรอนิกส์อัจฉริยะ ดิจิทัล การแปรรูปอาหาร การท่องเที่ยวกลุ่มรายได้ดีและเชิงสุขภาพ เชื้อเพลิงชีวภาพและเคมีชีวภาพ เป็นต้น ที่มุ่งเน้นด้านนวัตกรรม (Innovative-Driven) เพื่อยกระดับมูลค่าเพิ่มและความสามารถในการแข่งขันของภาคอุตสาหกรรมไทยในเวทีโลก รวมทั้งสนับสนุนการพัฒนาไปสู่การพัฒนาที่ยั่งยืน (Sustainable Development) ในขณะที่ ฟินแลนด์มีความเชี่ยวชาญในอุตสาหกรรมสมัยใหม่ อาทิ ดิจิทัล เทคโนโลยีสารสนเทศอิเล็กทรอนิกส์อัจฉริยะ พลังงานชีวภาพ ในการนี้ จึงเป็นโอกาสอันดีที่ทั้งสองประเทศสามารถแสวงหาความร่วมมือระหว่างกันในอุตสาหกรรมเป้าหมายข้างต้น
ด้านการส่งเสริมความร่วมมือด้านเศรษฐกิจหมุนเวียน (Circular Economy: CE) ปัจจุบันสาธารณรัฐฟินแลนด์ เป็นหนึ่งในประเทศผู้นำและผู้บุกเบิก ด้าน CE ของสหภาพยุโรปและของโลก โดยในปี พ.ศ. 2559 ได้ตั้งเป้าหมายที่จะเปลี่ยนระบบเศรษฐกิจของประเทศให้เป็นเศรษฐกิจหมุนเวียนอย่างบรรลุผลภายในปี พ.ศ. 2578 ในขณะที่ ไทยได้นำโมเดล Bio-Circular-Green (BCG Model) ซึ่งประกอบด้วย เศรษฐกิจชีวภาพ เศรษฐกิจหมุนเวียน และเศรษฐกิจสีเขียวมาประยุกต์ใช้กับภาคอุตสาหกรรมไทยเพื่อสร้างความยั่งยืนและเป็นมิตรกับสิ่งแวดล้อม ซึ่งเป้าหมายสำคัญในการพัฒนาเศรษฐกิจ คือการนำแนวคิดอุตสาหกรรม 4.0 ควบคู่ไปกับการพัฒนาแบบสมดุลบนพื้นฐานของ BCG Model เพื่อผลักดันให้ประเทศ สามารถก้าวข้ามกับดักรายได้ปานกลาง (Middle Income Trap) ไปสู่ประเทศที่มีรายได้สูง
“การหารือในครั้งนี้ จึงเป็นโอกาสอันดีที่ทั้งสองฝ่ายจะส่งเสริมและยกระดับความร่วมมือด้านเศรษฐกิจหมุนเวียนระหว่างกัน ที่จะเป็นประโยชน์ต่อการพัฒนาเศรษฐกิจและอุตสาหกรรมของทั้งสองประเทศ ผ่านช่องทางต่าง ๆ อาทิ การสัมมนาแลกเปลี่ยนความคิดเห็นระหว่างกัน การแลกเปลี่ยนผู้เชี่ยวชาญ การแลกเปลี่ยนประสบการณ์ของผู้ประกอบการ
การศึกษาดูงาน และการดำเนินโครงการร่วมมือต่าง ๆ ในการพัฒนาอุตสาหกรรมสู่ความยั่งยืน บนพื้นฐานของเศรษฐกิจหมุนเวียนทั้งในรูปแบบด้านวิชาการและปฏิบัติ รวมทั้งความร่วมมือด้านอุตสาหกรรมดิจิทัล อาทิ IOT(Internet of Things), AI (Artificial Intelligent), ระบบ Sensor, และ Online Platform จะเป็นกลไกสำคัญในการผลักดันให้อุตสาหกรรมเป้าหมายต่าง ๆ ของทั้งสองประเทศสามารถเติบโตได้อย่างมีประสิทธิภาพ” รมว.อุตสาหกรรม กล่าวสรุปตอนท้าย

ที่มา : https://www.thaigov.go.th/news/contents/details/80849