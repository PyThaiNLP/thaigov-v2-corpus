รัฐบาลไทย-ข่าวทำเนียบรัฐบาล-​“ดร. นลินี ทวีสิน” กล่าวเปิดงาน Brazil – Thailand Trade Mission ขยายความร่วมมือสองประเทศในด้านตลาดสินค้าการเกษตร อาหารแปรรูป และพลังงานทดแทน เชิญชวนนักลงทุนบราซิลลงทุนใน EEC 


วันอังคารที่ 26 มีนาคม 2567
26/03/2567
พิมพ์
​“ดร. นลินี ทวีสิน” กล่าวเปิดงาน Brazil – Thailand Trade Mission ขยายความร่วมมือสองประเทศในด้านตลาดสินค้าการเกษตร อาหารแปรรูป และพลังงานทดแทน เชิญชวนนักลงทุนบราซิลลงทุนใน EEC
​“ดร.นลินี ทวีสิน”กล่าวเปิดงานBrazil–ThailandTradeMissionขยายความร่วมมือสองประเทศในด้านตลาดสินค้าการเกษตรอาหารแปรรูปและพลังงานทดแทนเชิญชวนนักลงทุนบราซิลลงทุนในEECปลื้มผู้ช่วยรัฐมนตรีบราซิลเล็งเห็นศักยภาพไทยในการเป็นศูนย์กลางกระจายสินค้าเกษตรในภูมิภาค
วันนี้ (26 มีนาคม 2567) ดร. นลินี ทวีสิน ผู้แทนการค้าไทย กล่าวเปิดงาน Brazil – Thailand Trade Mission โดยสถานทูตบราซิลประจำประเทศไทย และ สำนักงานส่งเสริมการค้าและการลงทุนบราซิล (ApexBrasil) เป็นแม่งานหลัก รวมถึงมีผู้ช่วยรัฐมนตรี 2 กระทรวงจากบราซิลเข้าร่วมงาน ชูวิสัยทัศน์ “IGNITE THAILAND” เสนอการพัฒนาความร่วมมือในสาขาที่ทั้งสองประเทศมีความเชี่ยวชาญ เช่น ในด้านเศรษฐกิจการเกษตร การแปรรูปอาหารและการแปรรูปสินค้า และที่สำคัญคือการแลกเปลี่ยนความรู้ในด้านการใช้เอทานอลเป็นพลังงานทดแทน ตลอดจนเชิญชวนนักลงทุนบราซิลลงทุนในพื้นที่ EEC ปลื้มผู้ช่วยรัฐมนตรีบราซิลเล็งเห็นศักยภาพไทยในการเป็นศูนย์กลางกระจายสินค้าเกษตรในภูมิภาคอาเซียน แย้มปลายปีนี้ กระทรวงการต่างประเทศนำคณะนักธุรกิจไทยบุกตลาดบราซิล
ดร. นลินี ทวิสิน ผู้แทนการค้าไทย เปิดเผยภายหลังกล่าวเปิดงาน Brazil – Thailand Trade Mission ว่า บราซิลเป็นคู่ค้าที่สำคัญที่สุดของไทยในภูมิภาคลาตินอเมริกา การค้าสองฝ่ายในปีที่ผ่านมามีมูลค่าสูงถึง 6.3 พันล้านดอลลาร์สหรัฐ บราซิลยังเป็นประเทศที่มีเศรษฐกิจใหญ่เป็นอันดับที่ 9 ของโลก ในขณะที่บราซิลเองก็เล็งเห็นถึงความสำคัญของตลาดในอาเซียน และต้องการที่จะพัฒนาความสัมพันธ์กับอาเซียนเพิ่มเติม สำหรับงานในวันนี้นั้นจัดขึ้นโดยสำนักงานส่งเสริมการค้าและการลงทุนบราซิล (ApexBrasil) ร่วมกับกระทรวงเกษตรและปศุสัตว์ กระทรวงการต่างประเทศบราซิล และสถานเอกอัครราชทูตบราซิลประจำประเทศไทย ในการนำนักธุรกิจชั้นนำจากบราซิล จำนวน 30 ราย ในอุตสาหกรรมต่าง ๆ รวมทั้ง ตัวแทนสมาคมและบริษัทด้านการเกษตรและปศุสัตว์ เครื่องหนัง อุปกรณ์การแพทย์ รวมถึง Embraer บริษัทด้านการบินและอวกาศมาเยือนไทย เพื่อพัฒนาความร่วมมือระหว่างนักธุรกิจบราซิลกับหน่วยงานภาครัฐและภาคเอกชนของไทย เพื่อให้บริษัทเหล่านี้สามารถแสวงหาโอกาสทางธุรกิจ และกระชับความสัมพันธ์กับพันธมิตรทางธุรกิจที่มีศักยภาพของไทย ทั้งนี้ ในการเดินทางเยือนไทยครั้งนี้มีผู้ช่วยรัฐมนตรีประจำกระทรวงเกษตรและปศุสัตว์บราซิล และผู้ช่วยรัฐมนตรีประจำสำนักงานส่งเสริมการค้าและการลงทุนบราซิลเป็นผู้นำนำคณะนักธุรกิจบราซิล
ผู้แทนการค้าไทย เปิดเผยเพิ่มเติมว่า ตนได้ใช้โอกาสนี้ในการเสนอพัฒนาความร่วมมือในสาขาที่ทั้งสองประเทศมีความเชี่ยวชาญ เช่น ในด้านเศรษฐกิจการเกษตร การนำเทคโนโลยีทันสมัยมาใช้ในอุตสาหกรรมการเกษตร การแปรรูปอาหารและการแปรรูปสินค้า การท่องเที่ยว และที่สำคัญคือการแลกเปลี่ยนความรู้ในด้านการใช้  เอทานอลเป็นพลังงานทดแทน เนื่องจากไทยและบราซิลเป็นสองประเทศผู้ผลิตอ้อยเจ้าสำคัญของโลก และการใช้เอทานอลยังจะเป็นการตอบโจทย์ในเรื่องการพัฒนาที่ยั่งยืนและความพยายามในการแก้ไขปัญหาการเปลี่ยนแปลงของสภาพภูมิอากาศ นอกจากนี้ ตนได้เน้นย้ำถึงวิสัยทัศน์รัฐบาลชุดปัจจุบัน ในการขับเคลื่อนประเทศไทยไปสู่ศูนย์กลางด้านอุตสาหกรรมใน 8 สาขา ผ่านวิสัยทัศน์ Ignite Thailand และเชินชวนนักลงทุนบราซิลมาลงทุนในพื้นที่ EEC ซึ่งมีความพร้อมรับการลงทุนในทุกมิติ
ดร. นลินี กล่าวทิ้งท้ายว่า ผู้ช่วยรัฐมนตรีของบราซิลทั้ง 2 ท่านได้เชิญชวนให้นักธุรกิจไทย พิจารณาขยายโอกาสทางการค้าและการลงทุนในบราซิลเพิ่มเติม เนื่องจากบราซิลเป็นตลาดที่มีศักยภาพ และเป็นตลาดขนาดใหญ่ โดยมีประชากรกว่า 220 ล้านคน รวมถึงฝ่ายบราซิลยังเล็งเห็นถึงโอกาสในการส่งเสริมให้ไทยเป็นศูนย์กลางการกระจายสินค้าทางการเกษตรของบราซิลในภูมิภาคอาเซียน ในขณะเดียวกัน จากการตระหนักถึงความสำคัญและโอกาสที่ยังมีอยู่อีกมากของบราซิล ทางกระทรวงการต่างประเทศไทยจึงมีแผนจะนำนักธุรกิจไทยไปเยือนบราซิลในช่วงครึ่งหลังของปีนี้ ซึ่งเป็นส่วนหนึ่งของโครงการ Latin Link

ที่มา : https://www.thaigov.go.th/news/contents/details/80854