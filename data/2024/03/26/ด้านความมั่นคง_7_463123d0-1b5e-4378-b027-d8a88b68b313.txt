รัฐบาลไทย-ข่าวทำเนียบรัฐบาล-มหาดไทยอำนวยความสะดวกประชาชนต่อเนื่อง เพิ่มเอกสารดิจิทัลอีก 3 รายการ ทะเบียนสมรส ทะเบียนการหย่า สูติบัตร โชว์ผ่านแอปพลิเคชัน ThaID แทนตัวจริงได้ทุกที่ ทุกเวลา


วันอังคารที่ 26 มีนาคม 2567
26/03/2567
พิมพ์
มหาดไทยอำนวยความสะดวกประชาชนต่อเนื่อง เพิ่มเอกสารดิจิทัลอีก 3 รายการ ทะเบียนสมรส ทะเบียนการหย่า สูติบัตร โชว์ผ่านแอปพลิเคชัน ThaID แทนตัวจริงได้ทุกที่ ทุกเวลา
มหาดไทยอำนวยความสะดวกประชาชนต่อเนื่อง เพิ่มเอกสารดิจิทัลอีก 3 รายการ ทะเบียนสมรส ทะเบียนการหย่า สูติบัตร โชว์ผ่านแอปพลิเคชัน ThaID แทนตัวจริงได้ทุกที่ ทุกเวลา
น.ส.ไตรศุลี ไตรสรณกุล เลขานุการ รมว.มหาดไทย และ โฆษกกระทรวงมหาดไทย กล่าวว่า กรมการปกครอง กระทรวงมหาดไทย ได้พัฒนาแอปพลิเคชัน ThaID เป็นช่องทางให้ประชาชนสามารถแสดงเอกสาร คัดรับรองเอกสารในรูปแบบอิเล็กทรอนิกส์ ได้โดยสะดวก ซึ่งที่ผ่านมาได้มีการพัฒนาเพิ่มบริการใหม่ ๆ โดยต่อเนื่องเพื่อให้สอดคล้องกับวิถีชีวิตที่ปัจจุบันมีการใช้ระบบดิจิทัลมากขึ้น เป็นไปตามที่นายอนุทิน ชาญวีรกูล รองนายกรัฐมนตรีและรมว.มหาดไทย ได้ให้นโยบายมหาดไทยยุคนี้ต้อง ทันโลก ทันสมัย ทันท่วงที
ล่าสุด ได้เพิ่มเติมการแสดงเอกสารดิจิทัลบนแอปพลิเคชัน ThaID อีก 3 รายการ ได้แก่ ทะเบียนสมรส ทะเบียนการหย่า สูติบัตร จากเดิมที่สามารถแสดงได้ 2 เอกสารคือ บัตรประจำตัวประชาชน และทะเบียนบ้าน โดยผู้ใช้บริการสามารถแสดงเอกสารดิจิทัลนี้ผ่านแอปพลิเคชันที่ติดตั้งเครื่องมือสื่อสารเช่นโทรศัพท์มือถือแทนการเอกสารตัวจริงได้ทุกที่ ทุกเวลา ซึ่งการเพิ่มเติมนี้เป็นการพัฒนาที่ต่อเนื่องจากที่ช่วงต้นปี 67 ที่ผ่านมาได้มีการเพิ่มบริการ แจ้งย้ายทะเบียนบ้านและคัดรับรองเอกสารทางทะเบียน ได้แก่ แบบรับรองรายการบุคคล (ทร.14/1) แบบรับรองรายการประวัติบุคคล (ทร.12/2) และแบบรับรองการเกิด(สูติบัตร) (ทร.1/ก) บนแอปพลิเคชัน ThaID ด้วย
“กระทรวงมหาดไทยขอเชิญชวนให้ประชาชนใช้แอปพลิเคชัน ThaID เพราะระบบนี้จะให้ใช้ชีวิตได้สะดวกสบายขึ้นอย่างมาก โดยเฉพาะการใช้ยืนยันตัวตนในการทำธุรกรรมต่างๆ แทนบัตรประชาชนตัวจริงได้ ในแอปฯ มีบริการที่หลากหลายที่จะช่วยลดระยะเวลา ลดการเดินทาง ประหยัดค่าใช้จ่าย และปัจจุบันมีบริการภาครัฐจำนวนมากที่ให้ยืนยันตัวตนด้วยแอปพลิเคชัน ThaID เช่น งานทะเบียนออนไลน์ กรมการปกครอง การยื่นภาษีออนไลน์ กรมสรรพกร ระบบจองหมายเลขทะเบียนรถยนต์ กรมขนส่งทางบก ระบบ LandsMaps กรมที่ดิน แอปพลิเคชันทางรัฐ สำนักงานพัฒนาระบบรัฐบาลดิจิทัล ระบบร้องทุกข์ผู้บริโภค สำนักงานคณะกรรมการคุ้มครองผู้บริโภค ไปจนถึงใช้สำหรับการยืนยันตัวตนคู่กับบัตรโดยสารเพื่อขึ้นเครื่องบินสำหรับการเดินทางในประเทศ” น.ส.ไตรศุลี กล่าว
ทั้งนี้ ประชาชนสามารถดาวน์โหลดแอปพลิเคชัน ThaID ทาง App Store สำหรับระบบไอโอเอส (IOS) และ Play Store สำหรับระบบแอนด์ดรอย (Android) จากนั้นลงทะเบียนได้ด้วยตนเองตามขั้นตอนที่แนะนำในแอปพลิเคชัน หรือลงทะเบียนกับเจ้าหน้าที่ ณ ที่ว่าการอำเภอ หรือสำนักงานเขตทั่วประเทศ โดยสามารถศึกษาข้อมูลการใช้บริการแอปพลิเคชัน ThaID เพิ่มเติมที่ https://www.bora.dopa.go.th/app-thaid/

ที่มา : https://www.thaigov.go.th/news/contents/details/80900