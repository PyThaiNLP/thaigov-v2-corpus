รัฐบาลไทย-ข่าวทำเนียบรัฐบาล-กรมบัญชีกลางมอบประกาศเกียรติคุณการประกันคุณภาพงานตรวจสอบภายในภาครัฐจากภายนอกองค์กร ประจำปีงบประมาณ พ.ศ. 2564 - 2566


วันอังคารที่ 26 มีนาคม 2567
26/03/2567
พิมพ์
กรมบัญชีกลางมอบประกาศเกียรติคุณการประกันคุณภาพงานตรวจสอบภายในภาครัฐจากภายนอกองค์กร ประจำปีงบประมาณ พ.ศ. 2564 - 2566
กรมบัญชีกลางจัดงานมอบประกาศเกียรติคุณการประกันคุณภาพงานตรวจสอบภายในภาครัฐจากภายนอกองค์กรให้แก่หน่วยงานที่เข้ารับการประเมินผลการปฏิบัติงานด้านการตรวจสอบภายใน ประจำปีงบประมาณ พ.ศ. 2564 - 2566 ที่มีผลการประเมินอยู่ในเกณฑ์ที่ได้รับการประกาศเกียรติคุณ
นางแพตริเซีย มงคลวนิช อธิบดีกรมบัญชีกลาง เปิดเผยในวันนี้ (26 มี.ค. 67) ว่า กรมบัญชีกลางในฐานะหน่วยงานกลางที่กำกับดูแลงานด้านการตรวจสอบภายในของหน่วยงานของรัฐ ได้จัดงานมอบประกาศเกียรติคุณการประกันคุณภาพงานตรวจสอบภายในภาครัฐจากภายนอกองค์กรให้แก่หน่วยงานที่เข้ารับการประเมินผลการปฏิบัติงานด้านการตรวจสอบภายใน ประจำปีงบประมาณ พ.ศ. 2564 - 2566 ที่มีผลการประเมินอยู่ในเกณฑ์ที่ได้รับการประกาศเกียรติคุณ ตามหลักเกณฑ์การประเมินที่กรมบัญชีกลางกำหนด  ซึ่งประกอบด้วย หน่วยงานที่มีคะแนนการประเมินอยู่ในระดับเป็นไปตามมาตรฐาน ในปีงบประมาณ พ.ศ. 2564 และหน่วยงานที่มีคะแนนการประเมินอยู่ในระดับดี และระดับดีเยี่ยม ของปีงบประมาณ พ.ศ. 2565 - 2566
“การประเมินการประกันคุณภาพงานตรวจสอบภายในภาครัฐจากภายนอกองค์กร เป็นการประเมินโดยกรมบัญชีกลาง และมีคณะกรรมการประเมินผลการประกันคุณภาพงานตรวจสอบภายในภาครัฐ ซึ่งประกอบด้วย ผู้ทรงคุณวุฒิจากภายนอกและผู้บริหารของกรมบัญชีกลาง เป็นผู้พิจารณารับรองผลการประเมิน โดยปัจจุบันแนวโน้มที่หน่วยงานมีผลการประเมินดีขึ้นและผ่านเกณฑ์การประเมินมีจำนวนมากขึ้น สำหรับการมอบประกาศเกียรติคุณในครั้งนี้ มีหน่วยงานที่ผ่านเกณฑ์การประเมินในระดับที่ได้รับการมอบประกาศเกียรติคุณ จำนวน 41 หน่วยงาน ประกอบด้วย
1. ปีงบประมาณ พ.ศ. 2564
- หน่วยงานที่มีคะแนนผลการประเมินอยู่ในระดับเป็นไปตามมาตรฐาน จำนวน 13 หน่วยงาน
2. ปีงบประมาณ พ.ศ. 2565 รวม 6 หน่วยงาน
- หน่วยงานที่มีคะแนนผลการประเมินอยู่ในระดับดี จำนวน 5 หน่วยงาน
- หน่วยงานที่มีคะแนนผลการประเมินอยู่ในระดับดีเยี่ยม จำนวน 1 หน่วยงาน
3. ปีงบประมาณ พ.ศ. 2566 รวม 22 หน่วยงาน
- หน่วยงานที่มีคะแนนผลการประเมินอยู่ในระดับดี จำนวน 17 หน่วยงาน
- หน่วยงานที่มีคะแนนผลการประเมินอยู่ในระดับดีเยี่ยม จำนวน 5 หน่วยงาน
กรมบัญชีกลางตระหนักถึงความสำคัญในการพัฒนาและยกระดับการปฏิบัติงานตรวจสอบภายในภาครัฐให้มีคุณภาพและสอดคล้องกับมาตรฐานสากล รวมถึงบริบทของประเทศ เพื่อสร้างมาตรฐานด้านการปฏิบัติงานตรวจสอบภายใน รวมทั้งเสริมสร้างความเชื่อมั่นให้แก่ผู้บริหารและผู้ปฏิบัติงานในหน่วยงานของรัฐ ทั้งด้านประสิทธิภาพ ประสิทธิผลการดำเนินงานว่าจะสามารถปฏิบัติงานได้บรรลุวัตถุประสงค์และเป้าหมายตามนโยบายของหน่วยงาน นำไปสู่การกำกับดูแลองค์กรที่ดี มีธรรมาภิบาลในการบริหารและการปฏิบัติงาน อันจะส่งผลให้เกิดความน่าเชื่อถือกับการบริหารงานของภาครัฐ ในภาพรวมทั้งหมดต่อไป” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/80894