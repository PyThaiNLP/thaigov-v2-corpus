รัฐบาลไทย-ข่าวทำเนียบรัฐบาล-กระทรวงพาณิชย์ยกทัพผู้ประกอบการ GI บุกใจกลางย่านธุรกิจ คัดสรรสุดยอดสินค้า GI ไทยทั่วทุกภูมิภาคกว่า 60 รายการ มาไว้ที่งาน “GI Market 2024” ณ เซ็นทรัลพระราม 9


วันอังคารที่ 26 มีนาคม 2567
กระทรวงพาณิชย์ยกทัพผู้ประกอบการ GI บุกใจกลางย่านธุรกิจ คัดสรรสุดยอดสินค้า GI ไทยทั่วทุกภูมิภาคกว่า 60 รายการ มาไว้ที่งาน “GI Market 2024” ณ เซ็นทรัลพระราม 9
นายนภินทร ศรีสรรพางค์ รัฐมนตรีช่วยว่าการกระทรวงพาณิชย์เปิดงาน “GI Market 2024” อย่างยิ่งใหญ่ ยกขบวนสินค้า GI ไทย
สุดยอดสินค้าอัตลักษณ์ชุมชนสู่ใจกลางกรุง ชวนทุกท่านร่วมช้อปฟิน กินฉ่ำ กับสินค้าพรีเมี่ยมกว่า 60 ร้านค้าจากทั่วประเทศ ตั้งแต่วันนี้ – 31 มีนาคม 2567 ณ ลาน Work & Play ชั้น 1 ศูนย์การค้าเซ็นทรัลพระราม 9
นายนภินทร เผยว่า กระทรวงพาณิชย์มีนโยบายขับเคลื่อนเศรษฐกิจชุมชนด้วยสิ่งบ่งชี้ทางภูมิศาสตร์ (GI) ซึ่งนับเป็น Soft Power ที่สำคัญของประเทศไทย ที่จะสามารถสร้างมูลค่าเพิ่มให้กับสินค้า
อัตลักษณ์ชุมชน อันเกิดจากความหลากหลายทางชีวภาพ สภาพภูมิประเทศ สภาพภูมิอากาศ ตลอดจน
ภูมิปัญญาท้องถิ่นที่ถ่ายทอดจากรุ่นสู่รุ่น ส่งผลให้สินค้า GI ล้วนมีอัตลักษณ์เฉพาะตัว โดยปัจจุบันมีสินค้า
ที่ขึ้นทะเบียน GI แล้ว 200 สินค้า สร้างมูลค่ากว่า 58,000 ล้านบาทต่อปี และมีการควบคุมคุณภาพมาตรฐาน ตลอดจนมีการส่งเสริมและขยายช่องทางการตลาดให้กับสินค้า GI ไทย เพื่อสร้างรายได้ให้กับผู้ผลิตและผู้ประกอบการในชุมชน นำมาสู่การยกระดับคุณภาพชีวิตความเป็นอยู่ของประชาชนให้ดีขึ้น
นายนภินทร กล่าวเพิ่มเติมว่า งาน “GI Market 2024” ณ ศูนย์การค้าเซ็นทรัลพระราม 9
ได้รวบรวมสินค้า GI จากทุกภูมิภาคทั่วประเทศกว่า 60 ร้านค้า การันตีคุณภาพส่งตรงจากแหล่งผลิต
ถึงมือผู้บริโภคโดยตรง เช่น ผ้าไหมยกดอกลำพูน ผ้าหม้อห้อมแพร่ ทุเรียนหลงลับแลอุตรดิตถ์ ทุเรียนจันท์ มะพร้าวน้ำหอมบ้านแพ้ว กาแฟดอยตุง กาแฟเทพเสด็จ ชาเชียงราย ข้าวสังข์หยดเมืองพัทลุง ข้าวเหนียวเขาวงกาฬสินธุ์ ปลากุเลาเค็มตากใบ ปลาทูแม่กลอง และอื่นๆ อีกมากมาย เป็นต้น และมีการจัดจำหน่ายและแสดงสินค้าจากหน่วยงานพันธมิตร เช่น การแสดงการผลิตภัณฑ์วัฒนธรรมไทย (Cultural Product of Thailand : CPOT) จากกระทรวงวัฒนธรรม และการแสดงและจำหน่าย GI จากตลาดจริงใจ Farmers Market ในเครือเซ็นทรัล
ภายในงานนอกจากการจำหน่ายสินค้า GI แล้ว ผู้สนใจสามารถสั่งซื้อสินค้าออนไลน์ได้ผ่านทางเพจ Facebook : GI Thailand โดยจะมีการไลฟ์สดขายสินค้า GI ภายในงานจากอินฟลูเอนเซอร์ชื่อดัง เช่น พิ้งกี้ สาวิกา ดีเจเอกกี้ ดีเจดาด้า เบนซ์ ปุณยาพร หนูเล็ก ก่าก๊า เป็นต้น จึงขอเชิญชวนทุกท่านมาร่วมอุดหนุน และเป็นกำลังใจให้ผู้ประกอบการ GI ไทยในงาน “GI Market 2024” ณ ลานกิจกรรม Work & Play ชั้น 1 ศูนย์การค้าเซ็นทรัลพระราม 9 ตั้งแต่วันนี้ ถึงวันที่ 31 มีนาคม 2567
นายนภินทร กล่าวทิ้งท้ายว่า งาน GI Market ถือเป็นอีกหนึ่งโครงการสำคัญที่ขยายช่องทางการตลาดให้กับผู้ผลิตและผู้ประกอบการ GI ไทยและสร้างการรับรู้ให้กับผู้บริโภค และในปีนี้ยังมีกิจกรรม
ที่พิเศษกว่าทุกปี โดยกรมทรัพย์สินทางปัญญาเตรียมจัดงาน “GI Market สัญจร” ในต่างจังหวัด ได้แก่ จังหวัดอุดรธานี จังหวัดนครศรีธรรมราช โดยสามารถติดตามข่าวสารของงานดังกล่าวได้ที่ Facebook : GI Thailand

ที่มา : https://www.thaigov.go.th/news/contents/details/80863