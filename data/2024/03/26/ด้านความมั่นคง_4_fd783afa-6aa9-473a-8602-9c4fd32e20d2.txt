รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหมรับรางวัล Cybersecurity Performance Excellence Awards 2023 ประเภท หน่วยงานควบคุมหรือกำกับดูแล (Regulator) ยอดเยี่ยม


วันอังคารที่ 26 มีนาคม 2567
สำนักงานปลัดกระทรวงกลาโหมรับรางวัล Cybersecurity Performance Excellence Awards 2023 ประเภท หน่วยงานควบคุมหรือกำกับดูแล (Regulator) ยอดเยี่ยม
เมื่อวันอังคารที่ ๒๖ มีนาคม ๒๕๖๗ ที่ทำเนียบรัฐบาล พลเอก สนิธชนก สังขจันทร์ ปลัดกระทรวงกลาโหม ได้เข้ารับรางวัลจาก นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสที่สำนักปลัดกระทรวงกลาโหมกลาโหม
เป็นหน่วยงานที่ได้รับรางวัล Cybersecurity Performance Excellence Awards 2023 ประเภท หน่วยงานควบคุมหรือ กำกับดูแล (Regulator) ยอดเยี่ยม ซึ่งเป็นรางวัลเกียรติยศสูงสุดในระดับประเทศ ที่ทรงคุณค่าสะท้อนถึงความตระหนักและความมุ่งมั่นของหน่วยงานในการพัฒนาการรักษาความมั่นคงปลอดภัยไซเบอร์ที่มีประสิทธิภาพสูงสุด
สำหรับการจัดกิจกรรม “Prime Minister Awards: Thailand Cybersecurity Excellence Awards 2023” สำนักงานคณะกรรมการการรักษาความมั่นคงปลอดภัยไซเบอร์แห่งชาติ (สกมช.) ได้ดำเนินการจัดขึ้นเพื่อส่งเสริมการกำกับดูแลให้หน่วยงานโครงสร้างพื้นฐานสำคัญทางสารสนเทศ หน่วยงานภาครัฐและเอกชน และหน่วยงานอื่น ๆ ยกระดับขีดความสามารถในการป้องกัน รับมือ และลดความเสี่ยงจากภัยคุกคามไซเบอร์ เพื่อให้สอดคล้องกับแนวทางของพระราชบัญญัติการรักษาความมั่นคงปลอดภัยไซเบอร์ พ.ศ.๒๕๖๒ และเป็นไปตามมาตรฐานสากล รวมถึงเป็นการสร้างความตระหนักและการรับรู้ถึงภัยคุกคาม ทางไซเบอร์ โดยได้มีการดำเนินการคัดเลือกหน่วยงานที่มีการดำเนินงานด้านความมั่นคงปลอดภัยไซเบอร์ ยอดเยี่ยมระดับชาติ ประจำปี ๒๕๖๖
ทั้งนี้ นายกรัฐมนตรีได้แสดงความยินดีและถ่ายภาพเป็นที่ระลึกร่วมสำหรับหน่วยงานที่ได้รับรางวัล “Prime Minister Awards: Thailand Cybersecurity Excellence Awards 2023” พร้อมทั้งกล่าวว่ารางวัลดังกล่าวถือเป็นการยกระดับขีดความสามารถในการป้องกัน รับมือ และลดความเสี่ยงจากภัยคุกคามไซเบอร์

ที่มา : https://www.thaigov.go.th/news/contents/details/80878