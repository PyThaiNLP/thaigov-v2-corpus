รัฐบาลไทย-ข่าวทำเนียบรัฐบาล-นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจความพร้อมสถานีขนส่งผู้โดยสารหมอชิต 2 รองรับการเดินทางของประชาชนในช่วงเทศกาลสงกรานต์ 2567


วันอังคารที่ 26 มีนาคม 2567
นายสุรพงษ์ ปิยะโชติ รัฐมนตรีช่วยว่าการกระทรวงคมนาคม ลงพื้นที่ตรวจความพร้อมสถานีขนส่งผู้โดยสารหมอชิต 2 รองรับการเดินทางของประชาชนในช่วงเทศกาลสงกรานต์ 2567
....
วันนี้ (26 มีนาคม 2567) นายสุรพงษ์ ปิยะโชติ รัฐมนตรีช่วยว่าการกระทรวงคมนาคม พร้อมด้วย นายสรพงศ์ ไพฑูรย์พงษ์ รองปลัดกระทรวงคมนาคม นายพิเชฐ คุณาธรรมรักษ์ อธิบดีกรมการขนส่งทางราง นายสุเทพ พันธุ์เพ็ง กรรมการผู้อำนวยการใหญ่บริษัท รถไฟฟ้า ร.ฟ.ท. จำกัด นายเสกสม อัครพันธุ์ รองอธิบดีกรมการขนส่งทางบก ลงพื้นที่ตรวจการเตรียมความพร้อมเพื่ออำนวยความสะดวกและปลอดภัย รองรับการเดินทางของประชาชนในเทศกาลสงกรานต์ 2567 โดยมี นายอรรถวิท รักจำรูญ กรรมการรักษาการแทนกรรมการผู้จัดการใหญ่ บริษัท ขนส่ง จำกัด (บขส.) และผู้บริหาร ให้การต้อนรับ ณ สถานีขนส่งผู้โดยสารกรุงเทพ (จตุจักร) หรือหมอชิต 2
นายสุรพงษ์ ปิยะโชติ กล่าวว่า ตามที่ นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ได้มอบหมายให้ทุกหน่วยงานเตรียมความพร้อมมาตรการอำนวยความสะดวกและความปลอดภัยในทุกมิติ เพื่อให้พี่น้องประชาชนเดินทางกลับบ้านและเดินทางท่องเที่ยวในช่วงเทศกาลสงกรานต์ 2567 ที่จะถึงนี้อย่างมีความสุข ตามนโยบาย “คมนาคม เพื่อความอุดมสุขของประชาชน” ตนจึงได้ลงพื้นที่ร่วมกับผู้บริหารกระทรวงคมนาคม เพื่อตรวจความคืบหน้าของการพัฒนาสถานีขนส่งหมอชิต 2 โดยพบว่า หลังจากเทศกาลปีใหม่ที่ผ่านมา บขส. ได้พัฒนาและปรับปรุงพื้นที่สถานีขนส่งหมอชิต 2 ให้สามารถเชื่อมโยงระบบขนส่งสาธารณะได้อย่างไร้รอยต่อ เช่น การจัดจุดให้บริการรถโดยสารสาธารณะของ ขสมก. จุดให้บริการรถแท็กซี่ และจัดการเดินรถเชื่อมต่อกับระบบรางที่สถานีกลางกรุงเทพอภิวัฒน์ นอกจากนี้ ได้พัฒนาระบบการบริหารจัดการภายในสถานีฯ  เพื่อเพิ่มประสิทธิภาพรองรับการให้บริการประชาชน โดย บขส. ได้ปิดพื้นที่ชานชาลาขาเข้า (เดิม) และให้รถโดยสารทุกคันใช้พื้นที่ขาออก จอดส่งผู้โดยสารบริเวณชานชาลาที่ 1 ช่องจอดที่ 112 - 130 และได้ปรับปรุงชานชาลา เพิ่มสิ่งอำนวยความสะดวกภายในพื้นที่สถานีฯ เช่น รื้อบันไดเลื่อน จำนวน 5 ตัว ที่มีสภาพเก่าและมีอายุการใช้งานมานานออก เพิ่มเก้าอี้พักคอย ปรับปรุงไฟส่องสว่าง ป้ายบอกทาง ติดตั้งพัดลม เพิ่มกล้องวงจรปิด       ให้พร้อมบริการประชาชนในช่วงเทศกาลสงกรานต์ 2567
นายสุรพงษ์ ปิยะโชติ กล่าวเพิ่มเติมว่า ในช่วงเทศกาลสงกรานต์ที่จะถึงนี้ มีวันหยุดติดต่อกัน 5 วัน คาดการณ์ว่าจะมีผู้ใช้บริการเพิ่มขึ้นจากเทศกาลสงกรานต์ 2566 ประมาณ 10% โดยระหว่างวันที่ 9 - 11 เมษายน 2567 คาดว่าจะมีประชาชนเดินทางกลับภูมิลำเนาเฉลี่ยวันละ 70,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 4,200 เที่ยว ส่วนระหว่างวันที่ 15 - 17 เมษายน 2567 คาดว่าประชาชนเดินทางกลับเข้ากรุงเทพฯ เฉลี่ยวันละ 66,000 คน ใช้รถโดยสาร เฉลี่ยวันละ 4,000 เที่ยว และได้จัดรถโดยสารไม่ประจำทาง (รถ 30) มาวิ่งเสริมในเส้นทางต่าง ๆ อีกประมาณ 900 คัน ทั้งนี้ ประชาชนสามารถจองตั๋วโดยสารของ บขส. ได้ล่วงหน้า 365 วัน ผ่าน Application : E-ticket  และ Website บขส. : https://tcl99web.transport.co.th  และช่องจำหน่ายตั๋วของ บขส. ทั่วประเทศ นอกจากนี้ เพื่อสนับสนุนนโยบายของกระทรวงคมนาคมในการลดความหนาแน่นในการเดินทางกลับภูมิลำเนา บขส. ได้จัดโครงการ “ไปก่อน - กลับทีหลัง” มอบส่วนลดค่าโดยสาร 20% (ไม่รวมค่าธรรมเนียม) ให้ผู้โดยสารที่ซื้อตั๋วโดยสารผ่านช่องทางออนไลน์ Application : E-Ticket Website : https://tcl99web.transport.co.th เดินทางระหว่างวันที่ 2 - 4 และ 22 - 24 เมษายน 2567 ทุกเส้นทางภายในประเทศ และสมาชิก บขส.Card เมื่อซื้อตั๋วโดยสารผ่านช่องทางออนไลน์ เดินทางในเดือนเมษายน 2567 จะได้รับคะแนนสะสมคูณ 2 เพิ่มทันที
อย่างไรก็ดี เพื่อยกระดับความปลอดภัยให้กับประชาชน ได้มอบหมายให้ บขส. บูรณาการการทำงานระหว่างหน่วยงานที่เกี่ยวข้อง อาทิ การรถไฟแห่งประเทศไทย องค์การขนส่งมวลชนกรุงเทพ (ขสมก.) กรมการขนส่งทางบก (ขบ.) กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ ในการอำนวยความสะดวกประชาชนในการเดินทางอย่างไร้ร้อยต่อ ตรงต่อเวลา สนับสนุนพื้นที่ จัดรถเมล์ ขสมก. รถแท็กซี่ และเจ้าหน้าที่อำนวยความสะดวกด้านความปลอดภัยและการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง รวมถึงได้กำชับให้เร่งระบายผู้โดยสารทั้งขาเข้าและขาออก โดยให้ได้รับความปลอดภัย และสะดวกสบาย เตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วบนรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 6 ชั่วโมง และพนักงานขับรถต้องได้รับการตรวจสภาพความพร้อมของร่างกายและจิตใจ ก่อนปฏิบัติหน้าที่ปลอดแอลกอฮอล์และสารเสพติด รวมทั้งตรวจสมุดประจำรถ ตั้งด่านและจุดตรวจรถโดยสารสาธารณะ (Checking Point) ของ ขบ. เพื่อความปลอดภัยในระหว่างการเดินทางด้วย ทั้งนี้ สามารถสอบถามข้อมูลและแจ้งปัญหาการเดินทางได้ที่จุดรับเรื่องร้องเรียน บริเวณประชาสัมพันธ์ ชั้น 1 และชั้น 3 สถานีขนส่งหมอชิต 2 หรือ Call Center โทร. 1490 เรียก บขส.

ที่มา : https://www.thaigov.go.th/news/contents/details/80905