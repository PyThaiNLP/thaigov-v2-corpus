รัฐบาลไทย-ข่าวทำเนียบรัฐบาล-“สุริยะ – มนพร” ร่วมคณะนายกฯ ตรวจพื้นที่ก่อสร้าง Skywalk เขาเขื่อนลั่น และร่วมงานฉลองวันแห่งชัยชนะของท้าวสุรนารี ประจำปี 2567


วันจันทร์ที่ 25 มีนาคม 2567
“สุริยะ – มนพร” ร่วมคณะนายกฯ ตรวจพื้นที่ก่อสร้าง Skywalk เขาเขื่อนลั่น และร่วมงานฉลองวันแห่งชัยชนะของท้าวสุรนารี ประจำปี 2567
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมด้วย ดร.มนพร เจริญศรี รัฐมนตรีช่วยว่าการกระทรวงคมนาคม ร่วมคณะ นายเศรษฐา ทวีสิน นายกรัฐมนตรี ลงพื้นที่ตรวจโครงการก่อสร้าง Skywalk ณ บริเวณเขาเขื่อนลั่น อำเภอสีคิ้ว จังหวัดนครราชสีมา ส่งเสริมให้เป็นพื้นที่ท่องเที่ยวเชิงนิเวศและธรรมชาติ และ Landmark แห่งใหม่ของเมืองโคราช พร้อมร่วมงานแสงสีเสียง “ฉลองวันแห่งชัยชนะของท้าวสุรนารี ประจำปี 2567” เมื่อวันที่ 24 มีนาคม 2567
นายสุริยะ กล่าวว่า โครงการก่อสร้าง Skywalk บริเวณเขาเขื่อนลั่น อำเภอสีคิ้ว จังหวัดนครราชสีมา จะเป็น Landmark แห่งใหม่ และเป็นจุดชมวิวที่งดงามอีกแห่งหนึ่งของเมืองไทย บนจุดชมวิวจะสามารถมองเห็นเขื่อนลำตะคอง รวมทั้งความหลากหลาย ความก้าวหน้าทางเทคโนโลยีและการคมนาคมขนส่งของเมืองไทย ผ่านทางหลวงพิเศษระหว่างเมืองหมายเลข 6 (M6) ตอนบางปะอิน - นครราชสีมา ช่วงปากช่อง - ทางเลี่ยงเมืองนครราชสีมา และรถไฟฟ้าความเร็วสูงที่อยู่ระหว่างการก่อสร้าง นอกจากนี้ จังหวัดนครราชสีมายังมีโครงการผลักดันพื้นที่ก่อสร้างจุดชมวิวแห่งใหม่ อีก 2 จุด คือ เขายายเที่ยง และเขาขนานจิต ซึ่งจุดชมวิวทั้งสามจุดจะก่อสร้างเชื่อมถึงกัน ถือเป็นหนึ่งในยุทธศาสตร์การพัฒนาจังหวัดที่สอดรับกับการพัฒนาเมือง
สำหรับการจัดงานแสงสีเสียง “ฉลองวันแห่งชัยชนะของท้าวสุรนารี ประจำปี 2567” จัดขึ้นระหว่างวันที่ 23 มีนาคม - 3 เมษายน 2567 เพื่อเทิดทูนวีรกรรมท้าวสุรนารีวีรสตรีไทย และปลุกจิตสำนึกให้เยาวชนไทยรุ่นหลังได้ตระหนักถึงวีรกรรมอันกล้าหาญ เสียสละ และดำรงไว้ซึ่งความรักชาติ ตลอดจนเป็นงานสืบสานประเพณีอันดีงามของท้องถิ่น เสริมสร้างเอกลักษณ์ทางวัฒนธรรม และมีการนำเสนอผลิตภัณฑ์ของพี่น้องชาวจังหวัดนครราชสีมา
นายสุริยะ กล่าวเพิ่มเติมว่า จังหวัดนครราชสีมาเป็นจังหวัดที่มีศักยภาพมากทั้งในแง่ของเศรษฐกิจและวัฒนธรรม กระทรวงคมนาคมมีระบบโครงสร้างพื้นฐานที่สำคัญ อาทิ ทางหลวงพิเศษระหว่างเมืองหมายเลข 6 (M6) รถไฟทางคู่และรถไฟความเร็วสูงที่จะช่วยเพิ่มศักยภาพให้จังหวัดนครราชสีมาเป็นศูนย์กลางการคมนาคมขนส่ง และก่อให้เกิดการกระจายตัวทางเศรษฐกิจไปสู่จังหวัดอื่นในภูมิภาคตะวันออกเฉียงเหนือต่อไป

ที่มา : https://www.thaigov.go.th/news/contents/details/80844