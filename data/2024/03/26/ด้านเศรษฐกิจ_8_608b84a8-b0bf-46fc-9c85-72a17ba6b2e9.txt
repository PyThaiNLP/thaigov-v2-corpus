รัฐบาลไทย-ข่าวทำเนียบรัฐบาล-“สุริยะ” พบทูตอิตาลีประจำประเทศไทย หารือความร่วมมือการพัฒนาระบบราง พร้อมนำเสนอการลงทุนโครงการแลนด์บริดจ์ ขับเคลื่อนการเป็นศูนย์กลางการขนส่งในภูมิภาค


วันอังคารที่ 26 มีนาคม 2567
“สุริยะ” พบทูตอิตาลีประจำประเทศไทย หารือความร่วมมือการพัฒนาระบบราง พร้อมนำเสนอการลงทุนโครงการแลนด์บริดจ์ ขับเคลื่อนการเป็นศูนย์กลางการขนส่งในภูมิภาค
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ให้ H.E. Mr. Paolo Dionisi (นายเปาโล ดิโอนิซี) เอกอัครราชทูตอิตาลีประจำประเทศไทย และคณะผู้แทนบริษัท MERMEC Group ซึ่งมีความเชี่ยวชาญในการตรวจสอบปัญหาระบบราง ระบบอาณัติสัญญาณ และระบบบริหารจัดการทรัพย์สินเกี่ยวกับรถไฟ เข้าพบ เพื่อแนะนำตัวในโอกาสที่รัฐมนตรีว่าการกระทรวงคมนาคมเข้ารับตำแหน่งและหารือความคืบหน้าเกี่ยวกับความร่วมมือด้านการคมนาคมขนส่ง การลงทุนในภาคบริการขนส่งระหว่างสองประเทศ และการดำเนินงานในโครงการต่าง ๆ ของกระทรวงคมนาคม โดยมี นายชยธรรม์ พรหมศร ปลัดกระทรวงคมนาคม และหน่วยงานที่เกี่ยวข้อง ร่วมหารือ เมื่อวันที่ 25 มีนาคม 2567 ณ ห้องรับรองรัฐมนตรีว่าการกระทรวงคมนาคม
นายสุริยะ จึงรุ่งเรืองกิจ กล่าวว่า บริษัท MERMEC Group อิตาลี และประเทศไทย มีความสัมพันธ์ร่วมกันมาอย่างยาวนาน ทั้งด้านเศรษฐกิจ การท่องเที่ยว และเทคโนโลยี และมีแนวโน้มที่จะพัฒนาร่วมกันอย่างต่อเนื่อง โดยกระทรวงคมนาคมหวังว่าความเชี่ยวชาญของ MERMEC จะสามารถช่วยเหลือประเทศไทยในการพัฒนาระบบรางได้ต่อไป สำหรับปัจจุบันประเทศไทยมีโครงการระบบรางสำคัญที่อยู่ระหว่างดำเนินการ อาทิ โครงการรถไฟความเร็วสูง โครงการรถไฟทางคู่ เป็นต้น นอกจากนี้ ยังอยู่ระหว่างดำเนินโครงการแลนด์บริดจ์ เพื่อตอบสนองต่อปัญหาความแออัดในช่องแคบมะละกา รัฐบาลไทยจึงได้นำเสนอโครงการแลนบริตจ์เพื่อรับมือต่อสภาวะดังกล่าว วัตถุประสงค์หลักของโครงการนี้คือการเป็นศูนย์กลางที่สำคัญสำหรับการขนส่งในภูมิภาค เชื่อมท่าเรือฝั่งอ่าวไทยและทะเลอันดามัน ด้วยรถไฟและทางหลวงพิเศษ โดยโครงการจะใช้เงินลงทุนจากภาคเอกชน 100% และจะอยู่ภายใต้การบริหารโดยผู้ให้บริการรายเดียว (Single Operator) โดยผู้ที่ให้ส่วนแบ่งรายได้กับรัฐสูงที่สุดจะเป็นผู้ชนะการประมูล ทั้งนี้ โครงการดังกล่าวถือเป็นเป้าหมายในการเสริมสร้างความเชื่อมโยงในภูมิภาคและส่งเสริมให้การค้าและการขนส่งในภูมิภาคอาเซียนมีประสิทธิภาพยิ่งขึ้น
ทั้งนี้ เอกอัครราชทูตอิตาลีประจำประเทศไทย และผู้แทนบริษัท MERMEC Group ได้ให้ความสนใจในโครงการแลนด์บริดจ์ ตลอดจนการพัฒนาโครงข่ายระบบขนส่งมวลชนทางรางของไทย และหวังว่าจะได้มีโอกาสในการพัฒนาโครงการต่าง ๆ ร่วมกันในอนาคตต่อไป
“ขอขอบคุณที่มาเข้าพบวันนี้ ผมรู้สึกยินดีเป็นอย่างมาก โดยจะให้การสนับสนุนความร่วมมือระหว่างรัฐบาลไทยและอิตาลีอย่างต่อเนื่อง และยินดีที่จะให้ความช่วยเหลือเสมอ ในส่วนของ MERMEC Group หากต้องการคำแนะนำเกี่ยวกับการดำเนินการกับภาครัฐ ผมและทุกหน่วยงานของกระทรวงคมนาคมยินดีจะให้คำแนะนำเช่นกัน” นายสุริยะ กล่าว

ที่มา : https://www.thaigov.go.th/news/contents/details/80856