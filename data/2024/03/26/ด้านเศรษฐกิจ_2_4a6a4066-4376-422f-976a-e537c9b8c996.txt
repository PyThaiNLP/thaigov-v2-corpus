รัฐบาลไทย-ข่าวทำเนียบรัฐบาล-​รองปลัดฯ ณัฏฐิญา นั่งหัวโต๊ะมอบแนวทางการเขียนผลงานทางวิชาการเพื่อแต่งตั้งดำรงตำแหน่งระดับชำนาญการและชำนาญการพิเศษ ใช้เป็นต้นแบบในการปฏิบัติงาน 


วันจันทร์ที่ 25 มีนาคม 2567
25/03/2567
พิมพ์
​รองปลัดฯ ณัฏฐิญา นั่งหัวโต๊ะมอบแนวทางการเขียนผลงานทางวิชาการเพื่อแต่งตั้งดำรงตำแหน่งระดับชำนาญการและชำนาญการพิเศษ ใช้เป็นต้นแบบในการปฏิบัติงาน
​รองปลัดฯ ณัฏฐิญา นั่งหัวโต๊ะมอบแนวทางการเขียนผลงานทางวิชาการเพื่อแต่งตั้งดำรงตำแหน่งระดับชำนาญการและชำนาญการพิเศษ ใช้เป็นต้นแบบในการปฏิบัติงาน เกิดการพัฒนา เป็นประโยชน์ต่อหน่วยงานและประชาชน
วันที่ 21 มีนาคม 2567 นางสาวณัฏฐิญา เนตยสุภา เปิดการฝึกอบรมแนวทางการเขียนผลงานทางวิชาการเพื่อแต่งตั้งให้ดำรงตำแหน่งประเภทวิชาการ ระดับชำนาญการและชำนาญการพิเศษ โดยมีนางสาวสุนีย์ โสภณ ผู้อำนวยการกองบริหารทรัพยากรบุคคล (กบค.) ข้าราชการสำนักงานปลัดกระทรวงอุตสาหกรรมทั้งส่วนกลางและส่วนภูมิภาค ข้าราชการสำนักงานรัฐมนตรี ที่ดำรงตำแหน่งประเภทวิชาการ ระดับปฏิบัติการและระดับชำนาญการ ในสายงานนักวิเคราะห์นโยบายและแผน นักวิชาการอุตสาหกรรม และวิศวกร จำนวนกว่า 221 คน เข้าร่วม ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม และผ่านระบบสื่ออิเล็กทรอนิกส์ (ระบบ ZOOM)
รองปลัดฯ ณัฏฐิญา กล่าวว่า หลักสูตรการฝึกอบรมในครั้งนี้ นับเป็นหลักสูตรที่มีความจำเป็นต่อการจัดทำผลงานทางวิชาการเพื่อเลื่อนระดับ ต้องแสดงถึงความรู้ ความสามารถ การสั่งสมประสบการณ์ ความเชี่ยวชาญที่เหมาะสมในระดับและสายงานที่ท่านเข้ารับการประเมิน และใช้เป็นแบบอย่างหรือเป็นต้นแบบในการปฏิบัติงาน เพื่อให้เกิดการพัฒนา การแก้ปัญหาในการปฏิบัติงาน เกิดประโยชน์ต่อหน่วยงานหรือต่อประชาชนได้ “ดิฉันหวังว่าหลักสูตรนี้จะช่วยให้ทุกท่านเข้าใจถึงหลักเกณฑ์การประเมิน รูปแบบ และแนวทางการเขียนผลงานวิชาการได้อย่างถูกต้องครบถ้วน เป็นไปตามเกณฑ์ของ ก.พ. หลักวิชาการ และสอดคล้องกับแนวทางของคณะกรรมการประเมินผลงาน รวมทั้งเป็นแหล่งข้อมูลให้น้อง ๆ รุ่นต่อมาได้เรียนรู้ หรือนำมาปรับใช้ในการปฏิบัติงาน ตลอดจนเป็นตัวอย่างในการเขียนผลงานทางวิชาการที่น้อง ๆ จะสามารถใช้เป็นแนวทางในการเขียนผลงานได้”
สำหรับการอบรมดังกล่าว ได้รับเกียรติจาก ผอ.กบค. เป็นผู้มีความรู้ความเข้าใจด้านหลักเกณฑ์และวิธีการประเมินผลงานทั้งจากกรรมการประเมินผลงาน ซึ่งจะเป็นประโยชน์ต่อการแลกเปลี่ยนความคิดเห็น ข้อสงสัย หรือปัญหาที่พบเจอ เพื่อจะได้มีความเข้าใจในการเขียนผลงานทางวิชาการที่ถูกต้องและได้มาตรฐาน โดยหัวข้อการบรรยายให้ความรู้ ในเรื่องของหลักเกณฑ์ วิธีการประเมินผลงาน รูปแบบการเขียนผลงานทางวิชาการเพื่อขอรับการประเมินเพื่อแต่งตั้งให้ดำรงตำแหน่งฯ และแนวทางการเขียนผลงานทางวิชาการเพื่อขอรับการประเมินผลงานเพื่อแต่งตั้งให้ดำรงตำแหน่งประเภทวิชาการ ระดับชำนาญการและระดับชำนาญการพิเศษ ในตำแหน่งนักวิเคราะห์นโยบายและแผน นักวิชาการอุตสาหกรรม และวิศวกร

ที่มา : https://www.thaigov.go.th/news/contents/details/80846