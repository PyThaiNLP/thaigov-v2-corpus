รัฐบาลไทย-ข่าวทำเนียบรัฐบาล-“คนร. ผลักดันรัฐวิสาหกิจและบริษัทลูกเร่งดำเนินการให้ได้ตามแผนและนโยบายรัฐบาล เน้นประโยชน์ ความคุ้มค่า และตอบสนองความต้องการของประชาชน” 


วันอังคารที่ 26 มีนาคม 2567
26/03/2567
พิมพ์
“คนร. ผลักดันรัฐวิสาหกิจและบริษัทลูกเร่งดำเนินการให้ได้ตามแผนและนโยบายรัฐบาล เน้นประโยชน์ ความคุ้มค่า และตอบสนองความต้องการของประชาชน”
“คนร. ผลักดันรัฐวิสาหกิจและบริษัทลูกเร่งดำเนินการให้ได้ตามแผนและนโยบายรัฐบาล เน้นประโยชน์ ความคุ้มค่า และตอบสนองความต้องการของประชาชน”
นายธิบดี วัฒนกุล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เผยผลการประชุมคณะกรรมการนโยบายรัฐวิสาหกิจ (คนร.) ครั้งที่ 1/2567 เมื่อวันที่ 26 มีนาคม 2567 โดยมีนายปานปรีย์ พหิทธานุกร รองนายกรัฐมนตรีและรัฐมนตรีว่าการกระทรวงการต่างประเทศเป็นประธาน ซึ่ง คนร. ได้พิจารณาในเรื่องต่าง ๆ โดยสรุปผลการประชุมที่สำคัญได้ดังนี้
1. คนร. รับทราบรายงานผลการปฏิบัติตามแผนปฏิบัติการประจำปี 2566 ของรัฐวิสาหกิจจำนวน 51 แห่ง ซึ่งส่วนใหญ่สามารถดำเนินการได้ตามเป้าหมาย โดย คนร. มีความเห็นให้กระทรวงเจ้าสังกัด รัฐวิสาหกิจ และหน่วยงานที่เกี่ยวข้องร่วมกันดำเนินโครงการต่างๆ ให้เป็นไปตามเป้าหมายตามแผน และกำกับติดตามแก้ไขปัญหาของโครงการให้เป็นระบบ โดยเฉพาะโครงการลงทุนขนาดใหญ่ซึ่งมีส่วนสำคัญในการยกระดับการให้บริการประชาชนและตอบสนองนโยบายรัฐบาล สร้างความสามารถในการแข่งขันของประเทศ
2. คนร. รับทราบผลการดำเนินงานของบริษัทในเครือของรัฐวิสาหกิจ ณ สิ้นปี 2565 จำนวน 94 แห่ง โดย คนร. มอบหมายให้รัฐวิสาหกิจและกระทรวงเจ้าสังกัดเร่งแก้ไขปัญหาบริษัทในเครือที่ขาดทุนและถอนการลงทุนของบริษัทในเครือที่ไม่จำเป็นให้ได้ตามแผน
3. คนร. ได้พิจารณาผลการดำเนินการแก้ไขปัญหาองค์กรของรัฐวิสาหกิจ 6 แห่ง ได้แก่ การรถไฟแห่งประเทศไทย องค์การขนส่งมวลชนกรุงเทพ บริษัท โทรคมนาคมแห่งชาติ จำกัด (มหาชน) บริษัท อสมท จำกัด (มหาชน) ธนาคารพัฒนาวิสาหกิจขนาดกลางและขนาดย่อมแห่งประเทศไทย และธนาคารอิสลามแห่งประเทศไทย มีความคืบหน้าในการดำเนินงานตามลำดับ ซึ่ง คนร. มอบหมายให้รัฐวิสาหกิจและกระทรวงเจ้าสังกัดทบทวนแผนการดำเนินงานให้มีความเหมาะสม ทันต่อสถานการณ์ รวมทั้งกำชับให้เร่งดำเนินการแก้ไขปัญหาองค์กรให้เป็นไปตามแผน เพื่อแก้ไขปัญหาทางการเงินให้รัฐวิสาหกิจและสามารถส่งมอบบริการที่ดีขึ้นให้กับประชาชน พร้อมทั้งกำชับให้กระทรวงเจ้าสังกัดกำกับติดตามและรายงานความคืบหน้าต่อ คนร. อย่างต่อเนื่อง

ที่มา : https://www.thaigov.go.th/news/contents/details/80895