รัฐบาลไทย-ข่าวทำเนียบรัฐบาล-นายกฯ ติดตามการแก้ไขปัญหาน้ำท่วม น้ำแล้ง ณ สถานีสูบน้ำด้วยไฟฟ้ากุดแคน อ.กมลาไสย จ.กาฬสินธุ์ ย้ำให้เร่งกำจัดวัชพืช-ขุดลอกคูคลองรองรับก่อนฤดูน้ำจะมาถึง 


วันเสาร์ที่ 2 มีนาคม 2567
02/03/2567
พิมพ์
นายกฯ ติดตามการแก้ไขปัญหาน้ำท่วม น้ำแล้ง ณ สถานีสูบน้ำด้วยไฟฟ้ากุดแคน อ.กมลาไสย จ.กาฬสินธุ์ ย้ำให้เร่งกำจัดวัชพืช-ขุดลอกคูคลองรองรับก่อนฤดูน้ำจะมาถึง
นายกฯ ติดตามการแก้ไขปัญหาน้ำท่วม น้ำแล้ง ณ สถานีสูบน้ำด้วยไฟฟ้ากุดแคน อ.กมลาไสย จ.กาฬสินธุ์ ย้ำให้เร่งกำจัดวัชพืช-ขุดลอกคูคลองรองรับก่อนฤดูน้ำจะมาถึง ยืนยันจะกลับมากาฬสินธุ์อีกครั้งปีหน้า
วันนี้ (2 มีนาคม 2567) เวลา 10.45 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามการแก้ไขปัญหาน้ำท่วม น้ำแล้ง ณ สถานีสูบน้ำด้วยไฟฟ้ากุดแคน อ.กมลาไสย จ.กาฬสินธุ์ พร้อมพบปะประชาชน โดยมีนางมนพร เจริญศรี รัฐมนตรีช่วยว่าการกระทรวงคมนาคม นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายสมคิด เชื้อคง รองเลขาธิการนายกรัฐมนตรีฝ่ายการเมือง นายพงศ์ศรัณย์ อัศวชัยโสภณ รองเลขาธิการนายกรัฐมนตรีฝ่ายการเมือง นายชูชาติ รักจิตร อธิบดีกรมชลประทาน และผู้ว่าราชการจังหวัดกาฬสินธุ์ ร่วมการตรวจเยี่ยม นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกฯ ได้รับฟังแนวทางการแก้ปัญหาและการเพิ่มประสิทธิภาพสถานีสูบน้ำกุดแคน เพื่อการแก้ไขปัญหาน้ำท่วม น้ำแล้ง อย่างไรก็ตาม ปัจจุบันแหล่งน้ำในพื้นที่ประสบปัญหาตื้นเขินและมีวัชพืชปกคลุม ส่งผลให้ในช่วงฤดูแล้งประสบปัญหาขาดแคลนน้ำ รวมถึงการกีดขวางทางน้ำ น้ำเอ่อล้นเข้าท่วมพื้นที่การเกษตรและพื้นที่ชุมชน จึงขอรับการสนับสนุน (การแก้ไขปัญหาอุปสรรค/การพัฒนา/เพิ่มประสิทธิภาพการดำเนินงาน) จากรัฐบาล เช่น 1) โครงการแก้มลิงกุดกว้างน้อย โดยการขุดลอกกุดกว้างน้อยในพื้นที่ 174 ไร่ ลึกประมาณ 2.50 ม. พร้อมก่อสร้างอาคารประกอบ งบประมาณ 24,057,000 บาท โดยมีพื้นที่รับประโยชน์ 800 ไร่ จำนวน 300 ครัวเรือน กำจัดวัชพืช ปี พ.ศ. 2567 จำนวน 11 ไร่ งบฯ 0.40 ล้านบาท 2) โครงการแก้มลิงกุดกว้างใหญ่ โดยการขุดลอกกุดกว้างใหญ่ในพื้นที่ 362 ไร่ ลึกประมาณ 2.50 ม. พร้อมก่อสร้างอาคารประกอบ งบประมาณ 61,676,000 บาท โดยมีพื้นที่รับประโยชน์ 1,200 ไร่ จำนวน 350 ครัวเรือน และกำจัดวัชพืช ปี พ.ศ. 2567 จำนวน 17 ไร่ งบฯ 0.61 ล้านบาท โดยรองอธิบดีกรมชลประทานรายงานว่าจะเร่งดำเนินการกำจัดวัชพืชและขุดลอกคูคลองให้แล้วเสร็จก่อนฤดูฝนและฤดูน้ำจะมาถึง ส่วนกรณีทีต้องมีการขนดินออกนอกพื้นที่นั้น หน่วยงานที่เกี่ยวข้องในพื้นที่รับที่จะไปดำเนินการให้ถูกต้องตามกฎหมาย
โอกาสนี้ นายกฯ ได้ชื่นชมถึงแนวทางที่จะมีการเร่งกำจัดวัชพืชและขุดลอกคูคลองแล้วเสร็จรองรับก่อนฤดูน้ำจะมาถึง เพื่อให้สามารถระบายน้ำอย่างมีประสิทธิภาพ โดยหากติดปัญหาในเรื่องใดก็เร่งหาแนวทางแก้ไขและให้เป็นไปอย่างถูกต้อง เพื่อให้การดำเนินงานสามารถเดินหน้าต่อไปได้ เกิดประโยชน์ต่อประชาชน
จากนั้น นายกฯ ได้เดินพบปะทักทายประชาชนอย่างเป็นกันเอง โดยนายกฯ กล่าวทักทายชาวกาฬสินธุ์ด้วยภาษาอีสาน “สวัสดี พ่อใหญ่ แม่ใหญ่” ทุกคน พร้อมกล่าวรู้สึกดีใจที่ได้กลับมากาฬสินธุ์อีกครั้งหนึ่ง หลังจากก่อนนั้นได้มาหาเสียงที่นี่ โดยวันนี้มาในฐานะนายกรัฐมนตรี เพื่อมาติดตามเรื่องการบริหารจัดการน้ำ เรื่องราคาพืชผลทางการเกษตร โดยจะทำให้ดีที่สุด ทั้งการขุดลอกคูคลองต่าง ๆ และการกำจัดวัชพืช ตลอดจนเรื่องของการขุดแหล่งเก็บกักน้ำเพื่อป้องกันน้ำท่วมไม่ให้ประชาชนเดือดร้อน และเพื่อให้มีน้ำไว้ใช้อย่างเพียงพอสำหรับประชาชน พร้อมย้ำดีใจที่ได้มาพบกับประชาชนชาวกาฬสินธุ์ ยืนยันปีหน้าจะกลับมาอีก

ที่มา : https://www.thaigov.go.th/news/contents/details/79705