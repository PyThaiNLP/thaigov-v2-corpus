รัฐบาลไทย-ข่าวทำเนียบรัฐบาล-นายกฯ สั่งการเตรียมการรับรองการท่องเที่ยว ฟรีวีซ่าไทย-จีน เริ่มแล้ววันนี้ ควบคู่ส่งเสริมการท่องเที่ยวระหว่างประเทศต่อเนื่อง พร้อมยกระดับหนังสือเดินทางไทยเดินทางได้ 35 ประเทศ


วันเสาร์ที่ 2 มีนาคม 2567
02/03/2567
พิมพ์
นายกฯ สั่งการเตรียมการรับรองการท่องเที่ยว ฟรีวีซ่าไทย-จีน เริ่มแล้ววันนี้ ควบคู่ส่งเสริมการท่องเที่ยวระหว่างประเทศต่อเนื่อง พร้อมยกระดับหนังสือเดินทางไทยเดินทางได้ 35 ประเทศ
นายกฯ สั่งการเตรียมการรับรองการท่องเที่ยว ฟรีวีซ่าไทย-จีน เริ่มแล้ววันนี้ ควบคู่ส่งเสริมการท่องเที่ยวระหว่างประเทศต่อเนื่อง พร้อมยกระดับหนังสือเดินทางไทยเดินทางได้ 35 ประเทศ/ดินแดน ไม่ต้องขอรับการตรวจลงตรา
นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มุ่งลดข้อจำกัดด้านการท่องเที่ยว ยกระดับหนังสือเดินทางไทย จนทำให้ปัจจุบันเมื่อรวมมาตรการยกเว้นตรวจลงตราหนังสือเดินทางไทย-จีน อย่างถาวรซึ่งมีผลบังคับใช้วันแรกเมื่อวานนี้( 1 มีนาคม 2567 ) ทำให้ผู้ถือหนังสือเดินทางไทย สามารถเดินทางโดยไม่ต้องขอรับการตรวจลงตรา ได้ใน 35 ประเทศ/ดินแดน
โฆษกประจำสำนักนายกรัฐมนตรี กล่าวว่าจากผลสำเร็จ ในการร่วมลงนามในพิธีความตกลงและเอกสารสำคัญไทย-จีน ว่าด้วยการยกเว้นการตรวจลงตราซึ่งกันและกันสำหรับผู้ถือหนังสือเดินทางธรรมดาและหนังสือเดินทางกึ่งราชการ ในวันที่ 28 มกราคม 2567 ที่ผ่านมา ทำให้มาตรการยกเว้นการตรวจลงตราซึ่งกันและกันมีผลในวันที่ 1 มีนาคม 2567 สำหรับผู้ถือหนังสือเดินทางธรรมดาและหนังสือเดินทางกึ่งราชการ สามารถเดินทางไปประเทศจีนและพำนักอยู่ได้สูงสุด 30 วัน โดยไม่ต้องขอวีซ่า และหากเดินทางเข้าออกประเทศจีนหลายครั้ง ภายในระยะเวลา 180 วัน จะสามารถพำนักในประเทศจีนเป็นระยะเวลารวมกันไม่เกิน 90 วัน ซึ่งหลังจากมาตรการนี้มีผลบังคับใช้คาดการณ์ว่าจะเกิดการท่องเที่ยวระหว่างกันมากขึ้น เพิ่มมูลค่าทางเศรษฐกิจ เกิดการแลกเปลี่ยนเรียนรู้ในระดับประชาชนอย่างมีนัยยะสำคัญ
โดยจากข้อมูลกรมการกงสุล กระทรวงต่างประเทศ (ข้อมูล 1 มีนาคม 2567) พบว่าหนังสือเดินทางธรรมดาของไทย สามารถเดินทางไปยังประเทศและดินแดนต่างๆโดยไม่ต้องขอรับการตรวจลงตรา เป็นจำนวน 35 ประเทศ/ดินแดน ดังนี้ 1) อาร์เจนตินา 90วัน 2) ศรีลังกา 30 วัน (28 พฤศจิกายน 2566- 31 มีนาคม 2567) 3) บราซิล 90 วัน 4).บรูไน 14 วัน 5) กัมพูชา 14 วัน 6) ชิลี 90 วัน 7) เอกวาดอร์ 90 วัน 8) จอร์เจีย 365 วัน 9) มณฑลไห่หนานของจีน 30 วัน 10) ฮ่องกง 30 วัน 11) อินโดนีเซีย 30 วัน 12) ญี่ปุ่น 15 วัน 13) คาซัคสถาน 30 วัน 14) เกาหลีใต้ 90 วัน 15) คีร์กีซ 60 วัน (เฉพาะ 1 สิงหาคม 2564 ถึง 31 กรกฎาคม 2568) 16) ลาว 30 วัน 17) มาเก๊า 30 วัน 18) มองโกเลีย 30 วัน 19) มาเลเซีย 30 วัน 20) มัลดีฟส์ 30 วัน 21) เมียนมา 14 วัน (เฉพาะที่ผ่านท่าอากาศยานนานาชาติ) 22) ปานามา 180 วัน  23) เปรู 90 วัน 24) ฟิลิปปินส์ 30 วัน 25) กาตาร์ 30 วัน 26) รัสเซีย 30 วัน 27) เชเชลส์ 30 วัน 28) สิงคโปร์ 30 วัน 29)แอฟริกาใต้ 30 วัน 30) ไต้หวัน 14 วัน (1 สิงหาคม 2565 ถึง 31 กรกฎาคม 2567) 31) ทาจิกิสถาน 30 วัน 32) ตุรเกีย 30 วัน 33) วานูอาตู 30 วัน 34)เวียดนาม 30 วัน และล่าสุด 35) จีน 30 วัน
“นายกรัฐมนตรีตั้งใจยกระดับประเทศ และประชาชนไทยในเวทีโลก พร้อมดำเนินนโยบายอย่างมีกรอบการทำงานที่เป็นรูปธรรม นำเสนอศักยภาพจุดขายของไทยในระดับนานาชาติได้อย่างเหมาะสม รวมทั้ง เร่งดำเนินมาตรการเพื่อยกระดับศักดิ์ศรี และชีวิตความเป็นอยู่ของคนไทยให้ดีขึ้น ซึ่งจะเป็นการเปิดประตูสู่โอกาสให้ทุกภาคส่วนของไทยมากขึ้น” นายชัย กล่าว

ที่มา : https://www.thaigov.go.th/news/contents/details/79695