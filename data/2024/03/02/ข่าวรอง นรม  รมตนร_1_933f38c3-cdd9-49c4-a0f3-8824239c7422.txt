รัฐบาลไทย-ข่าวทำเนียบรัฐบาล-​“รองนายกฯสมศักดิ์” ถวายการต้อนรับ”มกุฎราชกุมารแห่งรัฐกลันตัน”ในโอกาสเสด็จเยือนไทยส่วนพระองค์ เผย รับประทานคำปรึกษา”การพัฒนาการค้า-ลงทุน-โครงสร้างพื้นฐาน”บริเวณชายแดนทั้ง 2 ประเทศ 


วันเสาร์ที่ 2 มีนาคม 2567
02/03/2567
พิมพ์
​“รองนายกฯสมศักดิ์” ถวายการต้อนรับ”มกุฎราชกุมารแห่งรัฐกลันตัน”ในโอกาสเสด็จเยือนไทยส่วนพระองค์ เผย รับประทานคำปรึกษา”การพัฒนาการค้า-ลงทุน-โครงสร้างพื้นฐาน”บริเวณชายแดนทั้ง 2 ประเทศ
​“รองนายกฯสมศักดิ์” ถวายการต้อนรับ”มกุฎราชกุมารแห่งรัฐกลันตัน”ในโอกาสเสด็จเยือนไทยส่วนพระองค์ เผย รับประทานคำปรึกษา”การพัฒนาการค้า-ลงทุน-โครงสร้างพื้นฐาน”บริเวณชายแดนทั้ง 2 ประเทศ เชื่อ จะช่วยยกระดับคุณภาพชีวิต-ช่วยรักษาความสงบ
วันที่ 2 มีนาคม 2567 นายสมศักดิ์ เทพสุทิน รองนายกรัฐมนตรี เปิดเผยว่า ตน พร้อมด้วย นายสัมพันธ์ มะยูโซ๊ะ สส.นราธิวาส พรรคพลังประชารัฐ นายอามินทร์ มะยูโซ๊ะ สส.นราธิวาส พรรคพลังประชารัฐ ได้มีโอกาสถวายการต้อนรับมกุฎราชกุมารแห่งรัฐกลันตัน ประเทศมาเลเซีย และผู้สำเร็จราชการแทนพระองค์ His Highness Tengku Muhammad Fakhry Petra เนื่องในโอกาสการเสด็จเยือนประเทศไทยเป็นการส่วนพระองค์ ซึ่งได้มีการหารือ และขอรับประทานคำปรึกษาประเด็นการพัฒนาการค้า การลงทุน และโครงสร้างพื้นฐานบริเวณพรมแดนแดน ไทย-มาเลเซีย โดยเฉพาะการสร้างสะพานมิตรภาพข้ามแม่น้ำโก-ลก จำนวน 2 แห่ง ที่อำเภอตากใบ - เปิงกาลันกูโบร์ และ อำเภอสุไหงโกลก - รันเตาปันจัง นอกจากนี้ ยังได้ปรึกษาหารือถึงนโยบายเมืองพี่น้อง (Twin Cities) สำหรับ จังหวัดนราธิวาส และรัฐกลันตัน ประเทศมาเลเซีย เพื่อสนับสนุนการพัฒนาด้านเศรษฐกิจและการท่องเที่ยวของทั้งสองประเทศ
นายสมศักดิ์ กล่าวอีกว่า ถือเป็นพระกรุณาธิคุณเป็นอย่างยิ่ง ที่ตนได้มีโอกาสเข้าเฝ้าฯ และกราบขอรับประทานคำปรึกษาจากฝ่าพระบาท มกุฏราชกุมารแห่งรัฐกลันตัน ซึ่งฝ่าพระบาททรงมีความยินดี ที่จะสนับสนุนการดำเนินงานของศูนย์อำนวยการบริหารจังหวัดชายแดนภาคใต้ (ศอ.บต.) โดยเฉพาะการพัฒนาเศรษฐกิจและการค้าการลงทุนบริเวณชายแดนของทั้งสองประเทศ ซึ่งเชื่อมั่นว่า จะส่งเสริมคุณภาพชีวิตความเป็นอยู่ของประชาชนทั้งสองประเทศ และมีส่วนช่วยในการรักษาความสงบปลอดภัยในบริเวณพื้นที่สามจังหวัดชายแดนภาคใต้ นอกจากนี้ ฝ่าพระบาทยังชวนตน ให้เดินทางไปยังรัฐกลันตัน เพื่อหารือกับข้าราชการในพื้นที่ประเทศมาเลเซีย และความเป็นไปได้ในการทำงานร่วมกันระหว่างสองประเทศ โดยฝ่าพระบาทมีความยินดีที่จะนั่งเป็นประธานการประชุมให้ด้วย
“การร่วมกันพัฒนาพื้นที่ชายแดนภาคใต้ของทั้ง 2 ประเทศ ถือเป็นสัญญาณที่ดี เพราะจะช่วยส่งเสริมในทุกมิติ และผมขอยืนยันว่า รัฐบาล ภายใต้การนำของนายเศรษฐา ทวีสิน นายกรัฐมนตรี ให้ความสำคัญกับการพัฒนาพื้นที่จังหวัดชายแดนภาคใต้ เป็นอย่างมาก อย่างล่าสุด ก็นำรัฐมนตรี ลงพื้นที่ จังหวัดชายแดนภาคใต้ โดยเป็นสิ่งที่ยืนยันได้ว่า รัฐบาล ไม่ได้ละเลยปัญหาในจังหวัดชายแดนภาคใต้ แต่ที่เน้นการพัฒนา เพื่อให้คุณภาพชีวิตของพี่น้องประชาชนดีขึ้น แล้วปัญหาความมั่นคง ก็จะเบาบางลง“ รองนายกรัฐมนตรี กล่าว

ที่มา : https://www.thaigov.go.th/news/contents/details/79704