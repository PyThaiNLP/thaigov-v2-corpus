รัฐบาลไทย-ข่าวทำเนียบรัฐบาล-ข่าวปลอม อย่าแชร์! “กด Cancel 2 ครั้ง ก่อนสอดบัตร ATM ป้องกันมิจฉาชีพ” 


วันเสาร์ที่ 2 มีนาคม 2567
ข่าวปลอม อย่าแชร์! “กด Cancel 2 ครั้ง ก่อนสอดบัตร ATM ป้องกันมิจฉาชีพ”
ข่าวปลอม อย่าแชร์! “กด Cancel 2 ครั้ง ก่อนสอดบัตร ATM ป้องกันมิจฉาชีพ”
กระทรวงดิจิทัลเพื่อเศรษฐกิจและสังคม (ดีอี) พบโซเชียลแห่แชร์ “กด Cancel 2 ครั้ง ก่อนสอดบัตร ATM เพื่อป้องกันมิจฉาชีพ” ขึ้นแท่นข่าวปลอมอันดับ 1 รองลงมาเป็น “กรมอุตุฯ ประกาศเข้าสู่ฤดูร้อนอย่างเป็นทางการ 5 มี.ค 67” เตือนประชาชนตรวจสอบข้อมูลให้รอบด้าน เช็คให้ชัวร์ ก่อนแชร์ ระวังมิจฉาชีพหลอกให้โอนเงินและล้วงเอาข้อมูลสำคัญ
นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอี) ในฐานะโฆษกกระทรวง ฯ ฝ่ายข้าราชการประจำ กล่าวถึงผลการมอนิเตอร์และรับแจ้งข่าวปลอมของศูนย์ต่อต้านข่าวปลอม ระหว่างวันที่ 23 - 29 กุมภาพันธ์  2567 พบข้อความที่เข้ามาทั้งหมด 1,195,916 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 194 ข้อความ ทั้งนี้ช่องทางที่มีการพบเบาะแสมากที่สุด คือ ข้อความที่มาจาก Social Listening จำนวน 169 ข้อความ ตามมาด้วยการแจ้งเบาะแสผ่าน Line Official จำนวน 25 ข้อความ รวมเรื่องที่ต้องดำเนินการตรวจสอบทั้งหมด 141 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 77 เรื่อง
ทั้งนี้ ดีอี ได้แบ่งข่าวปลอมที่ได้รับความสนใจเป็น 4 กลุ่ม ประกอบด้วย
กลุ่มที่ 1 : นโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศ จำนวน 90 เรื่อง อาทิ กรมการจัดหางาน รับสมัครพนักงาน งานฝีมือเหมาะสำหรับคนหารายได้เสริม เป็นต้น
กลุ่มที่ 2 : ผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 31 เรื่อง อาทิ เจ้าหน้าที่จากอย. โทรแจ้งขายผลิตภัณฑ์ผิดกฎหมาย ให้โอนเงิน เพื่อไม่ต้องถูกดำเนินคดี เป็นต้น
กลุ่มที่ 3 : ภัยพิบัติ จำนวน 7 เรื่อง อาทิ กรมอุตุฯ ประกาศเข้าสู่ฤดูร้อนอย่างเป็นทางการ 5 มี.ค 67 เป็นต้น
กลุ่มที่ 4 : เศรษฐกิจ จำนวน 13 เรื่อง อาทิ ตลาดหลักทรัพย์ฯและ AIS เปิดโอกาสให้สร้างรายได้จากการลงทุน ฝากออมหุ้น เริ่มต้น 20,600 บาท รับปันผลสูงสุด 11 เท่าต่อสัปดาห์ เป็นต้น
โดยแบ่งเป็นเรื่องการหลอกลวงธุรกรรมทางการเงิน จำนวน 8 เรื่อง
ทั้งนี้ ข่าวปลอมที่ได้รับความสนใจจากประชาชน มากที่สุด 10 อันดับ ได้แก่
อันดับที่ 1 : เรื่อง กด Cancel 2 ครั้ง ก่อนสอดบัตร ATM เพื่อป้องกันมิจฉาชีพ
อันดับที่ 2 : เรื่อง กรมอุตุฯ ประกาศเข้าสู่ฤดูร้อนอย่างเป็นทางการ 5 มี.ค 67
อันดับที่ 3 : เรื่อง ยาสีฟันรักษาอาการฟันหลวม นำเข้าจากญี่ปุ่น
อันดับที่ 4 : เรื่อง กรมการจัดหางานรับสมัครพนักงาน งานฝีมือเหมาะสำหรับคนหารายได้เสริม
อันดับที่ 5 : เรื่อง น้ำปัสสาวะ สามารถรักษาได้ทุกโรค
อันดับที่ 6 : เรื่อง ล้างไขมันในลำไส้ ด้วยชามะละกอ
อันดับที่ 7 : เรื่อง 8 วิธีเปลี่ยนผิวเหลือง เป็นผิวขาวอมชมพู
อันดับที่ 8 : เรื่อง มะนาวโซดารักษาโรคมะเร็ง
อันดับที่ 9 : เรื่อง วางโทรศัพท์มือถือไว้หัวนอน ทำให้เป็นมะเร็งสมอง
อันดับที่ 10 : เรื่อง เพจบริษัทจัดหางานฟาร์มออสเตรเลีย ได้รับใบอนุญาตจัดหาคนไปทำงานในต่างประเทศ
อย่างไรก็ตาม กระทรวงดีอี ขอให้ประชาชนตระหนักรู้เท่าทันข่าวปลอมที่ถูกแพร่กระจายบนสื่อออนไลน์/โซเชียล ซึ่งหากขาดความรู้เท่าทัน และมีการส่งต่อข้อมูลข่าวปลอมเหล่านี้ ก็จะทำให้ได้รับข้อมูลผิด ๆ และส่งผลกระทบกับประชาชนที่หลงเชื่อข่าวปลอม ดังกล่าว โดยสามารถติดตามและแจ้งเบาะแสข่าวปลอม ผ่านช่องทางต่างๆของศูนย์ต่อต้านข่าวปลอมได้ที่ ไลน์@antifakenewscenter เว็บไซต์ https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ตลอด 24 ชั่วโมง”

ที่มา : https://www.thaigov.go.th/news/contents/details/79706