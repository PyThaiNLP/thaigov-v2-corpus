รัฐบาลไทย-ข่าวทำเนียบรัฐบาล-โฆษกรัฐบาล ย้ำ เพื่ออํานวยความสะดวกด้านการจราจรให้กับ ปชช. เดินทางเข้า-ออก จ.นราธิวาส จำเป็นต้องยกสิ่งกีดขวางออก ช่วงนายกฯ ลงพื้นที่ตรวจราชการ 


วันศุกร์ที่ 1 มีนาคม 2567
01/03/2567
พิมพ์
โฆษกรัฐบาล ย้ำ เพื่ออํานวยความสะดวกด้านการจราจรให้กับ ปชช. เดินทางเข้า-ออก จ.นราธิวาส จำเป็นต้องยกสิ่งกีดขวางออก ช่วงนายกฯ ลงพื้นที่ตรวจราชการ
โฆษกรัฐบาล ย้ำ เพื่ออํานวยความสะดวกด้านการจราจรให้กับ ปชช. เดินทางเข้า-ออก จ.นราธิวาส จำเป็นต้องยกสิ่งกีดขวางออก ช่วงนายกฯ ลงพื้นที่ตรวจราชการ ยืนยันต้องมีด่านความมั่นคงเพื่อสกัดยาเสพติดและขบวนการลักลอบขนแรงงานเถื่อน
วันที่ 1 มีนาคม 2567 นายชัย วัชรงค์ โฆษกประจำสำนักนายกรัฐมนตรี เปิดเผยถึง กรณี นายอามีเน๊าะ อารง อดีตผู้สมัครสมาชิกสภาผู้แทนราษฎร (ส.ส.) พรรคก้าวไกล ได้โพสภาพถ่ายที่ตั้งด่านตรวจปลักปลา (ด่านตรวจความมั่นคง) อำเภอเมืองนราธิวาส  จังหวัดนราธิวาส  เปรียบเทียบภาพระหว่างการลงพื้นที่ตรวจราชการ และหลังการตรวจราชการเสร็จสิ้นของ นายกรัฐมนตรีและคณะ  นั้น
โฆษกรัฐบาล กล่าวว่า ทาง ภ.จว.นราธิวาส ได้รายงานชี้แจง ข้อเท็จจริง ดังนี้
1. ด่านตรวจปลักปลาเป็นด่านตรวจที่จัดตั้งขึ้น โดย กอ.รมน.ภาค ๔ สน. ตามแผนเสริมสร้างสันติสุขจังหวัดชายแดนภาคใต้ ประจําปี 2567 อยู่ในความรับผิดชอบของ ฉก.นย.ทร. โดยให้ ฉก.ตร.นราธิวาส 93 (เป็นหน่วยขึ้นควบคุมทางยุทธการของ ฉก.นย.ทร.) จัดกําลังของหน่วยร่วมกับ สภ.เมืองนราธิวาส และ ศปก.อ.เมืองนราธิวาส ทําการตรวจบุคคลและยานพาหนะ โดยให้กําลังพล ปฏิบัติหน้าที่ตลอด 24 ชั่วโมง
2. ในวันพฤหัสบดี ที่ 29 ก.พ.67 คณะรัฐมนตรี มีกําหนดการเดินทางมาปฏิบัติภารกิจ ในพื้นที่จังหวัดนราธิวาส ตามกําหนดการเดินทางของคณะรัฐมนตรี จะเดินทางโดยเครื่องบิน จากท่าอากาศยานเบตง อ.เบตง จว.ยะลา มายังท่าอากาศยานนราธิวาส ต.โคกเคียน อ.เมืองนราธิวาส จว.นราธิวาส แล้วเดินทางโดยรถยนต์จากท่าอากาศยานราธิวาส ไปยังพุทธมณฑลจังหวัดนราธิวาส ต.ลําภู อ.เมืองนราธิวาส จว.นราธิวาส และพิพิธภัณฑ์มรดกวัฒนธรรมอิสลามฯ อ.ยี่งอ จว.นราธิวาส การเดินทาง ทั้งขาไปและขากลับจะผ่านด่านตรวจปลักปลา
3. ก่อนกําหนดการเดินทางของคณะรัฐมนตรี 3 ชั่วโมง เจ้าหน้าที่ประจําด่านตรวจ ได้ยกสิ่งกีดขวางบริเวณด่านตรวจออกทั้งหมด เพื่ออํานวยความสะดวกด้านการจราจรให้กับประชาชน ที่เดินทางเข้าและออกจากเขตเมืองนราธิวาส และปฏิบัติตามแผนการรักษาความปลอดภัยและอํานวย ความสะดวกด้านการจราจรของ ภ.จว.นราธิวาส ที่กําหนดให้ห้ามปิดการจราจรโดยเด็ดขาด เพื่อให้ขบวน การเดินทางของคณะรัฐมนตรีใช้เส้นทางร่วมกับประชาชนได้ และป้องกันไม่ให้ประชาชนได้รับความเดือนร้อน ในการสัญจร
4. เนื่องจากจังหวัดนราธิวาส เป็นจังหวัดปลายทางในการลําเลียงยาเสพติดและแรงงานต่างด้าว จึงมีความจําเป็นต้องคงด่านตรวจ เพื่อป้องกันการไหลทะลักของยาเสพติด และแรงงานต่างด้าว ซึ่งเป็นปัญหาหลักของชาติ
“การลงพื้นที่ตรวจราชการของนายกรัฐมนตรีทุกๆ ครั้ง นายกฯ กำชับส่วนราชการทุกส่วนให้ปฎิบัติในทิศทางเดียวคือ จะต้องไม่ให้กระทบสร้างความเดือดร้อนต่อเดินทางสัญจรไปมาของพี่น้องประชาชน  ซึ่งการลงพื้นที่ 3 จังหวัดชายแดนภาคใต้ก็เหมือนกัน นายกฯ ให้ความสำคัญเรื่องความปลอดภัยของพี่น้องประชาชนในพื้นที่เป็นหลัก ขออย่าโยงเป็นเรื่องการเมือง สร้างความเข้าใจผิด   สร้างความขัดแย้งขึ้นมาในสังคม” โฆษกรัฐบาล ย้ำ

ที่มา : https://www.thaigov.go.th/news/contents/details/79690