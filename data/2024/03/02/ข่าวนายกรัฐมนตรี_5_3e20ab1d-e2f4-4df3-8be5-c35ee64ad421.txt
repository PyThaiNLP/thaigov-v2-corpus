รัฐบาลไทย-ข่าวทำเนียบรัฐบาล-นายกฯ ประชุมหารือประเด็นปัญหาและแผนพัฒนา จ.กาฬสินธุ์ ชี้ศักยภาพของกาฬสินธุ์จะต้องถูกฉายให้มากขึ้น ย้ำจะติดตามงานทุกด้านอย่างต่อเนื่อง 


วันเสาร์ที่ 2 มีนาคม 2567
02/03/2567
พิมพ์
นายกฯ ประชุมหารือประเด็นปัญหาและแผนพัฒนา จ.กาฬสินธุ์ ชี้ศักยภาพของกาฬสินธุ์จะต้องถูกฉายให้มากขึ้น ย้ำจะติดตามงานทุกด้านอย่างต่อเนื่อง
นายกฯ ประชุมหารือประเด็นปัญหาและแผนพัฒนา จ.กาฬสินธุ์ ชี้ศักยภาพของกาฬสินธุ์จะต้องถูกฉายให้มากขึ้น ย้ำจะติดตามงานทุกด้านอย่างต่อเนื่อง
วันนี้ (2 มีนาคม 2567)  เวลา 14.20 น. ณ ศาลากลางจังหวัดกาฬสินธุ์ ตำบลกาฬสินธุ์ อำเภอเมืองกาฬสินธุ์ จังหวัดกาฬสินธุ์ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ประชุมหารือประเด็นปัญหาและแผนพัฒนาจังหวัดกาฬสินธุ์ ร่วมกับผู้ที่เกี่ยวข้อง นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีรับทราบภาพรวมของจังหวัดกาฬสินธุ์ โดยที่ประชุมมีการพิจารณาประเด็นการพัฒนาที่สำคัญของจังหวัดกาฬสินธุ์ อาทิ 1. โครงการด้านแหล่งน้ำ ได้แก่ โครงการแก้มลิงเลิงไก่โอกพร้อมอาคารประกอบ โครงการแก้มลิงบึงแวงพร้อมอาคารประกอบ เพื่อเป็นการแก้ไขปัญหาทั้งในด้านการขาดแคลนน้ำอุปโภค และการป้องกันหรือบรรเทาภัยจากอุทกภัย 2. โครงการด้านโครงสร้างพื้นฐาน ได้แก่ โครงการก่อสร้างยกระดับมาตรฐาน กส.2060 แยก ทล.12 - บ้านโคกก่อง โครงการก่อสร้างสะพานข้ามอ่างเก็บน้ำลำปาว โครงการสายทาง กส.4001 แยกทางหลวงหมายเลข 2291 - บ้านโคกกลาง เพื่อซ่อมแซมฟื้นฟูทางหลวงชนบทอันเนื่องจากเหตุภัยพิบัติ 3. โครงการสำหรับการจัดหาครุภัณฑ์ เครื่องมือแพทย์ เพื่อเพิ่มศักยภาพโรงพยาบาลลูกข่าย ให้สามารถรองรับผู้ป่วยเพื่อลดความแออัด
นายกฯ กล่าวว่า การลงพื้นที่จังหวัดกาฬสินธุ์ครั้งนี้ เป็นครั้งที่ 2 โดยวันนี้มาดูว่าประชาชนมีความเดือดร้อน ประสบปัญหาอะไรบ้าง ซึ่งจุดพื้นที่บึงอร่ามที่ผ่านมา ตนได้ดูผลิตภัณฑ์สินค้าต่าง ๆ ของประชาชน ไม่ว่าจะเป็นผ้าไหม อาหารประจำจังหวัด สถานที่ท่องเที่ยว สิ่งต่าง ๆ เหล่านี้แสดงให้เห็นถึงศักยภาพของจังหวัดกาฬสินธุ์และจะต้องนำสิ่งเหล่านี้ฉายออกไปอีก โดยการที่เราลงพื้นที่วันนี้เรามากันครบทุกหน่วยงานเชื่อว่าเป็นนิมิตหมายอันดี แม้รัฐบาลจะทำงานมาแล้วกว่า 6 เดือนอาจจะมาจังหวัดกาฬสินธุ์ช้าไปนิดหนึ่ง แต่ยืนยันว่าจะมาในทุก ๆ ปีเพื่อติดตามงานอย่างสม่ำเสมอ โดยในปีนี้ก็มีโครงการหลายโครงการ อย่างโครงการบริหารจัดการน้ำ ซึ่งแผนการที่ทางจังหวัดเสนอมานั้น ไม่ใช่แค่แผนการเฉพาะหน้า แต่เป็นแผนที่มีการวางแผนแก้ไขปัญหาทั้งระบบมาเป็นอย่างดี จึงขอให้หน่วยงานที่เกี่ยวข้องทั้งกรมชลประทานและส่วนท้องถิ่นร่วมกันทำงานอย่างบูรณาการ โดยโครงการที่นำเสนอมาต้องสอดคล้องกับแผนการบริหารจัดการน้ำภาพรวมทั้งประเทศด้วย เพื่อให้เกิดประโยชน์สูงสุด คุ้มค่า ไม่ขัดกับระเบียบของภาครัฐ นอกจากนั้น ขอให้ทางจังหวัดเตรียมความพร้อมรับปัญหาที่อาจจะเกิดขึ้น ไม่ว่าจะเป็นเรื่องของการขุดลอก การจัดการดินตกตะกอน การกำจัดวัชพืชที่ขุดขึ้นมาต้องเป็นไปตามกฎหมาย
นายกฯ กล่าวต่อว่า ส่วนโครงการเกี่ยวกับการคมนาคมนั้น ทางจังหวัดมีการเตรียมความพร้อมในการแก้ไขปัญหาถนนชำรุดหากเกิดน้ำท่วม เพื่อลดผลกระทบที่จะเกิดขึ้นต่อประชาชน นับเป็นเรื่องที่ดี ตลอดจนโครงการแก้ไขปัญหาการพังทลายและการป้องกันน้ำท่วม รวมถึงการก่อสร้างสะพานอ่างเก็บน้ำลำปาวที่จะช่วยให้ประชาชนสามารถสัญจรไปมาได้อย่างสะดวกสบายขึ้น ซึ่งเรื่องของการคมนาคมเป็นเรื่องสำคัญ หากจะฉายศักยภาพออกมา แต่การคมนาคมไม่ดีก็ไม่มีประโยชน์ ทั้งนี้ หากรัฐบาลมีงบประมาณส่วนไหนเราก็พยายามที่จะทำให้ก่อน และในปีถัดไปก็จะพยายามที่จะสนับสนุนต่อไป โดยขอฝากรัฐมนตรีช่วยว่าการกระทรวงคมนาคมได้ร่วมกันผลักดันต่อไป
นายกฯ กล่าวต่อไปว่า สำหรับโครงการเกี่ยวกับสาธารณสุข การขอสนับสนุนงบประมาณสำหรับการจัดหาครุภัณฑ์ เครื่องมือแพทย์สำหรับโรงพยาบาลลูกข่ายถือเป็นเรื่องที่สำคัญ ตนให้ความสำคัญกับสุขภาพของพี่น้องประชาชน เมื่อดูข้อมูลจากสาธารณสุขพบว่าอายุเฉลี่ยของภาคอีสานต่ำกว่าภาคอื่น ๆ เนื่องจากระบบสาธารณสุขในโรงพยาบาล สถานพยาบาล ระบบการส่งตัวผู้ป่วยยังมีปัญหาอีกมาก โดยขอให้ทางจังหวัดส่งเรื่องเข้ามาและจะมีการพิจารณากันต่อไป อย่างไรก็ตาม วันนี้ถือเป็นเรื่องที่น่ายินดีที่ทุกฝ่ายได้มาร่วมมือกันรวมทั้ง สส. ในพื้นที่ เรามาร่วมกันพัฒนาประเทศ หากมีอะไรที่ต้องการความช่วยเหลือซึ่งสมเหตุสมผล รัฐบาลยินดีที่จะตอบสนองให้กับพี่น้องประชาชน โดยขอฝากผู้ว่าราชการจังหวัดกาฬสินธุ์ด้วย เข้าใจว่ามีความต้องการจากประชาชนมาก จังหวัดนี้ยังเป็นจังหวัดที่มีความยากจนสูงอันดับต้น ๆ ของประเทศซึ่งเป็นเรื่องที่สำคัญจึงอยากให้ดูแลให้ดี รวมถึงเรื่องยาเสพติดซึ่งถือเป็นปัญหาใหญ่ที่เกิดจากหลายสาเหตุ ทั้งนี้ ประเทศไทยถือว่ามีสถาบันครอบครัวที่แข็งแกร่ง ซึ่งในอดีตปัญหายาเสพติดไม่ค่อยมี แต่มาในช่วง 10 ปีหลังนี้ปัญหายาเสพติดมีมากขึ้น รวมทั้งปัญหาหนี้นอกระบบที่สูงขึ้นอย่างมาก
โดยนายกฯ ได้เน้นย้ำฝ่ายความมั่นคง ฝ่ายปกครอง ตำรวจ ร่วมกันดำเนินการเรื่องหนี้นอกระบบผ่านกระบวนการแก้ไขหนี้ ให้เจ้าหนี้และลูกหนี้ได้มาพูดคุยกัน ซึ่งกระทรวงการคลังพร้อมสนับสนุนเรื่องสินเชื่อที่จะมาทดแทนกับสินเชื่อหนี้นอกระบบต่าง ๆ โดยเรื่องนี้เป็นเรื่องที่ต้องให้ความสำคัญดูแลเอาใจใส่ให้ดี ซึ่งดีใจที่จังหวัดกาฬสินธุ์สามารถทำเรื่องการแก้ไขหนี้นอกระบบได้เป็นอันดับที่ 10 ของประเทศ แต่ผู้ลงทะเบียนยังน้อยอยู่ ซึ่งก็เข้าใจว่ามีเรื่องผู้มีอิทธิพลต่าง ๆ ซึ่งเป็นเรื่องที่เราไม่อยากให้เกิดขึ้น เพราะหากคนมีหนี้สินล้นพ้นตัวก็มีความไม่สบายใจ อาจจะหันไปประกอบอาชีพอื่นที่อาจผิดกฎหมาย หรือไปเกี่ยวข้องกับยาเสพติดได้ เพราะฉะนั้นจึงขอให้ฝ่ายความมั่นคงและทุกหน่วยงานที่เกี่ยวข้องจัดการเรื่องนี้ให้ดี โดยจะมีการติดตามการดำเนินการอย่างต่อเนื่อง

ที่มา : https://www.thaigov.go.th/news/contents/details/79711