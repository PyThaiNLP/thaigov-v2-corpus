รัฐบาลไทย-ข่าวทำเนียบรัฐบาล-กรุงไทยเตรียมขาย IPO “Singtel DR” หุ้นโครงสร้างพื้นฐานดิจิทัลยักษ์ใหญ่แห่งอาเซียน พลิกการลงทุนหุ้นนอก ให้เป็นเรื่องง่ายและงอกเงย 25 - 27 มี.ค. นี้


วันพฤหัสบดีที่ 7 มีนาคม 2567
07/03/2567
พิมพ์
กรุงไทยเตรียมขาย IPO “Singtel DR” หุ้นโครงสร้างพื้นฐานดิจิทัลยักษ์ใหญ่แห่งอาเซียน พลิกการลงทุนหุ้นนอก ให้เป็นเรื่องง่ายและงอกเงย 25 - 27 มี.ค. นี้
ธ.กรุงไทย “พลิกการลงทุนหุ้นนอก ให้เป็นเรื่องง่ายและงอกเงย” เตรียมเสนอขาย DR ใหม่ อ้างอิงหุ้น Singtel โครงสร้างพื้นฐานด้าน Digital Economy ยักษ์ใหญ่ของอาเซียน จดทะเบียนในตลาดหลักทรัพย์สิงคโปร์ เปิดจองซื้อ 25 - 27 มีนาคม 2567
ธนาคารกรุงไทย “พลิกการลงทุนหุ้นนอก ให้เป็นเรื่องง่ายและงอกเงย” เตรียมเสนอขาย DR ใหม่ อ้างอิงหุ้น Singtel โครงสร้างพื้นฐานด้าน Digital Economy ยักษ์ใหญ่ของอาเซียน จดทะเบียนในตลาดหลักทรัพย์สิงคโปร์ เปิดโอกาสให้ผู้ลงทุนเข้าถึงหุ้นชั้นนำของสิงคโปร์ เปิดจองซื้อ 25 - 27 มีนาคม 2567
นายรวินทร์ บุญญานุสาสน์ ผู้บริหารสายงานธุรกิจตลาดเงินตลาดทุน ธนาคารกรุงไทย เปิดเผยว่า ธนาคารเดินหน้าพัฒนาผลิตภัณฑ์และบริการทางการเงิน เพื่อตอบโจทย์ความต้องการของลูกค้าแบบครบวงจร ทั้งการออมและการลงทุนแบบไร้ขีดจำกัด ล่าสุด เพื่อตอกย้ำความเป็นผู้นำผลิตภัณฑ์ตราสารแสดงสิทธิในหลักทรัพย์ต่างประเทศ (DR) เตรียมออกตราสารแสดงสิทธิในหลักทรัพย์ต่างประเทศของบริษัท Singapore Telecommunications Limited (Singtel DR) ขยายตลาดให้นักลงทุนไทยได้ลงทุนในหุ้นสิงคโปร์เพิ่มเติม นอกเหนือจากตลาดหุ้นสหรัฐและตลาดหุ้นจีน
Singapore Telecommunications Limited ผู้ให้บริการโครงสร้างพื้นฐานด้านโทรคมนาคมรายใหญ่สุดในสิงคโปร์ ด้วยมูลค่าตลาดกว่า 1.04 ล้านล้านบาท (ข้อมูล ณ 29 ก.พ. 67) และมีแผนยุทธศาสตร์การลงทุนในผู้ให้บริการเครือข่ายเคลื่อนที่ทั้งในทวีปเอเชีย ออสเตรเลีย และแอฟริกา ซึ่งครองฐานลูกค้ามากกว่า 770 ล้านรายใน 21 ประเทศ เช่น อินเดีย (Bharti Airtel) อินโดนีเซีย (Telkomsel) ไทย (Advanced Info Service) (อ้างอิงข้อมูลจาก 2023 Singtel Annual Report) ซึ่งประเทศที่ Singtel ไปลงทุนถือเป็นตลาดที่มีแนวโน้มการขยายตัวทางเศรษฐกิจและประชากรที่ดี มีความต้องการบริการเครือข่ายอินเทอร์เน็ตอีกมาก ซึ่งเป็นปัจจัยสนับสนุนธุรกิจโทรคมนาคมได้เป็นอย่างดี
นอกจากนี้ ธุรกิจของ Singtel ครอบคลุมธุรกิจโครงสร้างพื้นฐานด้านดิจิทัลที่ให้บริการเครือข่าย 5G และ Data Center ซึ่งเปิดโอกาสให้ Singtel เก็บเกี่ยวประโยชน์จากการเติบโตด้านดิจิทัลในยุค 5G ในอนาคต อีกทั้งล่าสุด Singtel ยังเป็นผู้นำหลักในการขับเคลื่อนนโยบายรัฐบาลสิงคโปร์ (National AI Strategy 2.0) เพื่อนำ AI Platform มาให้บริการภาครัฐและเอกชนในอาเซียน โดยการพัฒนา AI ผ่านความร่วมมือกับบริษัท NVIDIA ซึ่งเป็นพาร์ทเนอร์ธุรกิจคลาวด์
“ปัจจุบัน DR ถือเป็นตัวเลือกการลงทุนต่างประเทศที่ได้รับความนิยมจากนักลงทุนเพิ่มขึ้นอย่างต่อเนื่อง เพราะ เป็นเครื่องมือที่ทำให้นักลงทุนไทยเข้าถึงการลงทุนหลักทรัพย์ต่างประเทศชั้นนำได้สะดวกและรวดเร็ว ผ่านตลาดหลักทรัพย์แห่งประเทศไทย นักลงทุนมาสามารถซื้อขายผ่านบัญชีหลักทรัพย์ที่มีอยู่ได้ทันที อีกทั้ง ยังซื้อขายเป็นเงินบาท มีค่าธรรมเนียมและภาษีเทียบเท่าการซื้อขายหุ้นไทย”
ธนาคารกรุงไทย เตรียมเปิดให้นักลงทุน ร่วมเป็นเจ้าของหุ้นโครงสร้างพื้นฐานด้านดิจิทัล “Singtel DR”  ระหว่างวันที่ 25 - 27 มีนาคม 2567 (ถึงเวลา 16.00 น.) ผ่านบริษัทหลักทรัพย์ เมย์แบงก์ (ประเทศไทย) จำกัด (มหาชน) ในฐานะผู้จัดการการจัดจำหน่ายและรับประกันการจำหน่าย ช่วงราคาเสนอขายที่ 4.00 - 9.00 บาทต่อหน่วย จองขั้นต่ำ 1,000 หน่วย ทวีคูณครั้งละ 100 หน่วย นักลงทุนจะชำระเงินค่าจองซื้อที่ราคา 9.00 บาทต่อหน่วย ซึ่งเป็นราคาเสนอขายสูงสุดของช่วงราคาเสนอขายเบื้องต้น และจะได้รับคืนส่วนต่างค่าจองซื้อคืนภายหลังการเสนอขาย IPO แล้วเสร็จ หากราคาเสนอขายสุดท้ายต่ำกว่าราคา 9.00 บาทต่อหน่วย โดยมีรายละเอียดการคืนเงินส่วนต่างเป็นไปตามหนังสือชี้ชวน ทั้งนี้ ธนาคารจะประกาศราคาจองซื้อสุดท้าย (Final Price) ให้นักลงทุนทราบทางเว็บไซต์ธนาคาร
นักลงทุนสามารถแจ้งความประสงค์จองซื้อหลักทรัพย์ได้ง่ายๆ ผ่าน แอปพลิเคชัน Maybank Investment หรือติดต่อฝ่ายลูกค้าสัมพันธ์ โทร. 02-658-5050 ทั้งนี้ คาดว่าจะเปิดซื้อขายวันแรกผ่านตลาดหลักทรัพย์แห่งประเทศไทย (SET) ในวันที่ 1 เมษายน 2567 โดยธนาคารกรุงไทยเป็นผู้ดูแสสภาพคล่องภายหลังจากเข้าตลาดฯ
ผู้ที่สนใจสอบถามรายละเอียดเพิ่มเติมได้ที่ธนาคารกรุงไทยทุกสาขาหรือ Krungthai Contact Center โทร. 02-111-1111 หรือ www.krungthai.com

ที่มา : https://www.thaigov.go.th/news/contents/details/79970