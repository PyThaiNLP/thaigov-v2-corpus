รัฐบาลไทย-ข่าวทำเนียบรัฐบาล-ที่ปรึกษาฯ ดนัยณัฏฐ์ ล่องใต้ เดินหน้าเสริมแกร่ง Digital Literacy ยกระดับอุตสาหกรรมท่องเที่ยวเชิงสุขภาพ รับกระแส Trend โลกธุรกิจ Wellness & Medical 


วันพฤหัสบดีที่ 7 มีนาคม 2567
07/03/2567
พิมพ์
ที่ปรึกษาฯ ดนัยณัฏฐ์ ล่องใต้ เดินหน้าเสริมแกร่ง Digital Literacy ยกระดับอุตสาหกรรมท่องเที่ยวเชิงสุขภาพ รับกระแส Trend โลกธุรกิจ Wellness & Medical
ที่ปรึกษาฯ ดนัยณัฏฐ์ ล่องใต้ เดินหน้าเสริมแกร่ง Digital Literacy ยกระดับอุตสาหกรรมท่องเที่ยวเชิงสุขภาพ รับกระแส Trend โลกธุรกิจ Wellness & Medical
วันที่ 5 มีนาคม 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม ได้รับมอบหมายจาก นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม เป็นประธาน เปิดงานกิจกรรมการพัฒนาอุตสาหกรรมสุขภาพ ด้วย Digital Marketing ภายใต้กิจกรรมสร้างการรับรู้ SME ให้ดีพร้อมด้วยดิจิทัล (Digital Literacy) ให้กับธุรกิจอุตสาหกรรมด้านสุขภาพ (Wellness & Medical) พร้อมด้วย นายเอกนิติ รมยานนท์ ผู้ตรวจราชการกระทรวงอุตสาหกรรม  นายวาที พีระวรานุพงศ์ รองอธิบดีกรมส่งเสริมอุตสาหกรรม นายวิชญพรรณ พลอยทับทิม อุตสาหกรรมจังหวัดระนอง เข้าร่วม ณ โรงแรม Heritage Grand Convention อำเภอเมือง จังหวัดระนอง
ที่ปรึกษาฯ ดนัยณัฏฐ์ กล่าวว่า ปัจจุบันประเทศไทยได้พัฒนาเข้าสู่ระบบเศรษฐกิจดิจิทัล (Digital Economy) อย่างจริงจัง และรัฐบาลมีแนวทางนโยบายในการส่งเสริมและพัฒนาด้านดิจิทัล และการใช้นวัตกรรมเทคโนโลยีดิจิทัลอย่างชัดเจน โดยเริ่มต้นจากทักษะความรู้พื้นฐานในการประกอบอาชีพไปจนถึงทักษะทางเทคนิคและทักษะการบูรณาการ อันจะช่วยให้ผู้ประกอบการไทยสามารถเตรียมพร้อมและรับมือกับการเปลี่ยนแปลงอยู่เสมอ ซึ่งกระทรวงอุตสาหกรรม ภายใต้การบริหารงานของ นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม ได้ให้ความสำคัญกับการส่งเสริมทักษะความเข้าใจและการใช้เทคโนโลยีดิจิทัล หรือ Digital literacy ด้วยการนำเครื่องมือ อุปกรณ์ และเทคโนโลยีดิจิทัลที่มีอยู่ในปัจจุบันมาประยุกต์ปรับใช้และนำไปพัฒนาต่อยอดเพื่อเพิ่มขีดความสามารถในการประกอบธุรกิจให้แก่ผู้ประกอบการไทยมีศักยภาพมากยิ่งขึ้น โดยเฉพาะอย่างยิ่ง การส่งเสริมและพัฒนาเทคโนโลยีดิจิทัลในธุรกิจอุตสาหกรรมด้านสุขภาพ (Wellness & Medical) ซึ่งสอดรับกับนโยบายของรัฐบาลที่ต้องการผลักดันประเทศไทยเป็นศูนย์กลางและเป็นผู้นำด้านการท่องเที่ยวทุกรูปแบบ รวมถึงเป็นศูนย์กลางการดูแลสุขภาพ หรือ Medical Hub ซึ่งปัจจุบันประเทศไทยมีนักท่องเที่ยวเดินทางเข้ามาเยือนเป็นอันดับ 8 ของโลก สามารถนำรายได้เข้าสู่ประเทศกว่า 2.3 ล้านล้านบาท และคาดว่าใน 4 ปีข้างหน้านี้จะมีการเติบโตอย่างต่อเนื่อง จึงเป็นโอกาสของผู้ประกอบการธุรกิจ Medical Tourism และ Wellness Tourism ของประเทศไทยที่จะสร้างรายได้จากนักท่องเที่ยวทั้งในและต่างประเทศเพิ่มมากขึ้น
นอกจากนี้ การพัฒนาและเพิ่มศักยภาพให้กับผู้ประกอบการด้วย Digital Marketing  จึงเป็นสิ่งสำคัญ ดังนั้น กระทรวงอุตสาหกรรม ได้มอบหมายให้ กรมส่งเสริมอุตสาหกรรม หรือดีพร้อม เดินหน้าผลักดันและยกระดับผู้ประกอบการเอสเอ็มอี วิสาหกิจชุมชน โดยเฉพาะอุตสาหกรรมด้านสุขภาพ (Wellness & Medical) ในพื้นที่ภาคใต้ฝั่งอันดามัน ผ่านการจัดงานการพัฒนาอุตสาหกรรมสุขภาพด้วย Digital Marketing ภายใต้กิจกรรมสร้างการรับรู้ SMEs ให้ดีพร้อมด้วยดิจิทัล (Digital Literacy) เพื่อมุ่งเน้นให้ผู้ประกอบการเอสเอ็มอีสามารถนำองค์ความรู้และทักษะด้านการตลาดออนไลน์ไปปรับใช้กับธุรกิจและทำให้มีช่องทางขายที่หลากลายเพิ่มขึ้น โดยการจัดทำสื่อดิจิทัลสำหรับการสื่อสารประชาสัมพันธ์การทำตลาดผ่านช่องทาง Online & Offline Platforms เพื่อนำเสนอสินค้าและบริการแก่ลูกค้ากลุ่มเป้าหมายทั้งภายในประเทศและต่างประเทศได้อย่างมีประสิทธิภาพ
จากนั้น ที่ปรึกษาฯ ดนัยณัฏฐ์ พร้อมด้วยคณะ เดินทางไปตรวจเยี่ยมวิสาหกิจชุมชนกลุ่มอันดามันเป็ดพันธุ์ไข่ โดยมี นางประไพ เรืองฤทธิ์ ประธานกลุ่มวิสาหกิจฯ ให้การต้อนรับ ณ ตำบลนาคา อำเภอสุขสำราญ จังหวัดระนอง โดยวิสาหกิจชุมชนกลุ่มอันดามันเป็ดพันธุ์ไข่ เป็นกลุ่มเกษตรกรเลี้ยงเป็ด ซึ่งเป็นฟาร์มเป็ดออแกนิค และเป็นศูนย์เรียนรู้ศาสตร์พระราชาสู่การพัฒนาท้องถิ่น สร้างงาน สร้างอาชีพ สร้างรายได้ ด้วยระบบเศรษฐกิจ BCG MODEL จุดแข็งของไข่เป็ดและไข่เค็ม ของวิสาหกิจชุมชนกลุ่มอันดามันเป็ดพันธุ์ไข่ คือเป็นไข่เป็ดออแกนิค ไข่สด ไข่แดง ใหญ่ โต ที่มาจากการเลี้ยงแบบธรรมชาติ ไม่ใช้สารเร่งต่าง ๆ ทั้งนี้ ได้เข้าร่วมโครงการค่าใช้จ่ายแปรรูปสินค้าเกษตรอุตสาหกรรม 1 จังหวัด 1 ชุมชน (One Province One Agro-Industrial Community : OPOAI-C) ประจำปีงบประมาณ พ.ศ. 2566 โดยได้พัฒนาผลิตภัณฑ์ใหม่ คือ ขนมเปี๊ยะไข่เค็ม "ตราพลังเป็ด" ที่มีเอกลักษณ์แตกต่างจากแบรนด์อื่น คือเป็นขนมเปี๊ยะไข่เค็มที่มาจากฟาร์มไข่เป็ดอินทรีย์ ไข่อารมณ์ดี ฟองโต ใช้ไข่แดงเค็มที่เค็มน้อย อร่อย เพื่อสุขภาพ และใช้แป้งที่มีสีต่าง ๆ จากธรรมชาติ เช่น สีเขียวจากใบเตยหอม และสีชมพูจากเปลือกแก้วมังกร ทำให้มีรายได้เพิ่มขึ้นประมาณ 60,000 บาทต่อปี คิดเป็นร้อยละ 32 เกิดการจ้างงานเพิ่มขึ้น และลดการเสียหาย ด้วยการนำไข่เป็ดสดที่มีเปลือกแตกร้าว มาเพิ่มมูลค่า

ที่มา : https://www.thaigov.go.th/news/contents/details/79954