รัฐบาลไทย-ข่าวทำเนียบรัฐบาล- ‘พัชรวาท’ ส่งเสริม นักเรียน นักศึกษา ช่วยปฏิบัติงานอุทยานแห่งชาติ สนับสนุนการใช้เวลาว่างให้เกิดประโยชน์ ควบคู่การปลูกฝังอนุรักษ์ทรัพยากรธรรมชาติและสิ่งแวดล้อม


วันพฤหัสบดีที่ 7 มีนาคม 2567
‘พัชรวาท’ ส่งเสริม นักเรียน นักศึกษา ช่วยปฏิบัติงานอุทยานแห่งชาติ สนับสนุนการใช้เวลาว่างให้เกิดประโยชน์ ควบคู่การปลูกฝังอนุรักษ์ทรัพยากรธรรมชาติและสิ่งแวดล้อม
นายพัชรวาทฯ รมว.ทส. ส่งเสริม นักเรียน นักศึกษา ช่วยปฏิบัติงานอุทยานแห่งชาติ สนับสนุนการใช้เวลาว่างให้เกิดประโยชน์ ควบคู่การปลูกฝังอนุรักษ์ทรัพยากรธรรมชาติและสิ่งแวดล้อม
วันที่ 6 มีนาคม 2567 เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการแถลงข่าว “การดำเนินโครงการนักเรียน นักศึกษา ช่วยปฏิบัติงานอุทยานแห่งชาติ ประจำปีงบประมาณ พ.ศ. 2567” Learn-Do-Share พร้อมเป็นสักขีพยานในการรับมอบเงินทุนจากกลุ่ม Below the Tides ที่ระดมทุนช่วยเหลือเต่าทะเลผ่านแพลตฟอร์มเทใจดอทคอม ให้กับกรมทรัพยากรทางทะเลและชายฝั่ง จำนวน 600,000 บาท ณ ห้องแถลงข่าว ชั้น 1 กระทรวงทรัพยากรธรรมชาติและสิ่งแวดล้อมสิ่งแวดล้อม โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายนพดล พลเสน เลขานุการ รมว.ทส. นายอรรถพล เจริญชันษา อธิบดีกรมอุทยานแห่งชาติ สัตว์ป่า และพันธุ์พืช นายปิ่นสักก์ สุรัสวดี อธิบดีกรมทรัพยากรทางทะเลและชายฝั่ง นายเถลิงศักดิ์ เพ็ชรสุวรรณ รองปลัดกระทรวงฯ โฆษกประจำกระทรวงฯ ศ.ดร.พิสุทธิ์ เพียรมนกุล รองคณบดีคณะวิศวกรรมศาสตร์ จุฬาลงกรณ์มหาวิทยาลัย ตลอดจนคณะผู้บริหาร ทส. และสื่อมวลชน เข้าร่วมงาน โดยในช่วงท้ายของการแถลงข่าว พล.ต.อ.พัชรวาท ยังได้มอบหนังสือเดินทางท่องเที่ยวอุทยานแห่งชาติ (Passport to Thailand National parks) ให้แก่สื่อมวลชนและผู้เข้าร่วมงาน เพื่อเป็นการส่งเสริมการท่องเที่ยวอุทยานแห่งชาติอีกด้วย
พล.ต.อ.พัชรวาท กล่าวถึงความสำคัญของการส่งเสริมให้นักเรียน นักศึกษา ช่วยปฏิบัติงานอุทยานแห่งชาติว่า สอดคล้องตามนโยบายของรัฐบาลที่ให้ความสำคัญทางด้านการศึกษา ส่งเสริมการสร้างสังคมแห่งการเรียนรู้ตลอดชีวิต รวมถึงเสริมสร้างศักยภาพของเยาวชน ให้เกิดจิตสำนึกในการรักสิ่งแวดล้อม ดูแลรักษาทรัพยากรและสิ่งแวดล้อมของประเทศ ซึ่งเป็นปัจจัยที่สำคัญในการพัฒนาประเทศ กิจกรรมภายใต้โครงการนี้จะเป็นการเปิดโอกาสให้เยาวชนที่กำลังศึกษาได้อยู่ใกล้ชิดกับธรรมชาติ เกิดความรู้สึกซาบซึ้ง และเห็นถึงคุณค่าความสำคัญของป่าอนุรักษ์ ผ่านการปฏิบัติงานในพื้นที่ที่หลากหลายตามความเหมาะสม สำหรับในปี พ.ศ. 2567 นี้ กระทรวงทรัพยากรธรรมชาติและสิ่งแวดล้อม ทำงานร่วมกับคณะวิศวกรรมศาสตร์ จุฬาลงกรณ์มหาวิทยาลัย เพื่อให้เยาวชนได้เรียนรู้ ลงมือปฏิบัติ และถ่ายทอดเรื่องราวเกี่ยวกับคาร์บอนฟุตพริ้นท์ และการลดภาวะโลกเดือด ผ่านกิจกรรมพิเศษ เลิร์น-ดู-แชร์ (Learn-Do-Share) ที่ให้ความสำคัญกับการนำความรู้ด้านสิ่งแวดล้อมไปใช้ในชีวิตประจำวัน และเป็นสื่อกลางเผยแพร่เรื่องราวไปสู่สังคมโดยรอบต่อไป

ที่มา : https://www.thaigov.go.th/news/contents/details/79987