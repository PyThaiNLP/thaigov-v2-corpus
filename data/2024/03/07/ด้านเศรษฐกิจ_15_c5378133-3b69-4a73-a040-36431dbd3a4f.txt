รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างสะพานข้ามคลองกะปาง เชื่อมจังหวัดตรัง - นครศรีธรรมราช แล้วเสร็จ 


วันพฤหัสบดีที่ 7 มีนาคม 2567
กรมทางหลวงชนบท ก่อสร้างสะพานข้ามคลองกะปาง เชื่อมจังหวัดตรัง - นครศรีธรรมราช แล้วเสร็จ
....
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินโครงการก่อสร้างสะพานข้ามคลองกะปาง อำเภอห้วยยอด จังหวัดตรัง (สะพานห้วยนาง - สมสรร) โดยก่อสร้างเป็นสะพานคอนกรีตเสริมเหล็ก สะพานตัวที่ 1 เป็นสะพานข้ามลำน้ำตามธรรมชาติ ความยาว 30 เมตร กว้าง 12 เมตร สะพานตัวที่ 2 เป็นสะพานข้ามคลองกะปาง ความยาว 90 เมตร กว้าง 12 เมตร พร้อมก่อสร้างท่อลอดเหลี่ยมคู่ ถนนต่อเชื่อมผิวจราจรแอสฟัลท์ติกคอนกรีต กว้าง 6 เมตร ไหล่ทางข้างละ 1.5 เมตร ระยะทาง 3.355 กิโลเมตร และก่อสร้างระบบระบายน้ำ ใช้งบประมาณ 69.75 ล้านบาท ปัจจุบันดำเนินการแล้วเสร็จ เนื่องจากสะพานเดิมมีอายุการใช้งานมานาน ชำรุดเสียหาย อาจส่งผลให้เกิดความไม่ปลอดภัยต่อชีวิตและทรัพย์สินแก่ผู้ใช้เส้นทางสัญจรผ่านไป - มา ทช. จึงก่อสร้างสะพานใหม่ทดแทนสะพานเดิมเพื่อให้เกิดความสะดวก ปลอดภัยแก่ผู้ใช้เส้นทาง ซึ่งจะช่วยยกระดับคุณภาพชีวิตของประชาชน เชื่อมโยงเส้นทางคมนาคม ระหว่างตำบลห้วยนาง อำเภอห้วยยอด จังหวัดตรัง กับตำบลบางนิคม อำเภอบางขัน จังหวัดนครศรีธรรมราช รวมถึงเป็นเส้นทางขนส่งผลผลิตทางการเกษตร และสินค้าอุปโภคบริโภคได้อย่างมีประสิทธิภาพมากขึ้น

ที่มา : https://www.thaigov.go.th/news/contents/details/80009