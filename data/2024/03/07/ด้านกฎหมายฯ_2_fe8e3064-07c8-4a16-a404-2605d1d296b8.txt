รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอหล่มสัก จังหวัดเพชรบูรณ์ และโรงพยาบาลหล่


วันพฤหัสบดีที่ 7 มีนาคม 2567
07/03/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอหล่มสัก จังหวัดเพชรบูรณ์ และโรงพยาบาลหล่
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ ตรวจเยี่ยมเรือนจำอำเภอหล่มสัก จังหวัดเพชรบูรณ์ และโรงพยาบาลหล่มสัก
ในวันพฤหัสบดีที่ ๗ มีนาคม ๒๕๖๗ พลเอก ไพบูลย์ คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ พร้อมด้วยคณะกรรมการมูลนิธิฯ ประกอบด้วย พลเอก เฉลิมชัย สิทธิสาท องคมนตรี พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์ และผู้แทนปลัดกระทรวงสาธารณสุข ลงพื้นที่ตรวจเยี่ยมเรือนจำอำเภอหล่มสัก จังหวัดเพชรบูรณ์ และโรงพยาบาลหล่มสัก ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม ผู้แทนรัฐมนตรีว่าการกระทรวงยุติธรรม พร้อมด้วย พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน คณะผู้บริหาร และเจ้าหน้าที่ที่เกี่ยวข้อง เข้าร่วมฯ
เรือนจำอำเภอหล่มสัก จังหวัดเพชรบูรณ์ มีเนื้อที่ทั้งหมด ๑๑๘ ไร่ อำนาจการควบคุมผู้ต้องขังกำหนดโทษ ๑๐ ปี มีผู้ต้องขังรวมทั้งสิ้นจำนวน ๑,๑๙๒ คน แบ่งเป็น ผู้ต้องขังชาย ๑,๐๗๖ คน ผู้ต้องขังหญิง ๑๑๖ คน ได้รับพระราชทานเครื่องมือแพทย์และครุภัณฑ์ฯ จำนวน ๑๕ รายการ มีการจัดห้องและสถานที่แยกกักโรค ผู้ต้องขังเข้าใหม่ได้รับการคัดกรองหาเชื้อเอชไอวี ซิฟิลิส และไวรัสตับอักเสบซีด้วย Blood test ร้อยเปอร์เซ็นต์ โดยหากพบผู้ป่วยจะได้รับการรักษาต่อเนื่องทุกราย มีการคัดกรองวัณโรคโดยเอกซเรย์ปอด ทั้งผู้ต้องขังรายใหม่และรายเก่า ร้อยเปอร์เซ็นต์ เดือนละ ๑ ครั้ง โดยได้รับการสนับสนุนการโรงพยาบาลหล่มสัก ซึ่งเป็นโรงพยาบาลแม่ข่าย ในการจัดทีมเจ้าหน้าที่เอกซเรย์พร้อมด้วยรถเอกซเรย์พระราชทานเข้ามาทำการตรวจภายในเรือนจำ ปัจจุบัน มีผู้ต้องขังป่วยเป็นวัณโรคปอด (รายเก่า+รายใหม่) จำนวน ๕​ คน ได้รับการรักษาทุกราย สำหรับผู้ต้องขังหญิงได้รับการคัดกรองมะเร็งเต้านมและมะเร็งปากมดลูก ร้อยเปอร์เซ็นต์ ผู้ต้องขังได้รับการขึ้นทะเบียนสิทธิ UC ขึ้นตรงกับโรงพยาบาลแม่ข่าย ร้อยเปอร์เซ็นต์ สำหรับการดำเนินงานตามมาตรฐานสิ่งจำเป็นในการดำรงชีวิตสำหรับผู้ต้องขัง ๕ ด้าน ได้แก่ ด้านที่นอน มีพื้นที่นอนเพียงพอ (เฉลี่ย ๑.๗๐ ตารางเมตร : คน) ด้านสูทกรรม มีการตรวจสุขภาพผู้ต้องขังที่ปฏิบัติงานสูทกรรม ปีละ ๑ ครั้ง โดยได้รับการสนับสนุนจากโรงพยาบาลหล่มสัก ด้านอาหารปลอดภัย ได้มีการตรวจสารปนเปื้อนในอาหาร เดือนละ ๑ ครั้ง และผ่านการรับรองมาตรฐานอาหารปลอดภัย Clean food good test ด้านโรงเลี้ยงอาหาร มีโรงเลี้ยงอาหารเป็นสัดส่วนและสะอาดตามมาตรฐาน ด้านสถานพยาบาล มีการจัดสถานพยาบาลที่เหมาะสมและสะดวกต่อการให้บริการ มีพยาบาลวิชาชีพปฏิบัติหน้าที่ จำนวน ๒ คน (อัตราส่วน ๑ คน : ผู้ต้องขัง ๕๙๖ คน) นักจิตวิทยา ๑​ คน ด้านการกำจัดขยะมูลฝอยและสิ่งปฏิกูล น้ำเสียและบ่อดักไขมัน เป็นแบบบ่อพักดักขยะ ดักเศษอาหาร และมีบ่อรวมน้ำเสีย และปล่อยเข้าสู่บ่อบำบัดน้ำเสียของเทศบาลหล่มสัก
มีแพทย์จากโรงพยาบาลหล่มสักเข้าตรวจรักษาในเรือนจำ ได้แก่ แพทย์เวชศาสตร์ทั่วไป เข้าตรวจรักษาเดือนละ ๒ ครั้ง ครั้งละ ๓ ชั่วโมง จิตแพทย์ เข้าตรวจรักษา ๖ เดือนครั้ง ครั้งละ ๓ ชั่วโมง และรักษาผ่านระบบ Telemedicine ทันตแพทย์ เข้าตรวจรักษาเดือนละ ๑ ครั้ง ครั้งละ ๓ ชั่วโมง นอกจากนี้ โรงพยาบาลหล่มสักได้สนับสนุนช่องทางพิเศษสำหรับผู้ต้องขังที่ออกตรวจโรงพยาบาล มีห้องเรือนทัณฑ์ปันสุขสำหรับผู้ต้องขังป่วยไว้พักรักษาตัวที่โรงพยาบาล มีอาสาสมัครสาธารณสุขเรือนจำ (อสรจ.) รวมจำนวนทั้งสิ้น ๘๖ คน คิดเป็น สัดส่วน อสรจ. ๑ คน ต่อ ผู้ต้องขัง ๑๔ คน มีการจัดบริการสุขภาพจิตและจิตเวช โดยคัดกรองสุขภาพจิตในผู้ต้องขังแรกรับ และประเมินสุขภาพจิตด้วยแบบคัดกรอง ร้อยเปอร์เซ็นต์ มีการตรวจรักษาโดยจิตแพทย์จากโรงพยาบาลหล่มสักปีละ ๒ ครั้ง ปัจจุบัน มีผู้ต้องขังที่มีปัญหาสุขภาพจิตและจิตเวช จำนวน ๕๒​ คน ได้รับการดูแลรักษาครบทุกราย อีกทั้ง เรือนจำอำเภอหล่มสัก ยังได้ดำเนินโครงการร่วมกับเครือข่ายในการเข้ามาพัฒนาพฤตินิสัยของผู้ต้องขังในด้านศาสนบำบัดและอาชีวบำบัด ด้วยการดำเนินงานตามโครงการราชทัณฑ์ปันสุขฯ ทำให้ผู้ต้องขังในเรือนจำอำเภอหล่มสักสามารถเข้าถึงการบริการสุขภาพได้มากขึ้น ได้รับการตรวจรักษาจากพยาบาลประจำเรือนจำและทีมแพทย์โรงพยาบาลแม่ข่าย (โรงพยาบาลหล่มสัก) อย่างเสมอภาคทุกกลุ่ม ผู้ต้องขังป่วยรวมถึงผู้ต้องขังทั่วไปได้รับการติดตาม ป้องกัน และเฝ้าระวังความเสี่ยงที่ทำให้เกิดโรค ทำให้ลดโอกาสเกิดภาวะแทรกซ้อนที่รุนแรง ผู้ต้องขังมีสุขอนามัย มีสุขภาพจิตที่ดี เกิดระบบบริการสุขภาพที่ได้รับความร่วมมือจากโรงพยาบาลแม่ข่ายและหน่วยงานที่เกี่ยวข้อง ส่งผลให้สถานพยาบาลเรือนจำมีมาตรฐาน ครอบคลุมด้านการตรวจรักษา อัตรากำลังบุคลากรทางการแพทย์ ช่วยเพิ่มศักยภาพในการตรวจวินิจฉัย เกิดระบบการส่งต่อการรักษารวดเร็วขึ้น และเจ้าหน้าที่ในเรือนจำสามารถปฏิบัติงานได้สะดวกยิ่งขึ้น
การลงพื้นที่ตรวจเยี่ยมในวันนี้ พลเอก ไพบูลย์ คุ้มฉายา และคณะกรรมการมูลนิธิราชทัณฑ์ปันสุขฯ ตรวจเยี่ยมเรือนจำอำเภอหล่มสัก เพื่อรับฟังรายงานการติดตามการดำเนินงานตามโครงการราชทัณฑ์ปันสุขฯ พร้อมตรวจเยี่ยมห้องกักโรค เรือนนอน สถานพยาบาลแดนชาย ชมมุมสุขภาพราชทัณฑ์ปันสุข และมอบถุงของใช้ให้กับผู้ต้องขังชายสูงอายุและพิการ จำนวน ๓ ราย ตรวจเยี่ยมการดำเนินงานของฝ่ายสูทกรรม และเยี่ยมชมการฝึกวิชาชีพเพื่อการพัฒนาพฤตินิสัย จากนั้น ตรวจเยี่ยมแดนหญิง เยี่ยมชมห้องแม่และเด็ก พร้อมมอบถุงของใช้แก่ผู้ต้องขังหญิงสูงอายุ จำนวน ๓ คน และเยี่ยมชมการฝึกวิชาชีพเพื่อการพัฒนาพฤตินิสัย จากนั้น ช่วงบ่ายเดินทางไปยังโรงพยาบาลหล่มสัก ซึ่งเป็นโรงพยาบาลแม่ข่ายของเรือนจำอำเภอหล่มสัก เพื่อเยี่ยมชมการดำเนินงานตามโครงการราชทัณฑ์ปันสุขฯ และให้กำลังใจแพทย์และพยาบาล

ที่มา : https://www.thaigov.go.th/news/contents/details/80011