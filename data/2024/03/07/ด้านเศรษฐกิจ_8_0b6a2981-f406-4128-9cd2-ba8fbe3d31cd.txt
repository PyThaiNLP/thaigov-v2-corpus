รัฐบาลไทย-ข่าวทำเนียบรัฐบาล-กรมธนารักษ์ชวนเที่ยวงาน “กำแพงเมือง-คูเมืองน่าน (The Rhythm of Nan 2024)” วันที่ 8-9 มีนาคม นี้


วันพฤหัสบดีที่ 7 มีนาคม 2567
07/03/2567
พิมพ์
กรมธนารักษ์ชวนเที่ยวงาน “กำแพงเมือง-คูเมืองน่าน (The Rhythm of Nan 2024)” วันที่ 8-9 มีนาคม นี้
กรมธนารักษ์ร่วมกับเครือข่ายความร่วมมือจัดกิจกรรมถ่ายทอดองค์ความรู้ประวัติศาสตร์กำแพงเมือง-คูเมือง จังหวัดน่าน ระหว่างวันที่ 8-9 มีนาคม 2567 ภายใต้แนวคิด “กำแพงเมือง-คูเมืองน่าน ลำนำแห่งล้านนา เส้นแสงตระการตา สายน้ำบันดาลใจ (The Rhythm of Nan 2024)”
วันนี้ (7 มีนาคม 2567) นายจำเริญ โพธิยอด อธิบดีกรมธนารักษ์ เปิดเผยว่า กรมธนารักษ์ร่วมกับเครือข่ายความร่วมมือจัดกิจกรรมถ่ายทอดองค์ความรู้ประวัติศาสตร์กำแพงเมือง-คูเมือง จังหวัดน่าน ระหว่างวันที่ 8-9 มีนาคม 2567 ภายใต้แนวคิด “กำแพงเมือง-คูเมืองน่าน ลำนำแห่งล้านนา เส้นแสงตระการตา สายน้ำบันดาลใจ (The Rhythm of Nan 2024)” ภายในงานพบกับกิจกรรมมากมาย อาทิ กิจกรรมเสวนาในหัวข้อ “อู้จ๋าประสาน่าน” ร่วมแลกเปลี่ยนความรู้และประสบการณ์ด้านการอนุรักษ์ และการบริหารจัดการพื้นที่บริเวณกำแพงเมือง–คูเมืองจังหวัดน่าน โดยวิทยากรผู้เชี่ยวชาญจากภาครัฐและภาคประชาสังคม ได้แก่ นายทรงพล ทรัพย์วัฒนากุล ธนารักษ์พื้นที่น่าน นางศุภรดา กานดิศยากุล รองผู้จัดการสำนักงานพื้นที่พิเศษเพื่อการท่องเที่ยวอย่างยั่งยืนเมืองเก่าน่าน ปฏิบัติหน้าที่ผู้จัดการสำนักงานพื้นที่พิเศษเพื่อการท่องเที่ยวอย่างยั่งยืนเมืองเก่าน่าน และนายสุรวิทย์ เมธาวรนันท์ชัย ที่ปรึกษาด้านการท่องเที่ยวชุมชนบ้านมงคล อดีตประธานชมรมธุรกิจท่องเที่ยวน่าน
อธิบดีกรมธนารักษ์ กล่าวเพิ่มเติมว่า ภายในงานยังมีนิทรรศการประวัติศาสตร์ของกำแพงเมือง–คูเมือง จังหวัดน่าน พร้อมด้วยกิจกรรมการออกร้านจำหน่ายผลิตภัณฑ์เหรียญโดยพิพิธภัณฑ์ธนารักษ์ จังหวัดเชียงใหม่ กิจกรรมนั่งรถรางชมเมืองน่าน กิจกรรมสาธิตส่งเสริมการเรียนรู้และสร้างการมีส่วนร่วม (Workshops) กิจกรรม “ดูไฟให้ใจฟู” เล่าเรื่องเมืองแห่งสายน้ำยามค่ำคืนผ่านการรับชมไฟประดับบริเวณกำแพงเมืองน่าน อิ่มอร่อยกับเมนู “กาดหมั้วกำแพงเมือง” และการออกร้านจำหน่ายสินค้าพื้นเมือง
สำหรับการจัดงาน “กำแพงเมือง-คูเมืองน่าน ลำนำแห่งล้านนา เส้นแสงตระการตา สายน้ำบันดาลใจ  (The Rhythm of Nan 2024)” ในครั้งนี้ จะเป็นการช่วยกระตุ้นการท่องเที่ยวในจังหวัดน่าน สร้างการรับรู้และการมีส่วนร่วม ให้ประชาชนในพื้นที่เกิดความตระหนักรู้ในการอนุรักษ์และพัฒนาพื้นที่บริเวณกำแพงเมือง-คูเมือง ให้เป็นพื้นที่สาธารณประโยชน์และแหล่งท่องเที่ยวเชิงสร้างสรรค์วัฒนธรรม เป็นการตอบสนองนโยบายของรัฐบาล และกระตุ้นเศรษฐกิจการท่องเที่ยวของประเทศ อธิบดีกรมธนารักษ์ กล่าวทิ้งท้าย

ที่มา : https://www.thaigov.go.th/news/contents/details/79966