รัฐบาลไทย-ข่าวทำเนียบรัฐบาล-​นายกรัฐมนตรีเริ่มต้นการเยือนสาธารณรัฐฝรั่งเศส และสหพันธ์สาธารณรัฐเยอรมนีอย่างเป็นทางการ ภายหลังเสร็จสิ้นภารกิจเข้าร่วมการประชุมสุดยอดอาเซียน-ออสเตรเลีย สมัยพิเศษ  


วันพฤหัสบดีที่ 7 มีนาคม 2567
​นายกรัฐมนตรีเริ่มต้นการเยือนสาธารณรัฐฝรั่งเศส และสหพันธ์สาธารณรัฐเยอรมนีอย่างเป็นทางการ ภายหลังเสร็จสิ้นภารกิจเข้าร่วมการประชุมสุดยอดอาเซียน-ออสเตรเลีย สมัยพิเศษ
​นายกรัฐมนตรีเริ่มต้นการเยือนสาธารณรัฐฝรั่งเศส และสหพันธ์สาธารณรัฐเยอรมนีอย่างเป็นทางการ ภายหลังเสร็จสิ้นภารกิจเข้าร่วมการประชุมสุดยอดอาเซียน-ออสเตรเลีย สมัยพิเศษ
วันนี้ (7 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะเดินทางถึงสหพันธ์สาธารณรัฐเยอรมนี เริ่มต้นการเยือนยุโรป 2 ประเทศอย่างเป็นทางการ ระหว่างวันที่ 7 - 14 มีนาคม 2567
นายกรัฐมนตรีและคณะจะเดินทางกว่า 22 ชั่วโมงถึงกรุงเบอร์ลิน ช่วงเช้ามืด (ราว05:30น.เวลาท้องถิ่น)ของวันที่ 7 มีนาคม 2567 โดยในระหว่างการเยือนอย่างเป็นทางการ นอกจากจะพบหารือทวิภาคีกับผู้นำของสาธารณรัฐฝรั่งเศส และสหพันธ์สาธารณรัฐเยอรมนีแล้ว จะเป็นโอกาสให้นายกรัฐมนตรีเข้าร่วมงาน ITB Berlin 2024 งานแสดงสินค้าด้านการท่องเที่ยวที่ใหญ่ที่สุดในโลก จัดขึ้นทุกปีในเดือนมีนาคม ณ กรุงเบอร์ลิน สหพันธ์สาธารณรัฐเยอรมนี และการเข้าร่วมพิธีเปิดงาน MIPIM 2024 ซึ่งเป็นงานมหกรรมอสังหาริมทรัพย์ที่ใหญ่ที่สุดในโลก โดยนายกรัฐมนตรีจะเยี่ยมชมนิทรรศการภายในงาน ณ เมืองคานส์ อีกด้วย รวมทั้งจะเข้าร่วมและกล่าวปาฐกถาในงานเลี้ยงรับรองประจำปีของสมาคมธุรกิจขนาดกลางและขนาดย่อมเยอรมนี (German Association for Small and Medium-Sized Businesses: BVMW) เป็นองค์กรอิสระทางการเมืองที่ปกป้องและผลักดันผลประโยชนของสมาชิก ซึ่งเป็นบริษัทธุรกิจขนาดกลางและขนาดย่อม ปัจจุบันมีสมาชิกกว่า 55,000 บริษัท และมีเครือข่ายกว่า 30 องค์กร โดยรวมแล้วมีสมาชิกกว่า 9 แสนบริษัท และมีสำนักงานตัวแทนทั่วโลกกว่า 40 แห่ง
รวมทั้งจะเป็นโอกาสพบหารือกับภาคเอกชนสำคัญๆ ของทั้งสองประเทศจากในหลากหลายอุตสาหกรรม อาทิ อุตสาหกรรมการท่องเที่ยว อุตสาหกรรมเเฟชั่น อุตสาหกรรมชิ้นส่วนยานยนต์ อุตสาหกรรมอากาศยานและดาวเทียม และอุตสาหกรรมยานยนต์ เป็นต้น รวมทั้ง นายกรัฐมนตรียจะได้พบหารือกับผู้บริหารของห้างค้าปลีก และห้างสรรพสินค้าชั้นนำของฝรั่งเศส เพื่อสำรวจตลาดและการจัดการกระจายสินค้าอาหารเอเชียในตลาดยุโรป อีกด้วย
ทั้งนี้ โฆษกประจำสำนักนายกรัฐมนตรีจะประชาสัมพันธ์ข่าว ภาพ และวิดีโอจากการปฏิบัติภารกิจของนายกรัฐมนตรีอย่างต่อเนื่องต่อไป โดยนายกรัฐมนตรีจะเสร็จสิ้นภารกิจที่กรุงเบอร์ลินช่วงค่ำวันที่ 13 มีนาคม 2567 ตามเวลาท้องถิ่น และจะออกเดินทางกลับถึงประเทศไทยวันที่ 14 มีนาคม 2567

ที่มา : https://www.thaigov.go.th/news/contents/details/79967