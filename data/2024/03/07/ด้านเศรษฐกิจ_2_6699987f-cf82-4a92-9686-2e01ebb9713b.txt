รัฐบาลไทย-ข่าวทำเนียบรัฐบาล-ธ.ก.ส. คว้ารางวัล TQC Plus : Societal Contribution ประจำปี 2566 เป็นองค์กรแรกของประเทศไทย


วันพฤหัสบดีที่ 7 มีนาคม 2567
07/03/2567
พิมพ์
ธ.ก.ส. คว้ารางวัล TQC Plus : Societal Contribution ประจำปี 2566 เป็นองค์กรแรกของประเทศไทย
ธ.ก.ส. คว้ารางวัล TQC Plus Societal Contribution เป็นองค์กรแรกในงานรางวัลคุณภาพแห่งชาติ ครั้งที่ 21 (Thailand Quality Award 2022) จัดโดยสำนักงานรางวัลคุณภาพแห่งชาติ
ธ.ก.ส. คว้ารางวัล TQC Plus Societal Contribution เป็นองค์กรแรกในงาน Thailand Quality Award 2566 ซึ่งสะท้อนถึงการเป็นองค์กรที่มีความโดดเด่นด้านการสร้างความผาสุกผ่านภารกิจด้านการยกระดับชุมชน สังคมและสิ่งแวดล้อมสู่ความยั่งยืน และรางวัล Leadership Excellence Award สำหรับผู้นำสูงสุดขององค์กรที่สามารถขับเคลื่อนและผลักดันองค์กรให้นำเกณฑ์รางวัลคุณภาพแห่งชาติไปปรับใช้อย่างต่อเนื่อง
วันนี้ (6 มีนาคม 2567) นายฉัตรชัย ศิริไล ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) ได้เข้าร่วมงานรางวัลคุณภาพแห่งชาติ ครั้งที่ 21 (Thailand Quality Award 2022) จัดโดยสำนักงานรางวัลคุณภาพแห่งชาติ โดย ธ.ก.ส. ได้รับรางวัลการบริหารสู่ความเป็นเลิศที่มีความโดดเด่นด้านการสร้างความผาสุกของสังคมและการสนับสนุนชุมชน สังคม สิ่งแวดล้อม หรือ Thailand Quality Class Plus : Societal Contribution และนายฉัตรชัย ศิริไล ผู้จัดการ ธ.ก.ส. และนายธนารัตน์ งามวลัยรัตน์ อดีตผู้จัดการ ธ.ก.ส. ยังได้รับรางวัล Leadership Excellence Award ซึ่งเป็นผู้นำสูงสุดขององค์กรที่มีส่วนร่วมในการขับเคลื่อนและผลักดันการนำเกณฑ์รางวัลคุณภาพแห่งชาติไปปรับใช้ในการดำเนินงาน โดยมีคณะผู้บริหาร ธ.ก.ส. เข้าร่วมงาน เมื่อวันที่ 6 มีนาคม 2567 ณ หอประชุมใหญ่ ศูนย์วัฒนธรรมแห่งประเทศไทย กรุงเทพฯ
นายฉัตรชัย ศิริไล ผู้จัดการ ธ.ก.ส. เปิดเผยว่า รางวัล Thailand Quality Class Plus ด้าน Societal Contribution ประจำปี 2566 เป็นรางวัลใหม่ที่สำนักงานรางวัลคุณภาพแห่งชาติพิจารณามอบให้กับองค์กรที่สมัครขอรับการตรวจประเมินตามเกณฑ์ TQA และ ธ.ก.ส. เป็นองค์กรแรกที่ได้รับรางวัลดังกล่าว อันสะท้อนถึงการขับเคลื่อนงานในด้านการยกระดับชุมชน สังคม โดย ธ.ก.ส. วางนโยบายสู่การเป็นแกนกลางการเกษตร (Essence of Agriculture) มุ่งยกระดับคุณภาพชีวิตเกษตรกรในทุกมิติ ทั้งด้านการประกอบอาชีพ รายได้ รวมถึงการสร้างความยั่งยืนด้านสิ่งแวดล้อม ควบคู่การสนับสนุนองค์ความรู้ทางด้านการเงิน การผลิต การแปรรูป และการดีไซน์ที่ทันสมัย โดยร่วมมือกับพันธมิตรและเครือข่ายในการให้ความรู้ เสริมศักยภาพและเพิ่มขีดความสามารถในการพัฒนาเกษตรกร การนำเทคโนโลยีและนวัตกรรมมาพัฒนาสู่การทำการเกษตรสมัยใหม่ หรือเกษตรอัจฉริยะ ที่สามารถลดต้นทุนและเพิ่มประสิทธิภาพในการผลิต การสร้างการเติบโตใหม่ทางด้านธุรกิจในกลุ่ม Smart Farmer, Agri-Tech และ Startup รวมถึงการดึงคนรุ่นใหม่กลับมาต่อยอดและสานต่อธุรกิจเกษตร เพื่อสร้างความหลากหลายในตัวผลิตภัณฑ์ ที่ตรงกับความต้องการของตลาด การยกระดับสินค้าสู่มาตรฐาน เพื่อสร้าง Value Added และนำไปจำหน่ายในตลาดที่มีกำลังซื้อสูง การทำธุรกิจท่องเที่ยวเชิงเกษตร (Agro-Tourism) การเชื่อมโยงธุรกิจเกษตรและจับคู่ตลาด เพื่อกระตุ้นให้เกิดการจ้างงาน สร้างอาชีพ สร้างรายได้ และแก้ไขปัญหาหนี้สินในชุมชน ควบคู่กับการดำเนินงานด้านสังคมและสิ่งแวดล้อม เช่น การสนับสนุนการปลูกต้นไม้เพิ่มในพื้นที่ ทั้งบนหัวไร่ปลายนาและการปลูกป่าในชุมชน การสนับสนุนการทำ zero waste และการรับซื้อ-ขายคาร์บอนเครดิตจากชุมชนธนาคารต้นไม้ เพื่อสร้างรายได้ให้ชุมชน กระตุ้นการเพิ่มพื้นที่สีเขียวและสนับสนุนเป้าหมายของประเทศในการก้าวสู่ความเป็นกลางทางคาร์บอน
ทั้งนี้ ธ.ก.ส. ได้สมัครขอรับการตรวจประเมินตามเกณฑ์รางวัลคุณภาพแห่งชาติมาต่อเนื่องทุกปี ตั้งแต่ปี 2562 และได้รับรางวัล TQC หรือรางวัลการบริหารสู่ความเป็นเลิศ ในปี 2562 - 2563 รับรางวัล TQC Plus ด้าน Customer ในปี 2564 และ รางวัล TQC Plus ด้าน People ในปี 2565 ซึ่ง ธ.ก.ส. ได้มีการนำรายงานผลการตรวจประเมินในแต่ละปีมาใช้ในการปรับปรุงและยกระดับการบริหารจัดการองค์กรให้ดียิ่งขึ้น จนนำมาสู่รางวัล TQC Plus ด้าน Societal Contribution ในปี 2566
และในโอกาสครบรอบ 30 ปี สถาบันเพิ่มผลผลิตแห่งชาติได้ประกาศและมอบรางวัล Leadership Excellence Award 2023 ซึ่งถือเป็นปีแรกของการพิจารณามอบรางวัลดังกล่าวให้แก่ผู้บริหารสูงสุดขององค์กร ที่มีคุณสมบัติโดดเด่นในการผลักดันให้องค์กรนำเกณฑ์รางวัลคุณภาพแห่งชาติไปใช้อย่างต่อเนื่อง สามารถผลักดันและกระตุ้นให้องค์กรปรับปรุงและพัฒนาศักยภาพระบบการบริหารจัดการให้มีมาตรฐานเป็นที่ยอมรับในระดับสากล รวมถึงการให้ความสำคัญกับการเผยแพร่ความรู้ในฐานะองค์กรต้นแบบที่มีความเป็นเลิศ เพื่อขยายองค์ความรู้ไปสู่องค์กรอื่นๆ ในโอกาสนี้ ธ.ก.ส. ขอขอบคุณเกษตรกร ชุมชนและเครือข่ายที่ร่วมพัฒนาชนบทร่วมกันกับ ธ.ก.ส. ซึ่งการรับรางวัล Thailand Quality Class Plus ด้าน Societal Contribution ในปี 2566 ครั้งนี้ถือเป็นรางวัลแห่งความภาคภูมิใจร่วมกันและเป็นกำลังใจสำคัญให้กับ ธ.ก.ส. ในการขับเคลื่อนภารกิจ เพื่อยกระดับคุณภาพชีวิตเกษตรกรอย่างยั่งยืนต่อไป

ที่มา : https://www.thaigov.go.th/news/contents/details/79956