รัฐบาลไทย-ข่าวทำเนียบรัฐบาล-‘พัชรวาท’ ดัน 4 พื้นที่เมืองเก่าสงขลา เข้าสู่บัญชีรายชื่อเบื้องต้นศูนย์มรดกโลก พร้อมเร่งรัดการจัดทำข้อมูล “อุทยานประวัติศาสตร์ภูพระบาท” และการศึกษาความเป็นไปได้ผลักดัน “น่าน” สู่มร


วันพฤหัสบดีที่ 7 มีนาคม 2567
‘พัชรวาท’ ดัน 4 พื้นที่เมืองเก่าสงขลา เข้าสู่บัญชีรายชื่อเบื้องต้นศูนย์มรดกโลก พร้อมเร่งรัดการจัดทำข้อมูล “อุทยานประวัติศาสตร์ภูพระบาท” และการศึกษาความเป็นไปได้ผลักดัน “น่าน” สู่มร
นายพัชรวาทฯ รมว.ทส. ดัน 4 พื้นที่เมืองเก่าสงขลา เข้าสู่บัญชีรายชื่อเบื้องต้นศูนย์มรดกโลก พร้อมเร่งรัดการจัดทำข้อมูล “อุทยานประวัติศาสตร์ภูพระบาท” และการศึกษาความเป็นไปได้ผลักดัน “น่าน” สู่มรดกโลก
วันที่ 6 มีนาคม 2567 เวลา 13.30 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานการประชุมคณะกรรมการแห่งชาติว่าด้วยอนุสัญญาคุ้มครองมรดกโลก ครั้งที่ 1/2567 ร่วมกับนายเสริมศักดิ์ พงษ์พานิช รัฐมนตรีว่าการกระทรวงวัฒนธรรม ผู้ทรงคุณวุฒิ และคณะกรรมการจากหน่วยงานที่เกี่ยวข้อง โดยมีนายจิรวัฒน์ ระติสุนทร รองเลขาธิการสำนักงานนโยบายและแผนทรัพยากรธรรมชาติและสิ่งแวดล้อม ทำหน้าที่ฝ่ายเลขานุการ ณ ห้องประชุมอารีย์สัมพันธ์ กรมการเปลี่ยนแปลงสภาพภูมิอากาศและสิ่งแวดล้อม
ภายหลังการประชุมฯ พล.ต.อ.พัชรวาท เปิดเผยว่า ที่ประชุมฯ ได้มีมติเห็นชอบ (ร่าง) เอกสารการนำเสนอแหล่งมรดกทางวัฒนธรรม สงขลา และชุมชนที่เกี่ยวเนื่องริมทะเลสาบสงขลา ภายใต้ชื่อ Songkhla and its Associated Lagoon Settlements เข้าสู่บัญชีรายชื่อเบื้องต้น (Tentative List) ของศูนย์มรดกโลก ประกอบด้วยแหล่งมรดกทางวัฒนธรรม จำนวน 4 พื้นที่ ได้แก่ 1) เมืองโบราณพังยาง เมืองโบราณพะโคะ และเมืองโบราณสีหยัง 2)เมืองโบราณสทิงพระ 3) เมืองป้อมค่ายซิงกอร่า ณ เขาแดง และแหลมสน 4) เมืองเก่าสงขลา บ่อยาง ในพื้นที่ 4 อำเภอของจังหวัดสงขลา คือ อำเภอระโนด อำเภอสทิงพระ อำเภอสิงหนคร และอำเภอเมือง ซึ่งพื้นที่ดังกล่าวได้แสดงให้เห็นถึงวัฒนธรรมด้านสถาปัตยกรรมที่มีการแลกเปลี่ยนวัฒนธรรมกับอารยธรรมอื่น ๆ ตามเส้นทางการค้าทางทะเลเลียบแนวชายฝั่ง หลักฐานทางโบราณคดีชองชุมชนในอดีต เป็นพื้นที่ที่แสดงให้เห็นถึงพัฒนาการความรู้และวิทยาการในการเดินเรือในยุครุ่งเรืองของการค้าทางทะเลในสมัยต่าง ๆ รวมถึงเป็นตัวอย่างที่โดดเด่นของการตั้งถิ่นฐานที่มีวิวัฒนาการ และการเปลี่ยนแปลงอันเนื่องมาจากปฏิสัมพันธ์ระหว่างมนุษย์กับสภาพแวดล้อมทางธรรมชาติ โดยหากสามารถนำเสนอแหล่งมรดกทางวัฒนธรรมเพื่อขอรับการขึ้นทะเบียนเป็นแหล่งมรดกโลกเพิ่มเติมได้ จะเป็นการส่งเสริมเศรษฐกิจการท่องเที่ยวทั้งทางตรงและทางอ้อมให้กับประเทศ ทั้งในระดับท้องถิ่นและในระดับชาติ และช่วยยกระดับการอนุรักษ์พื้นที่ด้วยการบริหารจัดการที่เป็นไปตามมาตรฐานสากลให้คงคุณค่าของแหล่งเพื่อส่งต่อไปยังอนุชนรุ่นต่อไป
นอกจากนี้ ที่ประชุมฯ ยังได้รับทราบความคืบหน้าการนำเสนออุทยานประวัติศาสตร์ภูพระบาท จังหวัดอุดรธานี เป็นแหล่งมรดกทางวัฒนธรรม โดยขอให้ฝ่ายเลขานุการและกรมศิลปากรเร่งรัดการจัดทำข้อมูลส่งให้ศูนย์มรดกโลก พร้อมขอให้ศึกษาความเป็นไปได้ในการขับเคลื่อนจังหวัดน่าน สู่มรดกโลก ตามที่นายกรัฐมนตรีได้ประกาศนโยบายไว้ด้วย

ที่มา : https://www.thaigov.go.th/news/contents/details/79981