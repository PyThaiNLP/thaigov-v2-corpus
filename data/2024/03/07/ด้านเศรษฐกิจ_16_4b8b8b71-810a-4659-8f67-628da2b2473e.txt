รัฐบาลไทย-ข่าวทำเนียบรัฐบาล-พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต


วันพฤหัสบดีที่ 7 มีนาคม 2567
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว ติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต
...
พลอากาศเอก สถิตย์พงษ์ สุขวิมล ราชเลขานุการในพระองค์พระบาทสมเด็จพระเจ้าอยู่หัว เป็นประธานการประชุมติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต โดยมี พันตำรวจเอก ธรรมนิธิ วนิชย์ถนอม อธิบดีกรมบังคับการ พลตรี ปริญ รื่นภาควุฒิ ประจำราชเลขานุการในพระองค์ฯ นายชยธรรม์ พรหมศร ปลัดกระทรวงคมนาคม นายสุทธิพงษ์ จุลเจริญ ปลัดกระทรวงมหาดไทย นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายธีรภัทร ประยูรสิทธิ ที่ปรึกษาพิเศษด้านงานจิตอาสา
และโครงการพิเศษ สำนักนายกรัฐมนตรี นายมนตรี เดชาสกุลสม รองปลัดกระทรวงคมนาคม นายสราวุธ ทรงศิวิไล อธิบดีกรมทางหลวง ผู้บริหารกรุงเทพมหานคร หน่วยงานภาครัฐ และเอกชนที่เกี่ยวข้อง เข้าร่วมการประชุม เมื่อวันที่ 6 มีนาคม 2567 ณ สำนักงานทางหลวงที่ 13 (กรุงเทพ)
การประชุมครั้งนี้ เป็นการประชุมเพื่อติดตามเร่งรัดการดำเนินโครงการก่อสร้างสายพัฒนาคูน้ำริมถนนวิภาวดีรังสิต ปัจจุบันกรมทางหลวง (ทล.) อยู่ระหว่างดำเนินโครงการระยะที่ 2 และระยะที่ 3 ซึ่งโครงการดังกล่าวมีวัตถุประสงค์เพื่อช่วยเพิ่มประสิทธิภาพการเก็บกักน้ำของคูน้ำริมถนนวิภาวดีรังสิตทั้งขาเข้าและออก เพิ่มประสิทธิภาพอัตราการไหลของน้ำบริเวณใกล้สถานีสูบน้ำและจุดดันท่อลอด ปรับปรุงภูมิทัศน์ริมถนนวิภาวดีรังสิตให้สวยงาม สะดวก ปลอดภัยแก่ประชาชน โดยได้จัดให้มีทางเท้า ทางจักรยาน ไฟฟ้าแสงสว่าง จัดแต่งต้นไม้ เพื่อก่อสร้างท่อรวมน้ำเสียจากชุมชนข้างคูน้ำ ส่งไปบำบัดให้มีคุณภาพของน้ำดีขึ้น โดยระยะที่ 2 แบ่งการดำเนินงานเป็น 3 ตอน ดังนี้ ตอนที่ 1 คืบหน้า 65.664% ตอนที่ 2 คืบหน้า 73.464% ตอนที่ 3 คืบหน้า 98.022% ซึ่ง ทล. จะได้เร่งรัดผู้รับจ้างให้ให้ดำเนินโครงการให้แล้วเสร็จภายในเดือนมิถุนายน 2567 สำหรับระยะที่ 3 ปัจจุบันมีความคืบหน้า 4.595% โดย ทล. จะจัดทำบันทึกข้อตกลงความร่วมมือกับการรถไฟแห่งประเทศไทยในการใช้พื้นที่คูน้ำสำหรับก่อสร้างร่วมกัน รวมถึงประสานความร่วมมือกับหน่วยงานภาครัฐ และเอกชน สำหรับการดำเนินการแก้ไขปัญหาบริเวณหน้าโรงเรียนหอวัง โดยแขวงทางหลวงกรุงเทพได้หารือกับสำนักการระบายน้ำ กรุงเทพมหานคร ขณะนี้อยู่ระหว่างปรับแบบก่อสร้างกำแพงกันดิน ส่วนพื้นที่แยกสุทธิสารการไฟฟ้านครหลวงได้เริ่มก่อสร้างบ่อพักไฟฟ้าและจะรื้อถอนบ่อพักไฟฟ้าเก่าที่เป็นอุปสรรคต่องานก่อสร้าง คาดว่าจะแล้วเสร็จภายในเดือนมีนาคม 2567 จากนั้น จะเริ่มก่อสร้างต้นเดือนเมษายน 2567 แล้วเสร็จช่วงสิ้นเดือนพฤษภาคม 2567 และบริเวณหน้ามหาวิทยาลัยเกษตรศาสตร์ หน่วยงานสายสื่อสารจะเข้ารื้อย้ายสายสื่อสาร และการไฟฟ้านครหลวงจะดำเนินงานหักเสาย้ายสายควบคู่กัน คาดว่าจะแล้วเสร็จในเดือนมีนาคม 2567 จากนั้นผู้รับจ้างจะเชื่อมทางน้ำจากมหาวิทยาลัยเกษตรศาสตร์ เข้าสู่คูน้ำวิภาวดีรังสิตต่อไป สำหรับแนวทางการบูรณาการปรับปรุงทัศนียภาพโครงการฯ โดยความร่วมมือจากภาครัฐ เอกชน และประชาชนริมลำน้ำ ทล. ได้แต่งตั้งคณะทำงานปรับปรุงภูมิทัศน์ตลอดแนวถนนวิภาวดีรังสิต เพื่อพิจารณาวางแผนและกำหนดรายละเอียดในการพัฒนาโครงการในมิติต่าง ๆ เช่น การปรับปรุงภูมิทัศน์ การติดตั้งไฟฟ้าส่องสว่างในเวลากลางคืน การวางระบบน้ำเพื่อบำรุงรักษาต้นไม้ ซึ่ง ทล. ได้เลือกใช้ต้นทองอุไร และต้นลีกวนยู สำหรับปลูกริมคูน้ำวิภาวดี ตามที่สำนักสิ่งแวดล้อม กรุงเทพฯ ได้ให้คำแนะนำทั้งนี้ ทล. จะเร่งรัดผู้รับจ้างให้ดำเนินโครงการให้แล้วเสร็จเป็นไปตามแผนงานโดยเร็ว เมื่อโครงการฯ แล้วเสร็จจะช่วยแก้ปัญหาน้ำท่วมบนถนนวิภาวดีรังสิตได้อย่างยั่งยืน บรรเทาปัญหาการจราจรติดขัดในพื้นที่ ช่วยให้ประชาชนได้รับความสะดวก คล่องตัว ส่งเสริมให้ถนนวิภาวดีรังสิตกลายเป็นประตูเมืองและเส้นทางที่สวยงาม ต้อนรับและมอบความสุขให้แก่ชาวไทยและนักท่องเที่ยวที่เข้ามากรุงเทพฯ ต่อไป

ที่มา : https://www.thaigov.go.th/news/contents/details/80015