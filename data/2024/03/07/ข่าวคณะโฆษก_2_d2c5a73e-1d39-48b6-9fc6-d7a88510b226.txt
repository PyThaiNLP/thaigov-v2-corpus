รัฐบาลไทย-ข่าวทำเนียบรัฐบาล-​รองรัดเกล้าฯ เผย ธนาคารออมสิน ไม่มีนโยบายให้เงินกู้ผ่านช่องทางสื่อสังคมออนไลน์ ขอประชาชนอย่าหลงเชื่อ ตรวจสอบก่อนทุกครั้ง


วันพฤหัสบดีที่ 7 มีนาคม 2567
07/03/2567
พิมพ์
​รองรัดเกล้าฯ เผย ธนาคารออมสิน ไม่มีนโยบายให้เงินกู้ผ่านช่องทางสื่อสังคมออนไลน์ ขอประชาชนอย่าหลงเชื่อ ตรวจสอบก่อนทุกครั้ง
​รองรัดเกล้าฯ เผย ธนาคารออมสิน ไม่มีนโยบายให้เงินกู้ผ่านช่องทางสื่อสังคมออนไลน์ ขอประชาชนอย่าหลงเชื่อ ตรวจสอบก่อนทุกครั้ง
วันนี้ (7 มีนาคม 2567) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี กล่าวว่า กรณีธนาคารออมสิน เปิดให้กู้สินเชื่อผ่านเพจชื่อ​ "ออมสิน สินเชื่อเพื่อประชาชนทุกคน" นั้น จากการตรวจสอบโดยศูนย์ต่อต้านข่าวปลอมพบว่า ประเด็นดังกล่าวเป็นข่าวปลอม
รองโฆษกประจำสำนักนายกรัฐมนตรีกล่าวว่า ศูนย์ต่อต้านข่าวปลอมได้ตรวจสอบกับธนาคารออมสิน กระทรวงการคลัง ซึ่งยืนยันว่า กรณีที่มีการส่งต่อข้อมูลเรื่องธนาคารออมสิน เปิดให้กู้สินเชื่อผ่านเพจบนเฟสบุ๊ค​ (Facebook) ชื่อ "ออมสิน สินเชื่อเพื่อประชาชนทุกคน" นั้น ประเด็นดังกล่าวนั้นเป็นข้อมูลเท็จ โดยเพจดังกล่าว​ ไม่ใช่เพจของธนาคารและไม่มีความเกี่ยวข้องใด ๆ กับธนาคารออมสิน
นอกจากนี้ ธนาคารออมสินไม่มีนโยบายให้เงินกู้ผ่านช่องทางโซเชียล​มีเดีย​ต่าง ๆ​ ไม่ว่าจะเป็น Facebook​  แอปพลิเคชัน LINE และ Messenger แต่อย่างใด โดยเพจดังกล่าวได้แอบอ้างนำชื่อและตราสัญลักษณ์ธนาคารออมสินไปใช้โดยไม่ได้รับอนุญาต อีกทั้งยังเผยแพร่ข้อมูลปลอม อันแสดงเจตนาจงใจหลอกลวงประชาชน
“ขอให้ประชาชนอย่าหลงเชื่อเพจแอบอ้างดังกล่าวที่ โดยสามารถติดตามข่าวสารจากสื่อช่องทางหลักของธนาคารได้ที่เว็บไซต์ www.gsb.or.th, แอปพลิเคชัน MyMo, Social Media ช่องทาง GSB Society และ GSB Now เท่านั้น” รองฯรัดเกล้าฯ กล่าว

ที่มา : https://www.thaigov.go.th/news/contents/details/79953