รัฐบาลไทย-ข่าวทำเนียบรัฐบาล-ผู้ว่าราชการจังหวัดตรัง กำชับดำเนินคดีตามกฎหมายให้ถึงที่สุด กรณีชายชาวต่างชาติทำร้ายร่างกายหญิงไทยที่ห้างสรรพสินค้าจนได้รับบาดเจ็บ พร้อมทั้งเน้นย้ำการเยียวยาสภาพจิตใจและสิทธิที่ได้


วันพฤหัสบดีที่ 7 มีนาคม 2567
07/03/2567
พิมพ์
ผู้ว่าราชการจังหวัดตรัง กำชับดำเนินคดีตามกฎหมายให้ถึงที่สุด กรณีชายชาวต่างชาติทำร้ายร่างกายหญิงไทยที่ห้างสรรพสินค้าจนได้รับบาดเจ็บ พร้อมทั้งเน้นย้ำการเยียวยาสภาพจิตใจและสิทธิที่ได้
ผู้ว่าราชการจังหวัดตรัง กำชับดำเนินคดีตามกฎหมายให้ถึงที่สุด กรณีชายชาวต่างชาติทำร้ายร่างกายหญิงไทยที่ห้างสรรพสินค้าจนได้รับบาดเจ็บ พร้อมทั้งเน้นย้ำการเยียวยาสภาพจิตใจและสิทธิที่ผู้ได้รับบาดเจ็บพึงได้รับ
เมื่อวันที่ 6 มี.ค. 67 นายทรงกลด สว่างวงศ์ ผู้ว่าราชการจังหวัดตรัง เปิดเผยว่า ได้รับรายงานจากสถานีตำรวจภูธรเมืองตรัง กรณีชายชาวสวิสฯ ก่อเหตุทำร้ายร่างกายหญิงชาวไทยที่ บิ๊กซี ซูเปอร์เซ็นเตอร์ จังหวัดตรัง จนได้รับบาดเจ็บต้องเข้ารับการรักษาที่โรงพยาบาล เมื่อวันที่ 5 มีนาคม 2567 ที่ผ่านมา ตนจึงได้มอบหมายให้นายสกุล ดำรงเกียรติกุล รองผู้ว่าราชการจังหวัดตรัง พร้อมด้วยนายจักรพงษ์ รัชนีกุล นายอำเภอเมืองตรัง นายแพทย์สินชัย รองเดช นายแพทย์สาธารณสุขจังหวัดตรัง เข้าเยี่ยมผู้ได้รับบาดเจ็บ ณ โรงพยาบาลตรัง เพื่อสอบถามอาการ และให้กำลังใจแก่ผู้ได้รับบาดเจ็บ พร้อมแสดงความเสียใจกับเหตุการณ์ที่เกิดขึ้น
นายทรงกลด สว่างวงศ์ ผู้ว่าราชการจังหวัดตรัง กล่าวว่า เหตุการณ์ดังกล่าวเกิดขึ้น เมื่อวันที่ 5 มีนาคม 2567เวลาประมาณ 16.30 น. ขณะที่นางสาวนัฏชนันท์ อายุ 53 ปี หญิงชาวไทย ได้ไปซื้อของภายในบิ๊กซี ซูเปอร์เซ็นเตอร์ จังหวัดตรัง มีชายชาวต่างชาติ ทราบชื่อภายหลัง Mr. Straumann Matthias อายุ 61 ปี สัญชาติสวิตเซอร์แลนด์ เดินมาเบียดนางสาวนัฏชนันท์ ทำให้เกิดมีปากเสียงทะเลาะกัน จากนั้นชายชาวต่างชาติได้ล็อกคอ ชกต่อย ทำร้ายร่างกายจนได้รับบาดเจ็บที่ใบหน้าและดั้งจมูกหัก จนต้องเข้ารับการรักษาตัวที่โรงพยาบาลตรัง พนักงานสอบสวนจึงได้เดินทางไปที่เกิดเหตุ และเชิญตัวผู้ก่อเหตุมาสอบปากคำที่สถานีตำรวจภูธรเมืองตรัง
นายทรงกลด สว่างวงศ์ ผู้ว่าราชการจังหวัดตรัง กล่าวต่อว่า สถานีตำรวจภูธรเมืองตรังได้ประสานตำรวจท่องเที่ยวจังหวัดตรัง ตำรวจตรวจคนเข้าเมืองจังหวัดตรัง ร่วมซักถามผู้ก่อเหตุ เบื้องต้นผู้ก่อเหตุไม่พูดไม่จา ไม่ขอให้การใด ๆ และไม่ยอมลงลายมือชื่อ เจ้าหน้าที่ตำรวจจึงได้สืบสวนสอบสวนจนทราบว่า ผู้ก่อเหตุมีบ้านพักอาศัยอยู่ในพื้นที่ ซึ่งจากการลงพื้นที่ตรวจสอบพบว่า บ้านถูกล็อค ไม่มีผู้ใดอยู่ภายในบ้าน และจากการสอบถามบ้านใกล้เคียงทราบว่า ผู้ก่อเหตุพักอาศัยอยู่เพียงคนเดียว พนักงานสอบสวนจึงได้ดำเนินการสอบปากคำผู้เสียหาย พยาน ล่ามภาษา แจ้งข้อกล่าวพร้อมสิทธิ์ชั้นจับกุมให้ผู้ต้องหาทราบ และนำตัวไปฝากขัง ณ เรือนจำจังหวัดตรังต่อไป
“ขอให้เจ้าหน้าที่ตำรวจดำเนินคดีตามกฎหมายให้ถึงที่สุดอย่างเป็นธรรมกับทุกฝ่าย เพื่อไม่ให้เป็นเยี่ยงอย่างกับชาวต่างชาติ รวมทั้งคนไทยที่คิดจะทำร้ายร่างกายผู้อื่นตามอำเภอใจอย่างไม่เกรงกลัวกฎหมาย และขอให้ทุกหน่วยงานที่เกี่ยวข้องได้เข้าไปดูแลสิทธิที่ผู้ได้รับบาดเจ็บพึงได้รับ โดยเฉพาะการเยียวยาสภาพจิตใจของผู้ได้รับบาดเจ็บให้กลับมาใช้ชีวิตเป็นปกติในเร็ววัน ทั้งนี้ หากพี่น้องประชาชนพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายทรงกลด สว่างวงศ์ ผู้ว่าราชการจังหวัดตรัง กล่าวเน้นย้ำในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/79972