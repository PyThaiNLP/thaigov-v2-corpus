รัฐบาลไทย-ข่าวทำเนียบรัฐบาล-“ดีอี” ตั้งเป้าปี’68 เดินหน้าเจรจาความตกลงเขตการค้าเสรีด้านเศรษฐกิจดิจิทัลครบ 3 ภูมิภาค 


วันศุกร์ที่ 15 มีนาคม 2567
“ดีอี” ตั้งเป้าปี’68 เดินหน้าเจรจาความตกลงเขตการค้าเสรีด้านเศรษฐกิจดิจิทัลครบ 3 ภูมิภาค
“ดีอี” ตั้งเป้าปี’68 เดินหน้าเจรจาความตกลงเขตการค้าเสรีด้านเศรษฐกิจดิจิทัลครบ 3 ภูมิภาค
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าวว่า เพื่อสอดรับ “นโยบาย IGNITE Thailand” ของรัฐบาลในการเป็น ศูนย์กลางเศรษฐกิจดิจิทัล (Digital Economy Hub) และการตั้งเป้าดึงอุตสาหกรรมแห่งอนาคต Digital for all Technology Innovation AI ให้มาขยายธุรกิจในประเทศไทย โดยเฉพาะเทคโนโลยี High Tech ต่าง ๆ ทั้งการลงทุนโรงงานผลิต Semiconductor, การตั้งศูนย์ Data Center รองรับ Cloud Computing, การวิจัยและนำ AI มาใช้ประโยชน์ในประเทศไทย
ทั้งนี้ กระทรวงดิจิทัลเพื่อเศรษฐกิจและสังมคม ได้เข้าร่วมการเจรจาความตกลงเขตการค้าเสรีในประเด็นเศรษฐกิจดิจิทัล / การค้าดิจิทัล เพื่อรองรับนโยบาย การเป็น Digital Economy Hub  โดยมีความตกลงที่จะแล้วเสร็จในปี 2567 ได้แก่
1. ความตกลงเขตการค้าเสรีอาเซียน-ออสเตรเลีย-นิวซีแลนด์
2. ความตกลงการค้าเสรี (FTA) ไทย-สมาคมการค้าเสรีแห่งยุโรป
3. ความตกลงหุ้นส่วนทางเศรษฐกิจไทย-สหรัฐอาหรับเอมิเรตส์ (UAE)
นอกจากนี้ ยังมีความตกลงที่อยู่ระหว่างการเจรจาและจะแล้วเสร็จในปี 2568 ได้แก่
1. ความตกลงการค้าเสรีอาเซียน-จีน ด้านเศรษฐกิจดิจิทัล
2. ความตกลงการค้าเสรีอาเซียน-แคนาดา และ
3. ความตกลงเศรษฐกิจดิจิทัลอาเซียน
ขณะเดียวกัน ยังมีความตกลงที่อยู่ระหว่างการขอเข้าร่วมการเจรจา ได้แก่ ความตกลงหุ้นส่วนด้านเศรษฐกิจดิจิทัล (Digital Economy Partnership Agreement: DEPA) ซึ่งเป็นสนธิสัญญาที่จะพัฒนาแนวทางการทำงานระหว่างประเทศในด้านการค้าและความร่วมมือในเศรษฐกิจดิจิทัล เพื่อส่งเสริมความสามารถในการทำงานร่วมกัน ในการพัฒนามาตรฐาน ระบบ และกฎเกณฑ์ของการค้าดิจิทัล
“ดีอี ได้สั่งการหน่วยงานที่เกี่ยวข้องเตรียมความพร้อมและสนับสนุนเจรจาความตกลงเขตการค้าเสรีกับประเทศต่างๆ อย่างเต็มที่ เพื่อให้ประเทศไทย เป็นประเทศที่เข้าสู่การเป็นดิจิทัลฮับ และการทำธุรกิจ S-Curve อย่างแท้จริงและยั่งยืน” นายประเสริฐ กล่าว
-------------------------------------------------

ที่มา : https://www.thaigov.go.th/news/contents/details/80356