รัฐบาลไทย-ข่าวทำเนียบรัฐบาล-ผู้ตรวจราชการฯ ศุภกิจ ตรวจราชการกรณีปกติ รอบที่ 1/2567 จ.นครนายก เน้นย้ำการกำกับดูแลสถานประกอบการโรงงานให้ปฏิบัติตามกฎหมาย มุ่งเน้นความปลอดภัย ลดผลกระทบต่อสิ่งแวดล้อม ชุมชน 


วันศุกร์ที่ 15 มีนาคม 2567
15/03/2567
พิมพ์
ผู้ตรวจราชการฯ ศุภกิจ ตรวจราชการกรณีปกติ รอบที่ 1/2567 จ.นครนายก เน้นย้ำการกำกับดูแลสถานประกอบการโรงงานให้ปฏิบัติตามกฎหมาย มุ่งเน้นความปลอดภัย ลดผลกระทบต่อสิ่งแวดล้อม ชุมชน
ผู้ตรวจราชการฯ ศุภกิจ ตรวจราชการกรณีปกติ รอบที่ 1/2567 จ.นครนายก เน้นย้ำการกำกับดูแลสถานประกอบการโรงงานให้ปฏิบัติตามกฎหมาย มุ่งเน้นความปลอดภัย ลดผลกระทบต่อสิ่งแวดล้อม ชุมชน
วันที่ 13 มีนาคม 2567 เวลา 13.30 น.
นายศุภกิจ บุญศิริ ผู้ตรวจราชการกระทรวงอุตสาหกรรม (ผตร.อก.) ลงพื้นที่ตรวจราชการกรณีปกติ สำนักงานอุตสาหกรรมจังหวัดนครนายก (สอจ.นครนายก) ผ่านระบบออนไลน์ (Zoom Meeting) โดยมีนายสุนัย พิริยสกุลพัฒน์ อุตสาหกรรมจังหวัดนครนายก และเจ้าหน้าที่ร่วม โดย ผตร.อก. ได้ชี้แจงนโยบาย MIND ของกระทรวงอุตสาหกรรม (อก.) ที่มุ่งหวังให้ภาคอุตสาหกรรมประกอบกิจการที่คำนึงถึงสิ่งแวดล้อมเพื่อให้สถานประกอบการ ชุมชน และสังคมอยู่ร่วมกันอย่างเป็นมิตร เกื้อกูล และสอดคล้องกับกติกาสากล ดูแลรักษาสิ่งแวดล้อมมุ่งสู่อุตสาหกรรมสีเขียวและความเป็นกลางทางคาร์บอน พร้อมนี้ ได้รับฟังการรายงานผลการดำเนินงานของสำนักงานฯ ตามประเด็นการตรวจราชการ รอบที่ 1/2567 ซึ่ง ผตร.อก. ได้ให้ข้อเสนอแนะในการตรวจราชการ ดังนี้ 1) เนื่องจากนครนายกเป็นพื้นที่ท่องเที่ยวเชิงเกษตรกรรม การอนุมัติ อนุญาต การประกอบกิจการโรงงานในพื้นที่นั้น สามารถอนุญาตได้เพียงบางประเภท ซึ่งปัจจุบัน ได้มีการปรับแก้ไขประเภทโรงงานอุตสาหกรรม
ตามบัญชีแนบท้ายกฎกระทรวงฯ ตาม พ.ร.บ โรงงาน ปี 2535 ฉบับปรับปรุงแก้ไข พ.ศ. 2562 ควรปรับปรุงแก้ไขบัญชีแนบท้าย กฎกระทรวงผังเมืองรวมจังหวัดให้เป็นปัจจุบัน และสะท้อนข้อเสนอความต้องการของภาคเอกชนต่อคณะกรรมการปรับปรุงแก้ไขผังเมืองรวมจังหวัด เพื่อรองรับการลงทุนในภาคอุตสาหกรรมต่อเนื่องการท่องเที่ยว
2) กำชับให้ สอจ.นครนายก ตรวจกำกับ ดูแล สถานประกอบกิจการโรงงาน/เหมืองแร่ ให้ปฏิบัติตามกฎหมายฯ
อย่างเคร่งครัด มุ่งเน้นการให้องค์ความรู้แก่ผู้ประกอบการทั้งการบริหารจัดการกากอุตสาหกรรม การประกอบการที่ปลอดภัย สำรวจตรวจสอบความเสี่ยงต่าง ๆ ที่จะเกิดขึ้น ให้ตระหนักถึงความปลอดภัย ดูแลชุมชน สังคม และสิ่งแวดล้อมโดยรอบสถานประกอบการ เพื่อป้องกันปัญหาข้อร้องเรียนที่จะเกิดจากประกอบกิจการ รวมถึงประชาสัมพันธ์ให้ความรู้แก่ผู้ประกอบการให้รับรู้รับทราบถึงกฎหมายต่าง ๆ ที่ได้ประกาศใช้และให้อำนวยความสะดวกแก่ผู้ประกอบการในการรายงานผลผ่านระบบอิเล็กทรอนิกส์ เพื่อทำให้เกิดประสิทธิภาพในการกำกับดูแลสถานประกอบการสูงสุด 3) ขอให้ปฏิบัติงานตามบทบาทและภารกิจในการขับเคลื่อนภาคอุตสาหกรรมตามนโยบายของ อก. และรัฐบาลอย่างมีประสิทธิภาพ พร้อมร่วมบูรณาการการทำงานกับจังหวัด หน่วยงานอื่น ๆ ทั้งภาคเอกชน ภาคการศึกษาในพื้นที่ เพื่อให้การพัฒนาอุตสาหกรรมตามบทบาทหน้าที่ความรับผิดชอบของ อก. เป็นไปอย่างมีประสิทธิภาพ ซึ่งสามารถนำแนวทางการจัดกิจกรรมอุตสาหกรรมรวมใจมาใช้ในการบูรณาการการทำงานร่วมกันต่อไป
สุดท้ายนี้ ผู้ตรวจราชการฯ ได้ให้กำลังใจเจ้าหน้าที่ทุกท่านที่มุ่งมั่นและตั้งใจในการทำงานอย่างเต็มที่ อีกทั้งนำเสนอข้อมูลที่เป็นประโยชน์ต่อการตรวจราชการครั้งนี้อย่างดียิ่ง

ที่มา : https://www.thaigov.go.th/news/contents/details/80338