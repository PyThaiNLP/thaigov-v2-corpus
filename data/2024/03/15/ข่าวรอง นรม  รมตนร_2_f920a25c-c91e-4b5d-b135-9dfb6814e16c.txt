รัฐบาลไทย-ข่าวทำเนียบรัฐบาล-ออท. ออสเตรเลียฯ เข้าเยี่ยมคารวะรองนายกฯ สมศักดิ์ หารือส่งเสริมความสัมพันธ์ เพิ่มพูนความร่วมมือด้านการบริหารจัดการทรัพยากรน้ำ การพัฒนาจังหวัดชายแดนภาคใต้ และคุณภาพอาหารและยา


วันศุกร์ที่ 15 มีนาคม 2567
ออท. ออสเตรเลียฯ เข้าเยี่ยมคารวะรองนายกฯ สมศักดิ์ หารือส่งเสริมความสัมพันธ์ เพิ่มพูนความร่วมมือด้านการบริหารจัดการทรัพยากรน้ำ การพัฒนาจังหวัดชายแดนภาคใต้ และคุณภาพอาหารและยา
ออท. ออสเตรเลียฯ เข้าเยี่ยมคารวะรองนายกฯ สมศักดิ์ หารือส่งเสริมความสัมพันธ์ เพิ่มพูนความร่วมมือด้านการบริหารจัดการทรัพยากรน้ำ การพัฒนาจังหวัดชายแดนภาคใต้ และคุณภาพอาหารและยา
วันนี้ (15 มีนาคม 2567) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นางสาวแอนเจลา เจน แม็กดอนัลด์ (H.E. Ms. Angela Jane Macdonald) เอกอัครราชทูตเครือรัฐออสเตรเลียประจำประเทศไทย เข้าเยี่ยมคารวะนายสมศักดิ์ เทพสุทิน รองนายกรัฐมนตรี เนื่องในโอกาสที่รองนายกรัฐมนตรีเข้ารับตำแหน่ง โดยสรุปสาระสำคัญดังนี้
รองนายกรัฐมนตรี กล่าวต้อนรับเอกอัครราชทูตเครือรัฐออสเตรเลียฯ และพร้อมทั้งชื่นชมความสัมพันธ์ระหว่างไทยกับออสเตรเลียที่มีความใกล้ชิด พิเศษ และสร้างสรรค์ พร้อมเน้นย้ำถึงความมุ่งมั่นที่จะขับเคลื่อนความร่วมมือระหว่างไทย-ออสเตรเลียในฐานะหุ้นส่วนทางยุทธศาสตร์อย่างต่อเนื่อง
เอกอัครราชทูตเครือรัฐออสเตรเลียฯ เน้นย้ำว่าการหารือครั้งนี้
ถือเป็นโอกาสสำคัญในการต่อยอดความร่วมมือทั้งสองประเทศเพิ่มเติม
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญ ดังนี้
ความร่วมมือด้านการบริหารจัดการทรัพยากรน้ำ รองนายกรัฐมนตรียินดีที่ทั้งสองประเทศได้พัฒนาความร่วมมือภายใต้บันทึกความเข้าใจ (MOU) ว่าด้วยการบริหารจัดการทรัพยากรน้ำแบบบูรณาการ ซึ่งไทยได้แลกเปลี่ยน/เรียนรู้แนวปฏิบัติและองค์ความรู้ด้านการบริหารจัดการทรัพยากรน้ำที่ออสเตรเลียเชี่ยวชาญ ขณะที่ออสเตรเลียชื่นชมความร่วมมือของไทยในการให้ความเป็นร่วมมือเป็นอย่างดีในด้านการบริหารจัดการทรัพยากรน้ำ 3 ประเด็น ได้แก่ (1) การบริหารจัดการน้ำแล้ง (2) การให้ชุมชนในลุ่มน้ำสามารถมีวิถีชีวิตที่ดี (3) การแจ้งเตือนล่วงหน้าในด้านการบริหารจัดการน้ำ พร้อมทั้งได้ขอบคุณไทยที่เชิญเข้าร่วมงานวันน้ำโลก (World Water Day) ในวันที่ 22 มีนาคม 2567 ถือเป็นโอกาสอันดีที่ออสเตรเลียจะได้แลกเปลี่ยนความเห็นและความเชี่ยวชาญเรื่องการบริหารจัดการทรัพยากรน้ำ
ความร่วมมือในจังหวัดชายแดนภาคใต้ รองนายกรัฐมนตรีขอขอบคุณออสเตรเลียที่มีความเข้าใจต่อสถานการณ์ในพื้นที่และสนับสนุนการพัฒนาพื้นที่จังหวัดชายแดนภาคใต้อย่างสร้างสรรค์ ขณะนี้ไทยมุ่งพัฒนาให้พื้นที่จังหวัดชายแดนภาคใต้เกิดการเติบโตด้านการท่องเที่ยวและเศรษฐกิจ ความคล่องตัวของการส่งสินค้า ณ ด่านการค้าชายแดน การพัฒนาคุณภาพชีวิตของประชาชนและแก้ไขปัญหาความยากจน และสันติสุข นอกจากนี้ยังสนับสนุนการพัฒนาความสัมพันธ์ระหว่างนักธุรกิจ (Business Matching) ระหว่างมาเลเซีย สิงคโปร์ และไทย พร้อมทั้งยกระดับการพัฒนาเมืองคู่แฝด (Twin Cities) ไทย-มาเลเซียอย่างต่อเนื่อง
เอกอัครราชทูตออสเตรเลียชื่นชมและขอบคุณบทบาทด้านการพัฒนาจังหวัดชายแดนภาคใต้ของไทยอย่างต่อเนื่อง โดยเฉพาะการเสริมสร้างสันติสุขอย่างยั่งยืนในพื้นที่ รวมถึงยกย่องไทยที่จัดโครงการที่เปิดโอกาสให้เยาวชนผู้ด้อยโอกาสในจังหวัดชายแดนภาคใต้ได้เรียนรู้และแลกเปลี่ยนประสบการณ์ด้านการทำอาหารจากผู้มีประสบการณ์ ทั้งนี้ ออสเตรเลียยินดีที่จะได้เดินทางเยือนจังหวัดชายแดนภาคใต้ เพื่อรับทราบข้อมูลเกี่ยวกับสถานการณ์ในพื้นที่จังหวัดชายแดนภาคใต้และสร้างความเข้าใจต่อสถานการณ์ที่ดีขึ้น
ความร่วมมือด้านอาหารและยา ไทยและออสเตรเลียยินดีที่ได้ขยายความร่วมมือเพื่อพัฒนามาตรฐานด้านสาธารณสุขสำหรับการกำกับดูแลผลิตภัณฑ์ยาและเครื่องมือแพทย์ ให้ประชาชนเข้าถึงผลิตภัณฑ์ที่มีคุณภาพ ปลอดภัย และรวดเร็ว ทั้งนี้ ทั้งสองประเทศยินดีจะสนับสนุนความร่วมมือด้านอาหารและยาเพิ่มเติมเพื่อให้ความร่วมมือมีความเข้มแข็งมากยิ่งขึ้น

ที่มา : https://www.thaigov.go.th/news/contents/details/80384