รัฐบาลไทย-ข่าวทำเนียบรัฐบาล-นายกฯ หารือ บริษัท ZTE Corporation พร้อมร่วมมือส่งเสริมอุตสาหกรรมดิจิทัล แลกเปลี่ยนนวัตกรรมและเทคโนโลยี ขับเคลื่อนเศรษฐกิจยุคใหม่ร่วมกัน


วันศุกร์ที่ 15 มีนาคม 2567
15/03/2567
พิมพ์
นายกฯ หารือ บริษัท ZTE Corporation พร้อมร่วมมือส่งเสริมอุตสาหกรรมดิจิทัล แลกเปลี่ยนนวัตกรรมและเทคโนโลยี ขับเคลื่อนเศรษฐกิจยุคใหม่ร่วมกัน
นายกฯ หารือ บริษัท ZTE Corporation พร้อมร่วมมือส่งเสริมอุตสาหกรรมดิจิทัล แลกเปลี่ยนนวัตกรรมและเทคโนโลยี ขับเคลื่อนเศรษฐกิจยุคใหม่ร่วมกัน
วันนี้ (15 มีนาคม 2567) เวลา 13.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายสวู จื่อหยาง (Mr. Xu Ziyang) ประธานกรรมการบริหาร บริษัท ZTE Corporation และคณะ เข้าเยี่ยมคารวะนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญของการหารือ ดังนี้
ทั้งสองฝ่ายหารือถึงความร่วมมือด้านเทคโนโลยีสารสนเทศ โดยนายกรัฐมนตรีกล่าวว่า รัฐบาลพร้อมเปิดโอกาสให้กับทุกภาคเอกชนที่สนใจลงทุนในไทย โดยจะอำนวยความสะดวก และประสานความต้องการเพิ่มเติมผ่านหน่วยงานที่เกี่ยวข้อง เพื่อผลักดันความร่วมมือระหว่างกัน ซึ่งรัฐบาลให้ความสำคัญกับการพัฒนาเศรษฐกิจดิจิทัล การส่งเสริมธุรกิจ Cloud ซึ่งปัจจุบันมี demand เป็นอย่างมาก และมีภาคเอกชนต่าง ๆ ให้ความสนใจลงทุนในไทยต่อเนื่อง ซึ่งบริษัท ZTE Corporation ให้ความสนใจที่จะลงทุนในด้านเทคโนโลยี Cloud, Data Center, ระบบ 5G Network Solution ต่าง ๆ ผ่านการใช้นวัตกรรมที่บริษัทมีศักยภาพ พร้อมชื่นชมนโยบายดิจิทัลไทยแลนด์ (Digital Thailand) และแนวทางการยกระดับภาครัฐสู่รัฐบาลอิเล็กทรอนิกส์
(e-Government)  ของไทย สอดคล้องกับแนวทางพัฒนาเศรษฐกิจดิจิทัล (Digital China) ที่จีนให้ความสำคัญ  ซึ่งเชื่อมั่นว่าจะช่วยสร้างมูลค่าเพิ่มทางการค้าการลงทุนไปพร้อมกันได้
นอกจากนี้ บริษัทฯ ยินดีที่จะแลกเปลี่ยนองค์ความรู้ทางเทคโนโลยีและนวัตกรรมผ่านการจัดการฝึกอบรม พัฒนาทักษะบุคลากรร่วมกันไทย และพร้อมต่อยอดการลงทุนในไทย โดยนายกรัฐมนตรีพร้อมประสานงานร่วมกับหน่วยงานที่เกี่ยวข้องและยินดีที่จะเดินทางไปเยี่ยมชมสำนักงานใหญ่ของบริษัทฯ ในจีนร่วมกันหากมีโอกาส เพื่อประโยชน์ในการแลกเปลี่ยนเทคโนโลยีและนวัตกรรมทางดิจิทัลต่าง ๆ ต่อไป

ที่มา : https://www.thaigov.go.th/news/contents/details/80375