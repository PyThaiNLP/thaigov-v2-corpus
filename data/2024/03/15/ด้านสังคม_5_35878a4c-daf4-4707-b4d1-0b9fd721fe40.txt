รัฐบาลไทย-ข่าวทำเนียบรัฐบาล-รพร.หล่มเก่า มุ่งแก้ปัญหาเบาหวานในพื้นที่ ตั้งโรงเรียนหวานน้อย ปรับเปลี่ยนพฤติกรรม ลดอัตราการการป่วยจากโรคเบาหวาน-ความดัน 


วันศุกร์ที่ 15 มีนาคม 2567
รพร.หล่มเก่า มุ่งแก้ปัญหาเบาหวานในพื้นที่ ตั้งโรงเรียนหวานน้อย ปรับเปลี่ยนพฤติกรรม ลดอัตราการการป่วยจากโรคเบาหวาน-ความดัน
องคมนตรี ติดตามการดำเนินงานโรงพยาบาลสมเด็จพระยุพราชหล่มเก่า จังหวัดเพชรบูรณ์ ตามหลักโรงพยาบาลต้นแบบแห่งความสุข ชุมชนมีสุขภาวะ โดยแก้ปัญหาเบาหวานในพื้นที่ ด้วยการตั้งโรงเรียนหวานน้อย ปรับเปลี่ยนพฤติกรรมสุขภาพตามหลัก 3อ 3ส 1น
องคมนตรี ติดตามการดำเนินงานโรงพยาบาลสมเด็จพระยุพราชหล่มเก่า จังหวัดเพชรบูรณ์ ตามหลักโรงพยาบาลต้นแบบแห่งความสุข ชุมชนมีสุขภาวะ โดยแก้ปัญหาเบาหวานในพื้นที่ ด้วยการตั้งโรงเรียนหวานน้อย ปรับเปลี่ยนพฤติกรรมสุขภาพตามหลัก 3อ 3ส 1น ช่วยผู้ป่วยร้อยละ 69 มีระดับน้ำตาลในเลือดลดลง และร้อยละ 6 สามารถลดยาเบาหวานได้
วันนี้ (15 มีนาคม 2567 ) ที่ โรงพยาบาลสมเด็จพระยุพราชหล่มเก่า จังหวัดเพชรบูรณ์ ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช พร้อมด้วย รองศาสตราจารย์ นายแพทย์เชิดชัย ตันติศิรินทร์ ผู้ช่วยรัฐมนตรีประจำกระทรวงสาธารณสุข คณะผู้บริหาร และหน่วยงานที่เกี่ยวข้อง ลงพื้นที่ตรวจเยี่ยมและติดตามผลการดำเนินงานของโรงพยาบาล มอบใบประกาศเกียรติคุณผู้ทำคุณประโยชน์ให้แก่มูลนิธิโรงพยาบาลสมเด็จพระยุพราช พร้อมมอบถุงของขวัญพระราชทานให้กับผู้ป่วย และให้กำลังใจบุคลากรผู้ปฏิบัติงาน
นพ.เชิดชัย กล่าวว่า โรงพยาบาลสมเด็จพระยุพราชหล่มเก่า จังหวัดเพชรบูรณ์ เป็นโรงพยาบาลชุมชน ขนาด 90 เตียง ให้บริการในระดับทุติยภูมิเป็นหลัก โดยแพทย์เวชปฏิบัติทั่วไป แพทย์เวชศาสตร์ครอบครัว และแพทย์เฉพาะทางสาขาหลักบางสาขา มีการดำเนินงานตามหลักโรงพยาบาลต้นแบบแห่งความสุขชุมชนมีสุขภาวะ โดยในปี 2566 ได้จัดตั้งโครงการโรงเรียนหวานน้อย เพื่อแก้ไขปัญหาผู้ป่วยเบาหวานที่พบมากถึงปีละกว่า 4,000 ราย และมีแนวโน้มเพิ่มขึ้น เพื่อควบคุม ดูแล ป้องกัน และปรับเปลี่ยนพฤติกรรมของผู้ป่วยเบาหวานที่ไม่สามารถควบคุมระดับน้ำตาลในเลือดได้ โดยใช้กระบวนการสร้างสุขภาพดี วิถีใหม่ วิถีธรรม วิถีไทย วิถีเศรษฐกิจพอเพียง ด้วยหลัก 3อ 3ส 1น (อารมณ์ อาหาร ออกกำลังกาย/สวดมนต์ สมาธิ สนทนาธรรม/นาฬิกาชีวิต) และระบบการดูแลทางสังคมจิตใจ
ผลการดำเนินโครงการตั้งแต่ 15 กุมภาพันธ์ 2565 - 30 กันยายน 2566 ผู้ป่วยเบาหวานทั้งหมด 166 ราย มีระดับน้ำตาลลดลง 115 ราย คิดเป็นร้อยละ 69.28 ระดับน้ำตาลคงเดิม 20 ราย คิดเป็นร้อยละ 12.05 กำลังรอผลตรวจซ้ำ 21 ราย คิดเป็นร้อยละ 12.65 และสามารถลดยาเบาหวานได้ 10 ราย คิดเป็นร้อยละ 6.02 โดยผู้ป่วยทุกรายมีความพึงพอใจ ทำให้ผ่านเกณฑ์ประเมินรับรองการให้บริการด้านการดูแลผู้ป่วยเบาหวานและโรคความดันโลหิตสูง ใน NCD Clinic Plus Online ที่ร้อยละ 83.48 อยู่ในระดับดีมาก
นอกจากนี้ โรงพยาบาลยังมีผลงานตามนโยบายกระทรวงสาธารณสุข อาทิ โครงการเฉลิมพระเกียรติฯ ผ่าตัดตาต้อกระจก 220 ราย, ดูแลสุขภาพพระสงฆ์ 275 รูป, คัดกรองมะเร็งลำไส้ใหญ่โดยการตรวจเม็ดเลือดแดงในอุจจาระในกลุ่มประชากร อายุ 50 - 70 ปี รวม 1,660 ราย และคัดกรองด้วยวิธีส่องกล้อง (Colonoscopy) ในกลุ่มผู้เสี่ยงสูง, จัดตั้งศูนย์ชีวาภิบาลและสถานชีวาภิบาล, การพัฒนาสู่การเป็นองค์กรสมรรถนะสูงตามนโยบายกระทรวงสาธารณสุข MOPH-4T ในปี 2566 ได้คะแนนถึงร้อยละ 98.18 และการเป็นโรงพยาบาลอัจฉริยะ Smart Hospital ซึ่งผ่านเกณฑ์การประเมินระดับเพชร
********************************************  15 มีนาคม 2567

ที่มา : https://www.thaigov.go.th/news/contents/details/80382