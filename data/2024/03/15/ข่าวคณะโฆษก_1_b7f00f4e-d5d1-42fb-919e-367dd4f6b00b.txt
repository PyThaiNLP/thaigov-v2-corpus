รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ลุยตรวจติดตามการแก้ไขปัญหาไฟป่า หมอกควัน และงานสำคัญตามนโยบายรัฐบาล ที่ จ.เชียงใหม่-จ.ลำพูน 15 ถึง 17 มี.ค.นี้


วันพฤหัสบดีที่ 14 มีนาคม 2567
14/03/2567
พิมพ์
โฆษกรัฐบาลเผย นายกฯ ลุยตรวจติดตามการแก้ไขปัญหาไฟป่า หมอกควัน และงานสำคัญตามนโยบายรัฐบาล ที่ จ.เชียงใหม่-จ.ลำพูน 15 ถึง 17 มี.ค.นี้
โฆษกรัฐบาลเผย นายกฯ ลุยตรวจติดตามการแก้ไขปัญหาไฟป่า หมอกควัน และงานสำคัญตามนโยบายรัฐบาล ที่ จ.เชียงใหม่-จ.ลำพูน 15 ถึง 17 มี.ค.นี้
วันที่ 14 มีนาคม 2567 นายชัย วัชรงค์ โฆษกประจำสำนักนายกรัฐมนตรี เผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เตรียมเดินทางไปตรวจราชการ ณ จังหวัดเชียงใหม่ และจังหวัดลำพูน ในวันที่ 15 - 17 มีนาคม 2567 เพื่อติดตามการแก้ไขปัญหาไฟป่า หมอกควัน สถานการณ์ไฟป่า การป้องกันและแก้ไขปัญหาในพื้นที่ป่าอนุรักษ์และป่าสงวนแห่งชาติ รวมถึงการบริหารจัดการน้ำในพื้นที่จังหวัดเชียงใหม่ ติดตามประเด็นการพัฒนาแหล่งท่องเที่ยว และยกระดับสินค้า Soft Power พร้อมกับเปิดงานโครงการกระตุ้นเศรษฐกิจและส่งเสริมการท่องเที่ยวกิจกรรมวิถีชีวิตทางสายไหมชาติพันธุ์และชนเผ่าพื้นเมือง ลีซู
โดยมีนายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นายจักรพงษ์ แสงมณี รัฐมนตรีช่วยว่าการกระทรวงการต่างประเทศ นายกิตติรัตน์ ณ ระนอง ประธานที่ปรึกษาของนายกรัฐมนตรี นายจักรพล ตั้งสุทธิธรรม รองเลขาธิการนายกรัฐมนตรีฝ่ายการเมือง ร่วมคณะตรวจราชการ ซึ่งนายกรัฐมนตรีและคณะ จะออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานนานาชาติเชียงใหม่ อำเภอเมืองเชียงใหม่ จังหวัดเชียงใหม่ ในวันศุกร์ที่ 15 มีนาคม 2567 เวลาประมาณ 16.30 น. เพื่อปฏิบัติภารกิจดังนี้
วันเสาร์ที่ 16 มีนาคม 2567 เวลาประมาณ 10.30 น. ณ ห้องประชุมโครงการส่งน้ำและบำรุงรักษาแม่แฝก-แม่งัดสมบูรณ์ชล อ.แม่แตง จ.เชียงใหม่ นายกรัฐมนตรีติดตามการแก้ไขปัญหาไฟป่า หมอกควัน การป้องกันและแก้ไขปัญหาในพื้นที่ป่าอนุรักษ์ ป่าสงวนแห่งชาติ และการบริหารจัดการน้ำในพื้นที่จังหวัดเชียงใหม่ โดยนายกรัฐมนตรีจะได้มอบนโยบายและแนวทางการปฏิบัติการป้องกันและแก้ไขปัญหาไฟป่า จากนั้น นายกรัฐมนตรีไปติดตามความพร้อมการดำเนินงานดับไฟป่า และพบปะเจ้าหน้าที่ผู้ปฏิบัติงานเฝ้าระวังและดับไฟป่า ณ อุทยานแห่งชาติศรีลานนา อ.แม่แตง จ.เชียงใหม่
สำหรับในช่วงบ่าย นายกรัฐมนตรีเยี่ยมชมสินค้าและผลิตภัณฑ์ผ้าและสินค้าในโครงการพระราชดำริ ณ อาคารอเนกประสงค์โครงการส่งน้ำและบำรุงรักษาแม่แฝก-แม่งัดสมบูรณ์ชล ต.อินทขิล อ.แม่แตง จ.เชียงใหม่ ต่อจากนั้น นายกรัฐมนตรีจะร่วมงานดนตรีในสวน “ดนตรีพหุวัฒนธรรมร่วมสมัย เพื่อทุกคนทุกวัย” ณ สวนสาธารณะหนองบวกหาด อ.เมืองเชียงใหม่ จ.เชียงใหม่ และในช่วงค่ำ นายกรัฐมนตรีเป็นประธานในพิธีเปิดงานโครงการกระตุ้นเศรษฐกิจและส่งเสริมการท่องเที่ยวกิจกรรมวิถีชีวิตทางสายไหมชาติพันธุ์และชนเผ่าพื้นเมือง ลีซู ณ สวนเฉลิมพระเกียรติ 82 พรรษา องค์การบริหารส่วนจังหวัดเชียงใหม่ อ.เมืองเชียงใหม่ จ.เชียงใหม่
ในวันอาทิตย์ที่ 17 มีนาคม 2567 เวลาประมาณ 14.00 น. ณ บ้านดอนหลวง ต.แม่แรง อ.ป่าซาง จ.ลำพูน นายกรัฐมนตรีจะพบปะประชาชนในพื้นที่จังหวัดลำพูน จากนั้น นายกรัฐมนตรีติดตามประเด็นการพัฒนาแหล่งท่องเที่ยว และยกระดับสินค้า Soft Power ณ คลองแม่ข่า อ.เมืองเชียงใหม่ จ.เชียงใหม่ ทั้งนี้ กำหนดการอาจมีการเปลี่ยนแปลงตามความเหมาะสม
“การเดินทางตรวจราชการจังหวัดเชียงใหม่และลำพูนครั้งนี้ของนายกฯ มีความมุ่งหมายเพื่อติดตามความก้าวหน้างานสำคัญตามนโยบายรัฐบาลและข้อสั่งการนายกฯ เช่น การแก้ปัญหาไฟป่า หมอกควันที่มีการบูรณาการหน่วยงานที่เกี่ยวข้องทุกภาคส่วนและประชาชนในพื้นที่เพื่อคลี่คลายปัญหา การบริหารจัดการน้ำในพื้นที่จังหวัดเชียงใหม่ การผลักดันสินค้าและผลิตภัณฑ์ท้องถิ่นในโครงการพระราชดำริ รวมทั้งการให้ความสำคัญในการกระตุ้นเศรษฐกิจและส่งเสริมการท่องเที่ยวผ่านกิจกรรมวิถีชีวิตท้องถิ่นและชนเผ่าพื้นเมือง และการแสดงดนตรีพหุวัฒนธรรมร่วมสมัย ตลอดจนการพัฒนาแหล่งท่องเที่ยวและยกระดับสินค้า Soft Power ทั้งนี้ การเดินหน้าขับเคลื่อนงานต่าง ๆ ของรัฐบาล มีเป้าหมายสำคัญเพื่อให้ประชาชนมีชีวิตความเป็นอยู่ที่ดี มีรายได้ มีอาชีพที่มั่นคงและยั่งยืน ทำให้เกิดการกระตุ้นเศรษฐกิจในพื้นที่อันส่งผลต่อเศรษฐกิจโดยรวมของประเทศด้วย” โฆษกประจำสำนักนายกรัฐมนตรีกล่าว

ที่มา : https://www.thaigov.go.th/news/contents/details/80324