รัฐบาลไทย-ข่าวทำเนียบรัฐบาล-นายกฯ ดันสินค้าภูมิปัญญาท้องถิ่นไทย วางจำหน่ายในห้างดัง ตั้งแต่ 15 มี.ค. จนถึง 30 เม.ย. นี้ ยืนยันร่วมมือแบรนด์แฟชั่นต่างประเทศนำสินค้าท้องถิ่นไทยสู่ตลาดโลก


วันศุกร์ที่ 15 มีนาคม 2567
15/03/2567
พิมพ์
นายกฯ ดันสินค้าภูมิปัญญาท้องถิ่นไทย วางจำหน่ายในห้างดัง ตั้งแต่ 15 มี.ค. จนถึง 30 เม.ย. นี้ ยืนยันร่วมมือแบรนด์แฟชั่นต่างประเทศนำสินค้าท้องถิ่นไทยสู่ตลาดโลก
นายกฯ ดันสินค้าภูมิปัญญาท้องถิ่นไทย วางจำหน่ายในห้างดัง ตั้งแต่ 15 มี.ค. จนถึง 30 เม.ย. นี้ ยืนยันร่วมมือแบรนด์แฟชั่นต่างประเทศนำสินค้าท้องถิ่นไทยสู่ตลาดโลก
วันที่ 15 มีนาคม 2567 นายเศรษฐา ทวีสิน นายกรัฐมนตรี เผยรัฐบาลร่วมกับภาคเอกชนค้าปลีกรายใหญ่ในเครือเซ็นทรัล เครือสยามพิวรรธน์ เครือเดอะมอลล์ และ บริษัท King Power เปิดโครงการ “Thainess Station” สินค้าไทย ร่วมใจเพื่อชุมชน มุ่งต่อยอด และยกระดับสินค้าภูมิปัญญาท้องถิ่นไทย ด้วยการจัดแสดงสินค้าไทย อาทิ ผลิตภัณฑ์จากผ้าขาวม้า เครื่องจักสานจากกระจูด และผ้าคราม ที่ห้างสรรพสินค้าชั้นนำ โดยซื้อจากกลุ่มแม่บ้าน และชุมชนในจังหวัดต่าง ๆ ทั่วประเทศ เพื่อมาจำหน่ายให้กับลูกค้าชาวไทยและชาวต่างชาติ โดยเบื้องต้น จะเริ่มวางขายตั้งแต่วันที่ 15 มีนาคม 2567 เป็นต้นไป ตามห้างสรรพสินค้าชั้นนำต่าง ๆ ได้แก่
ศูนย์การค้าเซ็นทรัลในเครือ Central Group ทั้ง 5 สาขา เริ่มที่ ศูนย์การค้าเซ็นทรัลเวิลด์ โซน  Eden ชั้น 1,  ศูนย์การค้าเซ็นทรัลเชียงใหม่  ลานกิจกรรม ชั้น1  , ศูนย์การค้าเซ็นทรัลลาดพร้าว ชั้น 1, ศูนย์การค้าเซ็นทรัลพระราม 9  ชั้น1 บริเวณ Customer Services และ ศูนย์การค้าเซ็นทรัลพระราม 3 ชั้น1
ห้างสรรพสินค้าในเครือสยามพิวรรธน์ที่ สยามพารากอน ชั้น M, สยามเซ็นเตอร์ ชั้น G และ ไอคอนสยาม ชั้น 1
ห้างสรรพสินค้าในเครือ The Mall Group ที่ Emsphere, Emporium, เดอะมอลล์ไลฟ์สโตร์ บางกะปิ, และ พื้นที่หน้ากูร์เมต์ สยามพารากอน
สนามบินสุวรรณภูมิ ในพื้นที่ของ King Power 2 จุด สนามบินดอนเมือง 1 จุด สนามบินภูเก็ต 1  และ King Power Downtown 4 จุด ที่รางน้ำ ศรีวารี พัทยา และภูเก็ต
นายกรัฐมนตรีได้กล่าวถึงการนำสินค้าภูมิปัญญาท้องถิ่นไทยไปให้นานาชาติได้ชม ทั้งผ้าขาวม้า และกระเป๋ากระจูด ระหว่างการเดินทางเยือนต่างประเทศว่า จะพยายามนำมาสวมใส่ให้ได้มากที่สุด เพราะประชาชนในพื้นที่ได้นำมามอบและผูกเอวให้ด้วยความรัก และผูกพัน ตนเองจึงนำไปสวมใส่ให้สายตาชาวโลกได้เห็นว่า ประเทศไทย มีผลิตภัณฑ์ที่งดงาม มีการออกแบบที่โดดเด่นไม่แพ้ใคร เช่น กระเป๋ากระจูด ของทางวิสาหกิจชุมชนกลุ่มแปรรูปผลิตภัณฑ์กระจูด จังหวัดนราธิวาส  หรือแม้แต่ผ้าขาวม้า จากหลากหลายท้องถิ่น ที่ย้อมสีจากวัสดุธรรมชาติ เป็นมิตรกับสิ่งแวดล้อม ซึ่งได้ถือโอกาสนี้ เชิญชวนแบรนด์สินค้า และแฟชั่นชั้นนำของฝรั่งเศสได้พิจารณานำสินค้าเหล่านี้ สู่ตลาดแฟชั่น ของฝรั่งเศส ด้วย ซึ่งสถานเอกอัครราชทูตไทยประจำกรุงปารีส สาธารณรัฐฝรั่งเศส จะประสาน และผลักดันต่อไปอย่างจริงจัง
“เวลาลงพื้นที่ ประชาชนในพื้นที่ ก็เอาสินค้าประจำถิ่น ทั้งผ้าขาวม้า กระเป๋ากระจูด ผ้าคราม และอื่น ๆ อีกมากมาย มามอบให้เป็นที่ระลึก ทั้งผ้าขาวม้าที่มาผูกเอวให้ด้วยความรัก และความผูกพัน ผ้าขาวม้า จึงเป็นสัญลักษณ์ของน้ำใจที่มอบให้ จึงอยากช่วยให้ชาวบ้านมีรายได้มากขึ้น ด้วยการเพิ่มช่องทางการขาย ทั้งใน และต่างประเทศ เพื่อให้สินค้าไทยเป็นที่นิยมและแพร่หลายมากขึ้นครับ” นายกรัฐมนตรี กล่าว

ที่มา : https://www.thaigov.go.th/news/contents/details/80354