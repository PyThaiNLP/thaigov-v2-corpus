รัฐบาลไทย-ข่าวทำเนียบรัฐบาล-“พัชรวาท” เร่งเตรียมการใช้งบกลาง แก้ปัญหาไฟป่า หมอกควัน ตั้งจุดเฝ้าระวังไฟป่าร่วมกับชุมชนรอบพื้นที่ 11 ป่าอนุรักษ์ 10 ป่าสงวนฯ บรรเทาสถานการณ์ฝุ่น PM2.5 ให้พี่น้องประชาชนภาคเหนือ


วันศุกร์ที่ 15 มีนาคม 2567
“พัชรวาท” เร่งเตรียมการใช้งบกลาง แก้ปัญหาไฟป่า หมอกควัน ตั้งจุดเฝ้าระวังไฟป่าร่วมกับชุมชนรอบพื้นที่ 11 ป่าอนุรักษ์ 10 ป่าสงวนฯ บรรเทาสถานการณ์ฝุ่น PM2.5 ให้พี่น้องประชาชนภาคเหนือ
รมว.ทส. เร่งเตรียมการใช้งบกลาง แก้ปัญหาไฟป่า หมอกควัน ตั้งจุดเฝ้าระวังไฟป่าร่วมกับชุมชนรอบพื้นที่ 11 ป่าอนุรักษ์ 10 ป่าสงวนฯ บรรเทาสถานการณ์ฝุ่น PM2.5 ให้พี่น้องประชาชนภาคเหนือ
วันที่ 14 มีนาคม 2567 เวลา 10.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานการประชุมเตรียมความพร้อมการดำเนินงานแก้ไขปัญหาไฟป่า หมอกควัน และฝุ่นละออง PM2.5 ตามที่กระทรวงทรัพยากรธรรมชาติและสิ่งแวดล้อม ได้รับอนุมัติงบกลาง รายการเงินสำรองจ่ายเพื่อกรณีฉุกเฉินหรือจำเป็น สำหรับดำเนินการแก้ไขปัญหาไฟป่า หมอกควัน และฝุ่นละออง PM2.5 ประจำปีงบประมาณ พ.ศ. 2567 จากคณะรัฐมนตรีเมื่อวันที่ 3 มีนาคม 2567 ที่ได้จัดสรรให้กรมป่าไม้ และกรมอุทยานแห่งชาติ สัตว์ป่า และพันธุ์พืช ใช้ในการดำเนินโครงการแก้ไขปัญหาไฟป่าและหมอกควันเพื่อลดฝุ่นละออง PM2.5 โดยการมีส่วนร่วมของชุมชน ในพื้นที่เป้าหมาย 10 ป่าสงวนแห่งชาติ และ 11 ป่าอนุรักษ์ โดยเน้นให้ประชาชนโดยรอบพื้นที่เป้าหมายเข้าร่วมประจำจุดเฝ้าระวังไฟป่าของกรมป่าไม้ 1,069 จุด และของกรมอุทยานแห่งชาติ สัตว์ป่า และพันธุ์พืช 1,582 จุด ครอบคลุมพื้นที่ 17 จังหวัดภาคเหนือ และจังหวัดกาญจนบุรี ณ ห้องประชุม ชั้น 20 กระทรวงทรัพยากรธรรมชาติและสิ่งแวดล้อม
โดยในที่ประชุม พล.ต.อ.พัชรวาท ได้เห็นชอบแผนการดำเนินงานโครงการแก้ไขปัญหาไฟป่าและหมอกควัน เพื่อลดฝุ่นละออง PM2.5 โดยการมีส่วนร่วมของชุมชน ประจำปีงบประมาณ พ.ศ. 2567 ของกรมป่าไม้ วงเงิน 109,946,650 บาท และกรมอุทยานแห่งชาติ สัตว์ป่า และพันธุ์พืช วงเงิน 162,708,700 บาท พร้อมสั่งการให้เร่งดำเนินการตามมติคณะรัฐมนตรี และดำเนินการตามระเบียบและกฎหมายที่เกี่ยวข้องอย่างเคร่งครัด มีความโปร่งใส สามารถตรวจสอบได้ในทุกขั้นตอนของการดำเนินงาน รวมทั้งเน้นย้ำให้ทุกหน่วยงานนำมาตรการแก้ไขปัญหาฝุ่นละออง PM2.5 ในช่วงสถานการณ์วิกฤต ไปปฏิบัติการอย่างเร่งด่วน ควบคุมจัดการไฟป่าในพื้นที่มุ่งเป้า 11 ป่าอนุรักษ์ และ 10 ป่าสงวนฯ รวมถึงพื้นที่เกษตรเผาไหม้ซ้ำซากในพื้นที่สูง และในพื้นที่ราบของ 17 จังหวัดภาคเหนือ ตามที่ได้มอบนโยบายยกระดับมาตรการเข้มงวดสูงสุด แก้ปัญหาฝุ่น PM2.5 ภาคเหนือ ไว้ในการประชุมเมื่อวันที่ 10 มีนาคม 2567 ที่ผ่านมา และขอให้ทุกหน่วยงานทุ่มเทสรรพกำลังเข้าปฏิบัติการควบคุมสถานการณ์ไฟป่าในพื้นที่ที่ยังคงมีแนวโน้มรุนแรงอย่างเต็มกำลังความสามารถ ด้วยจิตใจที่เข้มแข็ง และคำนึงถึงความปลอดภัยของเจ้าหน้าที่เป็นสำคัญ

ที่มา : https://www.thaigov.go.th/news/contents/details/80360