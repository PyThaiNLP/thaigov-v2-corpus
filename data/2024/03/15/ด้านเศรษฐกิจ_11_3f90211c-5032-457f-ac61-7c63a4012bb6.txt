รัฐบาลไทย-ข่าวทำเนียบรัฐบาล-ธอส. MOU ร่วมกับสำนักงานสลากฯ หนุนตัวแทนจำหน่ายสลากฯ มีบ้านมากขึ้น ตามโครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย


วันศุกร์ที่ 15 มีนาคม 2567
15/03/2567
พิมพ์
ธอส. MOU ร่วมกับสำนักงานสลากฯ หนุนตัวแทนจำหน่ายสลากฯ มีบ้านมากขึ้น ตามโครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย
ธอส. - สำนักงานสลากฯ ร่วมลงนาม MOU โครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย มุ่งเน้นส่งเสริมช่วยเหลือ ตัวแทนจำหน่ายสลากหกหลัก (Lottery 6: L6) แบบใบ และแบบดิจิทัล จำนวนกว่า 230,000 ราย ได้มีที่อยู่อาศัยเป็นของตนเอง
วันนี้ (15 มีนาคม 2567) นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) และ พันโทหนุน ศันสนาคม ผู้อำนวยการสำนักงานสลากกินแบ่งรัฐบาล ร่วมลงนามบันทึกข้อตกลง (MOU) “โครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย” ระหว่าง ธนาคารอาคารสงเคราะห์ กับ สำนักงานสลากกินแบ่งรัฐบาล มุ่งเน้นส่งเสริมช่วยเหลือ ตัวแทนจำหน่ายสลากหกหลัก (Lottery 6: L6) แบบใบ และแบบดิจิทัล จำนวนกว่า 230,000 ราย ได้มีที่อยู่อาศัยเป็นของตนเอง ตามพันธกิจของธนาคาร “ทำให้คนไทยมีบ้าน” ผ่านสินเชื่ออัตราดอกเบี้ยต่ำ และสิทธิพิเศษอื่นๆ อีกมากมาย
นายกมลภพ วีระพละ กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการสนองนโยบายรัฐบาลและกระทรวงการคลังในการลดความเหลื่อมล้ำทางสังคม ธนาคารอาคารสงเคราะห์จึงร่วมมือกับสำนักงานสลากกินแบ่งรัฐบาล ส่งเสริมให้ตัวแทนจำหน่ายสลากหกหลัก (Lottery 6: L6) แบบใบ และแบบดิจิทัล ทั่วประเทศ ซึ่งส่วนใหญ่เป็นผู้สูงอายุ ผู้มีรายได้น้อย และผู้ที่มีรายได้อิสระ ไม่มีสลิปเงินเดือน ให้ได้มีโอกาสเข้าถึงแหล่งสินเชื่อเพื่อที่อยู่อาศัยมากขึ้น ผ่าน “โครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย” โดยตัวแทนจำหน่ายสลากฯ จะได้รับสิทธิพิเศษต่าง ๆ จากธนาคาร ในด้านผลิตภัณฑ์ ทั้งสินเชื่อเพื่อที่อยู่อาศัยและเงินฝาก รวมถึงการบริการของธนาคาร ขณะเดียวกัน ธอส. ยังพร้อมช่วยเหลือตัวแทนจำหน่ายสลากฯ ที่ยังขาดความสามารถในการยื่นขอสินเชื่อ ด้วยการให้ความรู้ทางการเงิน อาทิ แนวทางการออมเงินอย่างถูกต้อง และการจัดทำบัญชีครัวเรือน ผ่าน “โครงการ Financial Literacy” ซึ่งจะเพิ่มความสามารถในการขอสินเชื่อเพื่อที่อยู่อาศัยได้ในอนาคตอีกด้วย
ด้านพันโทหนุน ศันสนาคม ผู้อำนวยการสำนักงานสลากกินแบ่งรัฐบาล กล่าวว่า ในนามของสำนักงานสลากกินแบ่งรัฐบาล มีความยินดีในการร่วมมือกับ ธอส. สนับสนุนตัวแทนจำหน่ายสลากหกหลัก (Lottery 6: L6) แบบใบ และแบบดิจิทัล ที่ยังไม่ได้มีที่อยู่อาศัยเป็นของตนเอง ได้มีโอกาสเข้าถึงแหล่งสินเชื่อเพื่อที่อยู่อาศัยมากขึ้น ถือเป็นการช่วยยกระดับคุณภาพชีวิตให้กับตัวแทนจำหน่ายสลากฯ ได้ โดยสำนักงานสลากฯ พร้อมสนับสนุนการประชาสัมพันธ์โครงการนี้ไปยังตัวแทนจำหน่ายสลากทุกรายได้รับทราบต่อไป
ทั้งนี้ ตัวแทนจำหน่ายสลากหกหลัก (Lottery 6: L6) แบบใบ และแบบดิจิทัล ที่มีความประสงค์เข้าร่วม “โครงการความร่วมมือการสนับสนุนตัวแทนจำหน่ายสลากกินแบ่งรัฐบาลให้มีที่อยู่อาศัย” สามารถติดตามสิทธิประโยชน์ต่าง ๆ ตามเงื่อนไขโครงการ สอบถามรายละเอียดเพิ่มเติมได้ที่ สำนักงานสลากกินแบ่งรัฐบาล : ศูนย์ Call Center โทร 0-2528-9999 และ ธอส. ทุกสาขาทั่วประเทศ G H Bank Call Center โทร 0-2645-9000 หรือ Facebook Fanpage ธนาคารอาคารสงเคราะห์ และ ติดตามข้อมูลข่าวสารได้ที่ Application : GHB ALL GEN และ www.ghbank.co.th

ที่มา : https://www.thaigov.go.th/news/contents/details/80362