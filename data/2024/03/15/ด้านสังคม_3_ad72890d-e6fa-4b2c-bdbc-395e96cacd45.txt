รัฐบาลไทย-ข่าวทำเนียบรัฐบาล-รมว.ดีอี ให้การต้อนรับ รมว.พาณิชย์สหรัฐฯ หารือด้านเศรษฐกิจดิจิทัล และความร่วมมือระหว่างกัน


วันศุกร์ที่ 15 มีนาคม 2567
รมว.ดีอี ให้การต้อนรับ รมว.พาณิชย์สหรัฐฯ หารือด้านเศรษฐกิจดิจิทัล และความร่วมมือระหว่างกัน
รมว.ดีอี ให้การต้อนรับ รมว.พาณิชย์สหรัฐฯ หารือด้านเศรษฐกิจดิจิทัล และความร่วมมือระหว่างกัน
วันที่ 14 มีนาคม 2567 นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) ให้การต้อนรับรัฐมนตรีว่าการกระทรวงพาณิชย์สหรัฐอเมริกา (นางจีนา เอ็ม. เรมอนโด) พร้อมนำคณะสภาผู้ส่งออกแห่งประธานาธิบดีสหรัฐฯ (President’s Export Council: PEC) ซึ่งเป็นประธานบริษัทและองค์กรชั้นนำชั้นนำภาคธุรกิจและการศึกษาของสหรัฐฯ ในฐานะที่ปรึกษาด้านการลงทุนระหว่างประเทศ โดยมีนาย Mark Ein ประธานบริษัท Kastle Systems เป็นประธาน PEC โดยที่ประชุมได้ร่วมแลกเปลี่ยนนโยบายด้านเศรษฐกิจดิจิทัล การแลกเปลี่ยนความรู้ความเชี่ยวชาญ และแนวปฏิบัติที่ดี ความร่วมมือด้านความมั่นคงปลอดภัยทางไซเบอร์ การพัฒนาโครงสร้างพื้นฐานทางดิจิทัล Data Center การค้าการลงทุนในอุตสาหกรรมดิจิทัล การชำระเงินทางดิจิทัล และโอกาสความร่วมมือระหว่างภาครัฐและภาคเอกชนของไทยและสหรัฐอเมริกาที่จะผลักดันให้เป็นรูปธรรมในอนาคต
ภายหลังการหารือ ได้มีพิธีลงนามบันทึกความเข้าใจระหว่างโรงพยาบาลรามาธิบดี และ United States Trade and Development Agency หรือ USTDA ว่าด้วยโครงการความร่วมมือ 6 Gigahertz Wi-Fi Pilot Project โดยมีรัฐมนตรีว่าการกระทรวงดิจิทัลเพื่อเศรษฐกิจและสังคม รัฐมนตรีว่าการกระทรวงพาณิชย์สหรัฐอเมริกา ศาสตราจารย์คลินิก นพ.สรณ บุญใบชัยพฤกษ์ ประธานคณะกรรมการกิจการกระจายเสียง กิจการโทรทัศน์ กิจการโทรคมนาคมแห่งชาติ และ Mr. Kevin Toohers ตำแหน่ง Regional Manager for Southeast Asia and the Pacific, USTDA ร่วมเป็นสักขีพยาน พร้อมด้วย นายสุทธิเกียรติ วีระกิจพานิช ที่ปรึกษารัฐมนตรีว่าการกระทรวงดิจิทัลฯ และ นายณัฐพล ณัฏฐสมบูรณ์ รองปลัดกระทรวงกระทรวงดิจิทัลฯ เข้าร่วมด้วย ณ อาคารภาณุรังสีไปรษณียาคาร เขตหลักสี่ กรุงเทพมหานคร
----------------------------------

ที่มา : https://www.thaigov.go.th/news/contents/details/80371