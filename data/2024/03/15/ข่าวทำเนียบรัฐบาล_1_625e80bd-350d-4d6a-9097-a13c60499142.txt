รัฐบาลไทย-ข่าวทำเนียบรัฐบาล-​“ดร. นลินี ทวีสิน” หารือรัฐมนตรี นาอูรู ปูทางสู่การจัดทำความร่วมมือ MOU ประมงดึงศักยภาพในการเป็นแหล่งทรัพยากรธรรมชาติที่อุดมสมบูรณ์ของนาอูรู ชูจุดเด่นด้านการศึกษาและการแพทย์ของไทย


วันศุกร์ที่ 15 มีนาคม 2567
15/03/2567
พิมพ์
​“ดร. นลินี ทวีสิน” หารือรัฐมนตรี นาอูรู ปูทางสู่การจัดทำความร่วมมือ MOU ประมงดึงศักยภาพในการเป็นแหล่งทรัพยากรธรรมชาติที่อุดมสมบูรณ์ของนาอูรู ชูจุดเด่นด้านการศึกษาและการแพทย์ของไทย
​“ดร. นลินี ทวีสิน” หารือรัฐมนตรี นาอูรู ปูทางสู่การจัดทำความร่วมมือ MOU ประมง ดึงศักยภาพในการเป็นแหล่งทรัพยากรธรรมชาติที่อุดมสมบูรณ์ของนาอูรู ชูจุดเด่นด้านการศึกษาและการแพทย์ของไทย
วันที่ 15 มีนาคม 2567 ดร. นลินี ทวีสิน พบรัฐมนตรีนาอูรู หารือการส่งเสริมความร่วมด้านประมง ทั้งในแง่ความช่วยเหลือเพื่อการพัฒนาและในแง่การค้า ดึงศักยภาพในการเป็นแหล่งทรัพยากรธรรมชาติที่อุดมสมบูรณ์ของนาอูรู ชูจุดเด่นด้านการศึกษาและการแพทย์ของไทย หารือโอกาสการส่งออกสินค้าอุปโภค-บริโภคของไทยไปยังนาอูรูเพิ่มเติม
ดร. นลินี ทวีสิน ผู้แทนการค้าไทย เปิดเผยภายหลังจากการหารือร่วมกับนายเรแกน วินสัน เอลิคลิก ซึ่งปัจจุบันดำรงตำแหน่งรัฐมนตรีถึง 4 กระทรวง อาทิ กระทรวงคมนาคม กระทรวงการฟื้นฟู กระทรวงสาธารณูปโภค และกระทรวงการประมงของสาธารณรัฐนาอูรู ว่าไทยและนาอูรูได้สถาปนาความสัมพันธ์ระหว่างกัน เมื่อปี 2548 ซึ่งที่ผ่านมาความสัมพันธ์ราบรื่นแต่ไม่ใกล้ชิดนัก โดยตนและท่านรัฐมนตรีนาอูรูเห็นพ้องถึงความสำคัญในการกระชับความสัมพันธ์ของทั้งสองประเทศ และการส่งเสริมความร่วมมือที่จะเกิดผลเป็นรูปธรรมมากยิ่งขึ้น โดยเฉพาะในประเด็นด้านการประมง ซึ่งถึงแม้ว่าขนาดของประเทศนาอูรูจะเล็กกว่าไทยมากแต่มีขนาดของพื้นที่ทางทะเลเท่ากับประเทศไทย ส่งผลให้นาอูรูอุดมไปด้วยทรัพยากรทางทะเล โดยเฉพาะปลาทูน่า แต่อย่างไรก็ตาม นาอูรูยังขาดความรู้ เทคนิค และเครื่องมือในการทำประมงนอกน่านน้ำ จึงเป็นโอกาสสำคัญในการสนับสนุนบริษัทประมงของไทยไปทำการประมงในน่านน้ำนาอูรู รวมถึงยังเป็นโอกาสให้ภาครัฐไทยได้ให้ความช่วยเหลือเพื่อการพัฒนาในประเด็นดังกล่าว นอกจากนี้ ทั้งสองฝ่ายเห็นพ้องว่าไทยและ      นาอูรูควรจัดทำบันทึกความเข้าใจ (MOU) ในเรื่องการประมง เพื่อให้การส่งเสริมความร่วมมือในเรื่องดังกล่าวมีความเป็นรูปธรรมมากยิ่งขึ้น
ผู้แทนการค้าไทย เสริมว่า นอกจากโอกาสในการพัฒนาความสัมพันธ์ในด้านอุตสาหกรรมประมง ยังมีโอกาสอีกมากในมิติอื่น ๆ ไม่ว่าจะเป็น การส่งเสริมการขยายตลาดสินค้าอุปโภคบริโภคของไทย เนื่องจากนาอูรูเป็นประเทศผู้นำเข้า (Importing country) และไม่มีภาคการผลิตในประเทศ รวมถึงด้านการแพทย์ ซึ่งในปัจจุบันรัฐบาลนาอูรูได้จัดทำ MOU ด้านการแพทย์กับ 2 โรงพยาบาลในไทยเพื่อรับผู้ป่วยจากนาอูรูเข้ามารักษาพยาบาลที่ประเทศไทย จึงเป็นโอกาสในการต่อยอดเพิ่มเติมไปที่เวชศาสตร์เชิงป้องกัน หรือ Preventive Healthcare นอกจากนี้ ตนยังเห็นว่าการส่งเสริมความสัมพันธ์ระหว่างประชาชน ผ่านการศึกษาเป็นเรื่องสำคัญ ทั้งนี้ ในปัจจุบันรัฐบาลสาธารณรัฐนาอูรูได้มอบทุนการศึกษาให้แก่ชาวนาอูรูเพื่อเดินทางมาศึกษา ระดับปริญญาตรีและปริญญาโทที่สถาบันการศึกษาในไทย และบุคลากรที่จบการศึกษาจากในไทยเหล่านี้ ล้วนแต่เป็นกำลังสำคัญในการทำงานให้แก่ทางการนาอูรูในด้านต่าง ๆ
ดร. นลินี กล่าวทิ้งท้ายว่า รัฐบาลไทยมีความพร้อมที่จะสานต่อและเพิ่มพูนความร่วมมือกับประเทศหมู่เกาะแปซิฟิก โดยเริ่มจากก้าวแรกกับประเทศนาอูรู เพื่อหาโอกาสในการส่งเสริมและขับเคลื่อนความสัมพันธ์และความร่วมมือในทุกมิติ

ที่มา : https://www.thaigov.go.th/news/contents/details/80335