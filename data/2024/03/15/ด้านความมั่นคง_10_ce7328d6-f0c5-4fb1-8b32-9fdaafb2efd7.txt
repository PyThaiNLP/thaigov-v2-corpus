รัฐบาลไทย-ข่าวทำเนียบรัฐบาล-พ่อเมืองร้อยเอ็ด ประกาศความสำเร็จจัดตั้งธนาคารขยะครบ 100% ทั้ง 202 อปท. มีธนาคารขยะ 1,191 แห่ง พร้อมมุ่งขับเคลื่อนโครงการธนาคารขยะอย่างต่อเนื่อง เพื่อสิ่งแวดล้อมที่ดี


วันศุกร์ที่ 15 มีนาคม 2567
15/03/2567
พิมพ์
พ่อเมืองร้อยเอ็ด ประกาศความสำเร็จจัดตั้งธนาคารขยะครบ 100% ทั้ง 202 อปท. มีธนาคารขยะ 1,191 แห่ง พร้อมมุ่งขับเคลื่อนโครงการธนาคารขยะอย่างต่อเนื่อง เพื่อสิ่งแวดล้อมที่ดี
พ่อเมืองร้อยเอ็ด ประกาศความสำเร็จจัดตั้งธนาคารขยะครบ 100% ทั้ง 202 อปท. มีธนาคารขยะ 1,191 แห่ง พร้อมมุ่งขับเคลื่อนโครงการธนาคารขยะอย่างต่อเนื่อง เพื่อสิ่งแวดล้อมที่ดี และพัฒนาคุณภาพชีวิตของพี่น้องประชาชนให้มีความสุขอย่างยั่งยืน
วันนี้ (15 มี.ค. 67) นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยว่า จังหวัดร้อยเอ็ด ได้จัดงาน “MOI Waste Bank Week – มหาดไทยปักธงประกาศความสำเร็จ 1 องค์กรปกครองส่วนท้องถิ่น 1 ธนาคารขยะ” ณ หอประชุมสาเกตฮอลล์ อำเภอเมืองร้อยเอ็ด จังหวัดร้อยเอ็ด โดยมี นายชัยวัฒน์ ชัยเวชพิสิฐ รองผู้ว่าราชการจังหวัดร้อยเอ็ด นายอินศร อุ่นใจ ท้องถิ่นจังหวัดร้อยเอ็ด สมาชิกชมรมแม่บ้านมหาดไทยจังหวัดร้อยเอ็ด นายอำเภอทั้ง 20 อำเภอ ผู้บริหารท้องที่/ท้องถิ่น และภาคีเครือข่าย เข้าร่วมงาน
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า จังหวัดร้อยเอ็ดมุ่งสนองนโยบายของกระทรวงมหาดไทยในการขับเคลื่อนธนาคารขยะ (Recyclable Waste Bank) เพื่อดูแลและรักษาสิ่งแวดล้อมอย่างต่อเนื่อง ตามที่กระทรวงมหาดไทยได้ร่วมกับองค์การสหประชาชาติประจำประเทศไทยประกาศเจตนารมณ์ขับเคลื่อนตามเป้าหมายการพัฒนาที่ยั่งยืน (SDGs) ด้วยการจัดให้มีระบบจัดการและกำจัดขยะมูลฝอยที่มีประสิทธิภาพ สามารถนำไปใช้ให้เกิดประโยชน์ด้านอื่น ๆ มีแนวทางการสนับสนุนให้ประชาชนได้มีการคัดแยกขยะรีไซเคิลในครัวเรือน และสนับสนุนให้องค์กรปกครองส่วนท้องถิ่นนำแนวคิดระบบเศรษฐกิจหมุนเวียน (Circular Economy) มาใช้ในการจัดการสิ่งปฏิกูลและมูลฝอย ภายใต้หลักการ 3Rs คือ ใช้น้อย (Reduce) ใช้ซ้ำ (Reuse) และนำกลับมาใช้ใหม่ (Recycle) พร้อมทั้งรณรงค์สร้างการรับรู้ความเข้าใจ และปลูกจิตสำนึกให้ประชาชนในทุกพื้นที่ได้มีส่วนร่วมในการลดปริมาณขยะและคัดแยกขยะที่สามารถนำไปรีไซเคิลหรือไปขาย เพื่อให้มีรายได้สู่ชุมชน และพัฒนาสู่การจัดตั้งธนาคารขยะเพื่อเป็นสถานที่รวบรวมและรับซื้อขยะรีไซเคิลจากประชาชน อันเป็นการสร้างมูลค่าเพิ่มให้กับชุมชนและนำรายได้ไปจัดสวัสดิการสังคมในรูปแบบต่าง ๆ
นายทรงพล ใจกริ่ม ผู้ว่าราชการจังหวัดร้อยเอ็ด กล่าวต่อว่า จังหวัดร้อยเอ็ดได้ดำเนินการขับเคลื่อนธนาคารขยะขององค์กรปกครองส่วนท้องถิ่น โดยการจัดประชุมซักซ้อมแนวทางการขับเคลื่อนธนาคารขยะ และสนับสนุนให้องค์กรปกครองส่วนท้องถิ่น (อปท.) จัดตั้งธนาคารขยะ อย่างน้อย อปท. ละ 1 แห่ง จัดกิจกรรม (Kick-off) การขับเคลื่อนธนาคารขยะ (Recyclable Waste Bank) ขององค์กรปกครองส่วนท้องถิ่นในพื้นที่จังหวัดร้อยเอ็ด เมื่อวันที่ 9 ม.ค. 67 ณ วัดโนนงาม ตำบลเหนือเมือง อำเภอเมืองร้อยเอ็ด อีกทั้งได้จัดทำ อปท. ต้นแบบธนาคารขยะเพื่อขยายผลไปสู่ อปท. อื่น ๆ ในพื้นที่จังหวัดจังหวัดร้อยเอ็ด ให้มีการจัดตั้งธนาคารขยะประจำหมู่บ้าน/ชุมชน รวมทั้งจัดทำคลิปวีดิโอธนาคารขยะต้นแบบของจังหวัดร้อยเอ็ด และติดตามเร่งรัดให้องค์กรปกครองส่วนท้องถิ่นรายงานผลการขับเคลื่อนธนาคารขยะ จำนวน 3 ระยะ ตามที่กระทรวงมหาดไทยกำหนด
“จากการดำเนินการขับเคลื่อนโครงการฯ ทำให้จังหวัดร้อยเอ็ดประสบความสำเร็จสามารถจัดตั้งธนาคารขยะครบ 100% ทั้ง 202 อปท. มีหมู่บ้านเข้าร่วมโครงการ 1,202 หมู่บ้าน และได้จัดตั้งธนาคารขยะ รวมจำนวน 1,191 แห่ง นอกจากนี้ ได้จัดนิทรรศการแสดงผลการดำเนินงานกองทุนธนาคารขยะที่โดดเด่น จำนวน 20 แห่ง อาทิ กองทุนฝากขยะฌาปนกิจสงเคราะห์ชัยวารีไม่ทิ้งกัน เทศบาลตำบลชัยวารี อำเภอโพธิ์ชัย กองทุนสะสมเงิน คุ้มครองสุขภาพ ตำบลหนองแวง องค์การบริหารส่วนตำบลหนองแวง อำเภอเกษตรวิสัย กองทุนขยะ สะสมเงินทอง คุ้มครองอนาคต ตำบลนาใหญ่ องค์การบริหารส่วนตำบลนาใหญ่ อำเภอสุวรรณภูมิ กองทุนธนาคารขยะเพื่อสวัสดิการชุมชนบ้านหนองเดิ่น หมู่ที่ 10 เทศบาลตำบลชุมพร อำเภอเมยวดี เป็นต้น รวมทั้ง จัดนิทรรศการแสดงผลการดำเนินงานกองทุนขยะในเขตอำเภอเมืองร้อยเอ็ด จำนวน 13 แห่ง พร้อมสร้างการรับรู้ความเข้าใจเรื่องขยะมูลฝอย ซึ่งเป็นอีกหนึ่งกิจกรรมที่จะช่วยขับเคลื่อนให้องค์กรปกครองส่วนท้องถิ่นในพื้นที่จังหวัดร้อยเอ็ดทุกแห่งดำเนินการจัดการขยะให้เป็นรูปธรรม ต่อเนื่อง และยั่งยืน” นายทรงพลฯ กล่าวเพิ่มเติม
นายทรงพล ใจกริ่ม ผู้ว่าราชการจังหวัดร้อยเอ็ด กล่าวในช่วงท้ายว่า ขอเชิญชวนพี่น้องประชาชนทุกครัวเรือน ร่วมกันคัดเเยกขยะ จัดทำถังขยะเปียกลดโลกร้อน รวมทั้งสร้างความมั่นคงทางอาหาร ผ่านการกระตุ้นปลุกพลังภาคีเครือข่ายการทำงาน การพัฒนาคนด้วยการน้อมนำหลักปรัชญาของเศรษฐกิจพอเพียง เพื่อยกระดับคุณภาพชีวิตของคนในชุมชนให้มีความสุข และขอให้ท่านนายอำเภอ ผู้นำท้องถิ่นท้องที่ ตลอดจนภาคีเครือข่าย ร่วมแรง ร่วมใจกัน เพื่อการพัฒนาคุณภาพชีวิตของประชาชน และสร้างสรรค์สิ่งที่ดีงาม Change for Good ทำให้เกิดธนาคารขยะในทุกพื้นที่อย่างเป็นรูปธรรม ประชาชนมีรายได้เพิ่มมากขึ้น มีเงินออม ลดปริมาณขยะในพื้นที่ชุมชน ลดปัญหาโลกร้อน สร้างการเรียนรู้การคัดแยกขยะ ปลูกจิตสำนึกที่ดี และกระตุ้นให้เด็กและเยาวชนดูแลโลกใบเดียวนี้ให้ยั่งยืนตลอดไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80365