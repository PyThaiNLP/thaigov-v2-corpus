รัฐบาลไทย-ข่าวทำเนียบรัฐบาล-อำเภอธาตุพนมเด็ดปีกผู้ค้ายาเสพติดรายย่อย เดินหน้า Re X-Ray "แยกปลา ออกจากน้ำ" อย่างต่อเนื่อง


วันศุกร์ที่ 15 มีนาคม 2567
15/03/2567
พิมพ์
อำเภอธาตุพนมเด็ดปีกผู้ค้ายาเสพติดรายย่อย เดินหน้า Re X-Ray "แยกปลา ออกจากน้ำ" อย่างต่อเนื่อง
อำเภอธาตุพนม สนองนโยบายกระทรวงมหาดไทย (Quick-win) ลงพื้นที่ปิดล้อมตรวจค้นบ้านเป้าหมายยาเสพติดในพื้นที่ตำบลดอนนางหงส์ อำเภอธาตุพนม จับกุมนักค้ายารายย่อย 1 ราย เน้นย้ำ ทุกฝ่ายเร่งเดินหน้าพุ่งเป้า Re X-Ray อย่างต่อเนื่อง
อำเภอธาตุพนม สนองนโยบายกระทรวงมหาดไทย (Quick-win) ลงพื้นที่ปิดล้อมตรวจค้นบ้านเป้าหมายยาเสพติดในพื้นที่ตำบลดอนนางหงส์ อำเภอธาตุพนม จับกุมนักค้ายารายย่อย 1 ราย เน้นย้ำ ทุกฝ่ายเร่งเดินหน้าพุ่งเป้า Re X-Ray อย่างต่อเนื่อง เพื่อให้คนไทยสามารถใช้ชีวิตในสังคมได้อย่างมีความสุข และปลอดภัยจากยาเสพติด
วันนี้ (15 มี.ค. 67) นายจักรพงษ์ ปทุมไกยะ นายอำเภอธาตุพนม ได้เปิดเผยถึงการดำเนินการปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดในพื้นที่ตำบลดอนนางหงส์ อำเภอธาตุพนม จังหวัดนครพนม โดยมีนายทินกร พลเยี่ยม ปลัดอำเภอหัวหน้ากลุ่มงานบริหารงานปกครอง ว่าที่ ร้อยตรี พิชญะ เพียราช ปลัดอำเภอหัวหน้าฝ่ายความมั่นคง บูรณาการกำลังร่วมกับกองอาสารักษาดินแดนอำเภอธาตุพนมที่ 4 พร้อมด้วยหน่วยงานความมั่นคงในพื้นที่ ประกอบด้วยเจ้าหน้าที่ฝ่ายปกครอง กำนันตำบลดอนนางหงส์ และหน่วยเฉพาะกิจทหารพรานที่ 21 เข้าดำเนินการปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดในท้องที่ตำบลดอนนางหงส์ เพื่อเป็นการสนองนโยบาย Quick-win ของกระทรวงมหาดไทย ที่เน้นย้ำสั่งการให้ผู้ว่าราชการจังหวัด และนายอำเภอทุกแห่ง “แยกปลา ออกจากน้ำ” ให้ความสำคัญกับการป้องกัน ปราบปรามผู้ค้า ควบคู่กับการรักษา และฟื้นฟูผู้ป่วยยาเสพติด เพื่อเร่งป้องกันและแก้ไขปัญหายาเสพติดที่เกิดขึ้นในสังคมไทย
“จากการดำเนินการเข้าปิดล้อมตรวจค้นบ้านเป้าหมายในพื้นที่ตำบลดอนนางหงส์ อำเภอธาตุพนม โดยมีผลการดำเนินการ คือ สามารถจับกุมผู้ต้องหาที่มีส่วนเกี่ยวข้องกับยาเสพติดได้ 1 ราย คือ นายเอกชัย หรือแชมป์ อายุ 29 ปี หมู่ที่ 11 ตำบลดอนนางหงส์ อำเภอธาตุพนม จังหวัดนครพนม พร้อมของกลาง ได้แก่ 1) ยาเสพติดให้โทษประเภท 1 เมทแอมเฟตามีน (ยาบ้า) จำนวน 150 เม็ด 2) สร้อยคอลักษณะคล้ายทองคำ หนัก 50 สตางค์ จำนวน 1 เส้น 3) โทรศัพท์มือถือ จำนวน 2 เครื่อง และ 4) ธนบัตรไทย (เงินสด) จำนวน 7,400 บาท โดยเจ้าหน้าที่ได้ทำการตรวจปัสสาวะผู้ต้องหาดังกล่าวพบว่ามีสารเสพติดอยู่ในร่างกาย จึงได้แจ้งข้อกล่าวหา ได้แก่ 1) จำหน่ายยาเสพติดให้โทษประเภท 1 (ยาบ้า) โดยการมีไว้เพื่อจำหน่าย โดยกระทำเพื่อการค้า และ 2) เสพยาเสพติดให้โทษประเภท 1 (เมทแอมเฟตามีน) โดยฝ่าฝืนกฎหมาย ทั้งนี้ เจ้าหน้าที่ชุดจับกุมได้นำตัวผู้ต้องหา และของกลาง มาทำบันทึกจับกุม นำส่งพนักงานสอบสวน สภ.หลักศิลา ดำเนินคดีตามกฎหมายต่อไป และผู้ต้องหามีความสมัครใจยินยอมเข้าสู่กระบวนการบำบัด จึงได้นำส่งศูนย์คัดกรองเพื่อรับการบำบัดรักษาที่ รพ.ธาตุพนม” นายจักรพงษ์ฯ กล่าว
นายจักรพงษ์ ปทุมไกยะ นายอำเภอธาตุพนม กล่าวเพิ่มเติมว่า สิ่งสำคัญนอกจากการดำเนินการนำตัวผู้ค้ามาดำเนินคดี และผู้ป่วยยาเสพติดมาบำบัดรักษา คือ การ Re X-Ray นำผู้ป่วยทางจิตที่มีผลกระทบมาจากการเสพยาเสพติด หรือการดื่มสุราเรื้อรัง มาเข้าสู่กระบวนการบำบัดรักษา และฟื้นฟูให้เร็วที่สุด ซึ่งเป็นการตอบสนองนโยบายเร่งด่วนของกระทรวงมหาดไทย (Quick-win) และอำเภอธาตุพนมได้มีการรณรงค์ในเรื่องการดำเนินการแก้ไขปัญหายาเสพติด และการดื่มสุราเรื้อรังอย่างจริงจังและต่อเนื่อง รวมทั้งดำเนินการด้านการปราบปรามผู้ค้ารายย่อย และการขยายผลไปสู่ผู้ค้ารายใหญ่ เพื่อแยกปลา ออกจากน้ำ หรือตัดวงจรยาเสพติดให้หมดไป อีกทั้งยังเป็นการสร้างความเชื่อมั่นต่อพี่น้องประชาชนว่าจะสามารถใช้ชีวิตในสังคมได้อย่างมีความสุข ปลอดภัย ไม่ต้องหวาดระแวง หรือเดือดร้อนรำคาญจากการกระทำผิดกฎหมายทุกรูปแบบ ซึ่งอำเภอธาตุพนมได้บูรณาการการทำงานระหว่างฝ่ายปกครอง ตำรวจ ทหาร และหน่วยงานด้านความมั่นคงอย่างไร้รอยต่อ เพื่อปฏิบัติหน้าที่ตามกฎหมายให้กับพี่น้องประชาชนอย่างเข้มแข็งต่อไป
“ขอขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง เพื่อกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ พี่น้องประชาชนมีความปลอดภัยในชีวิตและทรัพย์สิน และที่ผ่านมาอำเภอธาตุพนมได้บูรณาการทุกภาคส่วน “บำบัดทุกข์ บำรุงสุข” และรักษาความมั่นคงและความสงบเรียบร้อย เพื่อให้ทุกคนในสังคมได้ใช้ชีวิตอย่างมีความสุข ทั้งนี้ ขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายจักรพงษ์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80366