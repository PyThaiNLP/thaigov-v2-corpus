รัฐบาลไทย-ข่าวทำเนียบรัฐบาล-มท.1 ย้ำ! เที่ยวภูเก็ตปลอดภัย ไม่ยอมให้คนไม่ดีส่วนน้อยทำเสีย


วันศุกร์ที่ 15 มีนาคม 2567
15/03/2567
พิมพ์
มท.1 ย้ำ! เที่ยวภูเก็ตปลอดภัย ไม่ยอมให้คนไม่ดีส่วนน้อยทำเสีย
โฆษกมหาดไทย เผย มท.1 ย้ำ! เที่ยวภูเก็ตปลอดภัย ไม่ยอมให้คนไม่ดีส่วนน้อยทำเสีย
นางสาวไตรศุลี ไตรสรณกุล เลขานุการรัฐมนตรีว่าการกระทรวงมหาดไทยและโฆษกกระทรวงมหาดไทย เปิดเผยว่า ช่วงค่ำเมื่อวันที่ 14 มี.ค.67 นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงมหาดไทย (มท.1) ลงพื้นที่ บางลาไนท์มาร์เก็ตป่าตอง อำเภอกะทู้ จังหวัดภูเก็ต เพื่อตรวจติดตามการรักษาความสงบเรียบร้อยและเสริมสร้างความเชื่อมั่นให้กับนักท่องเที่ยว โดยมี นายอรรษิษฐ์ สัมพันธรัตน์ อธิบดีกรมการปกครอง นายชัยวัฒน์ ชื่นโกสุม อธิบดีกรมการพัฒนาชุมชน นายโสภณ สุวรรณรัตน์ ผู้ว่าราชการจังหวัดภูเก็ต พล.ต.ต.สินเลิศ สุขุม ผู้บังคับการตำรวจภูธรจังหวัดภูเก็ต นายเฉลิมศักดิ์ มณีศรี นายกเทศมนตรีเมืองป่าตอง ชุดปฏิบัติการพิเศษกรมการปกครอง ชุดปฏิบัติการพิเศษฝ่ายปกครองจังหวัดภูเก็ต เจ้าหน้าที่ตำรวจสถานีตำรวจภูธรป่าตอง หน่วยปฏิบัติการพิเศษ กองบังคับการตำรวจภูธรจังหวัดภูเก็ต ตำรวจท่องเที่ยวภูเก็ต และเจ้าหน้าที่ที่เกี่ยวข้อง ร่วมลงพื้นที่
ในการลงพื้นที่ครั้งนี้ นายอนุทิน ได้รับฟังบรรยายสรุปการดูแลรักษาความปลอดภัยจากพันตำรวจเอก เฉลิมชัย เหิรสวัสดิ์ ผู้กำกับการสถานีตำรวจภูธรป่าตอง บริเวณศูนย์ควบคุมและสั่งการระบบรักษาความปลอดภัยนักท่องเที่ยว ป้อมตำรวจบางลา สถานีตำรวจภูธรป่าตอง โดยได้รับรายงานว่า สถานีตำรวจภูธรป่าตองร่วมกับชมรมสถานประกอบการหาดป่าตอง ได้ติดตั้งกล้องวงจรปิด CCTV ครอบคลุมบริเวณรวม 26 ตัว และขณะนี้ เทศบาลเมืองป่าตองมีแผนเพิ่มเติมจำนวน CCTV เพื่อเสริมสร้างความปลอดภัยให้แก่นักท่องเที่ยว
จากนั้น ได้ตรวจเยี่ยมและทักทายนักท่องเที่ยวบริเวณบางลาไนท์มาร์เก็ต รวมถึงภายในบริเวณร้านต่าง ๆ อาทิ ร้าน Dublin Irish Pub Phuket ร้าน BARFUNK ARMANIA Phuket ร้าน Newyork Live Music Bar and Optimum Club และร้าน Illuzion ซึ่งบรรยากาศการพบปะทักทายระหว่างนายอนุทินและคณะกับนักท่องเที่ยวทั้งชาวไทยและต่างชาติเป็นไปอย่างเป็นกันเอง
นายอนุทิน กล่าวภายหลังการลงพื้นที่ ว่า ประเทศไทยมีศักยภาพในการดูแล ให้การต้อนรับนักท่องเที่ยวจากทั่วโลก และสามารถสร้างรายได้ให้กับคนไทยมหาศาล และหน้าที่ของทางการโดยความร่วมมือของทุกภาคส่วนคือการทำให้นักท่องเที่ยวรู้สึกปลอดภัย ไม่ถูกเอารัดเอาเปรียบ
ส่วนกรณีพื้นที่ท่องเที่ยวภูเก็ตนั้น ขอย้ำมีความปลอดภัย และทุกภาคส่วนร่วมกันบริหารจัดการได้ดี ซึ่งตอนนี้กำลังคิดว่าจะทำอย่างไรให้สามารถขยายผลรูปแบบการจัดโซนนิ่งและการจัดการแบบเดียวกันนี้ไปยังพื้นที่จังหวัดอื่น ซึ่งจะช่วยในการกระจายรายได้ภาคการท่องเที่ยวให้กว้างขวางขึ้น
นายอนุทิน ยังได้กล่าวอีกว่า "จะไม่ยอมให้มีกรณีคนไม่ดีที่เป็นเพียงส่วนน้อย" มาทำให้เกิดการเหมารวมว่าภูเก็ตอันตราย ส่วนตัวไม่กลัวมาเฟีย กลัวแต่มาฟรี ถ้าเกิดกรณีที่ต่างชาติก่อเหตุอีก ผู้ว่าราชการจังหวัดภูเก็ต ผู้บังคับการตำรวจภูธรจังหวัดภูเก็ต จัดการแน่นอน
“สิ่งที่เกิดขึ้นเป็นพฤติกรรมของคนส่วนน้อยไม่กี่คน เกิดตรงไหนเราก็จัดการตรงนั้น เห็นไหม ล่าสุดก็เรียบร้อย ถอนวีซ่า อุทธรณ์มากระทรวงมหาดไทย ไม่ต้องอุทธรณ์เข้ามา เสียเวลา กลับบ้านไปเลยดีกว่า ถ้ามีมาอีกเราก็พร้อมที่จะจัดการอีก เพื่อให้ภาพรวมอยู่ได้ ให้คนเราไทยมีรายได้มีอาชีพ” นายอนุทิน กล่าว

ที่มา : https://www.thaigov.go.th/news/contents/details/80363