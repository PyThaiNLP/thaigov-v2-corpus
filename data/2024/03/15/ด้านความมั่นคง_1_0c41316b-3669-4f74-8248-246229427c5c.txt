รัฐบาลไทย-ข่าวทำเนียบรัฐบาล-พ่อเมืองนครศรีฯ จัดแสดงเดินแบบผ้าไทย “บุปผาพัสตราภรณ์นครศรีฯ" ขับเคลื่อน "ผ้าไทยใส่ให้สนุก" เป็นพลัง Soft Power พร้อมพัฒนาต่อยอดผ้าเมืองนครฯ สู่แฟชั่นระดับสากล ส่งเสริมเศรษฐกิจ


วันพฤหัสบดีที่ 14 มีนาคม 2567
14/03/2567
พิมพ์
พ่อเมืองนครศรีฯ จัดแสดงเดินแบบผ้าไทย “บุปผาพัสตราภรณ์นครศรีฯ" ขับเคลื่อน "ผ้าไทยใส่ให้สนุก" เป็นพลัง Soft Power พร้อมพัฒนาต่อยอดผ้าเมืองนครฯ สู่แฟชั่นระดับสากล ส่งเสริมเศรษฐกิจ
พ่อเมืองนครศรีฯ จัดแสดงเดินแบบผ้าไทย “บุปผาพัสตราภรณ์นครศรีฯ" ขับเคลื่อน "ผ้าไทยใส่ให้สนุก" เป็นพลัง Soft Power พร้อมพัฒนาต่อยอดผ้าเมืองนครฯ สู่แฟชั่นระดับสากล ส่งเสริมเศรษฐกิจฐานรากให้เข้มแข็งอย่างยั่งยืน
วันนี้ (14 มี.ค. 67) นายขจรเกียรติ รักพานิชมณี ผู้ว่าราชการจังหวัดนครศรีธรรมราช เปิดเผยว่า จังหวัดนครศรีธรรมราชร่วมกับชมรมแม่บ้านมหาดไทยจังหวัดนครศรีธรรมราช จัดงานวันรวมน้ำใจ ชมรมแม่บ้านมหาดไทยจังหวัดนครศรีธรรมราช “บุปผาพัสตราภรณ์นครศรีฯ" ณ สนามหน้าเมืองนครศรีธรรมราช อำเภอเมืองนครศรีธรรมราช ซึ่งตนได้รับเกียรติเป็นประธานในพิธีเปิดงานฯ โดยมี นางปิติมา รักพานิชมณี ประธานชมรมแม่บ้านมหาดไทยจังหวัดนครศรีธรรมราช นายสมพงษ์ มากมณี นายไตรรัตน์ ไชยรัตน์ นายสมชาย ลีหล้าน้อย นายศรีธรรม ราชแก้ว รองผู้ว่าราชการจังหวัดนครศรีธรรมราช นางกนกพร เดชเดโช นายกองค์การบริหารส่วนจังหวัดนครศรีธรรมราช ดร.กณพ เกตุชาติ นายกเทศมนตรีนครนครศรีธรรมราช หัวหน้าส่วนราชการ ข้าราชการ เจ้าหน้าที่ และภาคเอกชน เข้าร่วมงาน
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวว่า จังหวัดนครศรีธรรมราชได้นำแนวนโยบายของกระทรวงมหาดไทยในการน้อมนำพระดำริ "ผ้าไทยใส่ให้สนุก" ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ในการขับเคลื่อนและส่งเสริมการอนุรักษ์ภูมิปัญญางานหัตถศิลป์และหัตถกรรมไทย ช่วยฟื้นฟูศิลปวัฒนธรรมให้ดำรงอยู่อย่างยั่งยืน ตามพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการอนุรักษ์ ฟื้นฟู ศิลปวัฒนธรรม ภูมิปัญญาหัตถกรรมไทย ให้ดำรงอยู่ยั่งยืนตลอดไป อีกทั้งด้วยพระอัจฉริยภาพของพระองค์ทรงต่อยอดผสมผสานมุมมองด้านแฟชั่นร่วมสมัย แต่ยังคงไว้ซึ่งการสืบสานอัตลักษณ์ เรื่องราวประจำภูมิภาค เป็นคุณูปการอย่างยิ่งแก่ปวงชนคนไทย
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวต่อว่า การจัดงานในครั้งนี้กำหนดให้มีการประกวดเดินแบบผ้าไทย ภายใต้แนวคิด “บุปผาพัสตราภรณ์นครศรีฯ” เพื่อแสดงถึงความเป็นเมืองที่มีเอกลักษณ์ทางวัฒนธรรมและศรัทธา โดยใช้ “บุปผา” หรือ “ดอกไม้” ที่เป็นสัญลักษณ์แสดงถึงความเคารพ ความศรัทธา และความรัก มาผสมผสานกับผ้าไทยพื้นเมืองของจังหวัดนครศรีธรรมราช พร้อมกับแสดงให้เห็นว่าผ้าไทยสามารถสวมใส่ได้ในทุกโอกาส ทุกกลุ่มอาชีพ ทุกเพศ ทุกวัย โดยมี ข้าราชการ เจ้าหน้าที่ ภาคเอกชนจาก 23 อำเภอ ร่วมเดินแบบ ทั้งนี้ ได้มีรางวัลให้กับผู้เข้าร่วมกิจกรรม จำนวน 6 รางวัล ได้แก่ 1. รางวัลชนะเลิศ ผู้เข้าประกวดจากอำเภอร่อนพิบูลย์ 2. รางวัลรองชนะเลิศอันดับ 1 ผู้เข้าประกวดจากอำเภอบางขัน 3. รางวัลรองชนะเลิศอันดับ 2 ผู้เข้าประกวดจากอำเภอเมืองนครศรีธรรมราช 4. รางวัลขวัญใจคนนครฯ (Popular Vote) ได้แก่ นางกนกพร เดชเดโช นายกองค์การบริหารส่วนจังหวัดนครศรีธรรมราช 5. รางวัลชุดแต่งกายยอดเยี่ยม ผู้เข้าประกวดจากเทศบาลนครนครศรีธรรมราช และ 6. รางวัลขวัญใจสื่อมวลชน ผู้เข้าประกวดจากอำเภอขนอม
"การจัดแสดงเดินแบบในครั้งนี้เป็นการต่อยอดภูมิปัญญาไทย สู่การขับเคลื่อน Soft Power ของจังหวัดนครศรีธรรมราช ที่สืบทอดทางวัฒนธรรมและภูมิปัญญาท้องถิ่น เพื่อขับเคลื่อนและส่งเสริมให้ผู้ประกอบการชาวจังหวัดนครศรีธรรมราชสามารถพัฒนาและต่อยอดผ้าที่มีความเป็นอัตลักษณ์ของจังหวัดนครศรีธรรมราชที่โดดเด่นไปสู่แฟชั่นสากลทั้งในระดับประเทศและในระดับโลก รวมถึงส่งเสริมสินค้าและผลิตภัณฑ์ชุมชนที่มีคุณภาพของจังหวัดนครศรีธรรมราชอีกมากมาย ซึ่งจะสร้างมูลค่าทางเศรษฐกิจ ก่อให้เกิดการสร้างงาน สร้างรายได้ สร้างอาชีพ นำไปสู่การส่งเสริมเศรษฐกิจฐานรากให้เข้มแข็งและยั่งยืน" นายขจรเกียรติฯ กล่าวเพิ่มเติม
นายขจรเกียรติ รักพานิชมณี ผู้ว่าราชการจังหวัดนครศรีธรรมราช กล่าวในช่วงท้ายว่า ภายในงานมีกิจกรรมมากมาย อาทิ การขับร้องเพลงสรรเสริญพระบารมี เพื่อแสดงความจงรักภักดีเนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 พระบาทสมเด็จพระเจ้าอยู่หัว การออกร้านแสดงสินค้า OTOP ของดีจังหวัดนครศรีธรรมราช กิจกรรมเดินแบบผ้าไทย “บุปผาพัสตราภรณ์นครศรีฯ” จากส่วนราชการ และอำเภอทั้ง 23 อำเภอ และกิจกรรมเดินแบบผ้าไทยกิตติมศักดิ์ ท้ายนี้ ขอเชิญชวนพี่น้องชาวนครศรีธรรมราชและคนไทยทุกคนช่วยกันส่งเสริมสนับสนุนอุดหนุนผลิตภัณฑ์ผ้าจากฝีไม้ลายมือคนไทย ร่วมแต่งกายด้วยผ้าไทยในทุกโอกาส ซึ่งจะช่วยสนับสนุนสินค้าในท้องถิ่น สร้างรายได้ให้ชุมชน พัฒนาคุณภาพชีวิตพี่น้องประชาชนสู่ความยั่งยืนต่อไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80326