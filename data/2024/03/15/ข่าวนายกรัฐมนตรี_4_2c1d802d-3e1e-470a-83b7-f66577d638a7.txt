รัฐบาลไทย-ข่าวทำเนียบรัฐบาล-​นายกฯ ย้ำ การลดดอกเบี้ย เป็นส่วนหนึ่งของการลดรายจ่าย ยืนยันรัฐบาลจะช่วยดูแลอย่างเต็มที่ เพื่อช่วยเหลือประชาชน


วันศุกร์ที่ 15 มีนาคม 2567
15/03/2567
พิมพ์
​นายกฯ ย้ำ การลดดอกเบี้ย เป็นส่วนหนึ่งของการลดรายจ่าย ยืนยันรัฐบาลจะช่วยดูแลอย่างเต็มที่ เพื่อช่วยเหลือประชาชน
​นายกฯ ย้ำ การลดดอกเบี้ย เป็นส่วนหนึ่งของการลดรายจ่าย ยืนยันรัฐบาลจะช่วยดูแลอย่างเต็มที่ เพื่อช่วยเหลือประชาชน
วันนี้ (15 มีนาคม 2567) เวลา 11.30 น. ณ บริเวณทางเชื่อมตึกสันติไมตรีและตึกไทยคู่ฟ้า ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังให้สัมภาษณ์ว่า ตามที่ทุกคนได้รับทราบในการแถลงความคืบหน้าการแก้ไขปัญหาหนี้เงินกู้บุคลากรของส่วนราชการรัฐวิสาหกิจ ที่ทางผู้บัญชาการเหล่าทัพ และผู้บริหารระดับสูงของรัฐบาล ได้พูดถึงเรื่องลดเบี้ย ถ้าลดดอกเบี้ย ส่วนหนึ่งเป็นการลดรายจ่าย อย่างที่ได้กล่าว ถ้าแบงก์ชาติไม่ลดดอกเบี้ย แต่หน่วยงานภาครัฐมีจิตใต้สำนึกที่ดีที่มีการลดดอกเบี้ย ตนเองก็ขอขอบคุณเพราะว่าการทำงานเช่นนี้ต้องทำด้วยใจ  ตนเองเชื่อว่าผู้บัญชาการเหล่าทัพ เจ้าหน้าที่ระดับสูงเห็นความลำบากของพี่น้องประชาชน ไม่ว่าจะเป็นเรื่องภาระหนี้สิน รวมถึงค่าใช้จ่ายอื่น ๆ อย่างที่แถลงในที่ประชุม ถือเป็นสารตั้งต้นของความหายนะของประเทศ ถึงอย่างงั้นก็ต้องดำเนินการช่วยกันไปก่อน
นายกฯ กล่าวว่า เราตระหนักดีถึงความเดือดร้อนของพี่น้องประชาชนตรงส่วนนี้ ยืนยันว่าจะช่วยดูแลให้อย่างเต็มที่เท่าที่สามารถทำได้ ทั้งนี้ ได้มีการบอกในที่ประชุมว่า ถ้าเกิดสามารถช่วยกันได้เพิ่มขึ้นอีก สามารถที่จะขยายวงเงินได้อีก ถ้าสามารถทำได้ ก็ให้แจ้งบอกอธิบดีกรมส่งเสริมสหกรณ์ให้ด้วยว่า ควรให้เร่งเอาสหกรณ์เข้ามาอยู่ในโปรแกรมโดยเร็ว ยังมีอีกหลายเรื่องหลายอย่างที่สามารถทำให้ได้อีก ในขณะช่วงเวลาที่เราเริ่มทำกันมาในระยะเวลา 2 เดือน ก็ได้ผลเป็นส่วนหนึ่งแล้ว ประธานที่ปรึกษาของนายกฯ (นายกิตติรัตน์ ณ ระนอง) ก็มีความสนใจในเรื่องดังกล่าวเป็นอย่างมาก ได้มีการลงไปพูดคุยกับหน่วยงานหลายหน่วยงานและพยายามทำให้ทุกคนทะเยอทะยานมากขึ้นอีกในการที่จะช่วยเหลือ ซึ่งถือว่าประสบความสำเร็จ ดูได้จากแววตาของผู้บริหาร ผู้บัญชาการเหล่าทัพ เข้าใจและเห็นใจถึงความลำบากของพี่น้องประชาชน

ที่มา : https://www.thaigov.go.th/news/contents/details/80355