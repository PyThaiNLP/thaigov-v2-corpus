รัฐบาลไทย-ข่าวทำเนียบรัฐบาล-“พวงเพ็ชร” ลุยตรวจงาน จังหวัดภาคเหนือตอนบน ดึงหน่วยงานในกำกับ ดัน เพิ่มรายได้ ทุกมิติ


วันจันทร์ที่ 18 มีนาคม 2567
18/03/2567
พิมพ์
“พวงเพ็ชร” ลุยตรวจงาน จังหวัดภาคเหนือตอนบน ดึงหน่วยงานในกำกับ ดัน เพิ่มรายได้ ทุกมิติ
“พวงเพ็ชร” ลุยตรวจงาน จังหวัดภาคเหนือตอนบน ดึงหน่วยงานในกำกับ ดัน เพิ่มรายได้ ทุกมิติ
วันนี้ (18 มีนาคม 2567) เวลา 16.00 น. ดร.พวงเพ็ชร ชุนละเอียด รัฐมนตรีประจำสำนักนายกรัฐมตรี พร้อมด้วย นายกฤช เอื้อวงศ์ ที่ปรึกษารัฐมนตรีประจำสำนักนายกรัฐมนตรี นางสุภาภรณ์ คงวุฒิปัญญา เลขานุการรัฐมนตรีประจำสำนักนายกรัฐมนตรี เดินทางลงพื้นที่วัดศรีโคมคำ พระอารามหลวง อ.เมือง จ.พะเยา เพื่อร่วมประชุมติดตามผลการดำเนินงานตามนโยบายและภารกิจสำคัญในกำกับของรัฐมนตรีประจำสำนักนายกรัฐมนตรี ของกลุ่มจังหวัดภาคเหนือตอนบน 2 (เชียงราย น่าน พะเยา และแพร่) โดยมีคณะผู้บริหารหน่วยงานในกำกับดูแลเข้าร่วม อาทิ สำนักงานพระพุทธศาสนาแห่งชาติ กองทุนหมู่บ้านและชุนเมืองแห่งชาติ และกรมประชาสัมพันธ์
สำนักงานพระพุทธศาสนาแห่งชาติ ประจำจังหวัดทั้ง 4 จังหวัด  ได้รายงานความคืบหน้าการดำเนินโครงการสำคัญตามข้อสั่งการของรัฐมนตรีประจำสำนักนายกรัฐมนตรี ประกอบด้วย โครงการอารามภิรมย์ ส่งเสริมการท่องเที่ยววัด เพื่อกระตุ้นเศรษฐกิจ ก่อให้เกิดการกระจายรายได้สู่ชุมชน การแก้ปัญหากรรมสิทธิ์ที่ดินวัดในพื้นที่เขตป่าสงวน และโครงการพระคิลานุปัฏฐาก พระสงฆ์อาสาดูแลพระสงฆ์ที่เจ็บป่วยอาพาธ ช่วยยกระดับมาตรฐานการบริการด้านสาธารณสุขแก่พระสงฆ์ โดยรัฐมนตรีประจำสำนักนายกรัฐมนตรีเน้นย้ำให้ทุกโครงการมีการบูรณาการกับหน่วยงานที่เกี่ยวข้อง เพื่อขับเคลื่อนการดำเนินงานให้เห็นผลเป็นรูปธรรม ในส่วนของโครงการอารามภิรมย์ ควรมีการจัดอันดับ Top 10 วัดท่องเที่ยว ประจำจังหวัด โดยเชื่อมโยงข้อมูลกับการท่องเที่ยวแห่งประเทศไทย เพื่อให้เกิดผลเป็นรูปธรรม
ด้านสำนักงานกองทุนหมู่บ้านและชุมชนเมืองแห่งชาติ ได้รายงานผลการดำเนินโครงการต่างๆ ที่ได้รับการสนับสนุนงบประมาณเพื่อขับเคลื่อนโครงการของทางกองทุน ทั้ง 4 จังหวัด โดยจากผลการดำเนินงานที่ผ่านมา พบว่ากองทุนหมู่บ้านที่มีการบริหารจัดการดีเด่นในพื้นที่มีมากถึง 4,264 กองทุน ขณะเดียวกัน ยังคงมีอีกหลายกองทุนที่มีการบริหารจัดการเงินทุนไม่บรรลุตามเป้าหมาย ซึ่งรัฐมนตรีประจำสำนักนายกรัฐมนตรี ได้เน้นย้ำเรื่องการสำรวจผลการดำเนินงานกองทุน
กรมประชาสัมพันธ์ ได้รายงานผลการดำเนินงานด้านการประชาสัมพันธ์ โดยเฉพาะการลงพื้นที่ของนายกรัฐมนตรีและคณะรัฐมนตรีที่ จ.พะเยา และจังหวัดใกล้เคียง โดยนำเสนอการติดตามการดำเนินโครงการสำคัญที่ช่วยเหลือและยกระดับคุณภาพชีวิตประชาชนในพื้นที่กลุ่มจังหวัดภาคเหนือตอนบน 2 (เชียงราย น่าน พะเยา และแพร่) ทั้งนี้ ในวันประชุมคณะรัฐมนตรีอย่างเป็นทางการนอกสถานที่ ที่ จ.พะเยา ทางกรมประชาสัมพันธ์ยังได้อำนวยความสะดวกด้านข้อมูลข่าวสารแก่สื่อมวลชนที่มาทำข่าวการประชุมที่ศูนย์สื่อมวลชน (Press Center) โอกาสนี้ รัฐมนตรีประจำสำนักนายกรัฐมนตรี ได้เน้นย้ำให้การนำเสนอข้อมูลข่าวสาร โดยเฉพาะผลงานของรัฐบาลต้องเกิดประโยชน์ต่อประชาชนสูงสุด ข่าวสารต้องถูกต้อง ครบถ้วน และต้องมีการปรับตัวให้ทันต่อการเปลี่ยนแปลงของสื่อยุคดิจิทัล

ที่มา : https://www.thaigov.go.th/news/contents/details/80507