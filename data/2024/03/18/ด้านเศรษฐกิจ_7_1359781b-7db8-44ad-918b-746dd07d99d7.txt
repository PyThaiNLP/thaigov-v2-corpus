รัฐบาลไทย-ข่าวทำเนียบรัฐบาล-กรมทางหลวงชนบท เปิดใช้สะพานมิตรภาพ ท่าเมือง - ตระการ จังหวัดอุบลราชธานี เชื่อมการเดินทางระหว่าง 2 อำเภอ ร่นระยะทางกว่า 10 กิโลเมตร ประชาชนเดินทางได้อย่างสะดวกรวดเร็วปลอดภัยมากขึ้น


วันจันทร์ที่ 18 มีนาคม 2567
กรมทางหลวงชนบท เปิดใช้สะพานมิตรภาพ ท่าเมือง - ตระการ จังหวัดอุบลราชธานี เชื่อมการเดินทางระหว่าง 2 อำเภอ ร่นระยะทางกว่า 10 กิโลเมตร ประชาชนเดินทางได้อย่างสะดวกรวดเร็วปลอดภัยมากขึ้น
....
กรมทางหลวงชนบท (ทช.) กระทรวงคมนาคม โดยสำนักก่อสร้างสะพาน ดำเนินการก่อสร้างสะพานมิตรภาพ ท่าเมือง - ตระการ หรือสะพานข้ามแม่น้ำลำเซบก อำเภอดอนมดแดง จังหวัดอุบลราชธานี แล้วเสร็จและเปิดให้ประชาชนสามารถสัญจรแล้ว เป็นสะพานแบบคอนกรีตเสริมเหล็ก ผิวจราจรกว้าง 9 เมตร ขนาด 2 ช่องจราจร (ไป - กลับ) ความยาวรวม 210 เมตร และก่อสร้างถนนผิวจราจรแอสฟัลท์ติกคอนกรีตต่อเชื่อมสะพานทั้งสองฝั่ง ระยะทาง 2.450 กิโลเมตร ใช้งบประมาณ 72.8 ล้านบาท ทั้งนี้ เส้นทางดังกล่าวสามารถใช้เป็นทางเชื่อมต่อระหว่างบ้านท่าเมือง ตำบลท่าเมือง อำเภอดอนมดแดง และบ้านตระการ ตำบลตระการ อำเภอตระการพืชผล จังหวัดอุบลราชธานี ได้อย่างสะดวก รวดเร็ว สามารถใช้เป็นเส้นทางขนส่งพืชผลทางการเกษตรในพื้นที่ ช่วยลดระยะเวลา และร่นระยะทางกว่า 10 กิโลเมตร พร้อมทั้งพัฒนาโครงข่ายคมนาคมให้เชื่อมโยงกันอย่างสมบูรณ์ ยกระดับคุณภาพด้านการเดินทางให้กับประชาชนได้อย่างมีประสิทธิภาพมากยิ่งขึ้น

ที่มา : https://www.thaigov.go.th/news/contents/details/80479