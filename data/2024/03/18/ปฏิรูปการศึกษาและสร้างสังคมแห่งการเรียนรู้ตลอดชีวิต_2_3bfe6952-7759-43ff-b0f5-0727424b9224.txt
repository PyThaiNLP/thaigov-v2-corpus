รัฐบาลไทย-ข่าวทำเนียบรัฐบาล-“ศุภมาส” ลั่น! พร้อมส่ง “คน-เทคโนฯ-ทุน” หนุนชุมชนและผู้ประกอบการทั่วประเทศ โดยใช้เครือข่ายอุทยานวิทยาศาสตร์ภูมิภาคและทุกองคาพยพของ อว. เพื่อให้เกิดการพัฒนา


วันจันทร์ที่ 18 มีนาคม 2567
“ศุภมาส” ลั่น! พร้อมส่ง “คน-เทคโนฯ-ทุน” หนุนชุมชนและผู้ประกอบการทั่วประเทศ โดยใช้เครือข่ายอุทยานวิทยาศาสตร์ภูมิภาคและทุกองคาพยพของ อว. เพื่อให้เกิดการพัฒนา
.....
“ศุภมาส” ลั่น! พร้อมส่ง “คน-เทคโนฯ-ทุน” หนุนชุมชนและผู้ประกอบการทั่วประเทศ โดยใช้เครือข่ายอุทยานวิทยาศาสตร์ภูมิภาคและทุกองคาพยพของ อว. เพื่อให้เกิดการพัฒนา หลังลงพื้นที่ จ.เชียงราย ก่อนประชุม ครม.สัญจร ติดตามการดำเนินงานด้าน Smart Farmer การผลิตเครื่องสำอาง-ยาสมุนไพรจากกวาวเครือ ผลผลิตทางการเกษตรปลอดสารพิษ
เมื่อวันที่ 17 มี.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย น.ส.สุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัด อว. น.ส.สุณีย์ เลิศเพียรธรรม หัวหน้าผู้ตรวจราชการ อว. และผู้บริหาร อว. ลงพื้นที่ปรึกษาติดตามการดำเนินงานของกระทรวง อว.ในพื้นที่ จ. เชียงราย-พะเยา ก่อนการประชุมคณะรัฐมนตรี (ครม.) สัญจร กลุ่มจังหวัดภาคเหนือตอนบน 2 (เชียงราย พะเยา แพร่ น่าน)
โดยจุดแรก น.ส.ศุภมาส ได้ติดตามการดำเนินงานโครงการพัฒนานครเชียงรายสู่เมืองแห่งความสุข 3 มิติ และการพัฒนาเมืองแห่งการเรียนรู้ตลอดชีวิต สำหรับคนทุกวัย สู่การพัฒนาที่ยั่งยืนของ จ.เชียงราย ดำเนินการโดยมหาวิทยาลัยราชภัฏเชียงราย (มรภ.เชียงราย) ร่วมกับเทศบาลนครเชียงราย ที่บริเวณชุมชนป่าตึงริมกก โดยมีนายวันชัย จงสุทธานามณี นายกเทศมนตรีเมืองเชียงราย พร้อมชุมชนต้นแบบจำนวน 14 ชุมชนมาให้การต้อนรับ โดยบรรยากาศเป็นไปอย่างคึกคัก โดย น.ส.ศุภมาส ได้เดินดูผลิตผลทางการเกษตรที่ใช้เทคโนโลยีการผลิตสู่การเป็นอาหารปลอดภัยจากชุมชนต้นแบบทั้ง 14 ชุมชน พร้อมพูดคุยกับชาวบ้านอย่างเป็นกันเอง ทั้งนี้ รมว.อว.กล่าวว่า กระทรวง อว. มีนโยบายให้มหาวิทยาลัยในพื้นที่นำองค์ความรู้ด้านวิทยาศาสตร์ เทคโนโลยี วิจัยและนวัตกรรมไปช่วยพัฒนาท้องถิ่นตามความต้องการของชุมชน ตลอดจนช่วยแก้ปัญหาให้กับพี่น้องประชาชนในพื้นที่เพื่อยกระดับคุณภาพชีวิตของพี่น้องประชาชนและส่งเสริมให้ชุมชนเกิดการพัฒนาอย่างยั่งยืน
จากนั้น น.ส.ศุภมาส ได้เดินทางไปติดตามการดำเนินงานยัง Young Smart Farmer (YSF) ที่โอโซนฟาร์ม ซึ่งเป็นฟาร์มที่ใช้กระบวนการทางวิทยาศาสตร์ เทคโนโลยีและนวัตกรรมเข้ามาช่วยเพิ่มมูลค่าการผลิตและควบคุมระบบการปลูกพืชออร์แกนิกซ์ปลอดสารพิษ ดำเนินการโดยอุทยานวิทยาศาสตร์ภาคเหนือ มหาวิทยาลัยแม่ฟ้าหลวง (มฟล.) โดย รมว.อว. ได้เยี่ยมชมการพัฒนาระบบ Smart Farm ระบบแยกผสมปุ๋ยและควบคุมอัตโนมัติสำหรับฟาร์มเมล่อน เพื่อให้ได้ผลผลิตเมล่อนคุณภาพสูง รวมทั้งผลิตภัณฑ์แปรรูปจากเมล่อนและผลิตผลทางการเกษตรอื่นๆ ที่ตอบโจทย์ลูกค้าเป้าหมาย
ต่อมา น.ส.ศุภมาส ได้เดินทางไปยัง บริษัท เฮล์ท เฮิร์บ เซ็นเตอร์ จำกัด เพื่อติดตามผลการดำเนินงานการสนับสนุนงานวิจัย เทคโนโลยีและนวัตกรรมสู่ SMEs และวิสาหกิจชุมชน ที่ อ.แม่สาย โดยอุทยานวิทยาศาสตร์ภาคเหนือ มฟล. ซึ่งผู้ประกอบการรายนี้เป็นผู้ผลิตเครื่องสำอางและยาสมุนไพรจากกวาวเครือขาว กวาวเครือแดงรายแรกๆ ของ จ.เชียงราย ตั้งแต่ต้นน้ำจนถึงปลายน้ำ โดยการนำงานวิจัยของ มฟล.มาใช้ ปัจจุบันได้กลายเป็นผู้ส่งออกสารสกัดและผลิตกวาวเครือขาว กวาวเครือแดงไปในหลายๆ ประเทศทั่วโลก โดย รมว.อว. ยังได้ร่วมประชุมกับผู้ประกอบการและผู้บริหารอุทยานวิทยาศาสตร์ภูมิภาคอีกด้วย
จากนั้น น.ส.ศุภมาส ให้สัมภาษณ์ว่า กระทรวง อว. มีหน่วยงานต่างๆ ที่ให้การสนับสนุนชุมชนและผู้ประกอบการใน จ.เชียงราย ทั้ง มรภ.เชียงราย มฟล. และอุทยานวิทยาศาสตร์ภูมิภาค รวมถึงหน่วยงานสนับสนุนทุนวิจัยต่างๆ ซึ่งเป็นจิ๊กซอว์ที่ อว. ประกอบภาพขึ้นมา เพื่อเป็นกลไกสำคัญในการพัฒนาชุมชนและพื้นที่ให้สมกับการที่เชียงรายได้รับการประกาศให้เป็นเครือข่ายเมืองสร้างสรรค์ด้านการออกแบบของยูเนสโก (UCCN) ซึ่งจะทำให้เกิดการสร้างงาน สร้างรายได้และพัฒนาคุณภาพชีวิตของคนในชุมชน และกระทรวง อว.จะทำในทุกจังหวัด คือการสนับสนุนคนเทคโนโลยีและทุน ทั้งทุนตั้งต้น ทุนตั้งตัว เพื่อสนับสนุนให้ผู้ประกอบการไปได้ไกลที่สุดจะได้เป็นกำลังสำคัญในการพัฒนาประเทศต่อไป
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/80449