รัฐบาลไทย-ข่าวทำเนียบรัฐบาล-“สุริยะ” ร่วมคณะนายกรัฐมนตรี พบปะประชาชน ลำพูน - เชียงใหม่ ติดตามแผนขยายสนามบินล้านนา ยกลำพูนเป็นเมืองหลักท่องเที่ยว กระตุ้นเศรษฐกิจ 17 จังหวัดภาคเหนือ


วันจันทร์ที่ 18 มีนาคม 2567
“สุริยะ” ร่วมคณะนายกรัฐมนตรี พบปะประชาชน ลำพูน - เชียงใหม่ ติดตามแผนขยายสนามบินล้านนา ยกลำพูนเป็นเมืองหลักท่องเที่ยว กระตุ้นเศรษฐกิจ 17 จังหวัดภาคเหนือ
....
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม ร่วมคณะ นายเศรษฐา ทวีสิน นายกรัฐมนตรี ลงพื้นที่พบปะประชาชนในพื้นที่จังหวัดลําพูน ณ บ้านดอนหลวง ตำบลแม่แรง อำเภอป่าซาง จังหวัดลําพูน และคลองแม่ข่า อำเภอเมือง จังหวัดเชียงใหม่ พร้อมด้วย นายชยธรรม์ พรหมศร ปลัดกระทรวงคมนาคม และหน่วยงานที่เกี่ยวข้อง ในวันที่ 17 มีนาคม 2567
ในโอกาสนี้ นายกรัฐมนตรี ได้เยี่ยมชมนิทรรศการที่เกี่ยวกับผลการขับเคลื่อนนโยบายสำคัญของรัฐบาล เช่น การแก้ปัญหาไฟป่า หมอกควัน และฝุ่นละออง PM 2.5 ของจังหวัดลำพูน การบริหารจัดการผลิตภัณฑ์ทางการเกษตร ผลิตภัณฑ์ผ้าฝ้ายทอมือ ฯลฯ
นายกรัฐมนตรี ได้กล่าวชื่นชมการท่องเที่ยวเชิงวัฒนธรรมของจังหวัดลำพูน ว่าเป็นอีกจุดหนึ่งที่สามารถทำให้เป็นเมืองหลักได้อีกหนึ่งจังหวัด การที่ 17 จังหวัดภาคเหนือรวมตัวกันอย่างหนาแน่น ผู้ว่าราชการจังหวัดทำงานด้วยกันอย่างเข้มแข็งและแข็งแรงทุกคน เชื่อว่าการท่องเที่ยวของจังหวัดภาคเหนือจะรวมตัวกันและกลายเป็นเมืองท่องเที่ยวที่เป็นเขตหลักได้ สำหรับการขยายสนามบินล้านนา ซึ่งตั้งอยู่จังหวัดเชียงใหม่ การเดินทางมาจากเชียงใหม่ไปลำพูนใช้เวลาไม่นาน สิ่งนี้จะเป็นการลงทุนเมกะโปรเจ็กต์ที่ทำให้กระตุ้นเศรษฐกิจของภาคเหนือ 17 จังหวัดได้เป็นอย่างดี
โครงการก่อสร้างท่าอากาศยานล้านนา เป็นแผนก่อสร้างสนามบินเชียงใหม่แห่งที่ 2 เพื่อเพิ่มขีดความสามารถท่าอากาศยานให้สามารถรองรับผู้โดยสารเพิ่มขึ้นอีก 20 ล้านคนต่อปี รองรับการเดินทางของประชาชนและนักท่องเที่ยวทั้งจังหวัดเชียงใหม่และจังหวัดใกล้เคียง ซึ่งกระทรวงคมนาคมดำเนินงานตามนโยบายรัฐบาลในการยกระดับสนามบินทั่วประเทศ ทั้งการเพิ่มขีดความสามารถรองรับปริมาณเที่ยวบินและผู้โดยสาร รวมทั้งการเพิ่มประสิทธิภาพในการให้บริการด้วยการนำเทคโนโลยีและนวัตกรรมมาใช้ในการให้บริการให้มีความสะดวก รวดเร็วมากยิ่งขึ้น

ที่มา : https://www.thaigov.go.th/news/contents/details/80484