รัฐบาลไทย-ข่าวทำเนียบรัฐบาล-นายกฯ ปลื้มชาวพะเยาต้อนรับอบอุ่น บอกฮักชาวพะเยา ย้ำ จ.พะเยามีศักยภาพ เดินหน้าผลักดัน พัฒนาต่อไป 


วันจันทร์ที่ 18 มีนาคม 2567
18/03/2567
พิมพ์
นายกฯ ปลื้มชาวพะเยาต้อนรับอบอุ่น บอกฮักชาวพะเยา ย้ำ จ.พะเยามีศักยภาพ เดินหน้าผลักดัน พัฒนาต่อไป
นายกฯ ปลื้มชาวพะเยาต้อนรับอบอุ่น บอกฮักชาวพะเยา ย้ำ จ.พะเยามีศักยภาพ เดินหน้าผลักดัน พัฒนาต่อไป
วันนี้ (18 มีนาคม 2567) เวลา 16.49 น. ณ อนุสาวรีย์พ่อขุนงำเมือง ตำบลเวียง อำเภอเมืองพะเยา จังหวัดพะเยา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังพร้อมคณะ สักการะพ่อขุนงำเมือง สิ่งศักดิ์สิทธิ์คู่บ้านคู่เมืองจังหวัดพะเยา จากนั้น นายกฯ ได้พบปะประชาชน นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกฯ กล่าวพบปะกับประชาชนชาวจังหวัดพะเยาที่มาให้การต้อนรับว่า ได้สัมผัสถึงรอยยิ้ม รับรู้ถึงความจริงใจต่อการต้อนรับของพี่น้องชาวจังหวัดพะเยา ทั้งนี้ จังหวัดพะเยามีศักยภาพในหลาย ๆ ด้าน อย่างที่รับฟังการนำเสนอมา ไม่ว่าจะเป็นเมืองน่าอยู่  ผู้คนน่ารัก รอยยิ้มสวยงาม วัฒนธรรมที่มีเอกลักษณ์ มีความหลากหลายทางชาติพันธุ์ ถือได้ว่าเป็นที่หล่อหลอมจิตใจของพวกเราทุกคน
นายกฯ กล่าวต่อไปว่า จังหวัดพะเยามีพื้นที่ติดกับชายแดนหลาย ๆ ประเทศ จากการไปตรวจด่านชายแดนบ้านฮวก ได้เห็นถึงศักยภาพความพร้อมในการเปิดเป็นด่านชายแดนถาวร ซึ่งจะมีการขอมติ ครม. เพื่อผ่อนปรนเรื่องการขยายระบบสาธารณูปโภค ซึ่งเรื่องการส่งออก เรื่องของเศรษฐกิจเป็นเรื่องที่รัฐบาลให้ความสำคัญ รวมถึงเรื่องการขายโคไปสู่ประเทศจีนที่เป็นตลาดใหญ่มาก ปีหนึ่งขายได้จำนวนหลายแสนตัว โดยร้อยเอก ธรรมนัส พรหมเผ่า รัฐมนตรีว่าการกระทรวงเกษตรและสหกรณ์ ซึ่งเป็นผู้แทนของพี่น้องชาวจังหวัดพะเยาได้ช่วยผลักดันให้มีการส่งโคไปขายในประเทศจีนได้จำนวนมากขึ้น
นายกฯ กล่าวว่า จังหวัดพะเยายังมีกว๊านพะเยา ซึ่งเป็นแหล่งน้ำจืดที่ใหญ่ที่สุดในภาคเหนือ ได้เห็นทิวทัศน์ความสวยงามมีภูเขาโอบล้อม ได้เห็นถึงศักยภาพที่แท้จริงว่าจังหวัดพะเยาสามารถดึงดูดนักท่องเที่ยวจากทั่วโลกมาได้ ซึ่งเรื่องเหล่านี้จะเป็นไปได้ยาก ถ้าเกิดไม่มีสนามบินในจังหวัดพะเยา โดยเรื่องนี้ ร้อยเอก ธรรมนัสฯ ได้พูดคุยหารือกับตนเองตั้งแต่วันแรกที่เป็นรัฐบาล เรื่องของสนามบินเป็นเรื่องที่รัฐบาลให้ความสำคัญ ทั้งนี้ รัฐมนตรีว่าการกระทรวงคมนาคมได้รับปากจะศึกษาดูถึงเรื่องความคุ้มค่าในการสร้างสนามบิน เพื่อผลักดันให้เกิดการก่อสร้างสนามบินต่อไป
นายกฯ ระบุว่าจังหวัดพะเยามีผลไม้ที่มีชื่อคือลิ้นจี่ เป็นพืชเศรษฐกิจสามารถส่งออกได้ และยังมีข้าวอินทรีย์ที่ดี ปัจจุบันราคาสินค้าเกษตรมีราคาสูงขึ้น ทั้งหมดเป็นเรื่องที่รัฐบาลให้ความสนใจ สำหรับปัญหาในหลาย ๆ เรื่องไม่ว่าจะเป็นปัญหายาเสพติด ปัญหาหนี้สินนอกระบบ รัฐบาลจะเดินหน้าแก้ไขปัญหาต่อไป ซึ่งตนเองได้สั่งการให้หน่วยงานที่เกี่ยวข้องแก้ไขปัญหาเพราะเป็นประเด็นที่ทำให้ประเทศล้าหลัง สร้างความหายนะต่อประเทศและสังคมไทย ทั้งนี้ จะต้องช่วยกันแก้ไขปัญหาต่อไป และในตอนท้าย นายกฯ ได้กล่าวเป็นภาษาเหนือว่า “ฮักพี่น้องชาวพะเยาทุกคนเน้อครับ”
เสร็จแล้ว นายกฯ พร้อมคณะร่วมปล่อยกุ้งก้ามกราม จำนวน 100,000 ตัว ปลากินพืช (ตะเพียน/ปีกแดง/ปลาจาด) จำนวน 400,000 ตัว ปลายี่สกไทย จำนวน 10,000 ตัว และปลาบึก จำนวน 99 ตัว รวมทั้งหมด รวม 510,099 ตัว จากนั้น นายกฯ ได้รับฟังการนำเสนอแผนพัฒนาโครงการ ชมนิทรรศการและผลิตภัณฑ์ชุมชนของจังหวัดพะเยา ณ อุทยานการเรียนรู้พะเยา (TK Park)

ที่มา : https://www.thaigov.go.th/news/contents/details/80506