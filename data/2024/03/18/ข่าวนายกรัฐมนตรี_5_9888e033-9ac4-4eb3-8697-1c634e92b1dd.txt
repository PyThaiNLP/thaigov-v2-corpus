รัฐบาลไทย-ข่าวทำเนียบรัฐบาล-นายกฯ เยี่ยมชมนิทรรศการและผลิตภัณฑ์ชุมชนของ จ.พะเยา สนับสนุนวิสาหกิจชุมชนต่อยอดสู่สากล 


วันจันทร์ที่ 18 มีนาคม 2567
18/03/2567
พิมพ์
นายกฯ เยี่ยมชมนิทรรศการและผลิตภัณฑ์ชุมชนของ จ.พะเยา สนับสนุนวิสาหกิจชุมชนต่อยอดสู่สากล
นายกฯ เยี่ยมชมนิทรรศการและผลิตภัณฑ์ชุมชนของ จ.พะเยา สนับสนุนวิสาหกิจชุมชนต่อยอดสู่สากล
วันนี้ (18 มีนาคม 2567) เวลา 17.10 น. ณ อุทยานการเรียนรู้พะเยา (TK Park) ตำบลเวียง อำเภอเมืองพะเยา จังหวัดพะเยา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมคณะ รับฟังการนำเสนอแผนพัฒนาโครงการ และชมนิทรรศการและผลิตภัณฑ์ชุมชนของจังหวัดพะเยา โดยมีนางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม หน่วยงานที่เกี่ยวข้อง ประชาชนในพื้นที่รอต้อนรับ นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีเยี่ยมชมนิทรรศการการแนะนำสถานที่ท่องเที่ยวด้วย 3 ภาษา ภาษาไทย ภาษาอังกฤษ และภาษาจีน จากโรงเรียนเทศบาล 5 (แก้วปัญญาอุปถัมภ์) ชมการบังคับหุ่นยนต์ และการสาธิตโดรน จากนักเรียนโรงเรียนเทศบาล 2 TESABAN 2 (MAETAMDHARUNNAWED) SCHOOL ชมผลิตภัณฑ์พวงมาลัยผ้าขาวม้าของจังหวัดพะเยา เยี่ยมชมห้องสมุดที่มีชีวิต เพื่อบ่มเพาะ พัฒนาทักษะการผลิตคอนเทนท์ที่เกี่ยวข้องกับชุมชนให้กับเยาวชนรุ่นใหม่ พัฒนาเมืองอย่างยั่งยืน
จากนั้น นายกฯ เยี่ยมชมโครงการ Workshop learn to do พัฒนาการเรียนรู้สู่การปฏิบัติจริง จากโรงเรียนเทศบาล 4 ภูมินทร์ราษฎร์นุกูล โดยนายกฯ ได้ชิมขนมและเครื่องดื่มจากฝีมือนักเรียน พร้อมกับอุดหนุนสินค้าของนักเรียน เพื่อพัฒนาการเรียนรู้และสร้างรายได้ให้แก่นักเรียนอีกด้วย
ทั้งนี้ นายกฯ ได้รับฟังการเสนอโครงการเพื่อส่งเสริมและสนับสนุนพัฒนาความรู้ด้านวิทยาศาสตร์ อุทยานการเรียนรู้วิทยาศาสตร์และดาราศาสตร์ จากองค์การบริหารส่วนจังหวัดพะเยา และรับฟังโครงการพัฒนาแหล่งน้ำ รวมถึงการนำเสนอการบริหารจัดการน้ำ จังหวัดพะเยา และรับฟังการนำเสนอโครงการพัฒนาพื้นที่ต้นแบบพัฒนาคุณภาพชีวิต แบบอารยเกษตร ตามแนวพระราชดำริ
ภายหลังการเยี่ยมชมผลิตภัณฑ์ชุมชนฯ นายกฯ กล่าวว่า พร้อมสนับสนุนให้เกิดการต่อยอดผลิตภัณฑ์สู่สากล รวมถึงให้มีการศึกษาข้อมูลเกี่ยวกับกฎหมายเพิ่มขึ้น และสั่งการหน่วยงานที่เกี่ยวข้องสนับสนุนให้มีการท่องเที่ยว ทั้งนี้ นายกฯ ได้เดินชมนิทรรศการสินค้าวิสาหกิจชุมชนกลุ่มแปรรูปผลิตภัณฑ์จากผ้า ผลิตภัณฑ์อาหาร สินค้า OTOP ของจังหวัดพะเยา และชมอาหารพื้นเมืองของจังหวัดพะเยา ก่อนร่วมรับประทานอาหารเย็นกับคณะรัฐมนตรีและสื่อมวลชน ที่ข่วงวัฒนธรรม (ลานพ่อขุนงำเมือง)

ที่มา : https://www.thaigov.go.th/news/contents/details/80508