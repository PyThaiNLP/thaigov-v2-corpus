รัฐบาลไทย-ข่าวทำเนียบรัฐบาล-รมช.ไชยา ปฏิบัติการ “ฝนหลวง”จ.แพร่ มั่นใจ ”ศาสตร์พระราชา“ ภาคเหนือตอนบน ฝนตกเพิ่ม


วันจันทร์ที่ 18 มีนาคม 2567
รมช.ไชยา ปฏิบัติการ “ฝนหลวง”จ.แพร่ มั่นใจ ”ศาสตร์พระราชา“ ภาคเหนือตอนบน ฝนตกเพิ่ม
รมช.ไชยา ปฏิบัติการ “ฝนหลวง”จ.แพร่ มั่นใจ ”ศาสตร์พระราชา“ ภาคเหนือตอนบน ฝนตกเพิ่ม
ดร.ไชยา พรหมา รัฐมนตรีช่วยว่าการกระทรวงเกษตรและสหกรณ์ ลงพื้นที่       จ.แพร่ ติดตามการปฏิบัติการฝนหลวงพื้นที่ภาคเหนือตอนล่าง ณ ท่าอากาศยานแพร่ อ.เมือง จ.แพร่ และให้กำลังใจเจ้าหน้าที่กรมฝนหลวงและการบินเกษตรในการปฏิบัติงาน พร้อมเปิดเผยว่า สถานการณ์ปัญหาฝุ่นละอองขนาดเล็กในพื้นที่ภาคเหนือทั้งตอนบนและตอนล่างยังอยู่ในสภาวะวิกฤต ได้มอบหมายให้กรมฝนหลวงและการบินเกษตร ระดมเครื่องบินฝนหลวงปฏิบัติการบรรเทาปัญหาฝุ่นละอองขนาดเล็กเกินค่ามาตรฐานและปัญหาหมอกควันและไฟป่าที่เกิดขึ้นอย่างต่อเนื่อง ตั้งแต่วันที่ 15 มีนาคม 2567 ที่ผ่านมา กำชับให้ปฏิบัติการเชิงรุก เพื่อเร่งคลี่คลายสถานการณ์ให้ดีขึ้นโดยเร็ว รวมถึงดูแลช่วยเหลือพื้นที่การเกษตร พื้นที่ลุ่มรับน้ำ เพื่อป้องกันและบรรเทาปัญหาภัยแล้งให้กับพื้นที่ที่ได้รับผลกระทบ
รมช.ไชยา กล่าวว่า วันนี้หน่วยปฏิบัติการฝนหลวง จ.แพร่ และ จ.เชียงใหม่ มีภารกิจปฏิบัติการฝนหลวงบรรเทาหมอกควันและสถานการณ์ฝุ่นละอองขนาดเล็ก (PM10 และ PM2.5) โดยใช้เครื่องบิน CASA จำนวน 2 ลำ เครื่องบิน CN จำนวน 1 ลำ ช่วยเหลือพื้นที่ จ.พะเยา แพร่ น่าน คาดการณ์ว่า จะมีฝนตกบริเวณเหนือเขื่อนสิริกิติ์ จ.อุตรดิตถ์ และ จังหวัดใกล้เคียง รวมไปถึง จ.พะเยา ในวันประชุม ครม.สัญจรด้วย
ทั้งนี้ แผนการปฏิบัติการฝนหลวงในช่วงนี้ จะเน้นช่วยเหลือพื้นที่การเกษตรและพื้นที่ประสบปัญหาหมอกควันไฟป่าและฝุ่นละอองขนาดเล็ก และเพิ่มปริมาณน้ำต้นทุนให้กับเขื่อนสิริกิติ์ จ.อุตรดิตถ์ และอ่างเก็บน้ำขนาดกลางจำนวน 14 แห่งในพื้นที่ภาคเหนือตอนล่าง  และมีนโยบายถึงการบรรเทาปัญหาฝุ่นละอองขนาดเล็กในพื้นที่ภาคเหนือ โดยใช้เทคนิคการดัดแปรสภาพอากาศด้วยการโปรยน้ำแข็งแห้ง เพื่อเพิ่มการดูดซับฝุ่นละอองของเมฆให้มากขึ้น ซึ่งหากได้รับการจัดสรรงบประมาณ จะมีการจัดตั้งโรงผลิตน้ำแข็งแห้งสำหรับใช้ในการช่วยเหลือพื้นที่ภาคเหนือทั้งตอนบนและตอนล่าง จะเป็นการช่วยเหลือเกษตรกรได้เพิ่มขึ้นอีกด้วย

ที่มา : https://www.thaigov.go.th/news/contents/details/80501