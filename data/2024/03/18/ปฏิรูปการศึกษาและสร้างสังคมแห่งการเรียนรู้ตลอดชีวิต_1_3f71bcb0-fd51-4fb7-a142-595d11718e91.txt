รัฐบาลไทย-ข่าวทำเนียบรัฐบาล-“ศุภมาส” ลงพื้นที่ติดตามการดำเนินงาน มรภ.เชียงราย ผลักดันการขับเคลื่อนนครเชียงราย เมืองแห่งความสุข 3 มิติ และการเรียนรู้ตลอดชีวิต พร้อมยกระดับการสร้างรายได้


วันจันทร์ที่ 18 มีนาคม 2567
“ศุภมาส” ลงพื้นที่ติดตามการดำเนินงาน มรภ.เชียงราย ผลักดันการขับเคลื่อนนครเชียงราย เมืองแห่งความสุข 3 มิติ และการเรียนรู้ตลอดชีวิต พร้อมยกระดับการสร้างรายได้
.....
“ศุภมาส” ลงพื้นที่ติดตามการดำเนินงาน มรภ.เชียงราย ผลักดันการขับเคลื่อนนครเชียงราย เมืองแห่งความสุข 3 มิติ และการเรียนรู้ตลอดชีวิต พร้อมยกระดับการสร้างรายได้จากฐานทรัพยากรและศักยภาพชุมชน
เมื่อวันที่ 17 มี.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย นางสาวสุชาดา แทนทรัพย์ เลขานุการ รมว.อว. ศ.ดร.ศุภชัย ปทุมนากุล รองปลัดกระทรวง อว. นางสาวสุณีย์ หัวหน้าผู้ตรวจราชการกระทรวง อว. นายพันธุ์เพิ่มศักดิ์ อารุณี ผู้อำนวยการกองขับเคลื่อนและพัฒนาการอุดมศึกษา วิทยาศาสตร์ วิจัยและนวัตกรรม และคณะผู้บริหารกระทรวงฯ ลงพื้นที่จังหวัดเชียงราย เพื่อติดตามผลการดำเนินงานของมหาวิทยาลัยราชภัฏเชียงราย (มรภ.เชียงราย) ร่วมกับเทศบาลนครเชียงราย ขับเคลื่อนโครงการพัฒนานครเชียงรายสู่เมืองแห่งความสุข 3 มิติ ผลงานวิจัยและนวัตกรรม และการพัฒนาเมืองแห่งการเรียนรู้ตลอดชีวิต โดยมี รศ.ดร.ไพโรจน์ ด้วงนคร รองอธิการบดี มรภ.เชียงราย นายวันชัย จงสุทธานามณี นายกเทศมนตรีนครเชียงราย พร้อมทั้งคณะผู้บริหาร คณาจารย์ นักศึกษา และประชาชนในพื้นที่ ให้การต้อนรับ ณ ชุมชนป่าตึงริมกก เทศบาลนครเชียงราย จ.เชียงราย
นางสาวศุภมาส กล่าวว่า การลงพื้นที่ติดตามการดำเนินงานของ อว. ในพื้นที่ จ.เชียงราย - พะเยา ภายใต้การประชุม ครม. สัญจร กลุ่มจังหวัดภาคเหนือตอนบน 2 (เชียงราย พะเยา แพร่ น่าน) เช้านี้เป็นการติดตามโครงการพัฒนานครเชียงรายสู่เมืองแห่งความสุข 3 มิติ ทั้งมิติด้านเศรษฐกิจ มิติด้านสังคม และมิติด้านสิ่งแวดล้อม และการพัฒนาเมืองแห่งการเรียนรู้ตลอดชีวิตสำหรับคนทุกช่วงวัย สู่การพัฒนาอย่างยั่งยืนของจังหวัดเชียงราย รวมทั้งโครงการที่เกี่ยวข้อง กับการส่งเสริมการเรียนรู้ตลอดชีวิตในพื้นที่เทศบาลนครเชียงราย พื้นที่ชุมชนป่าตึงริมกก ซึ่งเป็นพื้นที่ต้นแบบ เมืองแห่งการเรียนรู้ตลอดชีวิต ดำเนินงานโดย มรภ.เชียงราย และ มทร.ล้านนา เชียงราย ร่วมกับ เทศบาลนครเชียงราย ซึ่งมีการแสดงผลงานวิจัยและนวัตกรรมด้านเศรษฐกิจที่เกิดจากบริบทของท้องถิ่นและชุมชน โดยมุ่งเน้นการยกระดับสร้างรายได้จากฐานทรัพยากรและศักยภาพชุมชน สอดคล้องกับนโยบายของกระทรวง อว. ในการแก้ปัญหาของท้องถิ่นและชุมชนโดยใช้กระบวนการวิจัยของมหาวิทยาลัยในพื้นที่ โดยเฉพาะอย่างยิ่งมหาวิทยาลัยราชภัฏเชียงรายที่มีความใกล้ชิดกับท้องถิ่นและชุมชน รวมถึงมีบุคลากรที่มีความรู้ ความสามารถที่จะนำไปช่วยพัฒนาท้องถิ่นและชุมชนได้เป็นอย่างดี
นางสาวศุภมาส กล่าวต่อว่า กระทรวง อว. ได้มีนโยบายให้มหาวิทยาลัยในพื้นที่ นำองค์ความรู้ด้านวิทยาศาสตร์ เทคโนโลยี วิจัยและนวัตกรรมไปช่วยพัฒนาท้องถิ่นตามความต้องการของชุมชน ตลอดจนช่วยแก้ไขปัญหาให้กับพี่น้องประชาชนในพื้นที่ ไม่ว่าจะเป็นมิติด้านเศรษฐกิจ สังคม และสิ่งแวดล้อม อันจะส่งผลต่อการยกระดับคุณภาพชีวิตของพี่น้องประชาชนและส่งเสริมให้ชุมชนเกิดการพัฒนาอย่างยั่งยืน
“ขอชื่นชม มรภ.เชียงราย มทร.ล้านนา เชียงราย เทศบาลนครเชียงราย และประชาชนในพื้นที่ชุมชนป่าตึงริมกก ที่ได้มีส่วนร่วมในการดำเนินงานเพื่อให้บรรลุเป้าหมายการพัฒนานครเชียงรายสู่เมืองแห่งความสุข 3 มิติ โดยใช้กลไกการเรียนรู้ตลอดชีวิตสำหรับทุกช่วงวัยเป็นฐาน และเป็นแบบอย่างที่ดีในการดำเนินงานให้กับพื้นที่ใกล้เคียงต่อไป” นางสาวศุภมาส กล่าว
ต่อมาได้เยี่ยมชมนิทรรศการนวัตกรรมชุมชนจากโครงการพัฒนานครเชียงรายสู่เมืองแห่งความสุข 3 มิติ และผลงานวิจัยและนวัตกรรม เช่น ผลิตผลทางการเกษตรของชุมชนป่าตึงริมกกที่ใช้เทคโนโลยีการผลิตสู่การเป็นอาหารปลอดภัย ผลิตภัณฑ์ต้นแบบไซรัปเพื่อสุขภาพจากเยื่อหุ้มเมล็ดโกโก้ การเพิ่มมูลค่าปลีกล้วยน้ำหว้าด้วยการแปรรูปเป็นเนื้อเทียม ผลิตภัณฑ์เสริมอาหารผงอาซาอิด้วยนวัตกรรมเอนแคปซูเลชัน และการสร้างมูลค่าเพิ่มผลิตภัณฑ์ชุมชน ยกระดับสู่สินค้าเชียงรายแบรนด์
#กระทรวงการอุดมศึกษาวิทยาศาสตร์วิจัยและนวัตกรรม
#MHESI

ที่มา : https://www.thaigov.go.th/news/contents/details/80447