รัฐบาลไทย-ข่าวทำเนียบรัฐบาล-“ศุภมาส” ร่วมอำลาครูอาสาสมัครชาวจีน รุ่นที่ 21 ในงานปัจฉิมนิเทศฯ ลั่น อาสาสมัครฯ เป็นกำลังสำคัญต่อการพัฒนาการเรียนการสอนภาษาจีนในไทย พร้อมหนุนให้ นร.-นศ.ไทยได้เรียนรู้ภาษา...


วันจันทร์ที่ 18 มีนาคม 2567
“ศุภมาส” ร่วมอำลาครูอาสาสมัครชาวจีน รุ่นที่ 21 ในงานปัจฉิมนิเทศฯ ลั่น อาสาสมัครฯ เป็นกำลังสำคัญต่อการพัฒนาการเรียนการสอนภาษาจีนในไทย พร้อมหนุนให้ นร.-นศ.ไทยได้เรียนรู้ภาษา...
“ศุภมาส” ร่วมอำลาครูอาสาสมัครชาวจีน รุ่นที่ 21 ในงานปัจฉิมนิเทศฯ ลั่น อาสาสมัครฯ เป็นกำลังสำคัญต่อการพัฒนาการเรียนการสอนภาษาจีนในไทย พร้อมหนุนให้ นร.-นศ.ไทยได้เรียนรู้ภาษาและศิลปวัฒนธรรมจีนกับเจ้าของภาษา....
เมื่อวันที่ 15 มี.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) ร่วมงานปัจฉิมนิเทศครูอาสาสมัครชาวจีน รุ่นที่ 21 กลับสาธารณรัฐประชาชนจีน และงานครบรอบ 20 ปี โครงการครูอาสาสมัครสอนภาษาจีน พร้อมกล่าวให้โอวาทแก่ครูอาสาสมัครชาวจีน โดยมี พล.ต.อ.เพิ่มพูน ชิดชอบ รัฐมนตรีว่าการกระทรวงศึกษาธิการ ซึ่งได้รับมอบหมายจาก นายเศรษฐา ทวีสิน นายกรัฐมนตรี ให้เป็นประธานงานดังกล่าว และมี นายหาน จื้อเฉียง เอกอัครราชทูตสาธารณรัฐประชาชนจีนประจำประเทศไทย สมเด็จพระมหารัชมงคลมุนี กรรมการมหาเถรสมาคม ผู้แทนหน่วยงาน ผู้อำนวยการจากองค์กรทั้งภาครัฐและเอกชนที่เป็นพันธมิตรของสาธารณรัฐประชาชนจีน รวมทั้งครูอาสาสมัครชาวจีน เข้าร่วม ณ โรงแรม TK-Palace Hotel
นางสาวศุภมาส กล่าวว่า โครงการครูอาสาสมัครชาวจีนเป็นโครงการที่มีผลสัมฤทธิ์เป็นรูปธรรม ส่งผลให้เกิดการพัฒนาทักษะภาษาจีนของบุคลากร นักเรียน และนักศึกษาไทยอย่างมีนัยสำคัญ อีกทั้งยังสอดรับกับนโยบายของกระทรวง อว. ในการส่งเสริมให้นักศึกษาและสถาบันอุดมศึกษาไทยพัฒนาไปสู่ความเป็นสากล โดยร่วมมือกับภาคีเครือข่ายต่างประเทศ เพื่อแลกเปลี่ยนเรียนรู้แนวปฏิบัติที่ดีในการจัดการศึกษา และพัฒนาทักษะทางด้านภาษาให้แก่นักเรียน นักศึกษาอย่างต่อเนื่อง ทั้งนี้ นอกจากโครงการดังกล่าวจะเปิดโอกาสให้ผู้เรียนได้รับการฝึกฝนทักษะทางด้านภาษาจีนอย่างถูกต้องจากเจ้าของภาษาโดยตรงแล้ว การที่ผู้เรียนชาวไทยได้มีโอกาสเรียนรู้และซึมซับศิลปวัฒนธรรมจีนก็เป็นเรื่องที่สำคัญไม่แพ้กัน เพราะจะช่วยเสริมสร้างความเข้าใจเชิงลึกเกี่ยวกับภาษาจีนให้กับผู้เรียนอีกทางหนึ่งด้วย
“ตนขอใช้โอกาสนี้แสดงความขอบคุณรัฐบาลแห่งสาธารณรัฐประชาชนจีน สถานเอกอัครราชทูตสาธารณรัฐประชาชนจีนประจำประเทศไทย และศูนย์แลกเปลี่ยนและส่งเสริมความร่วมมือด้านภาษาจีนระหว่างประเทศ หรือ CLEC รวมทั้งผู้เกี่ยวข้องทุกท่าน ที่ร่วมแรงร่วมใจขับเคลื่อนโครงการนี้ให้ประสบความสำเร็จลุล่วงด้วยดีมาโดยตลอด นอกจากนี้ ขอขอบคุณและชื่นชม
การปฏิบัติภารกิจการสอนของครูอาสาสมัครชาวจีนทุกท่านที่มาร่วมเป็นกำลังสำคัญในการพัฒนาการเรียนการสอนภาษาจีนในประเทศไทย ช่วยให้นักเรียนและนักศึกษาไทยได้รับประสบการณ์ตรงจากเจ้าของภาษา ส่งผลให้การเรียนการสอนภาษาจีนในสถานศึกษาของไทยมีประสิทธิภาพและช่วยเพิ่มมาตรฐานให้ดียิ่งขึ้น”
ทั้งนี้ อาสาสมัครสอนภาษาจีนที่ได้รับรางวัลครูอาสาสมัครสอนภาษาจีนดีเด่นในปี 2567 มีจำนวนทั้งสิ้น 88 คน โดยครูอาสาสมัครชาวจีนของกระทรวง อว. มีจำนวน 4 คน ได้แก่ Cai, Shenglan จากมหาวิทยาลัยราชภัฏเพชรบุรี Qu,Yi จากวิทยาลัยเชาธ์อีสท์บางกอก Zeng, Xinmo จากมหาวิทยาลัยราชภัฏสวนสุนันทา และ Zhang, Mingke จากมหาวิทยาลัยราชภัฏนครราชสีมา

ที่มา : https://www.thaigov.go.th/news/contents/details/80488