รัฐบาลไทย-ข่าวทำเนียบรัฐบาล-ผู้ว่าฯ ชลบุรี สานพลังจิตอาสา เปิดกิจกรรม "จิตอาสาพัฒนา เอามื้อสามัคคี" สร้างนักขับเคลื่อนยุทธศาสตร์ ตามโครงการอำเภอบำบัดทุกข์ บำรุงสุข แบบบูรณาการอย่างยั่งยืน


วันพฤหัสบดีที่ 28 มีนาคม 2567
28/03/2567
พิมพ์
ผู้ว่าฯ ชลบุรี สานพลังจิตอาสา เปิดกิจกรรม "จิตอาสาพัฒนา เอามื้อสามัคคี" สร้างนักขับเคลื่อนยุทธศาสตร์ ตามโครงการอำเภอบำบัดทุกข์ บำรุงสุข แบบบูรณาการอย่างยั่งยืน
ผู้ว่าฯ ชลบุรี สานพลังจิตอาสา เปิดกิจกรรม "จิตอาสาพัฒนา เอามื้อสามัคคี" สร้างนักขับเคลื่อนยุทธศาสตร์ ตามโครงการอำเภอบำบัดทุกข์ บำรุงสุข แบบบูรณาการอย่างยั่งยืน ณ ศูนย์ศึกษาและพัฒนาชุมชนชลบุรี อำเภอเมืองชลบุรี จังหวัดชลบุรี
เมื่อเวลา 13.00 น.วันที่ 28 มีนาคม 2567 ณ ศูนย์ศึกษาและพัฒนาชุมชนชลบุรี อำเภอเมืองชลบุรี จังหวัดชลบุรี นายธวัชชัย ศรีทอง ผู้ว่าราชการจังหวัดชลบุรี ในฐานะผู้อำนวยการ ศอ.จอส.พระราชทานจังหวัดชลบุรี เป็นประธานในพิธีเปิดกิจกรรม "จิตอาสาพัฒนา เอามื้อสามัคคี" ภายใต้โครงการอำเภอบำบัดทุกข์ บำรุงสุข แบบบูรณาการอย่างยั่งยืน รุ่นที่ 1 ประจำปีงบประมาณ พ.ศ.2567
สำหรับการจัดกิจกรรมในวันนี้ เป็นการดำเนินกิจกรรมของจิตอาสาพระราชทาน อาทิ ปลูกต้นไม้ บริเวณศูนย์ศึกษาและพัฒนาชุมชนชลบุรี เพื่อถวายเป็นพระราชกุศล และน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสำนึกในพระมหากรุณาธิคุณ พระบาทสมเด็จพระวชิรเกล้าเจ้าอยู่หัว เพื่อสืบสานพระราชปณิธาน โดยการน้อมนำแนวพระราชดำริ มาปฏิบัติให้เกิดผลอย่างเป็นรูปธรรม และร่วมมือร่วมใจกันทำความดี เพื่อประโยชน์ส่วนรวม โดยไม่หวังผลตอบแทน ด้วยความจงรักภักดีต่อชาติบ้านเมือง และจะสร้างสรรค์คุณประโยชน์แก่ประเทศชาติและประชาชน เพื่อสนองพระมหากรุณาธิคุณ อันหาที่สุดมิได้
โดยโครงการอำเภอบำบัดทุกข์ บำรุงสุข แบบบูรณาการอย่างยั่งยืน(รุ่นที่ 1) ประจำปีงบประมาณ พ.ศ.2567 จัดขึ้นในระหว่างวันที่ 25-29 มีนาคม 2567 มีกลุ่มเป้าหมาย อาทิ ข้าราชการ ผู้นำท้องที่และท้องถิ่น ผู้นำศาสนา ผู้นำเอกชนและประชาชน เข้าร่วมรวม 80 คน จาก 4 จังหวัด (จังหวัดจันทบุรี ฉะเชิงเทรา ชลบุรี และตราด) ซึ่งมีวัตถุประสงค์เพื่อสร้างนักขับเคลื่อนยุทธศาสตร์ นำการเปลี่ยนแปลงที่เน้นการบูรณาการในระดับพื้นที่ ไปสู่การปฏิบัติให้เกิดผลสัมฤทธิ์ อย่างเป็นรูปธรรม และจัดให้มีกิจกรรม "จิตอาสาพัฒนา เอามื้อสามัคคี" ขึ้น เพื่อสร้างจิตสำนึกของข้าราชการและประชาชนในพื้นที่ให้เกิดความรักสามัคคีร่วมกันปกป้องสถาบันสำคัญของชาติ มีความรู้ความเข้าใจเกี่ยวกับหลักการทรงงานและการพัฒนาประเทศตามหลักปรัชญาของเศรษฐกิจพอเพียง ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร สามารถนำมาปรับใช้ในการปฏิบัติราชการเพื่อ "บำบัดทุกข์ บำรุงสุข" ให้แก่พี่น้องประชาชนในพื้นที่ต่อไป

ที่มา : https://www.thaigov.go.th/news/contents/details/81031