รัฐบาลไทย-ข่าวทำเนียบรัฐบาล-พ่อเมืองตาก ขยายผลถ่ายทอดความรู้ประวัติศาสตร์ชาติไทยให้กับผู้ต้องขังเรือนจำกลางตาก พร้อมมุ่งมั่นเดินหน้าสร้างองค์ความรู้ประวัติศาสตร์ชาติไทยให้แก่เด็ก และเยาวชน  


วันพฤหัสบดีที่ 28 มีนาคม 2567
28/03/2567
พิมพ์
พ่อเมืองตาก ขยายผลถ่ายทอดความรู้ประวัติศาสตร์ชาติไทยให้กับผู้ต้องขังเรือนจำกลางตาก พร้อมมุ่งมั่นเดินหน้าสร้างองค์ความรู้ประวัติศาสตร์ชาติไทยให้แก่เด็ก และเยาวชน
พ่อเมืองตาก ขยายผลถ่ายทอดความรู้ประวัติศาสตร์ชาติไทยให้กับผู้ต้องขังเรือนจำกลางตาก พร้อมมุ่งมั่นเดินหน้าสร้างองค์ความรู้ประวัติศาสตร์ชาติไทยให้แก่เด็ก และเยาวชน เพื่อเสริมสร้างความรัก สามัคคี ทำให้ประเทศชาติมีความมั่นคงและยั่งยืนสืบไป
วันนี้ (28 มี.ค. 67) เวลา 09.00 น. ที่หอประชุมเรือนจำกลางตาก อำเภอเมืองตาก นายสมชัย กิจเจริญรุ่งโรจน์ ผู้ว่าราชการจังหวัดตาก เป็นประธานเปิดโครงการอบรมถ่ายทอดความรู้เกี่ยวกับประวัติศาสตร์ชาติไทยประจำท้องถิ่นของจังหวัดตากให้แก่ผู้ต้องขังเรือนจำกลางตาก โดยมี นางปิ่นมณี พฤกษ์มหาชัยกุล ผู้บัญชาการเรือนจำกลางตาก นายอำเภอเมืองตาก จ่าจังหวัดตาก พร้อมด้วยเจ้าหน้าที่และผู้ต้องขัง จำนวน 300 คน เข้าร่วมโครงการ
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า จังหวัดตากมุ่งมั่นในการนำนโยบายของกระทรวงมหาดไทยในการส่งเสริมให้ประชาชนมีความภาคภูมิใจและธำรงรักษาไว้ซึ่งความเป็นชาติไทย ความจงรักภักดีต่อสถาบันชาติ ศาสนา พระมหากษัตริย์ ผ่านการเรียนรู้ประวัติศาสตร์ชาติไทย เพื่อสนองพระราชปณิธานในการ "สืบสาน รักษา และต่อยอด" ในการไปบอกเล่าเรื่องราวประวัติศาสตร์ชาติไทยให้กับลูกหลานของเรา ด้วยการน้อมนำพระราชดำรัสของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่พระราชทานเมื่อวันที่ 11 สิงหาคม 2551 ความว่า "เพราะเราจะพูดถึงความยิ่งใหญ่ของประเทศไทย ที่บรรพบุรุษของเราสละชีวิตมาเพื่อปกป้องผืนแผ่นดินมาด้วยเลือดเนื้อ ด้วยชีวิต แต่เสียดาย ....ไม่ให้เรียนประวัติศาสตร์แล้วนะ ..... ตอนที่ฉันเรียนอยู่ที่สวิตเซอร์แลนด์ ไม่มีประวัติศาสตร์อะไรเท่าไหร่ แต่เราก็ต้องเรียนประวัติศาสตร์ของสวิส แต่เมืองไทยนี่ บรรพบุรุษเลือดทาแผ่นดิน กว่าจะมาถึงที่ให้พวกเราอยู่ นั่งอยู่กันสบาย มีประเทศชาติ เรากลับไม่ให้เรียนประวัติศาสตร์ ..... อย่างที่อเมริกาถามไปเขาก็สอนประวัติศาสตร์บ้านเมืองเขา ที่ไหนประเทศไหน เขาก็สอน แต่ประเทศไทยไม่มี ไม่ทราบว่าแผ่นดินนี้ รอดไปอยู่จนบัดนี้เพราะใคร หรือว่ายังไงกัน อันนี้น่าตกใจ ชาวต่างประเทศยังไม่ค่อยทราบว่า นักเรียนไทยไม่มีการสอนประวัติศาสตร์ชาติเลย" ด้วยการไปถ่ายทอดเรื่องราวที่มีคุณค่าและเป็นประโยชน์ให้แก่ประชาชนทุกกลุ่ม ทุกช่วงวัย ให้ได้รับรู้ประวัติศาสตร์ชาติไทยและประวัติศาสตร์ท้องถิ่น ช่วยกันสืบทอดสิ่งที่เป็นวัฒนธรรมประเพณีอันดีงาม โดยไม่ทิ้งสิ่งที่เป็นรากเหง้าของคนไทย
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวต่ออีกว่า โครงการอบรมถ่ายทอดความรู้เกี่ยวกับประวัติศาสตร์ชาติไทยประจำท้องถิ่นของจังหวัดตากให้แก่ผู้ต้องขังเรือนจำกลางตากในครั้งนี้ มีกิจกรรมประกอบด้วย การรับชมวิดีทัศน์สรุปเนื้อหาประวัติศาสตร์ชาติไทย การบรรยายหัวข้อ ชาติ ศาสนา พระมหากษัตริย์ ความเป็นมาของชนชาติไทยและประวัติศาสตร์ท้องถิ่น ประวัติศาสตร์ชาติไทยและความเสียสละ และหัวข้อ เสาหลักและหลักการดำรงอยู่ได้ของชาติไทย โดยได้รับเกียรติจากวิทยากรที่ผ่านการฝึกอบรมเพื่อทำหน้าที่ผู้ถ่ายทอดความรู้เกี่ยวกับประวัติศาสตร์ชาติไทยประจำท้องถิ่น หลักสูตรครูผู้สอนประวัติศาสตร์ชาติไทย ประกอบด้วย พระวินัยธรสามารถ ปุณณปุญโญ, นายศิริชัย เทียนทอง ข้าราชการบำนาญ, นายวัชระ มณีนิล ครูอาสาสมัครฯ สำนักงานส่งเสริมการเรียนรู้จังหวัดตาก และนายอภิรักษ์ ม่วงเผือก ครู กศน. ตำบลวังหิน สำนักงานส่งเสริมการเรียนรู้จังหวัดตาก มาเป็นวิทยากรบรรยายให้ความรู้ในครั้งนี้
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวเพิ่มเติมว่า โครงการนี้จะทำให้เกิดการสร้างความรู้ความเข้าใจเกี่ยวกับประวัติศาสตร์ชาติไทย และตระหนักถึงคุณค่าของมรดกทางวัฒนธรรมที่บรรพบุรุษสั่งสมไว้ อันจะสร้างความภาคภูมิใจ และกระตุ้นความรู้สึกรักชาติ สร้างจิตสำนึกของคนในชาติให้มีความจงรักภักดี และธำรงรักษาไว้ซึ่งสถาบันชาติ ศาสนา พระมหากษัตริย์ ตลอดจนเพื่อให้เจ้าหน้าที่ และผู้ต้องขังเรือนจำกลางตาก นำความรู้ที่ได้รับจากการศึกษาเรียนรู้ และทำความเข้าใจเกี่ยวกับประวัติศาสตร์ชาติไทย ไปขยายผลให้เกิดความรักสามัคคี สร้างความปรองดองในสังคม และให้มีความตื่นรู้ถึงความสำคัญของสถาบันหลักของชาติ ต่อไป
"จังหวัดตากเป็นจังหวัดที่มีประวัติศาสตร์เก่าแก่นับเนื่องตั้งแต่สมัยกรุงสุโขทัย ที่มีความผูกพันกับสถาบันพระมหากษัตริย์และบรรพชน บรรพบุรุษผู้กล้าหาญของชาติไทยมาอย่างยาวนาน ซึ่งประชาชนคนตากในยุคปัจจุบันไม่หลงลืมบุญคุณของบรรพบุรุษผู้อุทิศและเสียสละชีพ เสียสละเลือดเนื้อเพื่อปกป้องผืนแผ่นดิน โดยคณะผู้บริหารจังหวัดตาก ตลอดจนหัวหน้าส่วนราชการ ยังคงมุ่งมั่นในการเสริมสร้างความรู้เกี่ยวกับประวัติศาสตร์ชาติไทยให้เข้าถึงประชาชนทุกกลุ่ม โดยเฉพาะอย่างยิ่งเด็กและเยาวชน นักเรียน นักศึกษา เพื่อให้พวกเขาเหล่านั้นเกิดความภาคภูมิใจ ได้รับการบ่มเพาะในความเป็นไทย ทำให้พวกเขามีความรัก ความหวงแหนต่อแผ่นดินไทย และเติบโตเป็นพลเมืองที่ดีของประเทศชาติ ผู้มีแต่หัวใจรักชาติ ศาสนา พระมหากษัตริย์ มีความรู้รักสามัคคี เอื้อเฟื้อแบ่งปันผู้อื่น อันจะยังผลทำให้ประเทศชาติมีความมั่นคงและยั่งยืนสืบไป" นายสมชัยฯ กล่าวในช่วงท้าย
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/81032