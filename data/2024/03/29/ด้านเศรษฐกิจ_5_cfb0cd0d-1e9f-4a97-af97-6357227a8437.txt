รัฐบาลไทย-ข่าวทำเนียบรัฐบาล-สำนักงานสลากฯ ร่วมลงนาม MOU ตามโครงการความร่วมมือการสนับสนุนสมาคมกีฬา จากหน่วยงานรัฐวิสาหกิจและภาคเอกชน


วันศุกร์ที่ 29 มีนาคม 2567
29/03/2567
พิมพ์
สำนักงานสลากฯ ร่วมลงนาม MOU ตามโครงการความร่วมมือการสนับสนุนสมาคมกีฬา จากหน่วยงานรัฐวิสาหกิจและภาคเอกชน
สำนักงานสลากกินแบ่งรัฐบาลร่วมลงนามบันทึกข้อตกลงความร่วมมือการสนับสนุนสมาคมกีฬา จากหน่วยงานรัฐวิสาหกิจและภาคเอกชน เพื่อขับเคลื่อนการพัฒนาวงการกีฬาควบคู่ไปกับการผลักดันให้การกีฬาเป็น Soft Power ที่สำคัญของประเทศ
นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีลงนามบันทึกข้อตกลงความร่วมมือการสนับสนุนสมาคมกีฬา จากหน่วยงานรัฐวิสาหกิจและภาคเอกชน เพื่อขับเคลื่อนการพัฒนาวงการกีฬาควบคู่ไปกับการผลักดันให้การกีฬาเป็น Soft Power ที่สำคัญของประเทศ รวมถึงขยายการสนับสนุนให้ครบถ้วนครอบคลุมทุกสมาคมกีฬาแห่งประเทศไทย เมื่อวันที่ 29 มีนาคม 2567 เวลา 10.00 น. ที่ตึกสันติไมตรี ทำเนียบรัฐบาล
การลงนามในวันนี้ ประกอบด้วยหน่วยงานผู้ให้การสนับสนุนทั้งสิ้น 38 หน่วยงาน มีสมาคมกีฬาแห่งประเทศไทยที่ได้รับการสนับสนุน จำนวน 87 สมาคม ทั้งนี้ การสนับสนุนจะดำเนินการอย่างต่อเนื่องเป็นเวลา 4 ปี เพื่อให้สมาคมกีฬาต่างๆ สามารถวางแผนการพัฒนาในระยะยาวได้อย่างเหมาะสม และก่อให้เกิดประโยซน์สูงสุดต่อการพัฒนาวงการกีฬาไทย
ในการนี้ สำนักงานสลากกินแบ่งรัฐบาล โดย พันโท หนุน ศันสนาคม ผู้อำนวยการ ได้ร่วมลงนามบันทึกข้อตกลงในการสนับสนุน 8 สมาคมกีฬา ประกอบด้วย  สมาคมกีฬาเจ็ตสกีแห่งประเทศไทย สมาคมกีฬาปีนหน้าผาแห่งประเทศไทย สมาคมกีฬาเบสบอลแห่งประเทศไทย  สมาคมกีฬาแบดมินตันแห่งประเทศไทย สมาคมกีฬาคนตาบอดแห่งประเทศไทย สมาคมกีฬาคนหูหนวกแห่งประเทศไทย สมาคมกีฬาคนพิการทางปัญญาแห่งประเทศไทย  และสมาคมกีฬาฟิกเกอร์และสปีดสเก็ตติ้งแห่งประเทศไทย

ที่มา : https://www.thaigov.go.th/news/contents/details/81047