รัฐบาลไทย-ข่าวทำเนียบรัฐบาล-"ศุภมาส" รัฐมนตรี อว. มอบวุฒิบัตรให้กับผู้เข้ารับการอบรมหลักสูตรส่งเสริมคุณภาพกรรมการสถาบันอุดมศึกษาและผู้บริหารระดับสูง รุ่นที่ 1 ประจำปีงบประมาณ 2567 


วันศุกร์ที่ 29 มีนาคม 2567
"ศุภมาส" รัฐมนตรี อว. มอบวุฒิบัตรให้กับผู้เข้ารับการอบรมหลักสูตรส่งเสริมคุณภาพกรรมการสถาบันอุดมศึกษาและผู้บริหารระดับสูง รุ่นที่ 1 ประจำปีงบประมาณ 2567
"ศุภมาส" รัฐมนตรี อว. มอบวุฒิบัตรให้กับผู้เข้ารับการอบรมหลักสูตรส่งเสริมคุณภาพกรรมการสถาบันอุดมศึกษาและผู้บริหารระดับสูง รุ่นที่ 1 ประจำปีงบประมาณ 2567 ส่งเสริมการนำหลักธรรมาภิบาลมาใช้ในการบริหารจัดการในสถาบันอุดมศึกษา
เมื่อวันที่ 27 มี.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานพิธีมอบวุฒิบัตรให้กับผู้เข้ารับการอบรมหลักสูตรส่งเสริมคุณภาพกรรมการสถาบันอุดมศึกษาและผู้บริหารระดับสูง รุ่นที่ 1 ประจำปีงบประมาณ 2567 โดยมี ศ.ดร.ศุภชัย ปทุมนากุล รองปลัดกระทรวง อว. และนายพันธุ์เพิ่มศักดิ์ อารุณี ผอ.กองขับเคลื่อนและพัฒนาการอุดมศึกษา วิทยาศาสตร์ วิจัยและนวัตกรรม สำนักงานปลัด อว. เข้าร่วม ณ โรงแรมพูลแมน คิง เพาเวอร์ กรุงเทพ (รางน้ำ)
น.ส.ศุภมาส อิศรภักดี กล่าวว่า นายกสภา อุปนายกสภา กรรมการสภา อธิการบดี และผู้บริหารระดับสูงในสถาบันอุดมศึกษา เป็นผู้ที่มีบทบาทสำคัญในการกำหนดนโยบายและสร้างกลไกการขับเคลื่อนนโยบายไปสู่การบริหารจัดการ และกำกับดูแลการบริหารจัดการของผู้บริหารทุกระดับ รวมทั้งการปฏิบัติงานของบุคลากรภายในสถาบันอุดมศึกษา ให้มีความเรียบร้อยถูกต้องเป็นไปตามกฎหมาย ระเบียบ ข้อบังคับของสถาบันอุดมศึกษาและเป็นไปตามหลักธรรมาภิบาล ดิฉันหวังเป็นอย่างยิ่งว่าผู้เข้ารับการอบรมจะนำประสบการณ์ ความรู้และข้อคิดเห็นที่ได้จากวิทยากร รวมถึงการนำหลักธรรมาภิบาลมาใช้ในการบริหารจัดการในสถาบันอุดมศึกษา เพื่อให้สถาบันอุดมศึกษามีการบริหารจัดการตามแนวปฏิบัติที่ดี โดยมีนายกสภา อุปนายกสภา กรรมการสภา อธิการบดีและผู้บริหารระดับสูงในสถาบันอุดมศึกษา เป็นผู้ที่มีคุณธรรมและจริยธรรม เป็นแบบอย่างที่ดีในการปฏิบัติหน้าที่และการครองตน เป็นที่ยอมรับให้แก่บุคลากร นิสิต นักศึกษาและสาธารณะ ซึ่งจะเป็นการเสริมสร้างธรรมาภิบาลแบบมีส่วนร่วมในสถาบันอุดมศึกษา
ด้าน นายพันธุ์เพิ่มศักดิ์ กล่าวว่า สำนักงานปลัดกระทรวง อว. ได้ดำเนินการจัดฝึกอบรมหลักสูตรส่งเสริมคุณภาพกรรมการสภาสถาบันอุดมศึกษาและผู้บริหารระดับสูง รุ่นที่ 1 ประจำปีงบประมาณ 2567 ในระหว่างวันที่ 5 – 27 มีนาคม 2567 เป็นการอบรมภาคบรรยาย จำนวน 8 วัน แบ่งเป็น 4 ช่วง ช่วงละ 2 วัน ณ โรงแรมเดอะ เบอเคลีย์ ประตูน้ำ กรุงเทพฯ และการศึกษาดูงานในต่างประเทศ จำนวน 6 วัน ระหว่างวันที่ 26 - 31 พฤษภาคม 2567 ณ สหราชอาณาจักร ซึ่งในการอบรมครั้งนี้ มีผู้เข้ารับการอบรม จำนวน 26 คน ประกอบด้วย กรรมการสภาสถาบันอุดมศึกษา อธิการบดีและผู้บริหารจากสถาบันอุดมศึกษาของรัฐ ในสังกัดและในกำกับ สถาบันอุดมศึกษาเอกชน รวมทั้งผู้บริหารจากหน่วยงานภายในกระทรวงการอุดมศึกษาฯ ได้แก่ กองกฎหมายและโครงการมหาวิทยาลัยไซเบอร์ไทย โดยผู้เข้ารับการอบรมได้มีการแลกเปลี่ยน เรียนรู้ประสบการณ์ร่วมกันจากกรณีศึกษาต่าง ๆ เพื่อจะได้นำไปบูรณาการและประยุกต์ใช้องค์ความรู้ที่ได้รับจากอบรมให้เหมาะสมกับบริบทของสถาบันอุดมศึกษาต้นสังกัด

ที่มา : https://www.thaigov.go.th/news/contents/details/81052