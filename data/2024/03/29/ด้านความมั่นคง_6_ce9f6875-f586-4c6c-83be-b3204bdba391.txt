รัฐบาลไทย-ข่าวทำเนียบรัฐบาล-กรมการจัดหางาน ลงพื้นที่ไซต์ก่อสร้าง สุ่มตรวจเข้มแรงงานต่างชาติ 6 จังหวัด


วันศุกร์ที่ 29 มีนาคม 2567
29/03/2567
พิมพ์
กรมการจัดหางาน ลงพื้นที่ไซต์ก่อสร้าง สุ่มตรวจเข้มแรงงานต่างชาติ 6 จังหวัด
อธิบดีกรมการจัดหางาน สั่งการสุ่มตรวจแรงงานต่างชาติทำงานผิดกฎหมาย รุกไซต์ก่อสร้าง - โรงงานรีไซเคิล เตือนไม่มีใบอนุญาตทำงาน มีโทษปรับ พร้อมส่งกลับประเทศโดยไม่มีข้อยกเว้น
นายสมชาย มรกตศรีวรรณ อธิบดีกรมการจัดหางาน เปิดเผยว่า ขณะนี้กรมการจัดหางานตั้งเป้าหมายกวาดล้างแรงงานต่างชาติทำงานผิดกฎหมายอย่างเข้มข้นโดยสั่งการให้กองทะเบียนจัดหางานกลางและคุ้มครองคนหางานลงพื้นที่สุ่มตรวจทั่วประเทศโดยไม่แจ้งล่วงหน้า พร้อมกับขอความร่วมมือไปยังผู้ว่าราชการจังหวัดมอบหมายสำนักงานจัดหางานจังหวัดที่ประจำอยู่ทุกจังหวัดในประเทศไทย เร่งตรวจสอบคนต่างชาติที่เข้ามาทำงานผิดกฎหมายไม่มีใบอนุญาตทำงาน โดยเฉพาะที่แย่งอาชีพคนไทย และตรวจสอบสถานประกอบการ ควบคู่กับการประชาสัมพันธ์แนวทางขออนุญาตทำงานตามกฎหมาย ล่าสุด (วันที่ 22 – 27 มี.ค. 67) เจ้าหน้าที่ได้ลงพื้นที่ตรวจสอบการทำงานของแรงงานต่างชาติและนายจ้างในพื้นที่ 6 จังหวัด ซึ่งได้รับแจ้งเบาะแส ว่ามีคนต่างด้าวลักลอบทำงานผิดกฎหมาย ประกอบด้วย จังหวัดปทุมธานี จังหวัดลำพูน จังหวัดตาก จังหวัดสุราษฎร์ธานี จังหวัดภูเก็ต และจังหวัดชุมพร โดยมุ่งเป้าไปที่ไซต์งานก่อสร้าง จากการตรวจสอบทั้งสิ้น 32 จุด พบนายจ้างคนไทยกระทำความผิด 5 ราย และแรงงานต่างชาติกระทำความผิด 39 คน จึงควบคุมตัวส่งพนักงานสอบสวนสถานีตำรวจภูธรในพื้นที่ที่เกี่ยวข้อง ดำเนินคดีในข้อหาเป็นคนต่างด้าวทำงานโดยไม่มีใบอนุญาตทำงานหรือทำงานนอกเหนือจากที่มีสิทธิ นอกจากนี้ยังพบแรงงานสัญชาติเมียนมาทำงานในไซต์งานก่อสร้าง 261 คน ทั้งหมดมีใบอนุญาตทำงานถูกต้องตามกฎหมาย ทั้งนี้ กรมการจัดหางานจะดำเนินการตรวจสอบเข้มงวดในทุกพื้นที่ จึงขอแจ้งเตือนนายจ้าง/สถานประกอบการ ให้จ้างคนต่างชาติที่มีใบอนุญาตทำงานถูกต้องตามกฎหมายเท่านั้น
“ตามพระราชกำหนดการบริหารจัดการการทำงานของคนต่างด้าว พ.ศ. 2560 และที่แก้ไขเพิ่มเติม หากคนต่างด้าวฝ่าฝืนทำงานโดยไม่มีใบอนุญาตทำงานหรือทำงานนอกเหนือสิทธิ มีโทษปรับตั้งแต่ 5,000 – 50,000 บาท และถูกส่งกลับประเทศต้นทาง รวมทั้งไม่สามารถขอรับใบอนุญาตทำงานได้จนกว่าจะพ้นโทษมาแล้วเป็นระยะเวลา 2 ปีและข้อหาเป็นคนต่างด้าวอยู่ในราชอาณาจักรโดยไม่ได้รับอนุญาต ส่วนนายจ้าง/สถานประกอบการที่รับคนต่างด้าวทำงานโดยที่คนต่างด้าวไม่มีใบอนุญาตทำงานหรือให้คนต่างด้าวทำงานนอกเหนือจากที่มีสิทธิจะทำได้ มีโทษปรับตั้งแต่ 10,000 – 100,000 บาท ต่อคนต่างด้าวที่จ้างหนึ่งคน หากกระทำผิดซ้ำต้องระวางโทษจำคุกไม่เกิน 1 ปี หรือปรับตั้งแต่ 50,000 – 200,000 บาท ต่อคนต่างด้าวที่จ้างหนึ่งคน และห้ามจ้างคนต่างด้าวทำงานเป็นเวลา 3 ปี” อธิบดีกรมการจัดหางาน กล่าว
ทั้งนี้ หากพบเห็นการจ้างคนต่างชาติทำงานโดยผิดกฎหมาย หรือพบคนต่างชาติลักลอบทำงานโดยผิดกฎหมาย สามารถแจ้งมาที่กองทะเบียนจัดหางานกลางและคุ้มครองคนหางาน กรมการจัดหางาน โทร. 0 2354 1729 หรือที่สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1-10 หรือ ที่สายด่วนกระทรวงแรงงาน โทร.1506 กด 2 กรมการจัดหางาน หรือสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/81062