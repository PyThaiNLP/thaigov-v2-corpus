รัฐบาลไทย-ข่าวทำเนียบรัฐบาล-กรมทางหลวงชนบทเชิญชวนประชาชน “หนีร้อน ล่องกาญ” เที่ยวน้ำตกห้วยแม่ขมิ้น บนสายทางหลวงชนบท กจ.6043 จังหวัดกาญจนบุรี


วันศุกร์ที่ 29 มีนาคม 2567
กรมทางหลวงชนบทเชิญชวนประชาชน “หนีร้อน ล่องกาญ” เที่ยวน้ำตกห้วยแม่ขมิ้น บนสายทางหลวงชนบท กจ.6043 จังหวัดกาญจนบุรี
....
จังหวัดกาญจนบุรี เป็นอีกหนึ่งจังหวัดที่มีสถานที่ท่องเที่ยวหลากหลาย ทั้งเชิงประวัติศาสตร์ ธรรมชาติ และวัฒนธรรม ประชาชนสามารถเดินทางมาท่องเที่ยวได้ทุกฤดูกาล กรมทางหลวงชนบท (ทช.) กระทรวงคมนาคม จึงได้พัฒนาถนนเข้าสู่แหล่งท่องเที่ยวในจังหวัดกาญจนบุรี ตามนโยบายรัฐบาลและกระทรวงคมนาคม เพื่อส่งเสริมและสนับสนุนอุตสาหกรรมท่องเที่ยวภายในประเทศ พร้อมสร้างรายได้ สร้างอาชีพให้ประชาชนที่อาศัยอยู่ในภูมิภาคให้มีความเป็นอยู่ที่ดีขึ้น ทช. จึงขอเชิญชวนประชาชน “หนีร้อน ล่องกาญ” เที่ยวน้ำตกห้วยแม่ขมิ้น อุทยานแห่งชาติเขื่อนศรีนครินทร์ บนสายทางหลวงชนบท กจ.6043 น้ำตกเอราวัณ - น้ำตกห้วยแม่ขมิ้น ตำบลท่ากระดาน อำเภอศรีสวัสดิ์ จังหวัดกาญจนบุรี เส้นทางดังกล่าวสามารถใช้สัญจรเข้าสู่แหล่งท่องเที่ยวในอุทยานแห่งชาติเอราวัณ และอุทยานแห่งชาติเขื่อนศรีนครินทร์ ซึ่งเป็นที่นิยมของนักท่องเที่ยว โดยเฉพาะนักท่องเที่ยวที่ต้องการเดินทางมาเที่ยวที่อุทยานแห่งชาติเขื่อนศรีนครินทร์ นอกจากจะเป็นเส้นทางที่นักท่องเที่ยวนิยมใช้เป็นเส้นทางสัญจรแล้ว ยังเป็นเส้นทางที่ใช้ขนส่งพืชผลทางการเกษตรตามฤดูกาลของจังหวัดกาญจนบุรีได้อีกด้วย
สำหรับการเดินทางเข้าสู่น้ำตกห้วยแม่ขมิ้น จากตัวเมืองกาญจนบุรีประชาชนสามารถใช้ถนน ทล.3199 ตรงไปประมาณ 46 กิโลเมตร เลี้ยวซ้ายอีกประมาณ 2 กิโลเมตร จากนั้นเลี้ยวซ้ายเข้าสู่ถนนสาย กจ.6043 ตรงไปประมาณ 41 กิโลเมตร แล้วเข้าสู่อุทยานเขื่อนศรีนครินทร์ และน้ำตกห้วยแม่ขมิ้น ทั้งนี้ ประชาชนที่สนใจสามารถสอบถามรายละเอียดเพิ่มเติมได้ที่ อุทยานแห่งชาติเขื่อนศรีนครินทร์ โทร. 0 3454 0316 และสอบถามการเดินทางได้ที่แขวงทางหลวงชนบทกาญจนบุรี โทร. 0 3460 0597

ที่มา : https://www.thaigov.go.th/news/contents/details/81038