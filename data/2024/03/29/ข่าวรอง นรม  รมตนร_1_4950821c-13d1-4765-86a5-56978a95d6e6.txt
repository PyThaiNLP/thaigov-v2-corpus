รัฐบาลไทย-ข่าวทำเนียบรัฐบาล-​พวงเพ็ชร ชวนชม “ดนตรีในสวน” ทุกวันที่ 28 ตลอดปีมหามงคล เพื่อเฉลิมพระเกียรติในหลวง ร.10


วันศุกร์ที่ 29 มีนาคม 2567
29/03/2567
พิมพ์
​พวงเพ็ชร ชวนชม “ดนตรีในสวน” ทุกวันที่ 28 ตลอดปีมหามงคล เพื่อเฉลิมพระเกียรติในหลวง ร.10
​พวงเพ็ชร ชวนชม “ดนตรีในสวน” ทุกวันที่ 28 ตลอดปีมหามงคล เพื่อเฉลิมพระเกียรติในหลวง ร.10
วันนี้ (29 มีนาคม 2567) ดร.พวงเพ็ชร ชุนละเอียด รัฐมนตรีประจำสำนักนายกรัฐมนตรี เป็นประธานเปิดกิจกรรมดนตรีในสวนเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567  ณ สวนเบญจกิติ โดยมี นางสุดฤทัย เลิศเกษม อธิบดีกรมประชาสัมพันธ์ นางวันทนีย์ วัฒนะ ปลัดกรุงเทพมหานคร คณะผูับริหารกรมประชาสัมพันธ์และกรุงเทพมหานคร รวมถึงประชาชนทั่วไปร่วมติดตามดนตรีชมอย่างคับคั่ง
กิจกรรมดนตรีในสวนจัดขึ้นโดยความร่วมมือของกรมประชาสัมพันธ์และกรุงเทพมหานคร เพื่อเปิดโอกาสให้ประชาชนได้ร่วมรับบทเพลงอันไพเราะและทรงคุณค่า เช่น เพลงพระราชนิพนธ์ ในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และบทเพลงทั่วไป ในบรรยากาศสวนสวยใจกลางกรุงเทพมหานคร เพื่อเฉลิมพระเกียรติพระบาทสมเด็จพระเจ้าอยู่หัวตลอดปีมหามงคล และเป็นการแสดงออกถึงความจงรักภักดีต่อสถาบันกษัตริย์ ซึ่งเป็นสถาบันหลักของชาติ
ดร.พวงเพ็ชร กล่าวว่า กิจกรรมในครั้งนี้เป็นการใช้บทเพลงเป็นสื่อกลาง สร้างความสามัคคีกลมเกลียวของคนในชาติ ช่วยส่งเสริมความรัก ความเป็นน้ำหนึ่งใจเดียวกัน ทำให้ประเทศไทยเกิดความสงบสุขภายใต้ร่มพระบารมีของพระบาทสมเด็จพระเจ้าอยู่หัว และพระบรมวงศานุวงศ์ทุกพระองค์ ขณะเดียวกันดนตรีและบทเพลง นับเป็น Soft Power ใน 11 สาขาที่รัฐบาลขับเคลื่อน เพื่อต่อยอดสู่ทรัพย์สินทางปัญญาเชิงสร้างสรรค์ ที่ช่วยเพิ่มขีดความสามารถของประเทศไทย ซึ่งกิจกรรม “ดนตรีในสวน” จะจัดทุกวันที่ 28 ของทุกเดือน ตลอดปีมหามงคลนี้
ทั้งนี้ บรรยากาศภายในงานเต็มไปด้วยความสนุกสนาน และได้รับความสนใจจากชาวต่างชาติ ประชาชนส่วนมากที่มาร่วมชมดนตรีพร้อมใจสวมใส่เสื้อสีเหลือง สีประจำวันพระราชสมภพของพระบาทสมเด็จพระเจ้าอยู่หัว ขณะที่ ดร.พวงเพ็ชร สวมผ้าบาติกสีเหลือง ของกลุ่มยาริงบาติก จ.ปัตตานี ที่ซื้อมาเมื่อครั้งลงพื้นที่ จ.ปัตตานี

ที่มา : https://www.thaigov.go.th/news/contents/details/81039