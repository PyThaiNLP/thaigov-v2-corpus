รัฐบาลไทย-ข่าวทำเนียบรัฐบาล-“ชลน่าน” ชื่นชมทีม Sky Doctor ช่วยผู้ป่วยจากอุบัติเหตุตกดอยภูคาจนปลอดภัย


วันศุกร์ที่ 29 มีนาคม 2567
“ชลน่าน” ชื่นชมทีม Sky Doctor ช่วยผู้ป่วยจากอุบัติเหตุตกดอยภูคาจนปลอดภัย
รัฐมนตรีว่าการกระทรวงสาธารณสุข ชื่นชมทีม Sky Doctor เขตสุขภาพที่ 1 เข้าช่วยผู้ป่วยตกเขาในพื้นที่เขตอุทยานแห่งชาติดอยภูคา จ.น่าน มีอาการกระดูกซี่โครงหัก ทรวงอกผิดรูป ให้ได้เข้ารับการรักษาอย่างปลอดภัย และรวดเร็ว ใช้เวลาปฏิบัติการเพียง 3 ชั่วโมงเศษ
นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยว่า กระทรวงสาธารณสุขมีการขับเคลื่อนนโยบายนักท่องเที่ยวปลอดภัย โดยนำประเด็นด้านสาธารณสุขมาช่วยสนับสนุนด้านการท่องเที่ยวเพื่อกระตุ้นเศรษฐกิจซึ่งหนึ่งในนั้นมีเรื่องทีมแพทย์ฉุกเฉินทางอากาศ (Sky Doctor) ที่ให้การดูแลช่วยเหลือผู้ป่วยในพื้นที่ห่างไกลมีอุปสรรคเรื่องการเดินทาง ซึ่งปัจจุบันจัดตั้งครบแล้วทั้ง 12 เขตสุขภาพทั่วประเทศ ล่าสุด ได้รับรายงานจากกองสาธารณสุขฉุกเฉินถึงการปฏิบัติงานทีม Sky Doctor ที่เข้าช่วยเหลือผู้ป่วยอุบัติเหตุพลัดตกเขาพื้นที่เขตอุทยานแห่งชาติดอยภูคา อ.สันติสุข จ.น่าน เมื่อวันที่ 27 มีนาคมที่ผ่านมา โดยเจ้าหน้าที่ป้องกันและบรรเทาสาธารณภัย (ปภ.) จ.น่าน แจ้งเหตุผ่านสายด่วน 1669 ว่า มีชายอายุ 58 ปี เข้าป่าและพลัดตกเขา สีข้างและอกขวากระแทกก้อนหินใหญ่ ทำให้กระดูกซี่โครงหักทรวงอกผิดรูป ไม่สามารถขยับตัวได้ ซึ่งจุดที่ผู้ป่วยอยู่เส้นทางเป็นภูเขาสูงชัน การเดินทางไปกลับต้องใช้เวลาประมาณ 10 ชั่วโมง แต่มีลานที่เฮลิคอปเตอร์สามารถลงจอดได้อยู่ห่างออกไปประมาณ 2 กิโลเมตร
นพ.ชลน่านกล่าวต่อว่า เจ้าหน้าที่งานอุบัติเหตุฉุกเฉินได้ประเมินอาการของผู้ป่วยพร้อมประสานให้การปฐมพยาบาลเบื้องต้น และประเมินสถานการณ์ด้านความปลอดภัยเพื่อส่งทีมแพทย์ฉุกเฉินเข้าพื้นที่ด้วยการลำเลียงทางอากาศ โดยทีมนักบินเครื่องเฮลิคอปเตอร์กรม ปภ. KA 32 - 03 จากเชียงราย และทีม Sky Doctor โรงพยาบาลน่าน ประกอบด้วยแพทย์ฉุกเฉิน พยาบาลวิชาชีพ และนักฉุกเฉินทางการแพทย์ พร้อมอุปกรณ์เครื่องมือแพทย์สำหรับช่วยชีวิตและรักษาพยาบาล ได้เดินทางเข้าสู่พื้นที่เกิดเหตุ โดยต้องเดินเท้าทางลาดชันไปยังจุดพื้นราบที่สามารถให้การรักษาพยาบาลได้ เพื่อให้การรักษาผู้ป่วยเบื้องต้น ก่อนเคลื่อนย้ายทางเท้าไปยังลานเฮลิคอปเตอร์ และลำเลียงทางอากาศถึงท่าอากาศยานน่านนคร โดยมีทีมรถ EMS รับป่วยส่งห้องฉุกเฉินโรงพยาบาลน่านให้การรักษาต่อไป ใช้เวลาปฏิบัติการช่วยเหลือผู้ป่วยครั้งนี้ 3 ชั่วโมง 10 นาที
“กรณีดังกล่าวสะท้อนถึงความสำเร็จของทีม Sky Doctor ที่เกิดจากความร่วมมือของทุกภาคส่วน ทำให้ทีมแพทย์ฉุกเฉินสามารถเข้าไปรับตัวผู้ป่วยออกมาจากพื้นที่ห่างไกลเดินทางเข้าถึงได้ยาก มีการดูแลเบื้องต้นระหว่างทาง และนำส่งถึงโรงพยาบาลเพื่อทำการรักษาได้ด้วยความรวดเร็ว เกิดความปลอดภัยต่อชีวิต สร้างความมั่นใจให้แก่ประชาชนและนักท่องเที่ยวได้ว่าจะได้รับการดูแลเมื่อเกิดเหตุฉุกเฉินได้อย่างรวดเร็ว” นพ.ชลน่านกล่าว
*********************************** 29 มีนาคม 2567

ที่มา : https://www.thaigov.go.th/news/contents/details/81066