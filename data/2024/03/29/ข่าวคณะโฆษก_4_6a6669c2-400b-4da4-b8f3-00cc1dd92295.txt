รัฐบาลไทย-ข่าวทำเนียบรัฐบาล-รองโฆษกฯ รัดเกล้าฯ เผย "พิมพ์ภัทรา" ไม่ดูดาย กำชับ เร่งรัดการทำงานกระทรวงอุตสาหกรรมอำนวยความสะดวก ขจัดขั้นตอนความล่าช้า ซับซ้อน และยุ่งยาก เอื้อต่อการลงทุนให้ภาคธุรกิจเติบโตในไทย


วันศุกร์ที่ 29 มีนาคม 2567
29/03/2567
พิมพ์
รองโฆษกฯ รัดเกล้าฯ เผย "พิมพ์ภัทรา" ไม่ดูดาย กำชับ เร่งรัดการทำงานกระทรวงอุตสาหกรรมอำนวยความสะดวก ขจัดขั้นตอนความล่าช้า ซับซ้อน และยุ่งยาก เอื้อต่อการลงทุนให้ภาคธุรกิจเติบโตในไทย
รองโฆษกฯ รัดเกล้าฯ เผย "พิมพ์ภัทรา" ไม่ดูดาย กำชับ เร่งรัดการทำงานกระทรวงอุตสาหกรรมอำนวยความสะดวก ขจัดขั้นตอนความล่าช้า ซับซ้อน และยุ่งยาก เอื้อต่อการลงทุนให้ภาคธุรกิจเติบโตในไทยได้ง่ายขึ้น
วันนี้ (29 มี.ค. 67) นางรัดเกล้า อินทวงศ์ สุวรรณคีรี รองโฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลังย้ำเสมอให้ทุกหน่วยงานภาครัฐ อำนวยความสะดวก ให้ผู้ใช้บริการและผู้ประกอบการสามารถมาใช้บริการอย่างสะดวกมากขึ้น เชื่อมโยงหน่วยงานภาครัฐและภาคธุรกิจ เพื่อให้ง่ายต่อภาคธุรกิจ (Ease of doing Business)
รองโฆษกประจำสำนักนายกรัฐมนตรีกล่าวว่า โดยในส่วนของกระทรวงอุตสาหกรรม นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม​  ให้นโยบายที่จะผลักดันมาตรฐานการประกอบกิจการต่างๆ ให้การบริการ การขออนุมัติอนุญาต และการปฏิบัติตามกฎหมายที่เกี่ยวข้อง เป็นไปอย่างรวดเร็วและมีประสิทธิภาพ การให้บริการต้องเข้าถึงและใช้งานง่าย มีความโปร่งใส ขจัดขั้นตอนความล่าช้า ซับซ้อน และยุ่งยาก โดยเฉพาะกลุ่มที่ครบถ้วนถูกต้อง เพื่อลดอุปสรรคและอำนวยความสะดวกแก่ผู้ประกอบการ หน่วยงานที่เกี่ยวข้อง และประชาชน
“หนึ่งในภารกิจหลักของกระทรวงอุตสาหกรรม คือการส่งเสริมและพัฒนาภาคอุตสาหกรรมไทย ให้เติบโตอย่างยั่งยืน มุ่งเน้นอำนวยความสะดวกและสนับสนุนผู้ประกอบการในทุกด้าน เพื่อสร้างความเชื่อมั่นและตอบโจทย์ความต้องการของนักลงทุนและผู้ประกอบการ โดยท่านรัฐมนตรีฯ ได้เน้นย้ำและเร่งรัดให้ทุกส่วนงานที่เกี่ยวข้อง เร่งดำเนินการทุกคำขอที่ค้างท่อ ไม่ให้เป็นปัญหาและอุปสรรคต่อการลงทุนในประเทศไทย” รองโฆษกฯ​ รัดเกล้า กล่าว

ที่มา : https://www.thaigov.go.th/news/contents/details/81037