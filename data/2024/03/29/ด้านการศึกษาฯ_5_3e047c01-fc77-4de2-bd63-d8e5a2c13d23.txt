รัฐบาลไทย-ข่าวทำเนียบรัฐบาล-”ศุภมาส“ รวมพลัง 170 มหาวิทยาลัย มุ่งสู่เป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ตอบโจทย์เป้าหมายประเทศ


วันศุกร์ที่ 29 มีนาคม 2567
”ศุภมาส“ รวมพลัง 170 มหาวิทยาลัย มุ่งสู่เป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ตอบโจทย์เป้าหมายประเทศ
”ศุภมาส“ รวมพลัง 170 มหาวิทยาลัย มุ่งสู่เป้าหมายความเป็นกลางทางคาร์บอน และการปล่อยก๊าซเรือนกระจกสุทธิเป็นศูนย์ ตอบโจทย์เป้าหมายประเทศ
เมื่อวันที่ 28 มี.ค. น.ส.ศุภมาส อิศรภักดี รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดงานประชุมสัมมนาพร้อมกล่าวปาฐกถาพิเศษ “พลังมหาวิทยาลัยขับเคลื่อนการปล่อยก๊าซเรือนกระจกเป็นศูนย์ (Net Zero Campus)" จัดโดย กรมการเปลี่ยนแปลงสภาพภูมิอากาศและสิ่งแวดล้อม (สส.) สำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ (สอวช.) สำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) และที่ประชุมอธิการบดีแห่งประเทศไทย (ทปอ.) โดยมีมหาวิทยาลัยกว่า 170 แห่งเข้าร่วม ณ ห้องประชุมกมลทิพย์ 2-3 โรงแรม เดอะ สุโกศล กรุงเทพฯ
น.ส.ศุภมาส กล่าวว่า กระทรวง อว. มีพลังอย่างมากที่จะช่วยขับเคลื่อนเป้าหมายของประเทศ ในเรื่อง Net Zero Emission ซึ่งเป็นเรื่องสำคัญของประเทศที่ผูกโยงทั้งมิติเศรษฐกิจ สิ่งแวดล้อม สังคม เนื่องด้วย อว. มีทรัพยากรที่พร้อมจะเข้าหนุนการดำเนินงานในเรื่องนี้ อาทิ อว. มีบุคลากร นักวิจัย ที่จะเป็นทั้งที่ปรึกษา ผู้ทวนสอบคาร์บอนฟุตปริ้นท์องค์กรและผลิตภัณฑ์ และผู้ประเมินภายนอกสำหรับโครงการลดการปล่อยก๊าซเรือนกระจกให้กับภาคเอกชน ชุมชน และภาครัฐ ที่จะทำให้บรรลุการลดการปล่อยก๊าซเรือนกระจกขององค์กรในทุกภาคส่วน รวมทั้งนำไปสู่การลดค่าใช้จ่ายที่ต้องดำเนินการลงได้ อว. มีองค์ความรู้จากการทำวิจัยและนำไปสู่การพัฒนากระบวนการใหม่ๆ ที่สร้างนวัตกรรมและ Solution ที่ภาคเอกชนต้องการ พร้อมทั้งเป็นแหล่งดูดซับเทคโนโลยีเพื่อพัฒนาเป็นเทคโนโลยีที่เหมาะสมของประเทศไทยต่อไป
น.ส.ศุภมาส กล่าวต่อว่า ล่าสุด อว. ได้ขับเคลื่อนนโยบาย “อว. For EV” ที่มีมาตรการสำคัญ คือ EV Transformation โดยมีเป้าหมายให้มหาวิทยาลัยและหน่วยงานของ อว. ปรับเปลี่ยนรถที่ใช้งานเป็นรถ EV 30% ภายในปี 2030 ซึ่งหลาย ๆ มหาวิทยาลัยได้เริ่มมีการปรับเปลี่ยนมาใช้รถ EV แล้ว ทั้งนี้ หากบรรลุผลสำเร็จ ตามเป้าหมาย 5,000 คัน ภายในปี 2030 ก็จะช่วยประเทศไทยลดการปล่อยก๊าซเรือนกระจกได้ถึงปีละประมาณ 500,000 ตัน นี่ถือเป็นความร่วมมือของทุกมหาวิทยาลัยที่จะร่วมกันดำเนินการลดก๊าซเรือนกระจกในภายในมหาวิทยาลัย โดยเฉพาะในด้านพลังงาน และการจัดการของเสีย ซึ่งจะมีการพัฒนาฐานข้อมูลการปล่อยก๊าซเรือนกระจกจากรายสาขาต่าง ๆ และการพัฒนาแนวทางการลดการปล่อยก๊าซเรือนกระจกเพื่อไปสู่ความเป็นกลางทางคาร์บอนภายในมหาวิทยาลัย นอกจากนี้ ยังมีการสนับสนุนชุมชนและพื้นที่ต่างๆ ร่วมลดการปล่อยก๊าซเรือนกระจก ผ่านการทำงานวิจัยและใช้นวัตกรรม ซึ่งกิจกรรมเหล่านี้สามารถขยายไปสู่การสนับสนุนให้มีการเรียนการสอน การทำวิจัย และการจัดสรรทุนวิจัยที่เกี่ยวข้องและตรงตามความต้องการอย่างแท้จริงต่อไปได้
“ความร่วมมือและการสัมมนาในครั้งนี้ เป็นการเริ่มต้นที่ดีที่เชิญภาคีสำคัญที่หลากหลาย และมีหน้าที่ที่แตกต่างกันมาเสริมกันและกัน เพื่อจะทำให้งานที่ตั้งเป้าหมายสำเร็จได้ ทั้งยังเป็นการเปิดแนวคิดและโครงการความร่วมมือของสิ่งที่จะดำเนินการ เพื่อสร้างการรับรู้และเข้าใจรายละเอียดไปพร้อม ๆ กัน โดยเฉพาะในการออกแบบและพัฒนาแพลตฟอร์มเครือข่ายที่มีคุณภาพ ทำให้เกิดการส่งเสริมการแลกเปลี่ยนความรู้ระหว่างมหาวิทยาลัย สังกัด ทปอ. ทั้ง 4 แห่ง และเครือข่ายมหาวิทยาลัยยั่งยืนแห่งประเทศไทย หรือ SUN Thailand (Sustainable University Network) เพื่อสร้างพลังมหาวิทยาลัยที่เข้มแข็งในการขับเคลื่อนการปล่อยก๊าซเรือนกระจกสุทธิเป็นศูนย์ ภายในมหาวิทยาลัยให้สำเร็จลุล่วง และขยายความร่วมมือไปยังภาคีต่างๆ ที่เกี่ยวข้อง ในการร่วมแรงร่วมใจกันขับเคลื่อนให้บรรลุเป้าหมายในอนาคตต่อไป” รมว.อว. กล่าวทิ้งท้าย

ที่มา : https://www.thaigov.go.th/news/contents/details/81054