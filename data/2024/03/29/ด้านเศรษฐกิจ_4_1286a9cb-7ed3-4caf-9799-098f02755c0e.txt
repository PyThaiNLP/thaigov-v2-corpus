รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ตรวจเยี่ยม สอจ.สุราษฎร์ธานี มุ่งอัพเกรดระบบ i-Auditor เพิ่มประสิทธิภาพ กำกับดูแลโรงงาน  


วันศุกร์ที่ 29 มีนาคม 2567
29/03/2567
พิมพ์
รองปลัดฯ ณัฏฐิญา ตรวจเยี่ยม สอจ.สุราษฎร์ธานี มุ่งอัพเกรดระบบ i-Auditor เพิ่มประสิทธิภาพ กำกับดูแลโรงงาน
รองปลัดฯ ณัฏฐิญา ตรวจเยี่ยม สอจ.สุราษฎร์ธานี มุ่งอัพเกรดระบบ i-Auditor เพิ่มประสิทธิภาพ กำกับดูแลโรงงาน  สามารถเป็นหน่วยให้คำปรึกษาผู้ประกอบการเบื้องต้น พร้อมสนับสนุนและพัฒนาปัจจัยสิ่งแวดล้อมที่เอื้อต่อการดำเนินธุรกิจ
จังหวัดสุราษฎร์ธานี : วันที่ 27 มีนาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม ลงพื้นที่ตรวจเยี่ยมสำนักงานอุตสาหกรรมจังหวัดสุราษฎร์ธานี (สอจ.สุราษฎร์ธานี) พร้อมประชุมติดตามการดําเนินโครงการรายงานการกํากับดูแลโรงงาน ผ่านระบบ i-Auditor พร้อมติดตามการดําเนินโครงการประจําปีงบประมาณ พ.ศ.2566 งบประมาณเบิกแทนกัน โดยมี นายวัชรินทร์ ไชยานุพงศ์ อุตสาหกรรมจังหวัดสุราษฎร์ธานี นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายทินวัฒน์ แก้วสวี ผู้เชี่ยวชาญด้านนโยบายและยุทธศาสตร์ กองยุทธศาสตร์และแผนงาน สำนักงานปลัดกระทรวงอุตสาหกรรม นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่งนักวิเคราะห์นโยบายและแผนเชี่ยวชาญ กรมส่งเสริมอุตสาหกรรม คณะผู้บริหารและเจ้าหน้าที่ เข้าร่วมประชุม ณ สํานักงานอุตสาหกรรมจังหวัดสุราษฎร์ธานี
นางสาวณัฏฐิญา กล่าวว่า กระทรวงอุตสาหกรรมให้ความสำคัญกับการขับเคลื่อนนโยบายของรัฐบาล มุ่งเน้นการส่งเสริมและพัฒนาอุตสาหกรรมอย่างยั่งยืน ควบคู่ไปกับการดูแลสิ่งแวดล้อมและความปลอดภัยของประชาชน พร้อมอธิบายวิธีใช้งานระบบ i-Auditor แก่เจ้าหน้าที่ โดยระบบนี้เป็นระบบสารสนเทศสำหรับการตรวจกำกับดูแลสถานประกอบการ พัฒนาโดยกรมโรงงานอุตสาหกรรม ซึ่งระบบ i-Auditor จะช่วยให้การตรวจกำกับดูแลสถานประกอบการมีประสิทธิภาพมากขึ้น เพิ่มความโปร่งใสในการตรวจสอบ ลดภาระงานของเจ้าหน้าที่ตรวจ และเพิ่มประสิทธิภาพในการติดตามผลการแก้ไข โดยเน้นย้ำให้ สอจ.สุราษฎร์ธานี นำระบบ i-Auditor มาใช้ในการตรวจสอบโรงงาน เพื่อเพิ่มประสิทธิภาพในการทำงาน มุ่งสู่การขับเคลื่อนอุตสาหกรรมเศรษฐกิจอย่างยั่งยืน
ทั้งนี้ การลงพื้นที่ในครั้งนี้ รองปลัดฯ ณัฏฐิญา ได้รับทราบข้อมูลเกี่ยวกับความคืบหน้าของโครงการต่าง ๆ ที่ได้รับงบประมาณเบิกแทนกัน ในการถ่ายทอดองค์ความรู้ผู้ประกอบการ พัฒนาผลิตภัณฑ์​ ให้คำปรึกษาแนะนำการดำเนินธุรกิจเบื้องต้น พร้อมสนับสนุนและพัฒนาปัจจัยสิ่งแวดล้อมที่เอื้อต่อการดำเนินธุรกิจ รวมไปถึงรับฟังปัญหาและอุปสรรคในการดำเนินงานจากเจ้าหน้าที่โดยตรง โดยหวังว่าการประชุมและชี้แจงในครั้งนี้ จะช่วยให้เจ้าหน้าที่เข้าใจแนวทางการใช้ระบบ i-Auditor มากขึ้น และสามารถนำไปใช้ในการทำงานได้อย่างมีประสิทธิภาพ

ที่มา : https://www.thaigov.go.th/news/contents/details/81042