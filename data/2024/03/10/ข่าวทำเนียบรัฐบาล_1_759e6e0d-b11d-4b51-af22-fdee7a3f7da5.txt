รัฐบาลไทย-ข่าวทำเนียบรัฐบาล-ยันการใช้งบประมาณของทำเนียบเป็นไปตามแผนและความจำเป็นของราชการ


วันอาทิตย์ที่ 10 มีนาคม 2567
10/03/2567
พิมพ์
ยันการใช้งบประมาณของทำเนียบเป็นไปตามแผนและความจำเป็นของราชการ
รองเลขาธิการนายกรัฐมนตรี ฝ่ายบริหาร น.ส.นัทรียา  ชี้แจงการใช้งบประมาณของทำเนียบเป็นไปตามแผนและความจำเป็นของราชการ
วันที่ 10 มีนาคม 2567 รองเลขาธิการนายกรัฐมนตรี ฝ่ายบริหาร (น.ส.นัทรียา ทวีวงศ์) ชี้แจงกรณีมีการวิจารณ์ต่อแผนงานงบประมาณของสำนักเลขาธิการนายกรัฐมนตรี โดยเฉพาะเรื่อง งบประมาณลงทุน เรื่อง ระบบ IT และการปรับปรุงซ่อมแซมสถานที่นั้น  เพื่อความเข้าใจที่ถูกต้อง ขอยืนยันว่า ระบบ Cyber Security สำหรับระบบเทคโนโลยีสารสนเทศ นั้น เป็นไปตามแผนงานดิจิทัล ที่ได้จัดทำโครงการมาตั้งแต่ ปี 2565 และมาผ่านงบประมาณ ปี 2567 เพื่อเป็นระบบป้องกันการคุกคามทางไซเบอร์ ซึ่งเป็นเรื่องสำคัญทั้งในด้านความมั่นคงและความปลอดภัยของระบบฐานข้อมูลรัฐบาล และเป็นไปตามแผนงานดิจิทัล ที่รอบคอบและรัดกุม สำหรับอุปกรณ์ที่ติดตั้ง จะติดตั้งเป็นชุด จำนวน 2 ชุด เพื่อให้มีความเสถียรภาพ หากชุดใดชุดหนึ่งเสีย อุปกรณ์อีกชุด สามารถทำงานทดแทนได้ทันที เพื่ออุดช่องโหว่ไม่ให้เกิดความเสียหายที่ยากเกินจะแก้ไข
สำหรับงบประมาณปรับปรุงสถานที่ เป็นไปตามระยะเวลาของการใช้งานที่ต้องมีการเปลี่ยนและปรับปรุงของสถานที่ราชการ โดยเฉพาะทำเนียบรัฐบาล ที่เป็นสถานที่สำคัญในการบริหารและภาพลักษณ์ของประเทศ รวมทั้ง หลายอาคารได้ขึ้นทะเบียนของกรมศิลปากร ที่จะต้องเป็นไปตามข้อ ระเบียบในการปรับปรุงซ่อมแซมด้วย ทั้งนี้ ในการดำเนินการของบประมาณ เป็นไปตามระเบียบ เหตุผลความจำเป็น และกรอบวงเงินที่ผ่านการพิจารณาอย่างถี่ถ้วน

ที่มา : https://www.thaigov.go.th/news/contents/details/80099