รัฐบาลไทย-ข่าวทำเนียบรัฐบาล-นายกฯ พบปะประชาชนชาวลําพูน ชื่นชมการท่องเที่ยวเชิงวัฒนธรรมของจังหวัดลำพูน เตรียมยกระดับลำพูนเป็นเมืองหลักการท่องเที่ยว เชื่อการขยายสนามบินล้านนาจะกระตุ้นเศรษฐกิจ 17 จังหวัดภาคเหนือ


วันอาทิตย์ที่ 17 มีนาคม 2567
17/03/2567
พิมพ์
นายกฯ พบปะประชาชนชาวลําพูน ชื่นชมการท่องเที่ยวเชิงวัฒนธรรมของจังหวัดลำพูน เตรียมยกระดับลำพูนเป็นเมืองหลักการท่องเที่ยว เชื่อการขยายสนามบินล้านนาจะกระตุ้นเศรษฐกิจ 17 จังหวัดภาคเหนือ
นายกฯ พบปะประชาชนชาวลําพูน ชื่นชมการท่องเที่ยวเชิงวัฒนธรรมของจังหวัดลำพูน เตรียมยกระดับลำพูนเป็นเมืองหลักการท่องเที่ยว เชื่อ การขยายสนามบินล้านนาจะกระตุ้นเศรษฐกิจของ 17 จังหวัดภาคเหนือได้ดี
วันนี้ (17 มีนาคม 2567) เวลา 14.15 น. นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ติดตามผลการขับเคลื่อนนโยบายสำคัญของรัฐบาลและกระทรวงมหาดไทย และพบปะประชาชนในพื้นที่จังหวัดลําพูน ณ บ้านดอนหลวง ตำบลแม่แรง อำเภอป่าซาง จังหวัดลําพูน นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
เมื่อนายกฯ เดินทางถึงบ้านดอนหลวง ได้สวมเสื้อผ้าฝ้ายทอมือยอมสีธรรมชาติ Soft Power จังหวัดลำพูน โดยได้เยี่ยมชมนิทรรศการต่าง ๆ เกี่ยวกับผลการขับเคลื่อนนโยบายสำคัญของรัฐบาลและกระทรวงมหาดไทย เช่น การแก้ปัญหาไฟป่า หมอกควัน และฝุ่นละออง PM 2.5 ของจังหวัดลำพูน การบริหารจัดการผลิตภัณฑ์ทางการเกษตร ผลิตภัณฑ์ผ้าฝ้ายทอมือ ฯลฯ พร้อมเยี่ยมชมกระบวนการ 12 ขั้นตอนการทอผ้าฝ้ายด้วย
พร้อมกันนี้ นายกฯ ได้กล่าวพบปะประชาชน โดยกล่าวว่าวันนี้เป็นโอกาสดีที่ได้มาเยือนจังหวัดลำพูน เพราะในช่วงเลือกตั้งไม่ได้มาเลย วันนี้เข้ามาเป็นรัฐบาลได้ 6 เดือนกว่าแล้วดีใจที่ได้มาเยือนจังหวัดลำพูนในวันนี้ จากที่ได้รับฟังการรายงานของผู้ว่าราชการจังหวัดลำพูน มีเรื่องดี ๆ หลายเรื่องของจังหวัดลำพูน ไม่ว่าจะเป็นเรื่องจังหวัดสะอาด 5 ปีซ้อนซึ่งไม่เคยมีมาก่อนเลย ต้องยกความดีความชอบให้กับพี่น้องชาวลำพูนทุกคนที่มีจิตใต้สำนึกที่ดี ทำให้เป็นเมืองที่สะอาดได้รับการยอมรับมา 5 ปีซ้อน ฉะนั้น นายกฯ เชื่อว่ารายได้ต่อหัวหรือ GDP จังหวัดลำพูนมีสูงที่สุด และสูงที่สุดใน 17 จังหวัดภาคเหนือ ไม่ได้มาด้วยความบังเอิญ การที่มีจังหวัดที่สะอาด การที่มีพืชผลที่ดี การที่มีแหล่งท่องเที่ยวที่ดี ยกตัวอย่างเช่น ลำไยลำพูน ตนก็ตระหนักดีว่าเป็นพืชเศรษฐกิจที่สำคัญที่สุดของจังหวัดลำพูน ถ้าผลผลิตดี มีการส่งเสริมทางการตลาดที่ชัดเจนเชื่อว่ารายได้ของพี่น้องจะสูงขึ้น รัฐบาลนี้โดย สส.จังหวัดลำพูน ได้ผลักดันเรื่องยุทธศาสตร์ลำไยเข้าสู่สภาฯ แล้ว อยู่ในช่วงการดำเนินการ ซึ่งจะทำให้เศรษฐกิจของจังหวัดลำพูนโดยเฉพาะลำไยมีความเข้มแข็งและแข็งแรงมากยิ่งขึ้น ทำให้พี่น้องน่าจะมีรายได้มากยิ่งขึ้น และเมื่อสักครู่นี้ได้ชิมมะม่วงซึ่งมีรสชาติดี ซึ่งจะได้ฝากกระทรวงพาณิชย์ขอให้เปิดตลาดที่ต่างประเทศ เพราะดูจากขนาดและลักษณะแล้วน่าจะมีความช้ำได้ยาก ฉะนั้นเรื่องการขนส่งก็น่าจะเป็นประโยชน์ ไม่ช้ำ ทำให้ไปถึงปลายทางแล้วสามารถขายได้ดีด้วย
นายกฯ กล่าวถึงเรื่องการท่องเที่ยวเชิงวัฒนธรรม ก็เป็นอีกจุดหนึ่งที่คิดว่าจังหวัดลำพูนสามารถทำได้อีกหนึ่งจังหวัด การที่ 17 จังหวัดภาคเหนือรวมตัวกันอย่างหนาแน่น ผู้ว่าราชการจังหวัดทำงานด้วยกันอย่างเข้มแข็งและแข็งแรงทุกคน เชื่อว่าการท่องเที่ยวของจังหวัดเชียงใหม่ ลำพูน ลำปาง พะเยา เชียงราย และจังหวัดภาคเหนืออีกหลายจังหวัดจะรวมตัวกันและกลายเป็นเมืองท่องเที่ยวที่เป็นเขตหลัก ถึงแม้เชียงใหม่จะเป็นเมืองหลัก ลำพูนเป็นเมืองรองซึ่งสามารถยกขึ้นไปเป็นเมืองหลักได้ด้วย และในเรื่องของการขยายสนามบินล้านนา ซึ่งตั้งอยู่จังหวัดเชียงใหม่นั้น เชื่อว่าเดินทางมาจากจังหวัดเชียงใหม่มาจังหวัดลำพูน ใช้เวลาไม่นาน ตรงนี้จะเป็นการลงทุนด้านเมกะโปรเจ็กต์ซึ่งใหญ่ ทำให้กระตุ้นเศรษฐกิจของภาคเหนือ 17 จังหวัดได้ดี
นายกฯ กล่าวถึงเรื่องปัญหายาเสพติดเป็นเรื่องใหญ่ ได้รับฟังการบรรยายสรุปแล้วก็ยังมีปัญหาอยู่ แต่ก็ดีใจที่ทางผู้ว่าฯ และฝ่ายความมั่นคงให้ความสำคัญและทำงานอย่างต่อเนื่อง ขณะที่เรื่องหนี้นอกระบบ ขอยืนยันว่าเป็นต้นเหตุของความหายนะของประเทศ ดูจากตัวเลขที่จังหวัดลำพูนได้ทำมานั้นยังเป็นตัวเลขที่ต่ำ จึงต้องขอฝากผู้ว่าฯ ด้วยว่าทำดีแล้วหลายอย่าง แต่เรื่องหนี้นอกระบบ การจัดตั้งตลาดนัดหนี้นอกระบบ อยากให้ทางอำเภอ ผู้กำกับการตำรวจ ร่วมกันทำงานอย่างเข้มแข็งมากยิ่งขึ้น วันนี้รัฐมนตรีช่วยว่าการกระทรวงการคลังซึ่งเป็นเหนือก็มาด้วย ตนเชื่อว่าท่านเข้าใจและเห็นใจถึงปัญหาของหนี้นอกระบบอย่างมาก เรื่องนี้เป็นเรื่องสำคัญเพราะเป็นตัวร้ายที่กัดกร่อนสังคมไทยมาอย่างยาวนานมาก และเป็นสารตั้งต้นของภัยพิบัติอีกหลาย ๆ อย่างไม่ว่าจะเป็นเรื่องยาเสพติด อาชญากรรม จึงขอให้เป็นเรื่องที่ฝ่ายทางการควรจะให้ความสำคัญอย่างมาก
นายกฯ กล่าวอีกว่า ดีใจที่วันนี้ได้ใส่เสื้อผ้าฝ้ายของจังหวัดลำพูน ซึ่งเป็นแหล่งผลิตฝ้ายที่ใหญ่ที่สุด และได้รับพระราชทานลายขอ จากสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ซึ่งท่านให้ความเมตตา ทำให้เราสามารถมีลายผ้าสวย ๆ ให้กับพี่น้องชาวไทยทุกคนได้ใส่ หน้าที่ของนายกฯ เวลาที่เดินทางไปต่างประเทศ ก็พยายามที่จะผลักดันสินค้าไทยจากทุก ๆ ภูมิภาค จากทุก ๆ จังหวัดที่ไป ซึ่งช่วงบ่ายวันนี้ตนจะไปเดินที่เซ็นทรัล เฟสติวัล เชียงใหม่ ไปช่วยโปรโมตผ้าพื้นเมืองด้วย เพราะเป็นเรื่องที่เราให้ความสำคัญ โดยตนได้สั่งการให้กระทรวงพาณิชย์และกระทรวงมหาดไทยได้มีการพัฒนาผ้าเหล่านี้และเจาะหาตลาดใหม่ ๆ ด้วย ทั้งนี้ นายกฯ ยังกล่าวย้ำในตอนท้ายว่าดีใจที่ได้มาที่จังหวัดลำพูน ขอโทษที่ไม่ได้มาเร็วกว่านี้ แต่มาช้าก็ยังดีกว่าไม่มา โดยวันนี้รู้สึกเป็นเกียรติที่ได้รับการต้อนรับอย่างอบอุ่นจากพี่น้องและข้าราชการชั้นผู้ใหญ่ทุกท่าน

ที่มา : https://www.thaigov.go.th/news/contents/details/80432