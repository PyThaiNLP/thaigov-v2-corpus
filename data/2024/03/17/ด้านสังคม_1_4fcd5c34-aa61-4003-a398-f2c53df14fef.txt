รัฐบาลไทย-ข่าวทำเนียบรัฐบาล-สธ.จัดทีมดูแลความปลอดภัยทางการแพทย์ ประชุม ครม.สัญจร-ตรวจราชการ 7 จังหวัดภาคเหนือตอนบน 15 - 19 มี.ค.นี้


วันอาทิตย์ที่ 17 มีนาคม 2567
สธ.จัดทีมดูแลความปลอดภัยทางการแพทย์ ประชุม ครม.สัญจร-ตรวจราชการ 7 จังหวัดภาคเหนือตอนบน 15 - 19 มี.ค.นี้
ปลัดกระทรวงสาธารณสุข มอบสาธารณสุข 7 จังหวัดภาคเหนือตอนบน จัดทำแผนดูแลความปลอดภัยด้านการแพทย์ รองรับการประชุม ครม.สัญจรและลงพื้นที่ตรวจราชการ วันที่ 15-19 มีนาคม 2567
ปลัดกระทรวงสาธารณสุข มอบสาธารณสุข 7 จังหวัดภาคเหนือตอนบน จัดทำแผนดูแลความปลอดภัยด้านการแพทย์ รองรับการประชุม ครม.สัญจรและลงพื้นที่ตรวจราชการ วันที่ 15-19 มีนาคม 2567 จัดทีมแพทย์ประจำจุดและติดตามคณะ พร้อมแผนเผชิญเหตุ สำรองยา เวชภัณฑ์ เตียง และเตรียมระบบส่งต่อ
นพ.โอภาส การย์กวินพงศ์ ปลัดกระทรวงสาธารณสุข เปิดเผยว่า กระทรวงสาธารณสุขได้เตรียมแผนความปลอดภัยด้านการแพทย์และสาธารณสุข รองรับการประชุมคณะรัฐมนตรี (ครม.) สัญจรและการลงพื้นที่ตรวจราชการของนายกรัฐมนตรีและคณะรัฐมนตรี ใน 7 จังหวัดภาคเหนือตอนบน ได้แก่ เชียงราย เชียงใหม่ พะเยา น่าน ลำปาง แพร่ และลำพูน ระหว่างวันที่ 15-19 มีนาคม 2567 โดยสำนักงานสาธารณสุขจังหวัดในพื้นที่ได้ประสานโรงพยาบาลและหน่วยงานที่เกี่ยวข้อง จัดเตรียมทีมแพทย์ประจำจุดต่างๆ ทั้งท่าอากาศยาน ติดตามขบวน พื้นที่ตรวจราชการ พร้อมแผนเผชิญเหตุกรณีเข้ารับการรักษาต่อในโรงพยาบาล มีการสำรองหอผู้ป่วย หอผู้ป่วยวิกฤต ห้องผ่าตัด สำรองโลหิต เซรุ่มแก้พิษและยาหายาก รวมถึงระบบส่งต่อ ทั้งรถพยาบาลฉุกเฉิน (Ambulance) และอากาศยาน (Sky Doctor)
นพ.โอภาสกล่าวต่อว่า ภารกิจจังหวัดเชียงใหม่ วันที่ 15-17 มีนาคม พื้นที่อำเภอแม่แตงและอำเภอเมือง ได้จัดเตรียมโรงพยาบาลแม่แตง โรงพยาบาลมหาราชนครเชียงใหม่ และโรงพยาบาลนครพิงค์ เป็นโรงพยาบาลรับส่งต่อ, ภารกิจจังหวัดลำพูน วันที่ 17 มีนาคม มีทีมรถพยาบาลฉุกเฉินขั้นสูง (ALS) โรงพยาบาลป่าซางและโรงพยาบาลลำพูนร่วมดูแล ส่งต่อโรงพยาบาลลำพูน และหากเกินศักยภาพจะส่งต่อโรงพยาบาลมหาราชนครเชียงใหม่, ภารกิจจังหวัดน่าน วันที่ 17-18 มีนาคม มีทีม ALS โรงพยาบาลน่าน โรงพยาบาลสมเด็จพระยุพราชปัว และทีม Sky Doctor ดูแล, ภารกิจจังหวัดแพร่ วันที่ 18 มีนาคม มีทีม ALS โรงพยาบาลแพร่และโรงพยาบาลสองดูแล ส่งต่อโรงพยาบาลแพร่ หากเกินศักยภาพกรณีโรคหลอดเลือดสมอง โรคกล้ามเนื้อหัวใจขาดเลือดเฉียบพลัน จะส่งต่อโรงพยาบาลลำปาง
สำหรับภารกิจจังหวัดพะเยา วันที่ 18-19 มีนาคม มีทีม ALS โรงพยาบาลพะเยา โรงพยาบาลดอกคำใต้ โรงพยาบาลเชียงคำ โรงพยาบาลภูซาง โรงพยาบาลภูกามยาว โรงพยาบาลมหาวิทยาลัยพะเยา ดูแล โดยมีทีมรถพยาบาลฉุกเฉินระดับพื้นฐาน (BLS) จากเทศบาลเมืองพะเยา สาธารณสุขอำเภอเมือง โรงพยาบาลส่งเสริมสุขภาพตำบลในสังกัด อบจ.พะเยา เทศบาลตำลแม่กา และเทศบางตำบลจำปาหวาย ร่วมดูแล ส่งต่อโรงพยาบาลพะเยา หากเกินศักยภาพจะส่งต่อโรงพยาบาลเชียงรายประชานุเคราะห์และโรงพยาบาลลำปาง, ภารกิจจังหวัดเชียงราย วันที่ 19 มีนาคม มีการจัดระบบส่งต่อจากท่าอากาศยานแม่ฟ้าหลวงและโรงพยาบาลพาน มายังโรงพยาบาลเชียงรายประชานุเคราะห์ และภารกิจจังหวัดลำปาง วันที่ 19 มีนาคม มีการเตรียมโรงพยาบาลงาวและโรงพยาบาลลำปาง ร่วมดูแล
********************************************** 17 มีนาคม 2567

ที่มา : https://www.thaigov.go.th/news/contents/details/80421