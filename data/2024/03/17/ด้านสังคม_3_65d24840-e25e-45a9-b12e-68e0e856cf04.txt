รัฐบาลไทย-ข่าวทำเนียบรัฐบาล-คืบหน้าเหตุเด็กหญิง 13 ปี ถูกกระทำรุนแรงทางเพศ รพ.สุโขทัยจัดแพทย์และนักจิตวิทยาดูแลใกล้ชิด เตรียมส่งพบจิตแพทย์พรุ่งนี้


วันอาทิตย์ที่ 17 มีนาคม 2567
คืบหน้าเหตุเด็กหญิง 13 ปี ถูกกระทำรุนแรงทางเพศ รพ.สุโขทัยจัดแพทย์และนักจิตวิทยาดูแลใกล้ชิด เตรียมส่งพบจิตแพทย์พรุ่งนี้
สธ.เผยเหตุเด็กหญิงวัย 13 ปี ถูกกระทำรุนแรงทางเพศ ศูนย์พึ่งได้ (OSCC) ของโรงพยาบาลในพื้นที่ที่เกิดเหตุได้รับตัวเด็กเข้าสู่ระบบการรักษาพร้อมดูแลสภาพจิตใจทันที
สธ.เผยเหตุเด็กหญิงวัย 13 ปี ถูกกระทำรุนแรงทางเพศ ศูนย์พึ่งได้ (OSCC) ของโรงพยาบาลในพื้นที่ที่เกิดเหตุได้รับตัวเด็กเข้าสู่ระบบการรักษาพร้อมดูแลสภาพจิตใจทันที ล่าสุดส่งต่อรับการดูแลที่โรงพยาบาลสุโขทัย ขณะนี้อาการทางกายดีขึ้น ส่วนสภาพจิตใจมีนักจิตวิทยาคอยดูแลใกล้ชิด และจะส่งพบจิตแพทย์อีกครั้งในวันจันทร์นี้
วันนี้ (17 มีนาคม 2567) นายแพทย์โสภณ เอี่ยมศิริถาวร รักษาการในตำแหน่งผู้ตรวจราชการกระทรวงสาธารณสุข เขตสุขภาพที่ 2 เปิดเผยถึงกรณีมีข่าวเด็กหญิงอายุ 13 ปี ถูกกระทำรุนแรงทางเพศ ที่อำเภอบ้านด่านลานหอย จังหวัดสุโขทัย เมื่อวันที่ 14 มีนาคม 2567 ที่ผ่านมา ว่า ได้รับรายงานจาก นายแพทย์มงคล ลือชูวงศ์ รองนายแพทย์สาธารณสุขจังหวัดสุโขทัย ว่าหลังเกิดเหตุ โรงพยาบาลบ้านด่านลานหอย ได้รับตัวเด็กเข้าสู่กระบวนการดูแลรักษาโดยระบบศูนย์พึ่งได้ (OSCC) ซึ่งจะมีทีมสหวิชาชีพร่วมกันดูแล และต่อมาส่งต่อเข้ารับการรักษาที่โรงพยาบาลสุโขทัย
นายแพทย์โสภณ กล่าวต่อว่า ล่าสุดได้รับรายงานจากนายแพทย์มาโนช อู่วุฒิพงษ์ ผู้อำนวยการโรงพยาบาลสุโขทัย เรื่องความคืบหน้าการดูแลผู้ป่วยว่า อาการทางร่างกายดีขึ้น ส่วนสภาพจิตใจหลังได้รับการดูแลอย่างใกล้ชิดจากนักจิตวิทยา อาการดีขึ้นในระดับหนึ่ง โดยโรงพยาบาลสุโขทัยจะส่งตัวเด็กเข้าพบจิตแพทย์เพื่อประเมินโดยละเอียดอีกครั้งในวันจันทร์ที่ 18 มีนาคม นี้ ขณะที่โรงพยาบาลบ้านด่านลานหอย ได้ส่งทีมช่วยเหลือเยียวยาจิตใจผู้ประสบภาวะวิกฤต (MCATT) ลงพื้นที่ดูแลสภาพจิตใจของสมาชิกครอบครัวและญาติ ยังไม่พบปัญหาทางสุขภาพจิต ทั้งนี้ ได้วางแผนเยี่ยมติดตามประเมินสุขภาพจิตอีกครั้ง หลังผู้ป่วยเด็กกลับจากโรงพยาบาลแล้ว
********************************************** 17 มีนาคม 2567

ที่มา : https://www.thaigov.go.th/news/contents/details/80430