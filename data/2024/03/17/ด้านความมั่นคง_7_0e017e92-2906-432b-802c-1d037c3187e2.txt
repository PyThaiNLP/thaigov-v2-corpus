รัฐบาลไทย-ข่าวทำเนียบรัฐบาล-​อธิบดี กกจ. เผยฟินแลนด์ระงับ วีซ่า คนไทยเก็บเบอร์รี่ "ชั่วคราว" ย้ำไม่นิ่งนอนใจ เร่งแก้ปัญหาให้พร้อมจัดส่งฟินแลนด์ทันฤดูกาล ปี 2568 


วันอาทิตย์ที่ 17 มีนาคม 2567
17/03/2567
พิมพ์
​อธิบดี กกจ. เผยฟินแลนด์ระงับ วีซ่า คนไทยเก็บเบอร์รี่ "ชั่วคราว" ย้ำไม่นิ่งนอนใจ เร่งแก้ปัญหาให้พร้อมจัดส่งฟินแลนด์ทันฤดูกาล ปี 2568
กรมการจัดหางาน กรมสวัสดิการและคุ้มครองแรงงาน พร้อมกระทรวงการต่างประเทศ ร่วมหาทางออกกรณีการแสวงหาผลประโยชน์โดยมิชอบจากคนงานเก็บเบอร์รี่ไทย พร้อมแจงแนวทางแก้ปัญหาระยะสั้น - ระยะยาว เป้าหมายแรงงานไทยมีรายได้ ได้รับการคุ้มครอง ไม่ถูกเอาเปรียบ
นายสมชาย มรกตศรีวรรณ อธิบดีกรมการจัดหางาน เปิดเผยว่า จากกรณีกระทรวงการต่างประเทศฟินแลนด์ ตัดสินใจระงับการรับคำร้องขอตรวจลงตราของคนเก็บเบอร์รี่ป่าในไทย โดยใช้บังคับกับผู้สมัครที่เป็นแรงงานเก็บเบอร์รี่ป่าทุกคนที่ยื่นคำร้องขอตรวจลงตราที่สถานทูตฟินแลนด์ในกรุงเทพฯ ซึ่งครอบคลุมถึงผู้สมัครทั้งจาก ไทย กัมพูชา และเมียนมา (การตรวจลงตราประเภทเชงเก้น) ในฤดูเก็บเกี่ยวช่วงหน้าร้อนปี 2567 นั้น เป็นเพียงชั่วคราวเท่านั้นเพื่อแสวงหาแนวทางแก้ปัญหาระยะยาวและครอบคลุมในการเข้าประเทศของคนเก็บเบอร์รี่ป่าในฟินแลนด์ตั้งแต่ฤดูเก็บเกี่ยวปี 2568 เป็นต้นไป   ซึ่งกระทรวงแรงงาน โดยกรมการจัดหางานมิได้นิ่งนอนใจ มีการประชุมร่วมกันระหว่างหน่วยงานที่เกี่ยวข้อง อาทิ กรมสวัสดิการและคุ้มครองแรงงาน กระทรวงการต่างประเทศ โดยกรมการกงสุล และกรมยุโรป เพื่อวางแนวทางการแก้ไขปัญหาในระยะสั้น และระยะยาว ดังนี้
ระยะสั้น - ชะลอการจัดส่งแรงงานไปเก็บผลไม้ป่าในสาธารณรัฐฟินแลนด์และสวีเดน จนกว่าจะปรับระเบียบกฎหมาย ข้อบังคับต่าง ๆ ที่เป็นประโยชน์สำหรับแรงงานไทยที่จะเดินทางไปเก็บผลไม้ป่า รวมถึงนายจ้างต้องยอมรับเงื่อนไขที่กำหนด โดยหากเป็นการเดินทางไปเก็บผลไม้ป่าในรูปแบบนายจ้างพาลูกจ้างไปทำงาน นายจ้างต้องรับผิดชอบค่าใช้จ่ายทั้งหมดลูกจ้างจะต้องไม่เสียค่าใช้จ่ายใด ๆ ในการเดินทางไปทำงานต่างประเทศ เพื่อเป็นการยืนยันเจตนารมย์มุ่งมั่นในการแก้ไขปัญหาการค้ามนุษย์ การคุ้มครองและการรักษาสิทธิของแรงงานไทยตลอดจนความโปร่งใสและความเป็นธรรมให้แก่แรงงานไทย
ระยะยาว - ปรับปรุงแก้ไขข้อกฎหมายที่เกี่ยวกับแรงงานไทยที่ไปเก็บผลป่าที่ราชอาณาจักรสวีเดนและสาธารณรัฐฟินแลนด์ และกำหนดโทษนายจ้าง/ผู้ประสานงานให้ชัดเจน ทั้งต้องหารือระหว่างประเทศไทยกับสาธารณรัฐฟินแลนด์ เพื่อหาแนวทางในการจัดทำข้อตกลงความร่วมมือในการจัดส่งแรงงานไทยต่างประเทศในรูปแบบรัฐต่อรัฐ หรือบันทึกความเข้าใจร่วมกันระหว่างประเทศ (MOU) หรือถึงแม้ว่าอาจจะต้องใช้ระยะเวลานานก็ตาม เพื่อให้ทั้งสองประเทศร่วมกันในการแก้ไขปัญหาต่อไป
นายสมชาย กล่าวเพิ่มเติมว่า รัฐบาลฟินแลนด์ โดยคณะทำงานที่ได้รับการแต่งตั้งจากกระทรวงเศรษฐกิจและการจ้างงาน และนักวิจัยจาก Pellervo Economic Research (PTT) จะดำเนินการประเมินผลกระทบทางเลือกด้านกฎระเบียบต่างๆ ไปพลางก่อน ในส่วนสถานทูตฟินแลนด์ในกรุงเทพฯ ยังคงรับคำร้องและพิจารณาการตรวจลงตราประเภทอื่น ๆ ตามปกติ

ที่มา : https://www.thaigov.go.th/news/contents/details/80428