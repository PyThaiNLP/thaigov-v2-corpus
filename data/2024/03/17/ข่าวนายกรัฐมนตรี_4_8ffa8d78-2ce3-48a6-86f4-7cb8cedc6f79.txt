รัฐบาลไทย-ข่าวทำเนียบรัฐบาล-นายกฯ ติดตามประเด็นการพัฒนาแหล่งท่องเที่ยว ยกระดับสินค้า Soft Power ณ คลองแม่ข่า จ.เชียงใหม่ 


วันอาทิตย์ที่ 17 มีนาคม 2567
17/03/2567
พิมพ์
นายกฯ ติดตามประเด็นการพัฒนาแหล่งท่องเที่ยว ยกระดับสินค้า Soft Power ณ คลองแม่ข่า จ.เชียงใหม่
นายกฯ ติดตามประเด็นการพัฒนาแหล่งท่องเที่ยว ยกระดับสินค้า Soft Power ณ คลองแม่ข่า จ.เชียงใหม่
นายชัย วัชรงค์ โฆษกประจำสำนักนายกรัฐมนตรี เปิดเผยว่าวันนี้ (17 มีนาคม 2567) เวลา 16.40 น.  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เดินทางมาติดตามการพัฒนาแหล่งท่องเที่ยว และยกระดับสินค้า Soft Power ณ คลองแม่ข่า อำเภอมืองเชียงใหม่ จังหวัดเชียงใหม่ โดยนายกฯ ได้รับฟังบรรยายสรุปจากนายอัศนี บูรณุปกรณ์ นายกเทศมนตรีนครเชียงใหม่ ก่อนเยี่ยมชมสองข้างทาง​ ซึ่งระหว่างการเดินเยี่ยมชมคลองแม่ข่า นายกฯ ได้พูดคุยทักทายนักท่องเที่ยวทั้งชาวไทยและต่างประเทศ รวมถึงประชาชนที่อาศัยอยู่บริเวณคลองแม่ข่าอย่างเป็นกันเอง พร้อมสอบถามถึงชีวิตความเป็นอยู่และการค้าขายสินค้าต่าง ๆ ของพ่อค้าแม่ค้าบริเวณคลองแม่ข่าด้วยความสนใจ
สำหรับการพัฒนาคลองแม่ข่า เกิดจากความร่วมมือของทุกภาคส่วนในพื้นที่ และการดูแลเอาใจใส่ของเจ้าหน้าที่ผู้เกี่ยวข้องทุกฝ่ายที่ปรับปรุงคลองแม่ข่าให้สวยงาม น้ำใสสะอาด มีภูมิทัศน์ที่น่ามองและดึงดูดนักท่องเที่ยวให้มาเยี่ยมเยียน สร้างรายได้ให้แก่ประชาชนและร้านค้าที่ตั้งอยู่บริเวณคลองแม่ข่าได้อย่างมาก ทั้งนี้ เทศบาลนครเชียงใหม่ ได้รับรางวัลที่ 2 เป็นองค์กรส่วนท้องถิ่นที่มีการบริหารจัดการที่ดีประเภทโดดเด่น องค์กรปกครองส่วนท้องถิ่นขนาดใหญ่ (8 พ.ย. 66 ณ ทำเนียบรัฐบาล)
ต่อจากนั้น นายกฯ ได้เดินทางไปปั่นจักรยาน ณ อ่างเก็บน้ำห้วยตึงเฒ่า จ.เชียงใหม่  โดยนายกฯ ได้สวมเสื้อสีเหลืองตราสัญลักษณ์งานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ในการปั่นจักรยานครั้งนี้ด้วย สำหรับอ่างเก็บน้ำห้วยตึงเฒ่า เป็นอีกหนึ่งสถานที่ที่ได้รับความนิยมของชาวเชียงใหม่ เป็นอ่างเก็บน้ำขนาดกลางซึ่งเป็นโครงการในพระราชดำริ สร้างขึ้นเพื่อเป็นแหล่งกักเก็บน้ำสำหรับแก้ปัญหาการขาดแคลนน้ำสำหรับชาวบ้านใกล้เคียง และการเกษตรกรรมทหาร บริเวณอ่างเก็บน้ำมีวิวทิวทัศน์ที่สวยงาม นอกจากนี้ ยังมีกิจกรรมอย่างอื่นที่พร้อมมอบความสนุกสนานแก่ผู้มาเยือน ได้แก่ กิจกรรมเล่นน้ำ ปั่นจักรยานน้ำ และขี่รถเอทีวี เป็นต้น

ที่มา : https://www.thaigov.go.th/news/contents/details/80438