รัฐบาลไทย-ข่าวทำเนียบรัฐบาล-ผงะพบไอซ์ลอยเกลื่อน 67 ห่อ นายอำเภอแหลมสิงห์ รุดลงพื้นที่ร่วมกับตำรวจ เร่งขยายผลจับกุมแก๊งค้ายาเสพติด เบื้องต้นตรวจนับไอซ์น้ำหนักรวมกว่า 70 กิโลกรัม


วันอาทิตย์ที่ 17 มีนาคม 2567
17/03/2567
พิมพ์
ผงะพบไอซ์ลอยเกลื่อน 67 ห่อ นายอำเภอแหลมสิงห์ รุดลงพื้นที่ร่วมกับตำรวจ เร่งขยายผลจับกุมแก๊งค้ายาเสพติด เบื้องต้นตรวจนับไอซ์น้ำหนักรวมกว่า 70 กิโลกรัม
ผงะพบไอซ์ลอยเกลื่อน 67 ห่อ นายอำเภอแหลมสิงห์ รุดลงพื้นที่ร่วมกับตำรวจ เร่งขยายผลจับกุมแก๊งค้ายาเสพติด เบื้องต้นตรวจนับไอซ์น้ำหนักรวมกว่า 70 กิโลกรัม
วันนี้ (17 มี.ค. 67) นางสาวรัศมินท์ พฤกษาทร นายอำเภอแหลมสิงห์ เปิดเผยว่า อ.แหลมสิงห์ จ.จันทบุรี พบวัตถุต้องสงสัยลักษณะหีบห่อภายในมีลักษณะผลึกสีใสคล้ายยาเสพติด (ไอซ์) รวมจำนวน 67 ห่อ น้ำหนัก 70.155 กก. โดยพบที่บริเวณป่าชายเลนฝั่งตรงข้ามเกาะนางรำ ซอยคลองกลาง (บริเวณน้ำกัดเซาะ) หมู่ที่ 5 ต.เกาะเปริด จำนวน 20 ห่อ หมู่ที่ 7 ต.เกาะเปริด จำนวน 20 ห่อ หมู่ที่ 10 ต.หนองชิ่ม จำนวน 8 ห่อ และหมู่ที่ 1 ต.บางกะไชย จำนวน 19 ห่อ โดยขณะนี้ เจ้าหน้าที่ฝ่ายปกครองและเจ้าหน้าที่ตำรวจได้ร่วมกันทำการตรวจยึด และนำส่งของกลางให้กับพนักงานสืบสวนเพื่อดำเนินการต่อไปแล้ว
นางสาวรัศมินท์ พฤกษาทร นายอำเภอแหลมสิงห์ กล่าวว่า เมื่อวันศุกร์ที่ 15 มีนาคม 2567 เวลาประมาณ 14.00 น. ตนพร้อมด้วย นายโชคชัย แสนสิทธิ์ ปลัดอำเภอหัวหน้ากลุ่มงานบริหารงานปกครอง นำผู้ใหญ่บ้าน ผู้ช่วยผู้ใหญ่บ้าน ม.5 ต.เกาะเปริด และกำลัง สมาชิก ร้อย อส.อ.แหลมสิงห์ ที่ 6 ร่วมกับเจ้าหน้าที่ตำรวจตรวจคนเข้าเมืองจังหวัดจันทบุรี และเจ้าหน้าที่ตำรวจ สภ.เกาะเปริด ลงพื้นที่ตรวจสอบข้อเท็จจริง กรณีได้รับแจ้งจากชาวบ้านว่า บริเวณป่าชายเลนฝั่งตรงข้ามเกาะนางรำ ซอยคลองกลาง (บริเวณน้ำกัดเซาะ) ม.5 ต.เกาะเปริด อ.แหลมสิงห์ จ.จันทบุรี ว่ามีหีบห่อสีดำมีรูปปลาทองมีอักษรภาษาจีนลอยทะเลมาติดบริเวณชายฝั่ง ภายหลังจากที่ชุดปฏิบัติการได้ลงพื้นที่บริเวณดังกล่าว พบว่า หีบห่อสีดำดัวกล่าว มีจำนวน 20 ห่อ ซึ่งคาดว่าน่าจะบรรจุยาเสพติด (ไอซ์) อยู่ภายในหีบห่อ จึงได้ทำการตรวจยึด และตรวจนับจำนวนน้ำหนักรวมทั้งหมด 20 ห่อ มีน้ำหนัก 22.015 กก. จึงนำส่งของกลางให้กับเจ้าหน้าที่ตำรวจเพื่อดำเนินการต่อไป
นางสาวรัศมินท์ พฤกษาทร นายอำเภอแหลมสิงห์ กล่าวต่อว่า ต่อมาเมื่อวันเสาร์ที่ 16 มีนาคม 2567 เวลาประมาณ 13.30 น. ก็ได้รับแจ้งเหตุในลักษณะเดียวกันที่บริเวณ หมู่ที่ 7 ต.เกาะเปริด หมู่ที่ 10 ต.หนองชิ่ม และหมู่ที่ 1 ต.บางกะไชย อ.แหลมสิงห์ จ.จันทบุรี จึงได้นำกำลังฝ่ายปกครอง ประกอบด้วย ส.อ.พาสุ มีมาก ปลัดอำเภอฝ่ายความมั่นคง นำกำลัง สมาชิก อส. ร้อย อส.อ.แหลมสิงห์ ที่ 6 ร่วมกับเจ้าหน้าที่ตำรวจ ปส. สืบจังหวัดจันทบุรี และเจ้าหน้าที่ตำรวจ สภ.เกาะเปริด และฝ่ายปกครองในพื้นที่ ร่วมลงพื้นที่ตรวจสอบข้อเท็จจริง เมื่อไปถึงจุดเกิดเหตุพบชาวบ้านในบริเวณดังกล่าวให้ข้อมูลแก่เจ้าหน้าที่ ซึ่งเจ้าหน้าที่พบวัตถุต้องสงสัยมีหีบห่อภายในมีลักษณะผลึกสีใสคล้ายยาเสพติด (ไอซ์) รวมจำนวนทั้งสิ้น 47 ห่อ มีรายละเอียดดังนี้ จุดที่ 1 บริเวณบ้านคลองหก ม.7 ต.เกาะเปริด อ.แหลมสิงห์ จำนวน 20 ห่อ น้ำหนัก 21.18 กก. จุดที่ 2 บริเวณ ม.10 ต.หนองชิ่ม อ.แหลมสิงห์ จำนวน 8 ห่อ น้ำหนัก 8.68 กก. และจุดที่ 3 บริเวณหัวสิงห์ ประภาคาร ม.1 ต.บางกะไชย อ.แหลมสิงห์ จำนวน 19 ห่อ น้ำหนัก 18.28 กก. เจ้าหน้าที่จึงได้ร่วมกันทำการตรวจยึดและนำส่งของกลางให้กับเจ้าหน้าที่ตำรวจเพื่อดำเนินการต่อไป
"รัฐบาลและกระทรวงมหาดไทยมีนโยบายที่จะลดปัญหายาเสพติดอย่างเป็นรูปธรรม เพื่อรักษาความมั่นคงภายในและความสงบเรียบร้อยของสังคม ตลอดจนบรรเทาความเดือดร้อนของประชาชนจากภัยต่าง ๆ ที่เกี่ยวเนื่องมาจากปัญหายาเสพติด ภายใต้การนำของนายมนต์สิทธิ์ ไพศาลธนวัฒน์ ผู้ว่าราชการจังหวัดจันทบุรี ได้มีนโยบายสำคัญให้ฝ่ายปกครองในพื้นที่ติดตามเฝ้าระวัง สอดส่องดูแลอย่างใกล้ชิดและ ทำการตรวจค้น จัดระเบียบสังคม Re X-Ray อย่างต่อเนื่อง โดยได้สั่งการให้ทุกอำเภอบูรณาการร่วมกับเจ้าหน้าที่ฝ่ายความมั่นคงในพื้นที่ยึดเป้าหมายร่วมกันให้ความสำคัญกับการป้องกันและแก้ไขปัญหายาเสพติด สร้างความเข้าใจ ใช้กลไกในระดับพื้นที่ กำนัน ผู้ใหญ่บ้าน ภาคีเครือข่าย และพี่น้องประชาชน ร่วมกันดูแลชุมชนเพื่อปฏิบัติการลดความรุนแรงของปัญหายาเสพติด รวมถึงแก้ไขปัญหาความรุนแรงด้านจิตเวช ซึ่งได้กำชับให้มีการวางระบบรายงาน ติดตามเชิงรุก สามารถมองเห็นความคืบหน้า การขับเคลื่อนงาน ปัญหาอุปสรรค และแก้ไขปัญหาได้ทันท่วงที ทั้งนี้ ขอให้พี่น้องประชาชนเชื่อมั่นในการปฏิบัติภารกิจของเจ้าหน้าที่ฝ่ายปกครอง ที่มีความมุ่งมั่นตั้งใจ บำบัดทุกข์ บำรุงสุข และรักษาความสงบเรียบร้อยให้เกิดขึ้น หากพบเบาะแสยาเสพติด หรือการกระทำผิดทุกรูปแบบ หรือต้องการความช่วยเหลือ หรือขอคำปรึกษา สามารถแจ้งเบาะแสหรือขอรับบริการได้ที่ศูนย์ดำรงธรรมจังหวัด อำเภอ หรือที่สายด่วน 1567 โทรฟรีตลอด 24 ชั่วโมง เพื่อร่วมกันทำให้หมู่บ้านชุมชนของเราทุกคนปลอดยาเสพติด" นางสาวรัศมินท์ พฤกษาทร นายอำเภอแหลมสิงห์ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80426