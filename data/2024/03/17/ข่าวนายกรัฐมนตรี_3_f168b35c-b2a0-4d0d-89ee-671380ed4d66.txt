รัฐบาลไทย-ข่าวทำเนียบรัฐบาล-นายกฯ สวมเสื้อลายผ้าขาวม้า เยี่ยมชมการจำหน่ายผลิตภัณฑ์จากผ้าขาวม้า ณ เซ็นทรัล เฟสติวัล เชียงใหม่ ตามนโยบายรัฐบาลในการผลักดัน ต่อยอดสินค้าภูมิปัญญาท้องถิ่นผ่านห้างสรรพสินค้าชั้นนำ


วันอาทิตย์ที่ 17 มีนาคม 2567
17/03/2567
พิมพ์
นายกฯ สวมเสื้อลายผ้าขาวม้า เยี่ยมชมการจำหน่ายผลิตภัณฑ์จากผ้าขาวม้า ณ เซ็นทรัล เฟสติวัล เชียงใหม่ ตามนโยบายรัฐบาลในการผลักดัน ต่อยอดสินค้าภูมิปัญญาท้องถิ่นผ่านห้างสรรพสินค้าชั้นนำ
นายกฯ สวมเสื้อลายผ้าขาวม้า เยี่ยมชมการจำหน่ายผลิตภัณฑ์จากผ้าขาวม้า ณ เซ็นทรัล เฟสติวัล เชียงใหม่ ตามนโยบายรัฐบาลในการผลักดัน ต่อยอดสินค้าภูมิปัญญาท้องถิ่นผ่านห้างสรรพสินค้าชั้นนำ สร้างรายได้ให้กับประชาชนในท้องถิ่นเพิ่มขึ้น
วันนี้ (17 มีนาคม 2567) เวลา 16.30 น. ณ เซ็นทรัล เฟสติวัล เชียงใหม่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง และคณะ เดินทางมาเยี่ยมชมการจำหน่ายผลิตภัณฑ์จากผ้าขาวม้า เครื่องจักสานจากกระจูด และผ้าคราม ซึ่งเป็นการซื้อจากกลุ่มแม่บ้าน และชุมชนในจังหวัดต่าง ๆ ทั่วประเทศ เพื่อนำมาพัฒนาต่อยอดผลิตภัณฑ์สินค้าภูมิปัญญาท้องถิ่น ให้มีความสวยงาม หลากหลายรูปแบบ ทันสมัย ตรงกับความต้องการของผู้บริโภคตามนโยบายรัฐบาลในการผลักดันผลิตภัณฑ์ภูมิปัญญาท้องถิ่น เพื่อจำหน่ายให้กับลูกค้าชาวไทยและชาวต่างชาติ ผ่านห้างสรรพสินค้าชั้นนำต่าง ๆ สร้างรายได้ให้กับประชาชนท้องถิ่นเพิ่มขึ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญสรุป ดังนี้
นายกฯ ได้สวมเสื้อลายผ้าขาวม้า เยี่ยมชมผลิตภัณฑ์ผ้าขาวม้า เซ็นทรัล เฟสติวัล เชียงใหม่ ซึ่งเป็นการผลักดันผลิตภัณฑ์ผ้าขาวม้า ภายใต้โครงการโครงการ “Thainess Station” สินค้าไทย ร่วมใจเพื่อชุมชน มุ่งต่อยอด และยกระดับสินค้าภูมิปัญญาท้องถิ่นไทย โดยนายกฯ เยี่ยมชมผลงานของนักศึกษาชั้นปีที่ 4 คณะวิจิตรศิลป์ สาขาศิลปะไทย มหาวิทยาลัยเชียงใหม่ ผลงานของนักศึกษามหาวิทยาลัยเชียงใหม่ เช่น เครื่องจักสานไม้ไผ่ ที่เป็นการนำลวดลายดอกพิกุลในงานจักสานไม้ไผ่มาใช้ในการออกแบบลวดลายสายและกระเป๋า ที่มีความผสมผสานกับงานหนังให้มีความทันสมัย รูปแบบปราสาทในเขตอำเภอสันป่าตอง จังหวัดเชียงใหม่ ที่มีเอกลักษณ์ของลายเส้นที่เกิดจากจินตนาการของสล่าในภาคเหนือตอนบน โดยได้นำลายเส้นที่มีเอกลักษณ์มาปรับใช้ให้ดูเข้ากับยุคสมัยให้มากที่สุดเน้นสีสันสดใสและลวดลายที่มีความน่ารัก
นายกฯ ยังได้ชมการจัดการงานหัตถกรรมผ้าฝ้ายทอมือซึ่งมีการดัดแปลงดีไซน์ใหม่เป็นปกคอเสื้อในรูปทรง Victoria ประยุกต์และประดับประดาด้วยดอกไม้มงคลหกชนิด ได้แก่ กุหลาบ จำปี พุฒซ้อน โบตั๋น เฟื่องฟ้า และดอกบัว โดยนายกฯ กล่าวชื่นชมผลงานผลิตภัณฑ์ของนักศึกษาพร้อมกับอวยพรให้จำหน่ายได้ จากนั้น นายกฯ เยี่ยมชมผลิตภัณฑ์สินค้าเกษตร ณ กาดของฝาก  LANNASOUVENIR
สำหรับการผลักดันผลิตภัณฑ์จากผ้าขาวม้า วางจำหน่ายตามห้างสรรพสินค้าชั้นนำต่าง ๆ นั้น ได้เริ่มวางขายตั้งแต่วันที่ 15 มีนาคม 2567 เป็นต้นไป เช่น ศูนย์การค้าเซ็นทรัลในเครือ Central Group ทั้ง 5 สาขา เริ่มที่ ศูนย์การค้าเซ็นทรัลเวิลด์ โซน Eden ชั้น 1 ศูนย์การค้าเซ็นทรัลเชียงใหม่ ลานกิจกรรม ชั้น 1  ศูนย์การค้าเซ็นทรัลลาดพร้าว ชั้น 1  ศูนย์การค้าเซ็นทรัลพระราม 9 ชั้น 1 บริเวณ Customer Services และศูนย์การค้าเซ็นทรัลพระราม 3 ชั้น 1, ห้างสรรพสินค้าในเครือสยามพิวรรธน์ที่สยามพารากอน ชั้น M สยามเซ็นเตอร์ ชั้น G และ ไอคอนสยาม ชั้น 1 , ห้างสรรพสินค้าในเครือ The Mall Group ที่ Emsphere  Emporium เดอะมอลล์ไลฟ์สโตร์ บางกะปิ และพื้นที่หน้ากูร์เมต์ สยามพารากอน , สนามบินสุวรรณภูมิ ในพื้นที่ของ King Power 2 จุด สนามบินดอนเมือง 1 จุด สนามบินภูเก็ต 1 และ King Power Downtown 4 จุด ที่รางน้ำ ศรีวารี พัทยา และภูเก็ต

ที่มา : https://www.thaigov.go.th/news/contents/details/80433