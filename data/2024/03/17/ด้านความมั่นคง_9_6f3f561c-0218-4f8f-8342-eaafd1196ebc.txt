รัฐบาลไทย-ข่าวทำเนียบรัฐบาล-ฝ่ายปกครองอำเภอบางละมุง ลงพื้นที่ตรวจสอบร้านค้าลักลอบจำหน่ายน้ำกระท่อมให้เยาวชน 2 ร้าน จับผู้กระทำความผิด 4 ราย พร้อมของกลางน้ำกระท่อม 951 ขวด เน้นย้ำ มุ่งมั่นเดินหน้าจัดระเบียบ


วันอาทิตย์ที่ 17 มีนาคม 2567
17/03/2567
พิมพ์
ฝ่ายปกครองอำเภอบางละมุง ลงพื้นที่ตรวจสอบร้านค้าลักลอบจำหน่ายน้ำกระท่อมให้เยาวชน 2 ร้าน จับผู้กระทำความผิด 4 ราย พร้อมของกลางน้ำกระท่อม 951 ขวด เน้นย้ำ มุ่งมั่นเดินหน้าจัดระเบียบ
ฝ่ายปกครองอำเภอบางละมุง ลงพื้นที่ตรวจสอบร้านค้าลักลอบจำหน่ายน้ำกระท่อมให้เยาวชน 2 ร้าน จับผู้กระทำความผิด 4 ราย พร้อมของกลางน้ำกระท่อม 951 ขวด เน้นย้ำ มุ่งมั่นเดินหน้าจัดระเบียบสังคมอย่างจริงจังและต่อเนื่อง
วันนี้ (17 มี.ค. 67) นายวีกิจ มานะโรจน์กิจ นายอำเภอบางละมุง เปิดเผยว่า อำเภอบางละมุง จังหวัดชลบุรี ได้รับการร้องเรียนผ่านศูนย์ดำรงธรรมอำเภอบางละมุงว่า มีร้านลักลอบจำหน่ายน้ำกระท่อมให้แก่ประชาชน รวมทั้งเด็กและเยาวชน บริเวณถนนเขาตาโล หมู่ 10 ตำบลหนองปรือ อำเภอบางละมุง จังหวัดชลบุรี ตนจึงได้สั่งการให้ปลัดอำเภอฝ่ายความมั่นคง นำกำลังสมาชิกกองอาสารักษาดินแดนอำเภอบางละมุง ลงพื้นที่สืบสวนข้อเท็จจริงและวางแผนจับกุม ซึ่งสามารถจับกุมร้านค้าได้ 2 ร้าน ผู้กระทำความผิด 4 ราย พร้อมของกลางน้ำกระท่อม 951 ขวด
นายวีกิจ มานะโรจน์กิจ นายอำเภอบางละมุง กล่าวว่า การปฏิบัติการครั้งนี้ สามารถจับกุมร้านค้าได้ 2 ร้าน ดังนี้ 1. ร้าน Mr.KRATOM (มิสเตอร์กระท่อม) หมู่ 10 ตำบลหนองปรือ อำเภอบางละมุง โดยสามารถจับกุม นายพงษ์ชาญ อายุ 24 ปี และนายพงศพัศ อายุ 26 ปี พร้อมของกลางน้ำกระท่อมบรรจุขวด จำนวน 310 ขวด เจ้าหน้าที่แจ้งข้อกล่าวหา ร่วมกันจำหน่ายอาหารที่มีพืชกระท่อมเป็นส่วนผสมอันเป็นการฝ่าฝืนประกาศกระทรวงสาธารณสุข (ฉบับที่ 424) พ.ศ. 2564 และที่แก้ไขเพิ่มเติม (ฉบับที่ 430) พ.ศ. 2564 (มาตรา 6 (8) ประกอบมาตรา 50 พ.ร.บ.อาหาร พ.ศ. 2522) 2. ร้าน หัวจ่ายใบขมชลบุรี ถนนเขาตาโล หมู่ 10 ตำบลหนองปรือ อำเภอบางละมุง สามารถจับกุมนายมนูศักดิ์ อายุ 27 ปีและนายวรวุฒิ อายุ 23 ปี พร้อมของกลางน้ำกระท่อมบรรจุขวด จำนวน 641 ขวด เจ้าหน้าที่แจ้งข้อกล่าวหา ร่วมกันจำหน่ายอาหารที่มีพืชกระท่อมเป็นส่วนผสม อันเป็นการฝ่าฝืนประกาศกระทรวงสาธารณสุข (ฉบับที่ 424) พ.ศ. 2564 และที่แก้ไขเพิ่มเติม (ฉบับที่ 430) พ.ศ. 2564 (มาตรา 6 (8) ประกอบมาตรา 50 พ.ร.บ.อาหาร พ.ศ.2522)
“จากการจับกุมทั้ง 2 ร้านค้า รวมของกลางน้ำกระท่อมบรรจุขวดพร้อมจำหน่ายได้ทั้งสิ้น 951 ขวด โดยได้มีการสอบถามเพิ่มเติม ผู้กระทำความผิดทุกรายให้การรับสารภาพว่าจำหน่ายน้ำกระท่อมจริงโดยผสมแยกเป็นรสชาติ ดังนี้ 1. รสชาเขียว 2. รสชาไทย 3. รสหวาน 4. รสโกโก้ 5. รสบ๊วย 6. รสแคนตาลูป 7. รสน้ำตาลสด 8. รสขม และ 9. รถเผือก เจ้าหน้าที่จึงได้แจ้งข้อกล่าวหาและแจ้งสิทธิ นำส่งพนักงานสอบสวน สภ.บางละมุง เพื่อดำเนินคดีตามกฎหมายต่อไป" นายวีกิจฯ กล่าวเพิ่มเติม
นายวีกิจ มานะโรจน์กิจ นายอำเภอบางละมุง กล่าวในช่วงท้ายว่า อำเภอบางละมุง จังหวัดชลบุรี มุ่งมั่นขับเคลื่อนนโยบายของกระทรวงมหาดไทยในการจัดระเบียบสังคม ปราบปรามผู้มีอิทธิพล มุ่งขจัดยาเสพติดให้หมดไป โดยเฉพาะการพุ่งเป้า Re X-Ray พื้นที่ในทุกอำเภออย่างต่อเนื่อง เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองยกระดับความเข้มข้นในการลาดตระเวนอย่างต่อเนื่อง ซึ่งอำเภอบางละมุงได้บูรณาการทุกภาคส่วนเพื่อเพิ่มความเข้มข้น เสาะหายาเสพติดที่อาจถูกซุกซ่อนอยู่ พร้อมขยายผลนำไปสู่การตัดวงจรยาเสพติด เพื่อให้สังคมมีความสงบเรียบร้อย เกิดสวัสดิภาพ ความปลอดภัยในชีวิตและทรัพย์สินของพี่น้องประชาชน เป็นสังคมที่น่าอยู่ ทั้งนี้ หากพี่น้องประชาชนมีเบาะแสการกระทำความผิดเกี่ยวกับยาเสพติด และการกระทำความผิดทุกประเภท หรือเหตุสร้างความเดือดร้อนรำคาญ ขอให้แจ้งมายังสายด่วนศูนย์ดำรงธรรม โทร. 1567 ตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80437