รัฐบาลไทย-ข่าวทำเนียบรัฐบาล-พ่อเมืองชุมพร สั่งจับ เปิดร้านชาไข่มุกบังหน้า แอบขายบุหรี่ไฟฟ้าและกัญชาหน้าโรงเรียน


วันศุกร์ที่ 22 มีนาคม 2567
22/03/2567
พิมพ์
พ่อเมืองชุมพร สั่งจับ เปิดร้านชาไข่มุกบังหน้า แอบขายบุหรี่ไฟฟ้าและกัญชาหน้าโรงเรียน
ผู้ว่าฯ ชุมพร สั่งชุดปฏิบัติการพิเศษฝ่ายปกครองร่วมหน่วยงานความมั่นคง บุกจับกุมผู้ลักลอบจำหน่ายบุหรี่ไฟฟ้าและกัญชาหน้าโรงเรียนในอำเภอสวี เน้นย้ำ เดินหน้าพุ่งเป้า Re X-Ray อย่างต่อเนื่อง หากพี่น้องประชาชนพบเบาะแสแจ้งสายด่วน 1567 ทันที
วันนี้ (22 มี.ค. 67) นายวิสาห์ พูลศิริรัตน์ ผู้ว่าราชการจังหวัดชุมพร เปิดเผยว่า จังหวัดชุมพรมุ่งมั่นขับเคลื่อนเสริมสร้างความผาสุกให้กับสังคมไทย สนองนโยบายของกระทรวงมหาดไทยที่มีความมุ่งมั่นในการจัดระเบียบสังคม กวาดล้างผู้มีอิทธิพลและการค้ายาเสพติด ภายใต้กรอบแนวคิดปฏิบัติการตัดวงจรยาเสพติดอย่างเข้มข้นและเด็ดขาด ที่เน้นย้ำสั่งการให้ผู้ว่าราชการจังหวัด และนายอำเภอทุกแห่ง “แยกปลา ออกจากน้ำ” ให้ความสำคัญกับการป้องกัน ปราบปรามผู้ค้า ควบคู่กับการรักษา และฟื้นฟูผู้ป่วยยาเสพติด เพื่อเร่งป้องกันและแก้ไขปัญหายาเสพติดที่เกิดขึ้นในสังคมไทย
นายวิสาห์ พูลศิริรัตน์ ผู้ว่าราชการจังหวัดชุมพร กล่าวว่า จังหวัดชุมพรมีความมุ่งมั่นที่จะป้องกันและแก้ไขปัญหายาเสพติดอย่างจริงจังและต่อเนื่อง โดยตนได้มอบหมายให้ นายวิทยา เขียวรอด ปลัดจังหวัดชุมพร สั่งการนายสุทธิภัทร วัฒนพงศ์ไพบูลย์ ป้องกันจังหวัดชุมพร นำกำลัง อส. บูรณาการร่วมกับ เจ้าหน้าที่ ปปส.ภาค 8 ร่วมลงพื้นที่ตรวจสอบข้อเท็จจริง สืบเนื่องมาจากกรณีมีการร้องเรียนผ่านศูนย์ดำรงธรรมจังหวัดชุมพรว่า มีการลักลอบจำหน่ายบุหรี่ไฟฟ้าใกล้สถานศึกษา ณ โรงเรียนสวีวิทยา ตำบลนาโพธิ์ อำเภอสวี จังหวัดชุมพร
“จากการลงตรวจสอบในพื้นที่ดังกล่าวพบว่า ข้อเท็จจริงเป็นไปตามที่ประชาชนร้องเรียนเข้ามา จึงได้แสดงตัวเข้าจับกุมผู้ต้องหาทันที ณ บริเวณร้านขายชาไข่มุกหน้าโรงเรียนสวีวิทยา คือ นายภูริพัฒน์ อายุ 26 ปี พร้อมกับยึดของกลางได้เป็นจำนวนมาก ประกอบด้วย 1. บุหรี่ไฟฟ้าแบบใช้แล้วทิ้ง จำนวน 100 ชิ้น 2. เครื่องบุหรี่ไฟฟ้า จำนวน 3 ชิ้น 3. คอยล์บุหรี่ไฟฟ้า จำนวน 42 กล่อง และเศษคอยล์ จำนวน 34 ชิ้น 4. หัวพอตน้ำยาบุหรี่ไฟฟ้า ชนิดซอง จำนวน 30 ซอง และบรรจุในกล่องสีต่าง จำนวน 347 กล่อง 5. น้ำยาชนิดเติมบุหรี่ไฟฟ้า จำนวน 27 ขวด 6. กัญชาแห้ง จำนวน 21 ถุง และ 7. กัญชาแห้ง บรรจุในถุงพลาสติกใส จำนวน 1 ถุง น้ำหนักรวมประมาณ 850 กรัม” นายวิสาห์ฯ กล่าว
นายวิสาห์ พูลศิริรัตน์ ผู้ว่าราชการจังหวัดชุมพร กล่าวต่ออีกว่า หลังจากที่เจ้าหน้าที่ได้แสดงตัวเข้าจับกุมและยึดของกลาง จากนั้นเจ้าหน้าที่ได้แจ้งข้อกล่าวหากับผู้ต้องหา ดังนี้ 1. ซ่อนเร้น ช่วยจำหน่าย ช่วยพาเอาไปเสีย ซื้อ รับจำนำ หรือรับไว้โดยประการใด ซึ่งของอันตนพึงรู้ว่าเป็นของที่ไม่ผ่านพิธีการทางศุลกากร ตามพระราชบัญญัติศุลกากร พ.ศ. 2560 2. ขายสินค้าบารากู่ บารากู่ไฟฟ้าหรือบุหรี่ไฟฟ้า หรือตัวยาบารากู่ น้ำยาสำหรับเติมบารากู่ไฟฟ้าหรือบุหรี่ไฟฟ้า โดยฝ่าฝืนคำสั่งคณะกรรมการคุ้มครองผู้บริโภคที่ 9/2558 ตามพระราชบัญญัติคุ้มครองผู้บริโภค และ 3. จำหน่ายสมุนไพรควบคุม (กัญชา) เพื่อการค้าโดยไม่ได้อนุญาต แห่งพระราชบัญญัติคุ้มครองและส่งเสริมภูมิปัญญาแพทย์แผนไทย พ.ศ. 2542 เบื้องต้น เจ้าหน้าที่ได้ควบคุมตัวผู้ต้องหาดังกล่าวพร้อมของกลางทำบันทึกจับกุม ณ ที่ทำการปกครองจังหวัดชุมพร และนำตัวผู้ต้องหาพร้อมของกลางส่งพนักงานสอบสวน สภ.สวี เพื่อดำเนินคดีตามกฎหมายต่อไป
“ขอขอบคุณพี่น้องประชาชนที่ช่วยแจ้งเบาะแส รวมทั้งขอบคุณเจ้าหน้าที่และหน่วยงานที่เกี่ยวข้องทุกฝ่ายที่ช่วยกันดำเนินภารกิจที่สำคัญนี้อย่างเข้มแข็ง และขอกำชับทุกฝ่ายให้เดินหน้าพุ่งเป้า Re X-Ray ในทุกพื้นที่อย่างต่อเนื่อง ตลอดจนถึงเสริมสร้างการรับรู้ให้กับพี่น้องประชาชน ในการป้องกันปรามปรามการกระทำที่มีลักษณะที่เป็นการมอมเมาเยาวชน ซึ่งถือเป็นการกวาดล้างสิ่งผิดกฎหมาย อันจะทำให้สังคมมีความสงบเรียบร้อย เกิดสวัสดิภาพ เพื่อให้พี่น้องประชาชนทุกคนในสังคมได้ใช้ชีวิตอย่างมีความสุข ทั้งนี้ ขอให้ทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง” นายวิสาห์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80739