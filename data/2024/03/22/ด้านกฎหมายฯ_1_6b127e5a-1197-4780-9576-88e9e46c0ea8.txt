รัฐบาลไทย-ข่าวทำเนียบรัฐบาล-รมว.ยุติธรรม เปิดงาน “ก้าวไปข้างหน้า : การช่วยเหลือเหยื่ออาชญากรรมฯ” พร้อมมอบโล่เกียรติคุณแก่สถานีตำรวจดีเด่น และ MOU ว่าด้วยการแลกเปลี่ยนข้อมูลและการให้ความช่วยเหลือประชาชน


วันศุกร์ที่ 22 มีนาคม 2567
22/03/2567
พิมพ์
รมว.ยุติธรรม เปิดงาน “ก้าวไปข้างหน้า : การช่วยเหลือเหยื่ออาชญากรรมฯ” พร้อมมอบโล่เกียรติคุณแก่สถานีตำรวจดีเด่น และ MOU ว่าด้วยการแลกเปลี่ยนข้อมูลและการให้ความช่วยเหลือประชาชน
รมว.ยุติธรรม เปิดงาน “ก้าวไปข้างหน้า : การช่วยเหลือเหยื่ออาชญากรรมฯ” พร้อมมอบโล่เกียรติคุณแก่สถานีตำรวจดีเด่น และ MOU ว่าด้วยการแลกเปลี่ยนข้อมูลและการให้ความช่วยเหลือประชาชน
ในวันพฤหัสบดีที่ ๒๑ มีนาคม ๒๕๖๗ เวลา ๐๙.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม เป็นประธานในพิธีเปิดงาน “ก้าวไปข้างหน้า : การช่วยเหลือเหยื่ออาชญากรรม โดยความร่วมมือกับสำนักงานตำรวจแห่งชาติ...ในยุคดิจิทัล” พร้อมมอบโล่เกียรติคุณให้แก่สถานีตำรวจที่มีผลการดำเนินงานดีเด่นในการแจ้งสิทธิและรับคำขอผู้เสียหายในคดีอาญา จำนวน ๑๐๒ รางวัล และเป็นประธานในพิธีลงนามบันทึกความร่วมมือว่าด้วยการแลกเปลี่ยนข้อมูลและการให้ความช่วยเหลือประชาชน ระหว่างกรมคุ้มครองสิทธิและเสรีภาพ กับ สำนักงานตำรวจแห่งชาติ โดยมี นางสาวเอมอร เสียงใหญ่ อธิบดีกรมคุ้มครองสิทธิและเสรีภาพ ลงนามร่วมกับ พลตำรวจโท อิทธิพล อัจฉริยะประดิษฐ์ ผู้ช่วยผู้บัญชาการตำรวจแห่งชาติ และมี นางสุจิตรา แก้วไกร รองอธิบดีกรมคุ้มครองสิทธิและเสรีภาพ และ พลตำรวจตรี วิทยา เย็นจิตต์ ผู้บังคับการกองคดีอาญา ร่วมลงนามในฐานะพยาน ซึ่งมี คณะผู้บริหารระดับสูงกรมคุ้มครองสิทธิและเสรีภาพ ผู้บริหารส่วนราชการในสังกัดกระทรวงยุติธรรม และสำนักงานตำรวจแห่งชาติ เข้าร่วม ณ ห้อง Auditorium ๑๐ - ๐๙ ชั้น ๑๐ อาคารกระทรวงยุติธรรม
พันตำรวจเอก ทวี สอดส่อง รัฐมนตรีว่าการกระทรวงยุติธรรม กล่าวว่า งานครั้งนี้เป็นไปตามนโยบายสำคัญในการนำความยุติธรรมไปสู่ประชาชนให้สามารถเข้าถึงบริการของหน่วยงานต่าง ๆ ได้อย่างสะดวก รวดเร็ว และมีความเสมอภาค โดยมีกระทรวงยุติธรรมเป็นหน่วยงานหลัก ซึ่งได้รับบความร่วมมือที่ดีจากสำนักงานตำรวจแห่งชาติในการแจ้งสิทธิและรับคำขอผู้เสียหาย โดยเฉพาะผู้เสียหายในคดีอาญา เป็นบุคคลที่ถูกอัยการสั่งฟ้องแล้วได้รับการตัดสินจากศาลว่า ไม่ได้กระทำความผิด หรือที่เรียกว่า "แพะ" จนได้รับการเยียวยา ช่วยเหลือ ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ และที่แก้ไขเพิ่มเติม (ฉบับที่ ๒) พ.ศ. ๒๕๖๕
จำเลยที่มีกว่า ๗ แสนคน ที่ส่วนใหญ่เกิดจากความเหลื่อมล้ำทางเศรษฐกิจ ความเหลื่อมล้ำเชิงพื้นที่ ส่งผลให้เกิดการละเมิดสิทธิ เสรีภาพ ความเสมอภาค พวกเขาไม่รู้สิทธิ ในเรื่องที่รัฐต้องมีหน้าที่ดูแล ซึ่งพนักงานสอบสวน จึงเป็นบุคคลแรกในกระบวนการยุติธรรมที่จะได้พบบุคคลเหล่านี้ และได้แจ้งสิทธิของการตกเป็นเหยื่อที่ถือเป็นเรื่องสำคัญ ทำให้วันนี้ นับเป็นโอกาสที่ดีในร่วมมือระหว่างกรมคุ้มครองสิทธิและเสรีภาพและสำนักงานตำรวจแห่งชาติ
"วันนี้นับเป็นโอกาสที่ดีที่กรมคุ้มครองสิทธิและเสรีภาพ กระทรวงยุติธรรม และสำนักงานตำรวจแห่งชาติ จะได้ยกระดับในการให้ความช่วยเหลือประชาชนให้มีประสิทธิภาพมากยิ่งขึ้น เพื่ออำนวยความยุติธรรม ลดความเหลื่อมล้ำ สร้างความเป็นธรรมให้เกิดขึ้นกับสังคมไทยอย่างแท้จริง" รัฐมนตรีว่าการกระทรวงยุติธรรม กล่าว
รัฐมนตรีว่าการกระทรวงยุติธรรม ยังได้เสนอแนวคิดให้กรมคุ้มครองสิทธิและเสรีภาพ นำสำนวนคดีของประชาชนที่เข้าข่าย "คนเป็นเหยื่อ" และ "คนเป็นแพะ" บุคคลที่ศาลยกฟ้อง แล้วส่งต่อให้พนักงานสอบสวน หรือโรงเรียนนายร้อยตำรวจให้ได้เรียนรู้ความบกพร่องเพื่อเป็นการพัฒนางานสอบสวน ซึ่งสำนวนการสอบสวนเหล่านี้จะถือเป็นตำราที่เขียนจากความตาย ความสูญเสียในเหตุการณ์จริงที่เกิดขึ้น
สำหรับกิจกรรมภายในงาน ประกอบด้วย
๑. พิธีมอบโล่เกียรติคุณให้กับสถานีตำรวจที่มีผลการดำเนินงานแจ้งสิทธิและรับคำขอช่วยเหลือเยียวยาผู้เสียหายในคดีอาญาดีเด่น เพื่อเป็นการยกย่องสถานีตำรวจและหน่วยงานสนับสนุนการดำเนินงานในการช่วยเหลือเยียวยาผู้เสียหายในคดีอาญาดีเด่น โดยรายชื่อบุคคล หน่วยงาน และสถานีตำรวจ ที่เข้ารับโล่เกียรติคุณ จำนวน ๑๐๒ รางวัล แบ่งออกเป็น ๓ กลุ่ม ดังนี้ ๑) บุคคลและหน่วยงาน ที่ช่วยสนับสนุนการขับเคลื่อนแจ้งสิทธิและรับคำขอช่วยเหลือเยียวยาผู้เสียหายในคดีอาญาดีเด่น จำนวน ๔ คน/หน่วย ๒) สถานีตำรวจนครบาล (ส่วนกลาง) ขับเคลื่อนงาน แจ้งสิทธิและรับคำขอช่วยเหลือเยียวยาผู้เสียหายในคดีอาญาดีเด่น จำนวน ๕ สถานี และ ๓) สถานีตำรวจภูธร (ส่วนภูมิภาค) ขับเคลื่อนงานแจ้งสิทธิและรับคำขอช่วยเหลือเยียวยาผู้เสียหายในคดีอาญาดีเด่น จำนวน ๙๓ สถานี
๒. พิธีลงนามความร่วมมือ (MOU) ว่าด้วยการแลกเปลี่ยนข้อมูลและการให้ความช่วยเหลือประชาชนระหว่างกรมคุ้มครองสิทธิและเสรีภาพ กับ สำนักงานตำรวจแห่งชาติ เพื่อเพิ่มประสิทธิภาพงานสืบสวน สอบสวน การคุ้มครองพยานในคดีอาญา และป้องกันปราบปรามอาชญากรรม ความสงบเรียบร้อย ความปลอดภัยของประชาชน และความมั่นคงของประเทศ ตลอดจนการช่วยเหลือแก่ผู้เสียหาย พยาน ผู้ขอรับบริการไกล่เกลี่ยในคดีอาญาให้มีประสิทธิภาพและเป็นไปตามเจตนารมณ์ ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. ๒๕๔๔ (และที่แก้ไขเพิ่มเติม (ฉบับที่ ๒) พ.ศ. ๒๕๕๙) พระราชบัญญัติคุ้มครองพยานในคดีอาญา พ.ศ. ๒๕๔๖ และที่แก้ไขเพิ่มเติม (ฉบับที่ ๒) พ.ศ. ๒๕๖๕ และพระราชบัญญัติการไกล่เกลี่ยข้อพิพาท พ.ศ. ๒๕๖๒ รวมถึงร่วมกันกำหนดนโยบายที่เกี่ยวข้อง การบังคับใช้กฎหมาย การสนับสนุนทางวิชาการ การศึกษาวิจัย พัฒนาองค์ความรู้ และพัฒนาศักยภาพบุคลากรและเจ้าหน้าที่ของหน่วยงานรัฐ
นอกจากนี้ ยังมีการเสวนาทางวิชาการ ในหัวข้อ " Best Practice การแจ้งสิทธิและรับคำขอช่วยเหลือเยียวยาผู้เสียหายในคดีอาญา เทคนิคและประสบการณ์ที่ดี รวมถึงการให้ความรู้เกี่ยวกับพระราชบัญญัติป้องกันและปราบปราบการทรมานและการกระทำให้บุคคลสูญหาย พ.ศ. ๒๕๖๕ อีกด้วย

ที่มา : https://www.thaigov.go.th/news/contents/details/80710