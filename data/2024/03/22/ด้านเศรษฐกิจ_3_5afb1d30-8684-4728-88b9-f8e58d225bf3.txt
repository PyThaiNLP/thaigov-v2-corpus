รัฐบาลไทย-ข่าวทำเนียบรัฐบาล-ผู้ช่วยรัฐมนตรีฯ ศิรินันท์ เข้าร่วมประชุมคณะกรรมการผู้ช่วยรัฐมนตรี ครั้งที่ 2/2567


วันศุกร์ที่ 22 มีนาคม 2567
22/03/2567
พิมพ์
ผู้ช่วยรัฐมนตรีฯ ศิรินันท์ เข้าร่วมประชุมคณะกรรมการผู้ช่วยรัฐมนตรี ครั้งที่ 2/2567
ผู้ช่วยรัฐมนตรีฯ ศิรินันท์ เข้าร่วมประชุมคณะกรรมการผู้ช่วยรัฐมนตรี ครั้งที่ 2/2567
วันที่ 21 มีนาคม 2567 นางสาวศิรินันท์ ศิริพานิช ผู้ช่วยรัฐมนตรีประจำกระทรวงอุตสาหกรรม เข้าร่วมประชุมคณะกรรมการผู้ช่วยรัฐมนตรี ครั้งที่ 2/2567 โดยมี นายฐิติพงศ์ เขียวไพศาล กรรมการผู้ช่วยรัฐมนตรีประจำสำนักนายกรัฐมนตรี เป็นประธาน ณ ห้องประชุม 301 ชั้น 3 ตึกบัญชาการ 1 ทำเนียบรัฐบาล
สำหรับการประชุมในครั้งนี้ มีระเบียบวาระเพื่อพิจารณาข้อเสนอแนวทางการแก้ไขปัญหา ดังนี้ การแก้ไขปัญหาหนี้นอกระบบ การแก้ไขปัญหายาเสพติด และการแก้ไขปัญหาฝุ่นละอองขนาดเล็ก (PM2.5) โดยกระทรวงอุตสาหกรรม ได้นำเสนอแนวทางการกำกับตามมาตรการแก้ไขปัญหาฝุ่น PM 2.5 ในส่วนที่กระทรวงอุตสาหกรรมเกี่ยวข้อง ประกอบด้วย 3 มาตรการ ได้แก่ 1. ด้านมาตรการกำกับดูแลฝุ่นจากไอเสียรถยนต์ การส่งเสริมการใช้ EV ทดแทนการใช้รถยนต์สันดาปภายใน การบังคับใช้มาตรฐานไอเสียรถยนต์ EURO 5 และขอความร่วมมือตรวจสภาพและซ่อมบำรุงรถยนต์ให้อยู่ในสภาพสมบูรณ์ 2. ด้านมาตรการกำกับดูแลฝุ่นจากโรงงานอุตสาหกรรม ให้รายงานการประกอบการและตรวจติดตามด้วยตัวเอง 100% (I-Single Form) การเพิ่มประสิทธิภาพการกำกับดูแลผ่าน App ตรวจโรงงานอย่างรอบด้าน การแจ้งเตือนโรงงานอุตสาหกรรม ให้เฝ้าระวังการระบายมลพิษอย่างเคร่งครัดและต่อเนื่อง การตรวจกำกับโรงงานทุกแห่งที่มีการปลดปล่อยมลพิษทางอากาศในพื้นที่วิกฤตทั่วประเทศ และการติดตั้งระบบตรวจวัดคุณภาพอากาศอัตโนมัติ (CEMS) ในโรงงานที่มีการปลดปล่อยมลพิษทางอากาศ และ 3. ด้านมาตรการกำกับดูแลฝุ่นจากอุตสาหกรรมการเกษตร เพิ่มมาตรการช่วยเหลือชาวไร่อ้อย ที่ดูแลพื้นที่เพาะปลูกอ้อยโดยไม่มีการเผาอ้อย โดยการร่วมกับธนาคารเพื่อการเกษตรและสหกรณ์การเกษตร หรือ ธ.ก.ส. ด้วยการส่งเสริมสนับสนุนสินเชื่อดอกเบี้ยต่ำ การเข้าถึงเครื่องจักรกลการเกษตร การบริหารจัดการน้ำในไร่อ้อย การเสริมสภาพคล่องช่วงเก็บเกี่ยวอ้อย (Green Credit) ให้กู้เงินเพิ่ม กรณีตัดอ้อยสดส่งเข้าโรงงานน้ำตาล การส่งเสริมชาวไร่อ้อยจำหน่ายใบอ้อยและยอดอ้อยให้กับโรงงานเพื่อให้มีรายได้เพิ่มขึ้น และสนับสนุนการใช้เครื่องจักรกลการเกษตรเพื่อเพิ่มผลิตภาพ เป็นต้น

ที่มา : https://www.thaigov.go.th/news/contents/details/80703