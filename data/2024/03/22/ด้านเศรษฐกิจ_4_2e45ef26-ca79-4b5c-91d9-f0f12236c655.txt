รัฐบาลไทย-ข่าวทำเนียบรัฐบาล-ปลัดฯ ณัฐพล เปิดการฝึกอบรมเชิงปฏิบัติการ ภายใต้โครงการพัฒนานักธุรกิจเกษตรอุตสาหกรรม ต่อยอดพัฒนา เพิ่มศักยภาพนักธุรกิจอุตสาหกรรม 


วันศุกร์ที่ 22 มีนาคม 2567
22/03/2567
พิมพ์
ปลัดฯ ณัฐพล เปิดการฝึกอบรมเชิงปฏิบัติการ ภายใต้โครงการพัฒนานักธุรกิจเกษตรอุตสาหกรรม ต่อยอดพัฒนา เพิ่มศักยภาพนักธุรกิจอุตสาหกรรม
ปลัดฯ ณัฐพล เปิดการฝึกอบรมเชิงปฏิบัติการ ภายใต้โครงการพัฒนานักธุรกิจเกษตรอุตสาหกรรม ต่อยอดพัฒนา เพิ่มศักยภาพนักธุรกิจอุตสาหกรรม
วันที่ 19 มีนาคม 2567 ดร.ณัฐพล รังสิตพล ปลัดกระทรวงอุตสาหกรรม ให้เกียรติเป็นประธานในพิธีเปิดการจัดฝึกอบรมเชิงปฏิบัติการ ภายใต้โครงการพัฒนานักธุรกิจเกษตรอุตสาหกรรม ประจำปีงบประมาณ พ.ศ.2566 ไปพลางก่อน (งบประมาณเบิกแทนกัน) พร้อมมอบนโยบาย “การพัฒนานักธุรกิจอุตสาหกรรม” โดยมี นางสาวณัฏฐิญา เนตยสุภา รองปลัดกระทรวงอุตสาหกรรม นายวีระ นันทเศรษฐ์ อุตสาหกรรมจังหวัดอุตรดิตถ์ นายธัญญารัตน์ พรหมสุทธิ์ อุตสาหกรรมจังหวัดลำปาง นายเตมีย์ พันธุวงค์ราช ผู้อำนวยการกองตรวจราชการ และนายพลาวุธ วงศ์วิวัฒน์ ผู้อำนวยการกองยุทธศาสตร์และแผนงาน เข้าร่วมด้วย ณ โรงแรมต้นทอง ตำบลบ้านเกาะ อำเภอเมืองอุตรดิตถ์ จังหวัดอุตรดิตถ์
ปลัดฯ ณัฐพล กล่าวว่า เกษตรอุตสาหกรรมเป็นกลไกสำคัญที่ช่วยขับเคลื่อนเศรษฐกิจของประเทศไทย เพราะเกษตรอุตสาหกรรมเป็นการนำนวัตกรรมเทคโนโลยีที่ทันสมัย มาช่วยพัฒนาการเกษตรของไทยให้เป็น Smart Farmer และนำองค์ความรู้ด้านธุรกิจอุตสาหกรรมไม่ว่าจะเป็นการบริหารจัดการ การพัฒนาและเพิ่มมูลค่าผลิตภัณฑ์ ระบบมาตรฐาน การเชื่อมโยงห่วงโซ่การผลิตอย่างเป็นระบบมาพัฒนาสู่การเป็นนักธุรกิจเกษตรอุตสาหกรรม  เพื่อมุ่งเน้นพัฒนาผู้ประกอบการที่มีศักยภาพและความพร้อมสู่การเป็นผู้ประกอบการเกษตรอุตสาหกรรมยุคใหม่ที่มีแนวคิดในการพัฒนาต่อยอดธุรกิจและผลิตภัณฑ์ด้วยเทคโนโลยี นวัตกรรม และความคิดสร้างสรรค์สู่การสร้างมูลค่าเพิ่มให้แก่ธุรกิจและผลิตภัณฑ์
กระทรวงอุตสาหกรรม มีหน้าที่สนับสนุนและส่งเสริมพัฒนาความรู้ ทักษะของผู้ประกอบการ ให้มีความพร้อมในการเป็นผู้ประกอบการเกษตรอุตสาหกรรม และยกระดับศักยภาพในการเป็นนักธุรกิจเกษตรอุตสาหกรรม โดยมีสำนักงานอุตสาหกรรมจังหวัดอุตรดิตถ์ เป็นหน่วยขับเคลื่อน ซึ่งการอบรมการพัฒนานักธุรกิจเกษตรอุตสาหกรรมนั้น ดำเนินการทั้งสิ้น 12 จังหวัด มีผู้ประกอบการเข้าร่วมกว่า 480 คน โดยจังหวัดอุตรดิตถ์ เป็นหนึ่งใน 12 จังหวัด จาก 76 จังหวัด ที่ได้รับคัดเลือกเข้าร่วมโครงการในครั้งนี้ ขอแสดงความยินดีและหวังเป็นอย่างยิ่งว่ากิจกรรมที่จัดขึ้นในวันนี้ จะเป็นประโยชน์อย่างยิ่งกับผู้ประกอบการเกษตรอุตสาหกรรมทุกท่าน เพื่อนำไปปรับใช้และต่อยอดการบริหารธุรกิจให้มีประสิทธิภาพยิ่งขึ้นในอนาคต และสามารถก้าวไปสู่การเป็นนักธุรกิจเกษตรอุตสาหกรรมต้นแบบต่อไปในอนาคต
ทั้งนี้ การอบรมฯ ดังกล่าว มีวัตถุประสงค์ เพื่อเพิ่มทักษะองค์ความรู้ ให้แก่กลุ่มผู้ประกอบการเกษตรครอบคลุมทุกมิติ ได้แก่ การพัฒนาองค์ความรู้ในด้านการบริหารจัดการธุรกิจ การจัดทำ Business Model Canvas การยกระดับศักยภาพผู้ที่เกี่ยวข้องตลอดห่วงโซ่เกษตรอุตสาหกรรมให้มีความเข้มแข็ง โดยการใช้เทคโนโลยีและนวัตกรรมต่าง ๆ เพื่อลดต้นทุนการผลิต และยกระดับมาตรฐานและคุณภาพสินค้าเกษตร รวมถึงการขยายโอกาสและเพิ่มช่องทางการตลาด เพื่อให้รับมือกับสภาวการณ์ที่เปลี่ยนแปลงไปได้ตลอดเวลา โดยผู้เข้าร่วมอบรมฯ ในวันนี้ ประกอบด้วย ผู้ประกอบการชุมชน วิสาหกิจขนาดกลางและขนาดย่อม และผู้ที่สนใจด้านธุรกิจเกษตรอุตสาหกรรม จำนวน 40 ราย เข้ารับการถ่ายทอดองค์ความรู้ และการพัฒนาโมเดลธุรกิจที่จะนำไปต่อยอดได้ในอนาคต โดยได้รับเกียรติจาก นางสาวจรินทร์ ทองรัตนรักษา และนายพิสิษฐ์ เทอดเกียรติ ผู้เชี่ยวชาญด้านการพัฒนาอุตสาหกรรม เป็นวิทยากรบรรยายให้ความรู้ในครั้งนี้

ที่มา : https://www.thaigov.go.th/news/contents/details/80704