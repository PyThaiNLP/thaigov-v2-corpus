รัฐบาลไทย-ข่าวทำเนียบรัฐบาล-ผู้ว่าฯ พัทลุง จับมือภาคีเครือข่ายและกลุ่มเกษตรกร ต.เขาเจียก ฟื้นฟูประเพณีลงแขกเกี่ยวข้าว สร้างความสามัคคีและอนุรักษ์วัฒนธรรมประเพณีไทยอันดีงาม ถ่ายทอดวิถีเกษตรกรให้เด็กและเยาวชน


วันศุกร์ที่ 22 มีนาคม 2567
22/03/2567
พิมพ์
ผู้ว่าฯ พัทลุง จับมือภาคีเครือข่ายและกลุ่มเกษตรกร ต.เขาเจียก ฟื้นฟูประเพณีลงแขกเกี่ยวข้าว สร้างความสามัคคีและอนุรักษ์วัฒนธรรมประเพณีไทยอันดีงาม ถ่ายทอดวิถีเกษตรกรให้เด็กและเยาวชน
ผู้ว่าฯ พัทลุง จับมือภาคีเครือข่ายและกลุ่มเกษตรกรตำบลเขาเจียก ฟื้นฟูประเพณีลงแขกเกี่ยวข้าว สร้างความสมัครสมานสามัคคีและอนุรักษ์วัฒนธรรมประเพณีไทยอันดีงาม ถ่ายทอดวิถีเกษตรกรให้เด็กและเยาวชนได้ประยุกต์ใช้เพื่อคุณภาพชีวิตที่ดีอย่างยั่งยืน
วันนี้ (22 มี.ค. 67) นางนิศากร วิศิษฏ์สรอรรถ ผู้ว่าราชการจังหวัดพัทลุง เปิดเผยว่า จังหวัดพัทลุงบูรณาการร่วมกับภาคีเครือข่าย และหน่วยงานในพื้นที่ จัดกิจกรรมลงแขกเกี่ยวข้าว ภายในงาน “เขาเจียกร่วมใจภักดิ์ รักษ์สามัคคี สืบสานประเพณี ลงแขกเกี่ยวข้าว เฉลิมพระเกียรติ 72 พรรษา” สนองพระราชปณิธาน สืบสาน รักษา และต่อยอด โดยน้อมนำหลักปรัชญาของเศรษฐกิจพอเพียงมาประยุกต์ใช้ เพื่อพัฒนาคุณภาพชีวิตของพี่น้องประชาชน ที่ศูนย์เรียนรู้เศรษฐกิจพอเพียงบ้านไสยาง หมู่ที่ 3 ตำบลเขาเจียก อำเภอเมืองพัทลุง จังหวัดพัทลุง
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวว่า ประเพณีลงแขกเกี่ยวข้าวเป็นประเพณีไทยอันดีงามที่สะท้อนให้เห็นถึงน้ำใจและความเอื้อเฟื้อเผื่อแผ่ของคนในชุมชน ที่พร้อมมาช่วยเหลือเกื้อกูลกันในการเก็บเกี่ยวผลผลิต ประเพณีลงแขกเกี่ยวข้าวไม่ได้เป็นเพียงแค่การช่วยเหลือด้านแรงงาน แต่ยังเป็นการสร้างความสัมพันธ์อันดีและความสามัคคีระหว่างผู้คนในหมู่บ้าน ซึ่งทุกคนได้มารวมตัวกันเพื่อร่วมแรงร่วมใจ แบ่งปันอาหาร ร้องรำทำเพลง สร้างบรรยากาศที่สนุกสนาน ผ่อนคลาย นับเป็นภูมิปัญญาท้องถิ่นที่ควรค่าแก่การอนุรักษ์และสืบสานต่อไป
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวต่อว่า ปัจจุบันประเพณีลงแขกเกี่ยวข้าวเลือนหายไปจากสังคมไทยเหลือไว้เพียงภาพความทรงจำในอดีต เนื่องจากเกษตรกรยุคใหม่นิยมใช้เครื่องทุ่นแรง ใช้เทคโนโลยีในการทำการเกษตร เพื่อช่วยประหยัดเวลา ประหยัดแรงงาน และสามารถเก็บเกี่ยวผลผลิตได้อย่างรวดเร็ว ประกอบกับแรงงานภาคเกษตรหายากและมีอัตราค่าจ้างค่อนข้างสูง เพราะการเคลื่อนย้ายถิ่นฐานเข้ามาทำงานในเมืองใหญ่
“การจัดกิจกรรมลงแขกเกี่ยวข้าวในครั้งนี้ จึงเป็นการฟื้นประเพณีลงแขกเกี่ยวข้าว ร่วมกันสืบสานประเพณีไทย ภูมิปัญญาท้องถิ่น และการถ่ายทอดภูมิปัญญาภาคการเกษตรจากรุ่นสู่รุ่น เพื่อสร้างความสามัคคี สร้างความสัมพันธ์อันดีงามระหว่างเกษตรกรในพื้นที่ ซึ่งเป็นสิ่งสำคัญยิ่งที่ประชาชนชาวจังหวัดพัทลุงจะต้องร่วมกันรักษาไว้ให้อยู่คู่กับจังหวัดพัทลุง” นางนิศากรฯ กล่าว
นางนิศากร วิศิษฏ์สรอรรถ ผู้ว่าราชการจังหวัดพัทลุง กล่าวตอนท้ายว่า กิจกรรมประเพณีลงแขกเกี่ยวข้าวในวันนี้เป็นไปอย่างสนุกสนาน อีกทั้งได้ถ่ายทอดวิถีเกษตรกรให้เด็กและเยาวชนในชุมชน ซึ่งเกิดขึ้นได้ด้วยการร่วมมือกันของทุกคนในชุมชน ที่จะสืบสานประเพณีลงแขกเกี่ยวข้าวตามวิถีดั้งเดิม ซึ่งเป็นการน้อมนำพระดำริ “หมู่บ้านยั่งยืน” (Sustainable Village) ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา มาขยายผลให้เป็นรูปธรรม โดยแง่คิดที่สำคัญของหมู่บ้านยั่งยืน คือ คนจะต้องมีความสุข มีความรักใคร่สามัคคีกันในชุมชน มีอาชีพที่สุจริต มีอยู่ มีกิน มีใช้ มีสุขภาพร่างกายที่แข็งแรง ลูกหลานได้รับการศึกษา ชุมชน/หมู่บ้านมีภูมิคุ้มกันต่อภัยทางสังคม และภัยธรรมชาติ บ้านเมืองมีความสะอาดเรียบร้อย มีการส่งเสริมสิ่งแวดล้อมที่ดี มีการสร้างความมั่นคงทางอาหาร ทำให้พี่น้องประชาชนมีคุณภาพชีวิตที่ดี และทำให้สังคมไทยเป็นสังคมที่น่าอยู่อย่างยั่งยืนในทุกมิติต่อไป
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80736