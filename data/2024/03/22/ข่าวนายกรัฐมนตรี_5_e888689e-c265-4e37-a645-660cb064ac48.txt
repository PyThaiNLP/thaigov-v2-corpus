รัฐบาลไทย-ข่าวทำเนียบรัฐบาล-​นายกฯ ประทับใจ หลังทีมไทยบุกไปเสมอเกาหลีใต้ ในการแข่งขันฟุตบอลโลก 2026 รอบคัดเลือก เตรียมไปเชียร์ด้วยตัวเองนัดหน้า 26 มีนาคมนี้


วันศุกร์ที่ 22 มีนาคม 2567
22/03/2567
พิมพ์
​นายกฯ ประทับใจ หลังทีมไทยบุกไปเสมอเกาหลีใต้ ในการแข่งขันฟุตบอลโลก 2026 รอบคัดเลือก เตรียมไปเชียร์ด้วยตัวเองนัดหน้า 26 มีนาคมนี้
​นายกฯ ประทับใจ หลังทีมไทยบุกไปเสมอเกาหลีใต้ ในการแข่งขันฟุตบอลโลก 2026 รอบคัดเลือก เตรียมไปเชียร์ด้วยตัวเองนัดหน้า 26 มีนาคมนี้
วันนี้ (22 มีนาคม 2567) เวลา 11.00 น. ณ อาคารรัฐสภา ถนนสามเสน เขตดุสิต กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  กล่าวถึงการแข่งขันฟุตบอลโลก 2026 รอบคัดเลือก โซนเอเชีย รอบสอง หลังทีมชาติไทยบุกไปเสมอทีมเกาหลีใต้ 1-1 เมื่อคืนที่ผ่านมา ว่า ได้ติดตามตลอด แม้จะติดภารกิจ เป็นเจ้าภาพงานเลี้ยงอาหารละศีลอดเดือนรอมฎอน แต่ก็ได้รับรายงานว่าช่วง 30 นาทีแรกทีมไทยเล่นได้ดีมาก ซึ่งก็รู้สึกประทับใจ โดยได้โพสต์ให้กำลังใจกับนักเตะทุกคนแล้ว และวานนี้วันเกิด นางนวลพรรณ ล่ำซำ หรือ มาดามแป้ง นายกสมาคมกีฬาฟุตบอลแห่งประเทศไทย ในพระบรมราชูปถัมภ์ ตนเองได้ส่งของขวัญไปให้ และมาดามแป้งได้โทรมาขอบคุณ พร้อมทั้งพูดคุยถึงการแข่งขันในนัดต่อไป ในวันที่ 26 มีนาคมนี้ ที่สนามราชมังคลากีฬาสถาน ซึ่งตนเองก็จะไปร่วมชมการแข่งขันในนัดนี้ด้วย
นายกฯ กล่าวถึงเงินสนับสนุนอัดฉีดนักกีฬาว่า รัฐบาลพยายามหาลู่ทางในการสนับสนุนเงิน แต่จะต้องอยู่ในกฎระเบียบ สำหรับกรณีเมื่อวานนี้ มี สส. พรรคเพื่อไทย เปิดเว็บเถื่อนดูการแข่งขันฟุตบอล ที่รัฐสภานั้น นายกฯ  ระบุว่า ทุกคนรู้หน้าที่อยู่แล้วว่าอะไรควรหรืออะไรไม่ควร เรื่องนี้ไม่จำเป็นต้องกำชับอะไร

ที่มา : https://www.thaigov.go.th/news/contents/details/80720