รัฐบาลไทย-ข่าวทำเนียบรัฐบาล-​“คารม” เผย ขั้นตอนแก้ไข หากโทรศัพท์มือถือโดนรีโมตควบคุมจากระยะไกล แนะห้ามกดลิงก์หรือดาวน์โหลดแอปพลิเคชันที่ไม่ได้อยู่ใน APP Store หรือ Play Store 


วันศุกร์ที่ 22 มีนาคม 2567
22/03/2567
พิมพ์
​“คารม” เผย ขั้นตอนแก้ไข หากโทรศัพท์มือถือโดนรีโมตควบคุมจากระยะไกล แนะห้ามกดลิงก์หรือดาวน์โหลดแอปพลิเคชันที่ไม่ได้อยู่ใน APP Store หรือ Play Store
​“คารม” เผย ขั้นตอนแก้ไข หากโทรศัพท์มือถือโดนรีโมตควบคุมจากระยะไกล แนะห้ามกดลิงก์หรือดาวน์โหลดแอปพลิเคชันที่ไม่ได้อยู่ใน APP Store หรือ Play Store
วันนี้  22 มีนาคม  2567  นายคารม พลพรกลาง รองโฆษกประจำสำนักนายกรัฐมนตรี เปิดเผยว่า จากกรณีที่มิจฉาชีพหลอกให้กดลิงก์เพื่อดาวน์โหลดแอปพลิเคชันที่ไม่ได้อยู่ใน APP Store หรือ Play Store ทำให้ถูกติดตั้งแอปพลิเคชัน Remote Access ลงบนโทรศัพท์มือถือ ส่งผลทำให้มิจฉาชีพสามารถควบคุมโทรศัพท์ และโอนเงินออกจากบัญชีของเราได้ ตำรวจสอบสวนกลาง (CIB) แนะนำหากโทรศัพท์มือถือโดนรีโมตควบคุมจากระยะไกล ให้ทำตามขั้นตอนดังต่อไปนี้
1.หากยังสามารถสัมผัสหน้าจอโทรศัพท์ได้ ให้รีบตัดสัญญาณอินเตอร์เน็ต โดยการปิดไวไฟ ปิดเซลลูลาร์ ปิดบลูทูธ และเปิด airplan mode (โหมดเครื่องบิน) จากนั้นลบแอปแปลกปลอมออกจากเครื่องทันที
2.หากไม่สามารถสัมผัสหน้าจอได้ หรือหน้าจอเป็นสีดำ ในระบบ IOS กดปุ่มเพิ่มเสียง 1 ครั้ง > กดปุ่มลดเสียง 1 ครั้ง > กดปุ่มเปิด/ปิดเครื่องค้างไว้ จนกว่าหน้าจอจะขึ้นรูปแอปเปิล เมื่อเครื่องเปิดมาใหม่ให้รีบตัดสัญญาณอินเตอร์เน็ต โดยการปิดไวไฟ ปิดเซลลูลาร์ ปิดบลูทูธ และเปิด airplan mode (โหมดเครื่องบิน) จากนั้นลบแอปแปลกปลอมออกจากเครื่องทันที
ในระบบ Android กดปุ่มเปิด/ปิดเครื่อง ค้างไว้ประมาณ 20-30 วินาที รอจนหน้าจอดับไป รอจนกว่าเครื่องจะเปิดขึ้นใหม่ (อาจใช้เวลาสักระยะนึง) เมื่อเครื่องเปิดมาใหม่ให้รีบตัดสัญญาณอินเตอร์เน็ต โดยการปิดไวไฟ ปิดเซลลูลาร์ ปิดบลูทูธ และเปิด airplan mode (โหมดเครื่องบิน) จากนั้นลบแอปแปลกปลอมออกจากเครื่องทันที
3.หากไม่สามารถทำตามขั้นตอนที่ 1 และขั้นตอนที่ 2 ได้ ให้ปิด WiFi Router และถอดปลั๊ก จากนั้นให้ถอดซิมออกจากโทรศัพท์มือถือทันที
“เพื่อเป็นการป้องกันไม่ให้โทรศัพท์ถูกมิจฉาชีพควบคุมจากระยะไกล ต้องไม่กดลิงก์หรือดาวน์โหลดแอปพลิเคชันที่ไม่ได้อยู่ใน APP Store หรือ Play Store ทั้งนี้ หากท่านตกเป็นเหยื่อของมิจฉาชีพออนไลน์ สามารถแจ้งเข้ามาที่ศูนย์ AOC 1441 เพื่อทำการอายัดบัญชีคนร้าย และดำเนินคดีตามกฎหมายกับมิจฉาชีพ” นายคารม ย้ำ

ที่มา : https://www.thaigov.go.th/news/contents/details/80696