รัฐบาลไทย-ข่าวทำเนียบรัฐบาล-กรมทางหลวงชนบทสนับสนุนเจ้าหน้าที่ และรถบรรทุกน้ำดับไฟป่าริมทางจังหวัดเชียงใหม่ ป้องกันการลุกลามรับมือสถานการณ์หมอกควัน และ PM 2.5 ในพื้นที่อย่างเร่งด่วน


วันศุกร์ที่ 22 มีนาคม 2567
กรมทางหลวงชนบทสนับสนุนเจ้าหน้าที่ และรถบรรทุกน้ำดับไฟป่าริมทางจังหวัดเชียงใหม่ ป้องกันการลุกลามรับมือสถานการณ์หมอกควัน และ PM 2.5 ในพื้นที่อย่างเร่งด่วน
....
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 10 (เชียงใหม่) แขวงทางหลวงชนบทเชียงใหม่ หมวดบำรุงทางหลวงชนบทแม่แตง จัดเจ้าหน้าที่และรถบรรทุกน้ำร่วมสนับสนุนเทศบาลตำบลแม่หอพระ เข้าควบคุมสถานการณ์ไฟป่าริมทางในสายทางหลวงชนบท ชม.4046 บ้านป่าเลา ตำบลแม่หอพระ อำเภอแม่แตง จังหวัดเชียงใหม่ ช่วงระหว่าง กม.ที่ 0+700 - 1+100 ป้องกันไม่ให้ไฟป่าลุกลาม เพื่อแก้ปัญหาหมอกควัน และฝุ่นละออง PM 2.5 ในช่วงสถานการณ์วิกฤต ตลอดจนบรรเทาผลกระทบที่เกิดขึ้นต่อสุขภาพของประชาชน ตามนโยบายของนายอภิรัฐ ไชยวงศ์น้อย อธิบดีกรมทางหลวงชนบท ที่ได้สั่งการให้หน่วยงานในสังกัด เฝ้าระวังติดตามป้องกันและแก้ไขปัญหาหมอกควัน ไฟป่า และ PM 2.5 อย่างเร่งด่วน เนื่องจากปัจจุบันมีการลักลอบเผาในพื้นที่หลายจังหวัด ซึ่งเป็นปัจจัยเสี่ยงทำให้เกิดสถานการณ์ไฟป่า และส่งผลให้หลายพื้นที่มีค่าฝุ่นละอองอยู่ในระดับเริ่มส่งผลกระทบต่อสุขภาพ
ทั้งนี้ ทช. ได้จัดเจ้าหน้าที่ลาดตระเวนพร้อมรถบรรทุกน้ำ เพื่อรับมือสถานการณ์หมอกควันและฝุ่นละอองขนาดเล็ก PM2.5 ฉีดพ่นละอองน้ำ และบูรณาการร่วมกับหน่วยงานที่เกี่ยวข้อง เพื่อร่วมแก้ไขสถานการณ์ที่ส่งผลต่อสุขภาพของประชาชน หากประชาชนพบเห็นเหตุไฟป่าและไฟไหม้หญ้าริมทางหลวงชนบท สามารถแจ้งและขอรับความช่วยเหลือได้ที่สายด่วน ทช. โทร. 1146

ที่มา : https://www.thaigov.go.th/news/contents/details/80730