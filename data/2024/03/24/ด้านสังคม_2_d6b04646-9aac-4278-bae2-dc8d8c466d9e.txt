รัฐบาลไทย-ข่าวทำเนียบรัฐบาล-สธ.เผยเหตุระเบิดโรงงานอะลูมิเนียม “ไต้หวัน” มีแรงงานไทยเสียชีวิต 2 ราย เจ็บสาหัส 1 ราย ส่งทีมดูแลจิตใจญาติผู้เสียชีวิต


วันอาทิตย์ที่ 24 มีนาคม 2567
สธ.เผยเหตุระเบิดโรงงานอะลูมิเนียม “ไต้หวัน” มีแรงงานไทยเสียชีวิต 2 ราย เจ็บสาหัส 1 ราย ส่งทีมดูแลจิตใจญาติผู้เสียชีวิต
รัฐมนตรีว่าการกระทรวงสาธารณสุข เผยเหตุโรงงานผลิตอะลูมิเนียมระเบิดในไต้หวัน มีแรงงานไทยเสียชีวิต 2 ราย บาดเจ็บสาหัส 1 ราย ได้รับการรักษาจนพ้นขีดอันตรายแล้ว มอบหน่วยงานเกี่ยวข้องประสานกระทรวงการต่างประเทศ
เตรียมพร้อมหากต้องการความช่วยเหลือทางการแพทย์ รวมทั้งให้สำนักงานสาธารณสุขจังหวัดจัดทีมดูแลเยียวยาจิตใจครอบครัวผู้เสียชีวิต
วันนี้ (24 มีนาคม 2567) นพ.ชลน่าน ศรีแก้ว รัฐมนตรีว่าการกระทรวงสาธารณสุข เปิดเผยถึงกรณีมีรายงานข่าวเกิดเหตุระเบิดภายในโรงงาน JUEI FENG ALUMINIUM โรงงานผลิตแท่งอะลูมิเนียมที่เขตหูเน่ย นครเกาสง ไต้หวัน เมื่อวันที่ 23 มีนาคมที่ผ่านมา ส่งผลให้มีแรงงานได้รับบาดเจ็บ 6 คน เบื้องต้นได้รับรายงานจากกองสธารณสุขฉุกเฉินว่า ในจำนวนผู้ได้รับบาดเจ็บนั้น เป็นแรงงานคนไทย 3 ราย โดย 2 รายเสียชีวิตแล้ว เป็นชาย อายุ 37 ปี ภูมิลำเนาจังหวัดมหาสารคาม และชายอายุ 46 ปี ภูมิลำเนาจังหวัดชัยภูมิ ส่วนอีก 1 ราย อาการสาหัส เป็นชายอายุ 31 ปี ภูมิลำเนากรุงเทพฯ แพทย์ในพื้นที่ได้ทำการผ่าตัดช่วยชีวิต ขณะนี้อาการพ้นขีดอันตรายแล้ว
ทั้งนี้ ทราบมาว่าสำนักงานแรงงานไทย เมืองเกาสง ได้ประสานงานให้การดูแลในเรื่องสิทธิประโยชน์ของผู้บาดเจ็บและเสียชีวิตแล้ว ในส่วนของกระทรวงสาธารณสุข ได้มอบให้กองสาธารณสุขฉุกเฉินประสานกับกระทรวงการต่างประเทศ เพื่อเตรียมการหากต้องมีการให้ความช่วยเหลือทางการแพทย์ หรือการประสานส่งตัวกลับมารักษาต่อในประเทศไทย รวมถึงมอบหมายให้สำนักงานสาธารณสุขจังหวัดมหาสารคามและชัยภูมิ จัดทีมช่วยเหลือเยียวยาจิตใจผู้ประสบภาวะวิกฤต (MCATT) ติดตามประเมินเยียวยาจิตใจครอบครัวและญาติของผู้เสียชีวิตอย่างต่อเนื่อง
********************************************** 24 มีนาคม 2567

ที่มา : https://www.thaigov.go.th/news/contents/details/80789