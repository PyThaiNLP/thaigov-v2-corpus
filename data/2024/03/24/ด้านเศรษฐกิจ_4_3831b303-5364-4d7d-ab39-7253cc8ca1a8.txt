รัฐบาลไทย-ข่าวทำเนียบรัฐบาล-รองปลัดเศรษฐเกียรติฯ ร่วมศึกษาคุณภาพอากาศในประเทศไทยเพื่อแก้ปัญหา PM2.5 


วันอาทิตย์ที่ 24 มีนาคม 2567
รองปลัดเศรษฐเกียรติฯ ร่วมศึกษาคุณภาพอากาศในประเทศไทยเพื่อแก้ปัญหา PM2.5
รองปลัดเศรษฐเกียรติฯ ร่วมศึกษาคุณภาพอากาศในประเทศไทยเพื่อแก้ปัญหา PM2.5
นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้เข้าร่วมกิจกรรม Airborne and Satellite Investigation of Asian Air Quality (ASIA-AQ) ซึ่งเป็นกิจกรรมภายใต้โครงการความร่วมมือระหว่างศูนย์วิจัยแลงลีย์แห่งองค์การบริหารการบินและอวกาศแห่งชาติ (NASA Langley Research center) และสถาบันวิจัยดาราศาสตร์แห่งชาติ (องค์การมหาชน) (National Astronomical Research Institute of Thailand: NARIT) รวมทั้งหน่วยงานอื่น ๆ ที่เกี่ยวข้อง มีวัตถุประสงค์เพื่อศึกษาวิจัยศึกษาคุณภาพอากาศในประเทศไทย โดยใช้เครื่องบิน NASA's Gulfstream III เพื่อให้ได้ข้อมูลเชิงลึกเกี่ยวกับคุณภาพอากาศในประเทศไทย และเพิ่มขีดความสามารถของประเทศไทยสำหรับติดตามและวิจัยคุณภาพอากาศในอนาคต พร้อมทั้งเป็นการสร้างโอกาสให้เกิดการหารือและแลกเปลี่ยนเรียนรู้งานวิจัยด้านคุณภาพอากาศ ซึ่งมีกำหนดจัดขึ้นตั้งแต่วันที่ 15 - 25 มีนาคม 2567 ณ ท่าอากาศยานนานาชาติอู่ตะเภา จังหวัดระยอง ทั้งนี้ รองปลัด กษ. ได้ร่วมหารือและแลกเปลี่ยนข้อคิดเห็นในด้านการพัฒนาคุณภาพอากาศ และกล่าวถึงนโยบายป้องกันและแก้ไขปัญหาฝุ่นละอองขนาดเล็กไม่เกิน 2.5 ไมครอน (PM2.5) ในภาคการเกษตร ซึ่งเป็นนโยบายที่สำคัญของกระทรวงเกษตรและสหกรณ์
นอกจากนี้ รองปลัดกระทรวงเกษตรและสหกรณ์ พร้อมคณะเจ้าหน้าที่ที่เกี่ยวข้อง ได้มีโอกาสเข้าศึกษากลไกการทำงานของเครื่องมือและอุปกรณ์สำหรับการปฏิบัติภารกิจในสถานที่จริง โดยมีคณะเจ้าหน้าที่ NASA Langley Research center ให้การรับรอง ทั้งนี้ คาดว่าประเทศไทยจะได้รับประโยชน์จากกิจกรรมดังกล่าว ในด้านการวิเคราะห์คุณภาพอากาศ และนำไปสู่การพัฒนาโมเดลการตรวจคุณภาพอากาศของประเทศไทยในอนาคตต่อไป

ที่มา : https://www.thaigov.go.th/news/contents/details/80779