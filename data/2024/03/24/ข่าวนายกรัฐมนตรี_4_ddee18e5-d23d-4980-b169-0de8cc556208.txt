รัฐบาลไทย-ข่าวทำเนียบรัฐบาล-นายกฯ ตรวจเยี่ยมพื้นที่ก่อสร้าง Skywalk เขาเขื่อนลั่น ส่งเสริมการท่องเที่ยวเชิงนิเวศและธรรมชาติ Landmark แห่งใหม่ของโคราช


วันอาทิตย์ที่ 24 มีนาคม 2567
24/03/2567
พิมพ์
นายกฯ ตรวจเยี่ยมพื้นที่ก่อสร้าง Skywalk เขาเขื่อนลั่น ส่งเสริมการท่องเที่ยวเชิงนิเวศและธรรมชาติ Landmark แห่งใหม่ของโคราช
นายกฯ ตรวจเยี่ยมพื้นที่ก่อสร้าง Skywalk เขาเขื่อนลั่น ส่งเสริมการท่องเที่ยวเชิงนิเวศและธรรมชาติ Landmark แห่งใหม่ของโคราช
วันนี้ (24 มีนาคม 2567) น.ส. เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า วันนี้ (24 มีนาคม 2567) เวลา 15.45 น. ณ บริเวณเขาเขื่อนลั่น อำเภอสีคิ้ว จังหวัดนครราชสีมา  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ตรวจเยี่ยมพื้นที่ก่อสร้าง Skywalk ส่งเสริมให้เป็นพื้นที่ท่องเที่ยวเชิงนิเวศและธรรมชาติ และเป็น Landmark ใหม่ของเมืองโคราช พร้อมด้วย นายสุริยะ จึงรุ่งเรืองกิจ รัฐมนตรีว่าการกระทรวงคมนาคม นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา    นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม โดยมีนายสยาม ศิริมงคล  ผู้ว่าราชการจังหวัดนครราชสีมา   หัวหน้าส่วนราชการ  เจ้าหน้าที่ และประชาชนมารอให้การต้อนรับ
สำหรับจังหวัดนครราชสีมามีโครงการผลักดันพื้นที่ก่อสร้างจุดชมวิวแห่งใหม่ สกายวอล์กทั้งหมด 3 จุด ประกอบด้วยเขายายเที่ยง เขาเขื่อนลั่น และเขาขนานจิต อำเภอสีคิ้ว จังหวัดนครราชสีมา ซึ่งทั้งสามจุดจะก่อสร้างเชื่อมถึงกัน ซึ่งเป็นหนึ่งในยุทธศาสตร์การพัฒนาจังหวัดนครราชสีมาที่สอดรับกับการพัฒนาเมือง ซึ่งการสร้างสกายวอล์กลำตะคองจะเป็นแลนด์มาร์กแห่งใหม่เป็นจุดชมวิวที่งดงามอีกแห่งของเมืองไทย บนจุดชมวิวสามารถมองเห็นเขื่อนลำตะคอง เห็นความหลากหลายความก้าวหน้าทางเทคโนโลยีและคมนาคมของเมืองไทย ผ่านมอเตอร์เวย์ และรถไฟฟ้าความเร็วสูงที่กำลังก่อสร้าง  ทั้งภาพรวมของการท่องเที่ยวทั้งคนไทยและชาวต่างชาติที่มาท่องเที่ยวประเทศไทย และภาคตะวันออกเฉียงเหนือโดยเฉพาะที่ จ.นครราชสีมามีสถานที่ท่องเที่ยวใหม่ ๆ เกิดขึ้นมากมาย รวมถึง ยูเนสโก ยังรับรองให้  จ.นครราชสีมา เป็นเมืองที่ 4 ของโลก ที่มีดินแดนแห่ง 3 มงกุฎของยูเนสโกในจังหวัดเดียวกัน

ที่มา : https://www.thaigov.go.th/news/contents/details/80788