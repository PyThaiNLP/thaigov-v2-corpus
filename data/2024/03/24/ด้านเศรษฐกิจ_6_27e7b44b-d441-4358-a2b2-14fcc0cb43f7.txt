รัฐบาลไทย-ข่าวทำเนียบรัฐบาล-รมช. ไชยา ติดตามนายกรัฐมนตรี ลงพื้นที่ตรวจเยี่ยมจุดจัดงานมหกรรมพืชสวนโลกนครราชสีมา 2572


วันอาทิตย์ที่ 24 มีนาคม 2567
รมช. ไชยา ติดตามนายกรัฐมนตรี ลงพื้นที่ตรวจเยี่ยมจุดจัดงานมหกรรมพืชสวนโลกนครราชสีมา 2572
รมช. ไชยา ติดตามนายกรัฐมนตรี ลงพื้นที่ตรวจเยี่ยมจุดจัดงานมหกรรมพืชสวนโลกนครราชสีมา 2572 คาดการณ์นักท่องเที่ยวเข้าชมงานกว่า 2.06 ล้านคน
นายเศรษฐา ทวีสิน นายกรัฐมนตรี ลงพื้นที่ตรวจเยี่ยมพื้นที่จัดงานมหกรรมพืชสวนโลกนครราชสีมา พ.ศ. 2572 โดยมี   นายไชยา พรหมา รัฐมนตรีช่วยว่าการกระทรวงเกษตรและสหกรณ์  ผู้บริหารสังกัดกระทรวงเกษตรฯ นายสยาม ศิริมงคล ผู้ว่าราชการจังหวัดนครราชสีมา หน่วยงาน และประชาชนในพื้นที่ ประมาณ 700 ราย รอต้อนรับ ณ บริเวณพื้นที่โคกหนองรังกา อำเภอคง จังหวัดนครราชสีมา
นายกฯ เศรษฐา กล่าวว่า การจัดงานมหกรรมพืชสวนโลก พ.ศ. 2572 เป็นเรื่องสำคัญที่จะช่วยสนับสนุนการท่องเที่ยวของนครราชสีมาและจังหวัดข้างเคียง ซึ่งหลังจากได้รับฟังรายงานคาดว่าจะมีนักท่องเที่ยวเข้าชมงานมากว่า 2.6 ล้านคน รวมถึงเน้นย้ำให้ทุกภาคส่วนบริหารจัดการงบประมาณให้มีประสิทธิภาพสูงสุด
ทั้งนี้ งานมหกรรมพืชสวนโลกนครราชสีมา พ.ศ. 2572 (Korat Expo 2029) กำหนดจัดงานระหว่างวันที่ 10 พฤศจิกายน 2572 - 28 กุมภาพันธ์ 2573  บนพื้นที่สาธารณประโยชน์โคกหนองรังกา ตำบลเทพาลัย อำเภอคง จังหวัดนครราชสีมา บนพื้นที่ขนาด 678 ไร่ แบ่งเป็นพื้นที่จัดแสดง 523 ไร่ โดยจัดภายใต้แนวคิด “ธรรมชาติและพรรณพืชเขียวขจี อนาคตแห่งโลกสีเขียว” (Nature & Greenery: Envisioning the Green Future) ที่สะท้อนความมหัศจรรย์ทางธรรมชาติ ความหลากหลายทางวัฒนธรรม และความเชี่ยวชาญด้านเทคโนโลยีพืชสวนและการเกษตรที่ยั่งยืนของประเทศไทย
หลังจากนั้น นายกฯ เศรษฐา และ รมช. ไชยา เดินทางไปตรวจเยี่ยมโครงการส่งน้ำและบำรุงรักษาทุ่งสัมฤทธิ์ ตำบลในเมือง อำเภอพิมาย จังหวัดนครราชสีมา เพื่อมาให้กำลังใจพี่น้องประชาชนในพื้นที่ และดูระดับน้ำบริเวณเขื่อน ซึ่งเป็นแหล่งน้ำสำหรับทำเกษตรกรรมเป็นส่วนใหญิ่จึงต้องวางแผนพัฒนาไม่ให้เกิดน้ำท่วม หรือน้ำแล้ง ให้ประชาชนมีใช้อุปโภค-บริโภคและสามารถทำการเกษตรได้อย่างต่อเนื่อง

ที่มา : https://www.thaigov.go.th/news/contents/details/80786