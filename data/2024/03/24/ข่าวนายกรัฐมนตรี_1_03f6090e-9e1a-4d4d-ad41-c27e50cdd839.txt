รัฐบาลไทย-ข่าวทำเนียบรัฐบาล-นายกฯ สักการะอนุสาวรีย์ท้าวสุรนารี  เพื่อความเป็นสิริมงคล ก่อนตรวจราชการ จ. นครราชสีมา


วันอาทิตย์ที่ 24 มีนาคม 2567
24/03/2567
พิมพ์
นายกฯ สักการะอนุสาวรีย์ท้าวสุรนารี  เพื่อความเป็นสิริมงคล ก่อนตรวจราชการ จ. นครราชสีมา
นายกฯ สักการะอนุสาวรีย์ท้าวสุรนารี  เพื่อความเป็นสิริมงคล ก่อนตรวจราชการ จ. นครราชสีมา
วันนี้ (24 มีนาคม 2567) เวลา 09.29 น. ณ อนุสาวรีย์ท้าวสุรนารี อำเภอเมือง จังหวัดนครราชสีมา  นางสาวเกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่านายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง พร้อมด้วยนายสุริยะ จึงรุ่งเรืองกิจ รัฐมนตรีว่าการกระทรวงคมนาคม นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม นายไชยา พรหมมา รัฐมนตรีช่วยว่าการกระทรวงเกษตรและสหกรณ์ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง นางมนพร เจริญศรี รัฐมนตรีช่วยว่าการกระทรวงคมนาคม สักการะอนุสาวรีย์ท้าวสุรนารี หรือคุณย่าโม เพื่อความเป็นสิริมงคล ก่อนจะตรวจราชการติดตามผลการดำเนินงานตามข้อสั่งการและนโยบายของรัฐบาล ในพื้นที่จังหวัดนครราชสีมา โดยมีนายสยาม ศิริมงคล ผู้ว่าราชการจังหวัดนครราชสีมา หัวหน้าส่วนราชการ และประชาชนให้การต้อนรับ
นางสาวเกณิกา กล่าวว่า นายกฯ ได้กล่าวสักการะขอพร พร้อมคล้องพวงมาลัยอนุสาวรีย์ท้าวสุรนารี จากนั้น นายกฯ รับมอบท้าวสุรนารีองค์จำลอง และเทวรูปพระมหาคณะปติศรีฆเณศประทานพร จากพระครูวรนายกสิทธาคม พระอาจารย์มหาต่อ วัดพระนารายณ์มหาราชวรวิหาร โดยพระครูฯ กล่าวให้พร ขอให้นายกฯ  ประสบความสำเร็จ ทุกประการและขอให้มีแต่ความเจริญรุ่งเรืองตั้งแต่บัดนี้เป็นต้นไป
“โดยในวันนี้ นายกฯ ได้ใส่เสื้อเชิตผ้าขาวม้า ฝ้ายหมักโคลน  ลงพื้นที่ตรวจราชการจังหวัดนครราชสีมา” นางสาวเกณิกา เผย

ที่มา : https://www.thaigov.go.th/news/contents/details/80778