รัฐบาลไทย-ข่าวทำเนียบรัฐบาล-​โฆษกรัฐบาลเผยรัฐบาลเดินหน้าผลักดัน Soft Power ภาพยนตร์-ละครไทยสู่สายตานานาชาติ


วันอาทิตย์ที่ 24 มีนาคม 2567
24/03/2567
พิมพ์
​โฆษกรัฐบาลเผยรัฐบาลเดินหน้าผลักดัน Soft Power ภาพยนตร์-ละครไทยสู่สายตานานาชาติ
พร้อมกระทรวงพาณิชย์จัดงาน Hong Kong Thai Night 2024 อย่างยิ่งใหญ่ ขยายเครือข่ายธุรกิจบันเทิงเพิ่มรายได้เข้าประเทศ
วันนี้ (24 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า รัฐบาลมุ่งส่งเสริมอุตสาหกรรมบันเทิงของไทยให้แข็งแกร่งด้วยการสนับสนุนให้มีการนำผลงานภาพยนตร์และละครสั้นไทยไปเผยแพร่ในระดับนานาชาติมากขึ้น ส่งเสริมและขยายเครือข่ายธุรกิจบันเทิงให้กับผู้ประกอบการไทยในการแลกเปลี่ยนความคิดสร้างสรรค์และพัฒนาอุตสาหกรรมบันเทิงไทยสู่ระดับสากล โดยได้ จัดงาน Hong Kong Thai Night 2024 และส่งเสริมละครสั้นไทยสู่ตลาดจีน สอดแทรกวัฒนธรรม ประเพณี การท่องเที่ยวไทยให้เป็นที่รู้จักในตลาดจีนได้เพิ่มขึ้น ตลอดจนต่อยอดการประชาสัมพันธ์  Soft Power ไทยในอุตสาหกรรมด้านอื่น ๆ เพิ่มเติม อาทิ ด้านการท่องเที่ยว ด้านวัฒนธรรม
โฆษกประจำสำนักนายกรัฐมนตรี กล่าวว่า กรมส่งเสริมการค้าระหว่างประเทศ กระทรวงพาณิชย์ ได้จัดงาน Hong Kong Thai Night 2024 เมื่อวันที่ 11 มีนาคม 2567 ณ เขตบริหารพิเศษฮ่องกงแห่งสาธารณรัฐประชาชนจีน ซึ่งถือเป็นครั้งแรกในรอบ 5 ปี โดยการจัดงานครั้งนี้ได้รับพระมหากรุณาธิคุณจากทูลกระหม่อมหญิงอุบลรัตนราชกัญญา สิริวัฒนาพรรณวดี เสด็จเป็นองค์ประธาน ภายใต้แนวคิด “Inspiring Thailand” ซึ่งนำเสนอความสามารถและศักยภาพของบุคลากรในวงการภาพยนตร์ไทย พร้อมทั้งชื่นชมความสำเร็จของอุตสาหกรรมภาพยนตร์ไทยที่เติบโตแบบก้าวกระโดดทางด้านรายได้และความนิยมทั้งในประเทศและต่างประเทศ โดยเฉพาะภาพยนตร์สยองขวัญ และซีรีส์วาย และเน้นย้ำถึงความพร้อมและศักยภาพในการให้บริการถ่ายทำภาพยนตร์ต่างประเทศในไทยอย่างเป็นรูปธรรมครบวงจรต่อผู้ร่วมงานจากหลากหลายชาติ
นอกจากนี้ กรมส่งเสริมการค้าระหว่างประเทศ กระทรวงพาณิชย์ ผลักดัน Soft Power ของไทยเข้าสู่ตลาดจีน ผ่านละครสั้นที่สอดแทรก และสะท้อนให้เห็นถึงด้านวัฒนธรรม ประเพณี การท่องเที่ยว สังคม และวิถีชีวิตของไทยกำลังได้รับความนิยมเป็นอย่างมาก ซึ่งในปัจจุบันตลาดอุตสาหกรรมละครสั้นออนไลน์ของจีนกำลังเติบโตอย่างรวดเร็ว เนื่องจากสามารถตอบสนองผู้บริโภคที่ต้องการชมละครที่มีความสนุกสนาน กระชับ รวดเร็ว เข้าใจง่าย และเข้าถึงง่ายผ่านแพลตฟอร์มออนไลน์ จึงถือเป็นโอกาสของผู้ผลิตละครสั้นไทยที่จะสามารถใช้ศักยภาพในการขยายธุรกิจไปยังตลาดจีนที่คาดว่าในปี 2570 ขนาดของตลาดละครสั้นออนไลน์ในจีนจะมีมูลค่าอยู่ที่ 100,680 ล้านหยวน หรือ 500 กว่าล้านบาท
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ชื่นชมการทำงานของหน่วยงานที่เกี่ยวข้องที่ร่วมกันผลักดันยกระดับอุตสาหกรรมภาพยนตร์และละครสั้นไทยในตลาด เวทีต่างประเทศ ซึ่งเป็นโอกาสโชว์เครือข่าย ผลงาน และศักยภาพของไทย เพื่อให้เกิดความร่วมมือ กระตุ้นเศรษฐกิจด้านบันเทิงที่สามารถผสมผสาน ต่อยอดให้เกิดการนำเสนอ Soft Power ไทย ในอุตสาหกรรมอื่น ๆ และสร้างรายได้เข้าสู่ประเทศ” นายชัย กล่าว

ที่มา : https://www.thaigov.go.th/news/contents/details/80774