รัฐบาลไทย-ข่าวทำเนียบรัฐบาล-นายกฯ สวมผ้าไหมปักธงชัยลาย Korat Monogram หนึ่งใน Soft Power เปิดงานแสงสีเสียง “ฉลองอนุสาวรีย์ท้าวสุรนารี ปี 67” เทิดทูนวีรกรรมของท้าวสุรนารี วีรสตรี จ.นครราชสีมา 


วันอาทิตย์ที่ 24 มีนาคม 2567
24/03/2567
พิมพ์
นายกฯ สวมผ้าไหมปักธงชัยลาย Korat Monogram หนึ่งใน Soft Power เปิดงานแสงสีเสียง “ฉลองอนุสาวรีย์ท้าวสุรนารี ปี 67” เทิดทูนวีรกรรมของท้าวสุรนารี วีรสตรี จ.นครราชสีมา
นายกฯ สวมผ้าไหมปักธงชัยลาย Korat Monogram หนึ่งใน Soft Power เปิดงานแสงสีเสียง “ฉลองอนุสาวรีย์ท้าวสุรนารี ปี 67” เทิดทูนวีรกรรมของท้าวสุรนารี วีรสตรี จ.นครราชสีมา
วันนี้ (24 มีนาคม 2567) เวลา 17.30  น. ณ อนุสาวรีย์ท้าวสุรนารี อำเภอเมืองนครราชสีมา จังหวัดนครราชสีมา นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานเปิดงานแสงสีเสียง “งานฉลองอนุสาวรีย์ท้าวสุรนารี ประจำปี 2567” พร้อมด้วย นางสาวสุดาวรรณ หวังศุภกิจโกศล รัฐมนตรีว่าการกระทรวงการท่องเที่ยวและกีฬา นางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย นายสยาม ศิริมงคล ผู้ว่าราชการจังหวัดนครราชสีมา นางอรจิรา ศิริมงคล นายกเหล่ากาชาดจังหวัดนครราชสีมา ดร.ยลดา หวังศุภกิจโกศล นายก อบจ.นครราชสีมา สมาชิกสภาผู้แทนราษฎรพรรคเพื่อไทยจังหวัดนครราชสีมา หัวหน้าส่วนราชการ ภาครัฐ ภาคเอกชน  ประชาชนชาวไทย ชาวต่างชาติ เข้าร่วมงานในครั้งนี้
น.ส.เกณิกา อุ่นจิตร์ รองโฆษกประจำสำนักนายกรัฐมนตรี เปิดเผยว่า นายกฯ สวมผ้าไหมปักธงชัย ลาย Korat Monogram (Pastel Color) หนึ่งใน Soft Power ของดีจังหวัดนครราชสีมา มาเปิดงาน พร้อมรับชมการแสดงโชว์แสงสี เสียง “วีรชน บุปผชาติ ท้าวสุรนารี” งานฉลองวันแห่งชัยชนะของท้าวสุรนารี (คุณหญิงโม) พร้อมกล่าวเปิดงานว่า การจัดงานแสงสีเสียง “ฉลองอนุสาวรีย์ท้าวสุรนารี ปี 67” ถือเป็นงานที่เทิดทูนวีรกรรมของท่านท้าวสุรนารี วีรสตรีของจังหวัดนครราชสีมา ตลอดจนเป็นงานสืบสานประเพณีอันดีงามของท้องถิ่น เสริมสร้างเอกลักษณ์ทางวัฒนธรรม และมีการนำเสนอผลิตภัณฑ์ของพี่น้องชาวจังหวัดนครราชสีมา จังหวัดนครราชสีมาถือว่าเป็นเมืองหลักของภาคตะวันออกเฉียงเหนือ เปรียบเสมือน “ประตูสู่ภาคอีสาน” การจัดงานครั้งนี้เป็นครั้งที่ 3 ที่ตนได้มาโคราช และชื่นใจทุกครั้งที่มาเห็นรอยยิ้มของประชาชน  อีกทั้งโคราชเป็นจังหวัดที่มีศักยภาพมากทั้งในแง่ของเศรษฐกิจ และทางวัฒนธรรม ซึ่งเป็นจังหวัดที่มีความพร้อมทั้งด้านอุตสาหกรรม การค้าการลงทุน  ซึ่งตนต้องการสนับสนุนให้จังหวัดโคราชมีระบบโครงสร้างพื้นฐานที่สำคัญ อาทิ มอเตอร์เวย์ รถไฟทางคู่และรถไฟความเร็วสูง ซึ่งจะช่วยเพิ่มศักยภาพให้จังหวัดนครราชสีมาให้เป็นศูนย์กลางการคมนาคมขนส่ง และก่อให้เกิดการกระจายตัวทางเศรษฐกิจไปสู่จังหวัดอื่นในภูมิภาคตะวันออกเฉียงเหนือ
“นอกจากนี้ จังหวัดนครราชสีมายังมีสถานที่ท่องเที่ยวที่หลากหลาย ทั้งแหล่งท่องเที่ยวเชิงธรรมชาติ เชิงศิลปวัฒนธรรม และที่สำคัญมีอนุสาวรีย์ท้าวสุรนารีซึ่งเป็นศูนย์รวมจิตใจของพี่น้องชาวโคราช ซึ่งเป็นสถานที่ที่ทุกคนต้องมาสักการะ เพื่อความเป็นสิริมงคล รัฐบาลมีนโยบายในการสนับสนุนการท่องเที่ยว เพื่อสร้างรายได้ให้แก่พี่น้องประชาชน โดยมุ่งเน้นให้เกิดการกระจายตัวของนักท่องเที่ยวที่มีคุณภาพไปยังภูมิภาคต่าง ๆ ซึ่งจะช่วยให้เกิดการใช้จ่ายที่เพิ่มมากขึ้นของนักท่องเที่ยว และก่อให้เกิดการกระจายรายได้ไปสู่ผู้ประกอบการในภาคส่วนต่าง ๆ โดยเฉพาะภาคการท่องเที่ยวและการบริการ ซึ่งจะช่วยยกระดับเศรษฐกิจของประเทศในภาพรวมต่อไป” นายกฯ กล่าว
น.ส. เกณิกา กล่าวเพิ่มเติมว่า สำหรับงานกิจกรรมเฉลิมฉลองวันแห่งชัยชนะของท้าวสุรนารี และฉลองเมืองนครราชสีมา ครบรอบ 556 ปี จัดขึ้นระหว่างวันที่ 23 มีนาคม 2567 - 3 เมษายน 2567 รวม 12 วัน 12 คืน เพื่อเป็นการเทิดทูนวีรกรรมท้าวสุรนารีวีรสตรีไทย และปลุกจิตสำนึกให้เยาวชนไทยรุ่นหลังได้ตระหนักถึงวีรกรรมอันกล้าหาญ เสียสละและดำรงไว้ซึ่งความรักชาติ ตลอดจนส่งเสริมการอนุรักษ์ประเพณีวัฒนธรรมท้องถิ่นที่งดงามให้เป็นเอกลักษณ์ของดีของชาวจังหวัดนครราชสีมาและเป็นเทศกาลการท่องเที่ยวที่สำคัญ รวมทั้งเป็นการแสดงศักยภาพการพัฒนาจังหวัดที่มีการพัฒนาความเจริญรุ่งเรืองมาอย่างต่อเนื่องยาวนาน

ที่มา : https://www.thaigov.go.th/news/contents/details/80792