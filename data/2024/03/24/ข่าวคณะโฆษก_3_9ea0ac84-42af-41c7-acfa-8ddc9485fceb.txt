รัฐบาลไทย-ข่าวทำเนียบรัฐบาล-​“คารม” รองโฆษกรัฐบาล ย้ำเตือน ปชช. ระวัง 5 บัญชีโซเชียลอันตราย แนะอย่ารับแชท ไม่แอด ไม่คุย ไม่ตกเป็นเหยื่อมิจฉาชีพ


วันอาทิตย์ที่ 24 มีนาคม 2567
24/03/2567
พิมพ์
​“คารม” รองโฆษกรัฐบาล ย้ำเตือน ปชช. ระวัง 5 บัญชีโซเชียลอันตราย แนะอย่ารับแชท ไม่แอด ไม่คุย ไม่ตกเป็นเหยื่อมิจฉาชีพ
​“คารม” รองโฆษกรัฐบาล ย้ำเตือน ปชช. ระวัง 5 บัญชีโซเชียลอันตราย แนะอย่ารับแชท ไม่แอด ไม่คุย ไม่ตกเป็นเหยื่อมิจฉาชีพ
วันนี้ (24 มีนาคม 2567) นายคารม พลพรกลาง รองโฆษกประจำสำนักนายกรัฐมนตรี เปิดเผยว่า  ปัจจุบันมิจฉาชีพยังคงมีการพัฒนารูปแบบในการหลอกลวงประชาชนปรับเปลี่ยนรูปแบบอย่างแยบยลมีการนำหลักจิตวิทยามาปรับใช้ในการหลอกลวงให้ผู้เสียหายหลงเชื่อ ซึ่งจากข้อมูลพบว่า มิจฉาชีพมักสร้างบัญชีสื่อสังคมออนไลน์ขึ้นมา เพื่อใช้เป็นเครื่องมือในการหลอกลวงเหยื่อ รูปแบบของบัญชีสื่อสังคมออนไลน์ที่ต้องระวังเพราะอาจเป็นมิจฉาชีพมี 5 รูปแบบดังต่อไปนี้
1. หนุ่มหล่อสาวสวยแอดเป็นเพื่อน โดยที่ไม่รู้จักกันมาก่อนพยายามสานสัมพันธ์ในเชิงชู้สาว ซึ่งจะนำไปสู่การหลอกลวงเอาทรัพย์สิน หรือหลอกให้ส่งภาพลามก
2. อวดร่ำอวดรวย โดยมักจะมีการโพสต์ในทำนองว่า ได้เงินจากการลงทุน หรือทำธุรกิจบางอย่าง ซึ่งได้ผลตอบแทนสูงจะนำไปสู่การหลอกลวงชวนลงทุนหรือ Hybrid Scam
3. ต่างชาติวัยเกษียณส่งข้อความมาหา หรือแอดเป็นเพื่อนเพื่อสานสัมพันธ์เชิงชู้สาว อ้างว่า จะย้ายมาอยู่ไทยและจะส่งทรัพย์สินมาให้ แต่ติดอยู่ที่ศุลกากรหลอกลวงให้เยอะหลงเชื่อโอนเงินให้มิจฉาชีพ
4. หน่วยงานรัฐรับช่วยเหลือ โดยลงโฆษณาผ่านช่องทางต่าง ๆ อ้างหน่วยงานของรัฐเปิดบริการรับแจ้งความ หรือให้ความช่วยเหลือในการติดตามทรัพย์สินจากคนร้าย จากนั้นจะหลอกลวงให้โอนเงินอ้างว่า เป็นขั้นตอนในการติดตามเงินคืนหรือค่าใช้จ่ายในการติดตามคดี
5. แอคหลุมแอคปลอม แชร์แต่ข่าวร้านอร่อย ที่เที่ยวสวย ๆ แต่ไม่รู้ว่าเป็นใครแอดมาเป็นเพื่อน ต้องระวังเพราะอาจเป็นมิจฉาชีพที่ฉวยโอกาสเข้ามาส่องบัญชีสื่อสังคมออนไลน์ของท่าน หรือนำภาพของท่านไปใช้ในการสร้างบัญชีปลอม
“แนะนำประชาชนไม่รับแอด ไม่คุยแชท ไม่โอนเงินให้บัญชีสื่อสังคมออนไลน์ที่มีลักษณะดังกล่าว เพื่อลดโอกาสที่ท่านจะตกเป็นเหยื่อของมิจฉาชีพที่สร้างบัญชีสื่อสังคมออนไลน์ขึ้นมาเพื่อใช้หลอกลวง” นายคารม ย้ำ

ที่มา : https://www.thaigov.go.th/news/contents/details/80775