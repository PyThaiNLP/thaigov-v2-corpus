รัฐบาลไทย-ข่าวทำเนียบรัฐบาล-ปลัดฯณัฐพล และเลขาฯไพลิน ร่วมงานเปิดตัวโรงงานเดลต้าแห่งที่ 8 และศูนย์วิจัยและพัฒนาแห่งใหม่ (R&D Center) 


วันเสาร์ที่ 23 มีนาคม 2567
23/03/2567
พิมพ์
ปลัดฯณัฐพล และเลขาฯไพลิน ร่วมงานเปิดตัวโรงงานเดลต้าแห่งที่ 8 และศูนย์วิจัยและพัฒนาแห่งใหม่ (R&D Center)
ปลัดฯณัฐพล และเลขาฯไพลิน ร่วมงานเปิดตัวโรงงานเดลต้าแห่งที่ 8 และศูนย์วิจัยและพัฒนาแห่งใหม่ (R&D Center)
วันที่ 22 มีนาคม 2567 นายณัฐพล รังสิตพล ปลัดกระทรวงอุตสาหกรรม และนางสาวไพลิน เทียนสุวรรณ เลขานุการรัฐมนตรีว่าการกระทรวงอุตสาหกรรม เข้าร่วมเป็นเกียรติในงาน เปิดตัวโรงงานเดลต้าแห่งที่ 8 และศูนย์วิจัยและพัฒนาแห่งใหม่ (R&D Center) ของบริษัทเดลต้า อีเลคโทรนิคส์ (ประเทศไทย) จำกัด (มหาชน) โดยมีนายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานและกล่าวปาฐกถา และมี นายวิคเตอร์ เจิ้ง ประธานเจ้าหน้าที่บริหารบริษัทเดลต้า อีเลคโทรนิคส์ ให้การต้อนรับ ณ นิคมอุตสากรรมบางปู (เหนือ) จังหวัดสมุทรปราการ
นายกรัฐมนตรีกล่าวยินดีและชื่นชมความสำเร็จของนวัตกรรมและความก้าวหน้าของบริษัทฯ ซึ่งถือเป็นหนึ่งในผู้ผลิตชิ้นส่วนอิเล็กทรอนิกส์รายใหญ่ที่สุดในประเทศไทย โดยโรงงานที่เปิดในวันนี้เป็นผลจากการขยายกำลังการผลิต โดยเฉพาะในภาคยานยนต์ไฟฟ้าและชิ้นส่วนอิเล็กทรอนิกส์เพื่อรองรับความต้องการยานยนต์ไฟฟ้าที่เพิ่มขึ้น สอดคล้องกับนโยบายของรัฐบาลที่จะเสริมสร้างและรักษาระบบนิเวศยานยนต์ไฟฟ้าของประเทศไทย ตลอดจนวิสัยทัศน์ IGINTE THAILAND ที่มุ่งขับเคลื่อน 2 อุตสาหกรรมเชิงกลยุทธ์ ได้แก่ “ศูนย์กลางผลิตยานยนต์แห่งอนาคต (Future Mobility Hub)” และ “ศูนย์กลางเศรษฐกิจดิจิตอล (Digital Economy Hub)” รวมทั้งบริษัทฯ ยังมีความร่วมมือกับภาครัฐผ่านโครงการพัฒนาทุนมนุษย์ในอุตสาหกรรมอิเล็กทรอนิกส์ ซึ่งจะช่วยสร้างงานที่มีมูลค่าสูงและโอกาสทางธุรกิจให้กับประเทศ
บริษัทเดลต้า อีเลคโทรนิคส์ (ประเทศไทย) จำกัด เป็นผู้ผลิตและจำหน่ายผลิตภัณฑ์ด้านการจัดการระบบพลังงาน กำลังไฟฟ้า ชิ้นส่วนอิเล็กทรอนิกส์ ระบบโทรคมนาคม ระบบอุตสาหกรรมอัตโนมัติ รวมถึงเครื่องชาร์จยานยนต์ไฟฟ้า ซึ่งมีโรงงานการผลิตในไทย อินเดีย และสโลวาเกีย และสำนักงานใหญ่ตั้งอยู่ในไทย พื้นที่ 25,000 ตารางเมตร รวมถึงมีโรงงานแห่งใหม่และศูนย์วิจัยและพัฒนาด้านพลังงานไฟฟ้า (EV) พื้นที่ 30,400 ตารางเมตร ในพื้นที่นิคมอุตสากรรมบางปู (เหนือ) จังหวัดสมุทรปราการ
โดย บมจ. เดลต้า อีเลคโทรนิคส์ได้รับรางวัลอุตสาหกรรมยอดเยี่ยมประจำปี 2566 ซึ่งหน่วยงานที่ได้รับรางวัลนี้ จะต้องได้รับรางวัลอุตสาหกรรมมาแล้วอย่างน้อยสามประเภท และเป็นสถานประกอบการที่มีการพัฒนาศักยภาพขีดความสามรถในการแข่งขันเพิ่มขึ้นอย่างต่อเนื่อง มีมาตรฐานการผลิตในระดับสากล และมีความเป็นเลิศทั้งในด้านการผลิต การบริหารจัดการ การตลาด และการลงทุน มีการนำองค์ความรู้และเทคโนโลยีสมัยใหม่ รวมทั้งนวัตกรรมมาใช้ในการเพิ่มมูลค่าให้กับธุรกิจของตนเอง และสามารถสร้างการพัฒนาให้กับอุตสาหกรรมในภาพรวมได้อย่างชัดเจน และเดลต้ายังได้รับรางวัล MIND Ambassador ประจำปี 2566 ที่มอบให้กับองค์กรต้นแบบที่ส่งเสริมและสนับสนุนภาคอุตสาหกรรมของประเทศให้มีศักยภาพในทุกด้านและยังให้ความสำคัญกับการอนุรักษ์สิ่งแวดล้อม และความรับผิดชอบต่อสังคมอย่างยั่งยืนอีกด้วย

ที่มา : https://www.thaigov.go.th/news/contents/details/80772