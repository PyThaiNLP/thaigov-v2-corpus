รัฐบาลไทย-ข่าวทำเนียบรัฐบาล-​นายกฯ มอบ จุลพันธ์ - ปลัดคลัง แจงไทม์ไลน์โครงการดิจิทัลที่สภาฯ พรุ่งนี้  ยืนยันเข้าชี้แจงการอภิปรายของ สว. ทั้ง 7 ประเด็น  ย้ำยังไม่มีการปรับ ครม. 


วันอาทิตย์ที่ 24 มีนาคม 2567
24/03/2567
พิมพ์
​นายกฯ มอบ จุลพันธ์ - ปลัดคลัง แจงไทม์ไลน์โครงการดิจิทัลที่สภาฯ พรุ่งนี้  ยืนยันเข้าชี้แจงการอภิปรายของ สว. ทั้ง 7 ประเด็น  ย้ำยังไม่มีการปรับ ครม.
​นายกฯ มอบ จุลพันธ์ - ปลัดคลัง แจงไทม์ไลน์โครงการดิจิทัลที่สภาฯ พรุ่งนี้  ยืนยันเข้าชี้แจงการอภิปรายของ สว. ทั้ง 7 ประเด็น  ย้ำยังไม่มีการปรับ ครม.
วันนี้ (24 มีนาคม 2567) เวลา 16.00 น.  ณ บริเวณเขาเขื่อนลั่น อำเภอสีคิ้ว จังหวัดนครราชสีมา  นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง  เปิดเผยว่า การอภิปรายของสมาชิกวุฒิสภาในวันพรุ่งนี้ได้มอบหมายให้รองนายกรัฐมนตรีแต่ละท่านที่กำกับดูแลชี้แจงทั้ง 7 ประเด็นของสมาชิกวุฒิสภาในการอภิปรายที่จะเกิดขึ้น ในขณะเดียวกันได้กำชับรัฐมนตรีให้อยู่ที่สภาฯ เพื่อรอชี้แจง ขณะที่ตนเองก็จะชี้แจงในเรื่องของเศรษฐกิจและประเด็นที่เกี่ยวข้อง โดยยืนยันว่าทุกคนมีความพร้อม
ส่วนที่จะมีการอภิปรายประเด็นที่จะเชื่อมโยงถึงการพักโทษนายทักษิณ ชินวัตร อดีตนายกรัฐมนตรี ด้วยนั้นนายกฯ กล่าวว่าในเรื่องนี้ได้มอบหมายให้นายพีระพันธุ์ สาลีรัฐวิภาค รองนายกรัฐมนตรีที่กำกับดูแลกระทรวงยุติธรรมเป็นคนชี้แจง และพันตำรวจเอก ทวี สอดส่อง รัฐมนตรีว่าการกระทรวงยุติธรรมชี้แจงเพิ่มเติมอีกคน โดยมั่นใจว่าทุกอย่างเป็นไปตามกระบวนการยุติธรรม โดยเรื่องนี้ไม่ได้มีการกำชับอะไรเป็นพิเศษและมั่นใจว่าทำถูกต้องตาม กฎหมาย
นายกฯ  กล่าวถึงโครงการแจกเงินดิจิทัล วอลเล็ตว่า  ในวันพรุ่งนี้ได้มอบหมายให้ นายจุลพันธ์ อมรวิวัฒน์ รัฐมนตรีช่วยว่าการกระทรวงการคลัง และนายลวรณ แสงสนิท ปลัดกระทรวงการคลัง ชี้แจงถึงการกำหนดระยะเวลาของโครงการอีกครั้ง เพราะเรื่องนี้ ทุกคนมีความเป็นห่วง ซึ่งในวันพรุ่งนี้จะมีการชี้แจงทุกขั้นตอน
นายกฯ กล่าวยืนยันว่า ยังไม่มีการปรับ ครม. โดยเฉพาะตำแหน่งรัฐมนตรีว่าการกระทรวงการคลัง ที่มีกระแสข่าวว่า จะมีคนนอกเข้ามารับตำแหน่งนี้ โดยนายกฯ ย้ำว่า ยังควบในตำแหน่งนี้ และยังทำงานเหมือนเดิม เช่นเดียวกับรัฐมนตรีคนอื่น ๆ  และยังไม่คิดว่าจะปรับ ครม.
นายกฯ เผยพร้อมรับฟังผลสำรวจที่ออกมาล่าสุด ที่สะท้อนการทำงาน แต่เชื่อว่าผลสำรวจอาจจะมีความคลาดเคลื่อนได้  อย่างไรก็ตาม ส่วนตัวยังไม่พอใจการทำงานของตนเอง และรัฐมนตรีคนอื่น ๆ เพราะยังมีปัญหาประชาชนที่ต้องแก้ไขอีกมาก
นายกฯ มั่นใจการทำงานของรัฐบาลและจะต้องมีการปรับกลยุทธ์ไม่ใช่ปรับเพื่อให้กระแสดีขึ้น แต่ปรับกลยุทธ์เพื่อให้ความเป็นอยู่ของพี่น้องประชาชนดีขึ้น ส่วนในด้านการประชาสัมพันธ์ มอบหมายให้ทีมโฆษกรัฐบาลทำหน้าที่สื่อสารผลงานรัฐบาลให้ประชาชนรับทราบ ทั้งนี้ ในส่วนของรัฐมนตรีได้ลงพื้นที่อยู่ตลอดเวลาเพื่อแก้ไขปัญหาของพี่น้องประชาชนโดยเร็ว

ที่มา : https://www.thaigov.go.th/news/contents/details/80790