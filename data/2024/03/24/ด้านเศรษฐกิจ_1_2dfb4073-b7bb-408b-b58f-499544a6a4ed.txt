รัฐบาลไทย-ข่าวทำเนียบรัฐบาล-“พิมพ์ภัทรา” หารือ “สหพัฒน์” หาแนวทางปลดล็อคข้อจำกัด ร่วมผลักดันไทยเป็นฮับฮาลาลในภูมิภาคให้ได้ภายใน 5 ปี  


วันเสาร์ที่ 23 มีนาคม 2567
23/03/2567
พิมพ์
“พิมพ์ภัทรา” หารือ “สหพัฒน์” หาแนวทางปลดล็อคข้อจำกัด ร่วมผลักดันไทยเป็นฮับฮาลาลในภูมิภาคให้ได้ภายใน 5 ปี
“พิมพ์ภัทรา” หารือ “สหพัฒน์” หาแนวทางปลดล็อคข้อจำกัด ร่วมผลักดันไทยเป็นฮับฮาลาลในภูมิภาคให้ได้ภายใน 5 ปี
วันที่ 22 มีนาคม 2567 นางสาวพิมพ์ภัทรา วิชัยกุล รัฐมนตรีว่าการกระทรวงอุตสาหกรรม พร้อมด้วย นายดนัยณัฏฐ์ โชคอำนวย ปรึกษารัฐมนตรีว่าการกระทรวงอุตสาหกรรม นางศิริเพ็ญ เกียรติเฟื่องฟู รองผู้อำนวยการสำนักงานเศรษฐกิจอุตสาหกรรม นางบุปผา กวินวศิน รองผู้ว่าการการนิคมอุตสาหกรรมแห่งประเทศไทย นายพลาวุธ วงศ์วิวัฒน์. ผู้อำนวยการกองยุทธศาสตร์และแผนงาน สำนักงานปลัดกระทรวงอุตสาหกรรม ให้การต้อนรับ คณะผู้บริหารบริษัท สหพัฒนาอินเตอร์โฮลดิ้ง จำกัด (มหาชน) เพื่อหารือถึงแนวทางการจัดตั้งนิคมอุตสาหกรรมเครือสหพัฒน์ และแนวทางการจัดตั้งนิคมอุตสาหกรรมฮาลาล ที่ ห้องประชุม CB 309 อาคารรัฐสภา
นางสาวพิมพ์ภัทรา กล่าวภายหลังการหารือว่า ทางผู้บริหารเครือสหพัฒน์ได้หารือในสองประเด็นคือ แนวทางการจัดตั้งนิคมอุตสาหกรรม โดยการชักชวนนักลงทุนต่างประเทศเข้ามาลงทุนในประเทศไทย โดยเฉพาะในพื้นที่อีอีซี ที่ยังมีปัญหาผังเมืองในบางจุด ซึ่งเรื่องนี้นายกรัฐมนตรี นายเศรษฐา ทวีสิน ได้มอบหมายให้กระทรวงอุตสาหกรรม เข้าไปดูแลปัญหาผังเมืองในพื้นที่อีอีซี เพื่อดูว่ามีช่องทางไหนที่จะแก้ไขได้บ้าง ทั้งนี้ กระทรวงอุตสาหกรรมมีหน้าที่สนับสนุนผู้ประกอบการ อะไรที่มีปัญหาก็ให้บอกมา จะได้เข้าช่วยเหลืออำนวยความสะดวก เพื่อให้เกิดการลงทุนต่อไป
รมว.อุตสาหกรรม กล่าวอีกว่า นอกจากนี้ ยังได้มีการหารือถึงแนวทางการจัดตั้งนิคมอุตสาหกรรมฮาลาล ซึ่งรัฐบาลเองก็นโยบายยกระดับอุตสาหกรรมฮาลาลให้เป็นอุตสาหกรรมเศรษฐกิจที่สร้างมูลค่าการส่งออกไปยังพี่น้องชาวมุสลิมกลุ่มประเทศตะวันออกกลาง รวมถึงพื้นที่ระเบียงเศรษฐกิจภาคใต้ที่มีอาณาเขตติดต่อกับประเทศมาเลเซีย ในส่วนของกระทรวงอุตสาหกรรม ได้วางแนวทางการดำเนินงานขับเคลื่อนอุตสาหกรรมฮาลาล  เพื่อส่งเสริมให้ไทยเป็นศูนย์กลางอุตสาหกรรมฮาลาลในภูมิภาคภายในปี 2571 หรือ 5 ปี  และยินดีร่วมมือกับภาคเอกชน เพื่อพัฒนาอุตสาหกรรมผลิตภัณฑ์ฮาลาลของไทยให้มีคุณภาพและมาตรฐานเป็นที่ยอมรับในระดับสากล อย่างไรก็ตามเวลานี้มีหน่วยงานที่ทำเรื่องฮาลาลกระจายอยู่หลายกระทรวง ทำให้ขาดแนวทางและความชัดเจน เนื่องจากต่างคนต่างทำ ซึ่งหากไม่มีหน่วยงานไหนเข้ามากำกับดูแลก็อาจจะไม่สัมฤทธิ์ผล จึงได้เสนอคณะรัฐมนตรีให้ตั้งกรมฮาลาล ซึ่ง ครม.ได้มีมติเห็นชอบมาแล้ว แต่ในช่วงแรกจะให้ คณะกรรมการฮาลาลแห่งชาติช่วยกำกับดูแล และบูรณาการไปก่อน เนื่องจากการจัดตั้งกรมฮาลาล ต้องใช้เวลา

ที่มา : https://www.thaigov.go.th/news/contents/details/80770