รัฐบาลไทย-ข่าวทำเนียบรัฐบาล-อำเภอชัยบาดาล สนธิกำลังฝ่ายปกครอง ตำรวจ และสาธารณสุข ร่วมบุกจับร้านลักลอบขายน้ำกระท่อม พบเด็กอายุต่ำกว่า 18 ปีนั่งดื่มเป็นจำนวนมาก นายอำเภอกำชับทุกฝ่ายที่เกี่ยวข้องเร่งดำเนินการ


วันเสาร์ที่ 23 มีนาคม 2567
23/03/2567
พิมพ์
อำเภอชัยบาดาล สนธิกำลังฝ่ายปกครอง ตำรวจ และสาธารณสุข ร่วมบุกจับร้านลักลอบขายน้ำกระท่อม พบเด็กอายุต่ำกว่า 18 ปีนั่งดื่มเป็นจำนวนมาก นายอำเภอกำชับทุกฝ่ายที่เกี่ยวข้องเร่งดำเนินการ
อำเภอชัยบาดาล สนธิกำลังฝ่ายปกครอง ตำรวจ และสาธารณสุข ร่วมบุกจับร้านลักลอบขายน้ำกระท่อม พบเด็กอายุต่ำกว่า 18 ปีนั่งดื่มเป็นจำนวนมาก นายอำเภอกำชับทุกฝ่ายที่เกี่ยวข้องเร่งดำเนินการปราบปรามอย่างจริงจังและต่อเนื่อง หากพบเบาะแสการกระทำผิด โทรสายด่วน 1567
อำเภอชัยบาดาล สนธิกำลังฝ่ายปกครอง ตำรวจ และสาธารณสุข ร่วมบุกจับร้านลักลอบขายน้ำกระท่อม พบเด็กอายุต่ำกว่า 18 ปีนั่งดื่มเป็นจำนวนมาก ด้านนายอำเภอกำชับทุกฝ่ายที่เกี่ยวข้องเร่งดำเนินการปราบปรามอย่างจริงจังและต่อเนื่อง หากประชาชนพบเบาะแสการกระทำผิด โทรสายด่วนศูนย์ดำรงธรรม 1567 ได้ตลอด 24 ชั่วโมง
วันนี้ (23 มี.ค. 67) ดร.ภาณุพงศ์ ศิริ นายอำเภอชัยบาดาล เปิดเผยว่า อำเภอชัยบาดาล จังหวัดลพบุรี ได้รับเรื่องราวร้องเรียนจากประชาชนแจ้งเข้ามายังเพจนายอำเภอชัยบาดาลว่า ลูกหลานดึกดื่นไม่กลับบ้านไปนั่งรวมกลุ่มดื่มน้ำกระท่อมที่ร้านแห่งหนึ่ง ตนจึงได้ประสานไปยังพันตำรวจเอก ชัยมิตร สิทธิพูน ผู้กำกับสถานีตำรวจภูธรชัยบาดาล เพื่อร่วมปฏิบัติการ และได้สั่งการให้ นายทองอยู่ กิติพัฒน์มนตรี ปลัดอำเภอฝ่ายความมั่นคง บูรณาการร่วมกับ พันตำรวจโท พิชาญ สว่างใจธรรม สวป.สภ.ชัยบาดาล พร้อมด้วยพยาบาลวิชาชีพ และเจ้าพนักงานสาธารณสุข ร่วมลงพื้นที่ตำบลลำนารายณ์ เพื่อตรวจสอบข้อเท็จจริง
“หลังจากที่ได้รับร้องเรียนในเรื่องดังกล่าว จึงได้แจ้งให้ชุดปฏิบัติการพิเศษอำเภอชัยบาดาล ลงพื้นที่ตรวจสอบ ร้านยันหว่าง@ลำนารายณ์ ที่หมู่ 3 ตำบลลำนารายณ์ อำเภอชัยบาดาล ซึ่งจากการตรวจสอบพบ นาย ธ. (นามสมมติ) แสดงตัวเป็นเจ้าของร้านดังกล่าว และกำลังจำหน่ายน้ำกระท่อมให้กับลูกค้าที่อยู่ภายในร้าน เจ้าหน้าที่ชุดจับกุมจึงได้แสดงตัวและขอตรวจสอบภายในร้าน พบน้ำกระท่อมบรรจุขวดตั้งอยู่บนโต๊ะลูกค้า ซึ่งบางโต๊ะมีเยาวชนอายุต่ำกว่า 18 ปีนั่งดื่มกินอยู่ด้วย นอกจากนี้ยังพบน้ำกระท่อมบรรจุขวดอยู่ในถังน้ำแข็งจำนวนมาก” ดร.ภาณุพงศ์ฯ กล่าว
ดร.ภาณุพงศ์ ศิริ นายอำเภอชัยบาดาล กล่าวต่อว่า หลังจากที่ตรวจสอบบริเวณภายในร้านเป็นที่เรียบร้อยแล้ว เจ้าหน้าที่ชุดจับกุมจึงได้สอบถามกับ นาย ธ. (นามสมมติ) และให้การยอมรับกับเจ้าหน้าที่ชุดจับกุมว่า ได้จำหน่ายน้ำกระท่อมให้ลูกค้าที่เป็นเยาวชนที่มีอายุต่ำกว่า 18 ปี จริง ซึ่งเป็นน้ำกระท่อมแต่งกลิ่นรสชาติบรรจุขวด ปริมาณ 1.5 ลิตร โดยซื้อมาในราคาขวดละ 80 บาท เพื่อนำมาจำหน่ายต่อในราคาขวดละ 120 บาท จากนั้นเจ้าหน้าที่ได้ขอตรวจสอบใบอนุญาต พบว่าไม่มีใบอนุญาต จึงได้ยึดของกลางดังกล่าวไว้เพื่อประกอบการดำเนินคดี โดยแจ้งกล่าวหา ดังนี้ จำหน่ายน้ำกระท่อมแต่งกลิ่นรสชาติ (อาหารที่ห้ามจำหน่ายตามประกาศกระทรวงสาธารณสุข) ตาม พ.ร.บ.อาหาร มาตรา 6(8) ให้กับเด็กอายุต่ำกว่า 18 ปี โดยไม่ได้รับอนุญาต ท้้งนี้ เจ้าหน้าที่ชุดจับกุมได้แจ้งถึงสิทธิตามกฎหมายกับผู้กระทำผิดดังกล่าวรับทราบแล้ว ก่อนที่จะส่งตัวให้กับพนักงานสอบสวน สถานีตำรวจภูธรชัยบาดาล เพื่อดำเนินการต่อไป
“ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้น เป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานาน ๆ อาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาอำเภอชัยบาดาลไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่อย่างจริงจังและต่อเนื่อง ซึ่งถือเป็นการตอบสนองนโยบายของกระทรวงมหาดไทยในการจัดระเบียบสังคม ปราบปรามยาเสพติด และสิ่งผิดกฎหมาย เพื่อคืนความมั่นคงและความสงบสุขให้กับพี่น้องประชาชนคนไทย” ดร.ภาณุพงศ์ฯ กล่าวเพิ่มเติม
ดร.ภาณุพงศ์ ศิริ นายอำเภอชัยบาดาล กล่าวทิ้งท้ายว่า ขอขอบคุณพี่น้องประชาชนที่ช่วยแจ้งเบาะแส และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80766