รัฐบาลไทย-ข่าวทำเนียบรัฐบาล-บสย. ผนึก ม.ธุรกิจบัณฑิตย์ พัฒนาหลักสูตร สร้างบุคลากรมืออาชีพด้านการเงิน  


วันอังคารที่ 12 มีนาคม 2567
12/03/2567
พิมพ์
บสย. ผนึก ม.ธุรกิจบัณฑิตย์ พัฒนาหลักสูตร สร้างบุคลากรมืออาชีพด้านการเงิน
บสย. - มธบ. ร่วมลงนามบันทึกข้อตกลงความร่วมมือโครงการ “มธบ. สร้างธุรกิจ สร้างมืออาชีพ” พัฒนาหลักสูตรการเรียนการสอน เสริมแกร่งองค์ความรู้บุคลากรมืออาชีพทางเงิน ณ ห้องประชุมสัจจา1 มหาวิทยาลัยธุรกิจบัณฑิตย์
บรรษัทประกันสินเชื่ออุตสาหกรรมขนาดย่อม (บสย.) ผนึก มหาวิทยาลัยธุรกิจบัณฑิตย์ (มธบ.) พัฒนาหลักสูตรการเรียนการสอน เสริมแกร่งองค์ความรู้บุคลากรมืออาชีพทางเงิน ร่วมลงนามบันทึกข้อตกลงความร่วมมือโครงการ “มธบ. สร้างธุรกิจ สร้างมืออาชีพ” โดยนายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) และ ดร.ดาริกา ลัทธพิพัฒน์ อธิการบดี มหาวิทยาลัยธุรกิจบัณฑิตย์ (มธบ.)  ร่วมลงนามบันทึกข้อตกลงความร่วมมือ ณ ห้องประชุมสัจจา1 มหาวิทยาลัยธุรกิจบัณฑิตย์
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.)  กล่าวว่า  ความร่วมมือครั้งนี้  บสย. จะช่วยสนับสนุนการจัดทำหลักสูตรด้านการเงิน ให้กับ คณาจารย์ นักศึกษา และบุคลากรของมหาวิทยาลัย  ประกอบด้วย การวางแผนธุรกิจการเข้าระบบบัญชีที่ถูกต้อง การบริหารจัดการด้านการเงิน การจัดทำระบบบัญชี การคิดต้นทุนธุรกิจ ธุรกิจเริ่มต้น การบริหารความเสี่ยงทางการเงิน เพื่อลดปัญหาภาระหนี้ และองค์ความรู้ ที่จำเป็นต่อการดำเนินธุรกิจ การเรียนรู้การเป็นผู้ประกอบการจริง  โดยทีมที่ปรึกษาทางการเงิน SMEs (บสย. F.A. Center)  ร่วมเป็นพี่เลี้ยงเติมความรู้ พร้อมถ่ายทอดประสบการณ์ธุรกิจ เพื่อลดช่องว่างการเข้าถึงข้อมูลของสถาบันการเงินตามหลักการ Credit Mediator และเพื่อเป็นศูนย์บ่มเพาะ SMEs รายใหม่ สำหรับการเริ่มต้นธุรกิจที่ดี
ดร.ดาริกา ลัทธพิพัฒน์ อธิการบดี มหาวิทยาลัยธุรกิจบัณฑิตย์ (มธบ.)  กล่าวว่า เป้าหมายสำคัญภายใต้ความร่วมมือครั้งนี้ เพื่อยกระดับพัฒนาหลักสูตรสร้างองค์ความรู้พื้นฐานทางการเงิน เตรียมพร้อมนักศึกษาก้าวสู่การเป็นผู้ประกอบการ SMEs ในอนาคต  การสร้างระบบพี่เลี้ยงทางธุรกิจ (Mentor) แก่กลุ่มคณาจารย์ นักศึกษา และเจ้าหน้าที่มหาวิทยาลัย ยกระดับมหาวิทยาลัยสู่ศูนย์กลางการแลกเปลี่ยน แบ่งปันข้อมูล ความรู้ และประสบการณ์ธุรกิจ การบ่มเพาะ SMEs สู่ผู้ประกอบการรายใหม่ ให้มีพัฒนาการในการเริ่มต้นทำธุรกิจที่ดี

ที่มา : https://www.thaigov.go.th/news/contents/details/80202