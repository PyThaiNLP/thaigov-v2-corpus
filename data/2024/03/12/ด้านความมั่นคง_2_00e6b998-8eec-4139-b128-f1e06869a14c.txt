รัฐบาลไทย-ข่าวทำเนียบรัฐบาล-กสร. สั่งปูพรมตรวจไซต์ก่อสร้าง เร่งช่วยลูกจ้างอิตาเลียนไทย


วันอังคารที่ 12 มีนาคม 2567
12/03/2567
พิมพ์
กสร. สั่งปูพรมตรวจไซต์ก่อสร้าง เร่งช่วยลูกจ้างอิตาเลียนไทย
กสร. สั่งปูพรมตรวจไซต์ก่อสร้าง เร่งช่วยลูกจ้างอิตาเลียนไทย
กรมสวัสดิการและคุ้มครองแรงงาน สั่งหน่วยปฏิบัติ ปูพรมตรวจไซต์ก่อสร้างบริษัทอิตาเลียนไทยทั่วประเทศ เร่งช่วยลูกจ้างให้ได้รับค่าจ้าง
นางโสภา เกียรตินิรชา อธิบดีกรมสวัสดิการและคุ้มครองแรงงาน (กสร.) กล่าวถึงกรณีที่ลูกจ้างบริษัท อิตาเลียนไทย ดีเวล๊อปเมนต์ จำกัด (มหาชน) รวมตัวเรียกร้องให้บริษัทฯ จ่ายเงินค่าจ้างค้างจ่าย โดยจากการตรวจสอบพบว่า บริษัทดังกล่าว มีสำนักงานใหญ่ตั้งอยู่ในเขตห้วยขวาง กรุงเทพฯ มีสำนักงานสาขาและโครงการก่อสร้าง 25 โครงการทั่วประเทศ และมีลูกจ้างรวมทั้งสิ้นกว่า 20,000 คน โดยเป็นแรงงานข้ามชาติประมาณ 3,000 – 4,000 คน ทั้งนี้ พนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 5 ซึ่งดูแลพื้นที่ที่สำนักงานใหญ่บริษัท อิตาเลียนไทย ตั้งอยู่ ได้ดำเนินการสอบสวนผู้แทนนายจ้างโดยยอมรับว่า บริษัทฯ ได้จ่ายค่าจ้างเดือนธันวาคม 2566 และเดือนมกราคม 2567 ให้กับลูกจ้างครบถ้วนแล้ว และยังคงค้างจ่ายค่าจ้างในเดือนกุมภาพันธ์ให้กับลูกจ้างในบางหน่วยงานจริง อย่างไรก็ตาม ตนได้สั่งการให้พนักงานตรวจแรงงานทั่วประเทศ เร่งตรวจสอบข้อมูลโดยให้ลงพื้นที่ตรวจสอบไซต์ก่อสร้างในเครือบริษัทอิตาเลียนไทยทั่วประเทศ โดยเฉพาะไซต์ก่อสร้างขนาดใหญ่ในเขตอุตสาหกรรม พร้อมทั้งเฝ้าระวังและติดตามสถานการณ์อย่างใกล้ชิด ซึ่งขณะนี้หน่วยปฏิบัติในหลายจังหวัดได้มีหนังสือเชิญนายจ้างมาพบเจ้าหน้าที่เพื่อสอบข้อเท็จจริงเพิ่มเติมเรียบร้อยแล้ว
นางสาวกาญจนา พูลแก้ว รองอธิบดีกสร. ในฐานะกำกับดูแลงานด้านคุ้มครองแรงงานแรงงานกล่าวเพิ่มเติมว่า กสร. ให้ความคุ้มครองแรงงานทุกคนภายใต้พระราชบัญญัติคุ้มครองแรงงาน พ.ศ. 2541 อย่างเท่าเทียมไม่ว่าแรงงานไทย หรือแรงงานข้ามชาติ หากไม่ได้รับความเป็นธรรม กสร. ยินดีให้ความช่วยเหลืออย่างเต็มที่ โดยในกรณีนี้ได้เน้นย้ำกับพนักงานตรวจแรงงานในหน่วยปฏิบัติให้เร่งตรวจสอบ พร้อมทั้งบูรณาการการทำงานร่วมกับหน่วยงานในสังกัดกระทรวงแรงงานในพื้นที่ให้ความช่วยเหลือลูกจ้างตามอำนาจหน้าที่ของแต่ละหน่วยงาน กรณีที่พบว่าบริษัทฯ ยังคงการค้างจ่ายค่าจ้างให้ดำเนินการออกคำสั่ง และช่วยเหลือลูกจ้างให้ได้รับค่าจ้างตามกฎหมาย และหากการค้างจ่ายค่าจ้างที่ส่งผลต่อลูกจ้างจำนวนมาก ให้พนักงานตรวจแรงงานอำนวยความสะดวกให้กับลูกจ้างนอกสถานที่ พร้อมเร่งรัดให้ดำเนินการด้วยความรวดเร็ว โปร่งใส และชี้แจงสิทธิให้ลูกจ้างทราบอย่างครบถ้วน
*************

ที่มา : https://www.thaigov.go.th/news/contents/details/80182