รัฐบาลไทย-ข่าวทำเนียบรัฐบาล-รมว.ประเสริฐ เปิดมุมมอง AI กับการยกระดับคุณภาพชีวิตคนไทย


วันอังคารที่ 12 มีนาคม 2567
รมว.ประเสริฐ เปิดมุมมอง AI กับการยกระดับคุณภาพชีวิตคนไทย
รมว.ประเสริฐ เปิดมุมมอง AI กับการยกระดับคุณภาพชีวิตคนไทย
นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอี) กล่าว ปาฐกถาพิเศษหัวข้อ “เทคโนโลยีดิจิทัลกับการยกระดับคุณภาพชีวิตคนไทย” ในงาน SPRiNG NEXT STEP THAILAND 2024 : Next Eco-System Tech & Sustain
ปัจจุบัน เทคโนโลยีดิจิทัลนับเป็นกุญแจสำคัญที่เข้ามาช่วยยกระดับคุณภาพชีวิตของคนไทย กระทรวงดิจิทัลฯ ได้ขับเคลื่อนนโยบาย “The New Growth Engine of Thailand” ที่มีเครื่องยนต์เล็ก 3 เครื่องในการยกระดับขีดความสามารถด้านดิจิทัล, การสร้างความปลอดภัยมั่นคงทางดิจิทัล, และการพัฒนากำลังคนด้านดิจิทัล โดยกระทรวงดิจิทัลฯ เล็งเห็นว่าเทคโนโลยีดิจิทัลใหม่ที่สำคัญที่จะช่วยลดช่องว่างปัญหาความเหลื่อมล้ำ คือ เทคโนโลยีปัญญาประดิษฐ์ หรือ AI โดยเฉพาะการพัฒนา Generative AI จากบริษัทชั้นนำระดับโลก ที่จะเข้ามาช่วยเพิ่มทักษะการทำงาน รวมถึงการดำรงชีวิตของประชาชน เพื่อเป็นการอยู่ร่วมกันอย่างมีประสิทธิภาพของมนุษย์และ AI หรือที่เรียกกันว่า Co-pilot อาทิ ใช้ในการช่วยเขียนและสรุปบทความ วิเคราะห์ข้อมูลที่สำคัญประกอบการตัดสินใจ รวมถึงการสร้างรูปหรือวิดีโอที่ต้องการอย่างอิสระ
อย่างไรก็ตาม การใช้ AI ร่วมกับมนุษย์ จำเป็นต้องมีการพัฒนากลไกต่าง ๆ เพื่อเป็นเครื่องมือในการลดความเหลื่อมล้ำของสังคมไทยให้มีประสิทธิภาพสูงสุดและป้องกันไม่ให้ AI กลับกลายเป็นเครื่องมือที่เพิ่มความเหลื่อมล้ำเสียเอง โดยกระทรวงดิจิทัลฯ ภายใต้ flagship ในปี 2567 เรื่อง AI Agenda ได้มีแผนที่จะดำเนินการตามกลไก อันประกอบด้วย
1. การสร้างกฎระเบียบ และมาตรฐานเพื่อควบคุมการใช้ AI
2. การพัฒนา AI กลางของภาครัฐที่ทุกคนสามารถเข้าถึงได้
3. การให้ความรู้แก่ประชาชนในการใช้ AI รวมถึงการพัฒนากำลังคนด้าน AI
4. การส่งเสริมให้เกิดการมีส่วนร่วมและสนับสนุนการใช้งาน AI ทั้งภาครัฐ ภาคเอกชน และประชาชน
“การยกระดับคุณภาพชีวิตคนไทยด้วยเทคโนโลยีดิจิทัล จำเป็นต้องมีการพัฒนาโครงสร้างพื้นฐานดิจิทัลให้ครอบคลุมทั่วถึง สร้างกลไกคุ้มครองความปลอดภัยทางไซเบอร์ และส่งเสริมให้มีทักษะด้านดิจิทัลที่จำเป็น ด้วยความร่วมมือจากทุกภาคส่วน เทคโนโลยีดิจิทัลจะสามารถช่วยยกระดับคนไทยให้ดีขึ้นในทุกมิติ” รมว.ดีอีกล่าว
นอกจากนี้ กระทรวงดิจิทัลฯ ยังเห็นความสำคัญที่ต้องแก้ปัญหาเชิงรุกในการจัดการต้นเหตุและป้องกันด้วยมาตรการเชิงรับในการเพิ่มภูมิคุ้มกันด้านไซเบอร์ของคนไทยทุกคน รวมทั้งกวาดล้างต้นตอของภัยออนไลน์ ทั้งในประเทศและต่างประเทศ โดยสร้างความร่วมมือในเวทีระดับภูมิภาคและเวทีระดับโลก ในขณะเดียวกัน กระทรวงดิจิทัลฯ ต้องการยกระดับการรู้ทันของคนไทยด้วย Cyber Vaccine เพื่อที่จะสามารถรู้ทันภัยและวิธีการ ด้วยการส่งเสริมให้คนไทยมีทักษะดิจิทัลที่จำเป็น

ที่มา : https://www.thaigov.go.th/news/contents/details/80222