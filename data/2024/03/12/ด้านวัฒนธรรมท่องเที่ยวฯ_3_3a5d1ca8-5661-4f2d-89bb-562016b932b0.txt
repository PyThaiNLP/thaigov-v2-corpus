รัฐบาลไทย-ข่าวทำเนียบรัฐบาล-“ชาวอุบลราชธานี พร้อมรับการอัญเชิญพระบรมสารีริกธาตุและพระอรหันตธาตุฯ จากสาธารณรัฐอินเดีย  มาประดิษฐานชั่วคราว ณ วัดมหาวนาราม พระอารามหลวง (วัดป่าใหญ่)


วันอังคารที่ 12 มีนาคม 2567
“ชาวอุบลราชธานี พร้อมรับการอัญเชิญพระบรมสารีริกธาตุและพระอรหันตธาตุฯ จากสาธารณรัฐอินเดีย  มาประดิษฐานชั่วคราว ณ วัดมหาวนาราม พระอารามหลวง (วัดป่าใหญ่)
“ชาวอุบลราชธานี พร้อมรับการอัญเชิญพระบรมสารีริกธาตุและพระอรหันตธาตุฯ จากสาธารณรัฐอินเดีย
มาประดิษฐานชั่วคราว ณ วัดมหาวนาราม พระอารามหลวง (วัดป่าใหญ่) เชิญชวนพุทธศาสนิกชนร่วมกราบสักการะ เสริมสิริมงคลในชีวิต
“ชาวอุบลราชธานี พร้อมรับการอัญเชิญพระบรมสารีริกธาตุและพระอรหันตธาตุฯ จากสาธารณรัฐอินเดีย
มาประดิษฐานชั่วคราว ณ วัดมหาวนาราม พระอารามหลวง (วัดป่าใหญ่) เชิญชวนพุทธศาสนิกชนร่วมกราบสักการะ เสริมสิริมงคลในชีวิต
*****************************************************************************
นายเสริมศักดิ์ พงษ์พานิช รัฐมนตรีว่าการกระทรวงวัฒนธรรม (รมว.วธ.) กล่าวว่า รัฐบาล โดยกระทรวงวัฒนธรรม ร่วมกับรัฐบาลสาธารณรัฐอินเดีย โดยกระทรวงวัฒนธรรมอินเดีย สถานเอกอัครราชทูตอินเดียประจำประเทศไทย สถาบันโพธิคยาวิชชาลัย 980 หน่วยงานภาครัฐและภาคเอกชน ได้ร่วมกันอัญเชิญพระบรมสารีริกธาตุและพระอรหันตธาตุของพระสารีบุตรและพระโมคคัลลานะ จากสาธารณรัฐอินเดีย มาประดิษฐานเป็นการชั่วคราว ณ ประเทศไทย เพื่อเฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 สักการบูชา ตั้งแต่วันที่ 24 กุมภาพันธ์ - 3 มีนาคม 2567 เวลา 07.00 – 21.00 น. ณ มณฑลพิธีท้องสนามหลวง และในส่วนภูมิภาค อัญเชิญไปประดิษฐานในส่วนภูมิภาคใน 3 จังหวัด ให้ประชาชนได้เข้าสักการบูชา ณ หอคำหลวง อุทยานหลวงราชพฤกษ์ จังหวัดเชียงใหม่ วัดมหาวนาราม จังหวัดอุบลราชธานี และวัดมหาธาตุวชิรมงคล จังหวัดกระบี่ นั้น
รัฐมนตรีว่าการกระทรวงวัฒนธรรม (รมว.วธ.) กล่าวเพิ่มเติมว่า ในส่วนจังหวัดอุบลราชธานี ได้เตรียมจัดพิธีอัญเชิญพระบรมสารีริกธาตุและพระอรหันตธาตุ ของพระสารีบุตรและพระโมคคัลลานะ จากพิพิธภัณฑสถานแห่งชาติอินเดีย มาประดิษฐานเป็นการชั่วคราว ณ วัดมหาวนาราม พระอารามหลวง (วัดป่าใหญ่) ระหว่างวันที่ 10 - 13 มีนาคม 2567 โดยในวันเสาร์ที่ 9 มีนาคม 2567 เวลา 06.00 น. มีพิธีอัญเชิญพระบรมสารีริกธาตุและพระอรหันตธาตุ ออกจากหอคำหลวงอุทยานหลวงราชพฤกษ์ ไปยังท่าอากาศยานทหาร กองบิน ๔๑ จังหวัดเชียงใหม่ เพื่อเดินทางไปยังท่าอากาศยานทหาร กองบิน ๒๑ จังหวัดอุบลราชธานี จากนั้นอัญเชิญประดิษฐาน ณ ห้องมั่นคง วัดมหาวนาราม และในวันอาทิตย์ที่ 10  มีนาคม 2567 เวลา 07.00 น. จังหวัดอุบลราชธานี ได้จัดริ้วขบวนอัญเชิญอย่างยิ่งใหญ่ตระการตา โดยจัดเป็นขบวนธงชาติไทย ธงชาติอินเดีย ธงธรรมจักร ขบวนฉัพพรรณรังสี ขบวนโคมประทีปและโคมดอกบัว ขบวนรถบุษบกประดิษฐานพระบรมสารีริกธาตุและพระอรหันตธาตุฯ ขบวนเฉลิมพระเกียรติฯ ขบวนต้นเทียนพรรษา“อุบลฮุ่งเฮืองเมืองธรรม งามล้ำเทียนพรรษา”  ขบวนธงอีสานอุบลราชธานี “พุทธศิลป์แห่งศรัทธา”  ขบวน “งามภูษาผ้ากาบบัวอุบล”  ขบวน “เสน่ห์น่ายลพุทธศาสนิกชน 4 ภูมิภาค  ขบวน “เสน่ห์ประจำชาติอินเดีย”  ขบวน “หลอมรวมเครือข่ายถวายเป็นพุทธบูชา” และขบวน “พลังศรัทธาพุทธศาสนิกชน” ผู้เข้าร่วมขบวนกว่า 2,500 คน โดยเคลื่อนขบวนจากศาลหลักเมือง มายังพระวิหารวัดมหาวนาราม และอัญเชิญขึ้นประดิษฐานบนมณฑป จากนั้นเปิดให้ศาสนิกชนเข้ากราบสักการะถึงวันที่ 13 มีนาคม 2567 เวลา 09.00 – 20.00 น. และในทุกๆ ช่วงเย็นเวลา 18.00 – 19.00 น. จะมีพิธีเจริญพระพุทธมนต์เสริมสิริมงคลให้กับศาสนิกชนที่เข้ากราบสักการะพระบรมสารีริกธาตุ และพระอรหันตธาตุของพระสารีบุตรและพระโมคคัลลานะ โดยเชิญชวนประชาชนแต่งกายโทนสีขาว สุภาพ เสื้อมีแขน กระโปรง ผ้าถุง หรือกางเกง ไม่สั้น ไม่รัดรูป กระเป๋าผ้า ถุงพลาสติก (ใส่รองเท้า) ดอกไม้ธูปเทียน (นำกลับบ้านไปบูชาได้) ยาติดตัว(ยารักษาโรคประจำตัว) ยาดม ยาลม ยาหม่อง ร่มสำหรับบังแดดกันฝน เพื่อความสะดวกด้วย

ที่มา : https://www.thaigov.go.th/news/contents/details/80183