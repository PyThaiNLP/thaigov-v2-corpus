รัฐบาลไทย-ข่าวทำเนียบรัฐบาล-Happy Summer ที่ ธ.ก.ส. ในงาน BAAC Farmers Market


วันอังคารที่ 12 มีนาคม 2567
12/03/2567
พิมพ์
Happy Summer ที่ ธ.ก.ส. ในงาน BAAC Farmers Market
ธ.ก.ส. ชวนหนีร้อนมาชม ชิม ช้อป เตรียมรับสงกรานต์กับสินค้าเกษตรและผลิตภัณฑ์คุณภาพมาตรฐาน A-Product กว่า 50 ร้านค้าทั่วประเทศในงาน BAAC Farmers Market : Happy Summer ระหว่างวันที่ 13 – 15 มีนาคม 2567 ณ บริเวณด้านหน้า ธ.ก.ส. สำนักงานใหญ่ กรุงเทพมหานคร
นายไพศาล หงษ์ทอง ผู้ช่วยผู้จัดการและโฆษกธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. เปิดตลาด BAAC Farmers Market รับลมร้อนในแบบ Happy Summer พบสินค้าเกษตรคุณภาพดีระดับ A-Product จากผู้ประกอบการและเกษตรกรทั่วประเทศกว่า 50 ร้านค้า ทั้งสินค้าอุปโภคและบริโภค อาทิ ผลิตภัณฑ์กาแฟแปรรูปจากวิสาหกิจชุมชนลองเลย จังหวัดเลย ผลิตภัณฑ์เนื้อวัวแปรรูป จากวิสาหกิจชุมชนแปรรูปอาหารฮาลาลเนื้อสัตว์เพชรบุรี จังหวัดเพชรบุรี ผลิตภัณฑ์ขิงแปรรูปจากแบรนด์นวลอนันต์ จังหวัดเพชรบูรณ์ ผลิตภัณฑ์ยาสีฟันสมุนไพรจากแบรนด์ภูมันตรา จังหวัดกระบี่ ผลิตภัณฑ์ชุดผ้าฝ้ายจากแบรนด์แสงแก้วล้านนา จังหวัดลำพูน และผลิตภัณฑ์กระยาสารทแสนอร่อยจากวิสาหกิจชุมชนกระยาสารทสามอ่าว จังหวัดประจวบคีรีขันธ์ และอื่นๆ อีกมากมาย ที่พร้อมจำหน่ายเป็น Gift set สำหรับส่งมอบเป็นของขวัญพิเศษเตรียมพร้อมรับเทศกาลสงกรานต์ที่กำลังจะมาถึง
ในโอกาสนี้ ธ.ก.ส. ขอเชิญชวนพี่น้องประชาชนมาร่วมชิม ชม ช้อป สินค้าคุณภาพจากแหล่งผลิตทั่วประเทศได้ในงาน BAAC Farmers Market ระหว่างวันที่ 13 – 15 มีนาคมนี้ ณ บริเวณด้านหน้า ธ.ก.ส. สำนักงานใหญ่ กรุงเทพฯ

ที่มา : https://www.thaigov.go.th/news/contents/details/80198