รัฐบาลไทย-ข่าวทำเนียบรัฐบาล-รมว.ยุติธรรม ประชุมผู้บริหารกระทรวงยุติธรรม พร้อมเดินหน้าโครงการศึกษาทบทวนประมวลกฎหมายแพ่งและพาณิชย์ วาระครบรอบ ๑๐๐ ปี และการดำเนินงานตามแผนปฏิบัติการเร่งรัด (Quick Win) ระยะขยายผล


วันจันทร์ที่ 11 มีนาคม 2567
11/03/2567
พิมพ์
รมว.ยุติธรรม ประชุมผู้บริหารกระทรวงยุติธรรม พร้อมเดินหน้าโครงการศึกษาทบทวนประมวลกฎหมายแพ่งและพาณิชย์ วาระครบรอบ ๑๐๐ ปี และการดำเนินงานตามแผนปฏิบัติการเร่งรัด (Quick Win) ระยะขยายผล
รมว.ยุติธรรม ประชุมผู้บริหารกระทรวงยุติธรรม พร้อมเดินหน้าโครงการศึกษาทบทวนประมวลกฎหมายแพ่งและพาณิชย์ วาระครบรอบ ๑๐๐ ปี และการดำเนินงานตามแผนปฏิบัติการเร่งรัด (Quick Win) ระยะขยายผล
ในวันจันทร์ที่ ๑๑ มีนาคม ๒๕๖๗ เวลา ๑๓.๓๐ น. พันตำรวจเอก ทวี สอดส่อง รัฐมนตรีว่าการกระทรวงยุติธรรม พร้อมด้วย นายสมบูรณ์ ม่วงกล่ำ ที่ปรึกษารัฐมนตรีว่าการ​กระทรวง​ยุติธรรม​ นายนิยม เติมศรีสุข ผู้ช่วยรัฐมนตรีประจำกระทรวงยุติธรรม พร้อมด้วย นายไตรยฤทธิ์ เตมหิวงศ์ รองปลัดกระทรวงยุติธรรม ผู้บริหารหน่วยงานในสังกัดกระทรวงยุติธรรม รศ.มุนินทร์ พงศาปาน ผู้อำนวยการศูนย์นิติศึกษาทางสังคม ประวัติศาสตร์และปรัชญา นายวิเชียร ชุบไธสง นายกสภาทนายความ นางสาวกณิกา อุ่นจิตร์ รองโฆษกประจำสำนักนายกรัฐมนตรี และเจ้าหน้าที่ที่เกี่ยวข้อง เข้าร่วมประชุม ณ ห้องประชุม ๑๐-๐๑ อาคารกระทรวงยุติธรรม
โดยที่ประชุมได้รับทราบการศึกษาทบทวนประมวลกฎหมายแพ่งและพาณิชย์ เนื่องในโอกาสครบรอบ ๑๐๐ ปี โดยมีการระดมความเห็นแนวทางการจัดกิจกรรม ๑๐๐ ปี การบังคับใชัประมวลกฎหมายแพ่งและพาณิชย์ (ป.พ.พ.) ทั้งนี้ ประมวลกฏหมายแพ่งและพาณิชย์ ตามประวัติมีพระยามานวราชเสวีเป็นบุคคลสำคัญในการจัดทำในช่วงปี ๒๔๖๖-๒๔๖๘ และบังคับใช้มาจวบจนปัจจุบัน
โอกาสนี้ รัฐมนตรีว่าการกระทรวงยุติธรรม ให้ความเห็นในที่ประชุมว่า ในการผลักดันโครงการศึกษาทบทวนประมวลกฎหมายแพ่งและพาณิชย์ มอบหมายให้กระทรวงยุติธรรม กำหนดยุทธศาสตร์เพื่อออกแบบกระบวนการ พร้อมประสานทุกภาคส่วนที่เกี่ยวข้องเข้าร่วมขับเคลื่อน โดยสืบเนื่องจาก ป.พ.พ. เป็นกฎหมายสำคัญ มีเนื้อหาเกี่ยวกับหนี้สิน ทรัพย์สิน ครอบครัว มรดก และการทำสัญญาที่เป็นข้อพิพาทของเอกชน ซึ่งเกิดข้อพิพาทมากกว่า ๒ เท่าของคดีอาญา แม้มีการแก้ไขบ้าง แต่ยังไม่เคยมีการปฏิรูปครั้งใหญ่ และมีการบังคับใช้มาอย่างยาวนาน ทำให้พบปัญหาต่าง ๆ อาทิ การตีความ การใช้ภาษาที่เข้าใจยาก สร้างภาระค่าใช้จ่าย เกิดความล่าช้า ไม่ทันสมัย กลายเป็นอุปสรรคต่อการเข้าถึงกระบวนการยุติธรรม อีก​ทั้ง​การบังคับใช้บางส่วนไม่สอดคล้องในเชิงระบบของกฎหมาย และการเปลี่ยนแปลงของสภาพเศรษฐกิจ เทคโนโลยี และสังคม เป็นต้น
รัฐมนตรีว่าการกระทรวงยุติธรรม กล่าวเพิ่มเติมว่า ได้ทำความเข้าใจกับหน่วยงานในกระทรวงยุติธรรม ก่อนเริ่มกระบวนการดำเนินงานที่กำหนดไว้เป็นเบื้องต้น ตั้งแต่การตั้งคณะอนุกรรมการฯ และคณะกรรมการชุดใหญ่เพื่อศึกษาทบทวน ป.พ.พ. ที่อาจใช้เวลาประมาณ ๖-๗ เดือน แล้วนำข้อมูลมาประมวลก่อนเผยแพร่ และจัดเวทีรับฟังข้อเสนอต่อสังคมในช่วงสิ้นปี ๒๕๖๗ และในช่วงปี ๒๕๖๘ จะนำข้อเสนอทั้งหมดสู่การจัดกิจกรรมเพื่อรำลึกประมวลกฎหมายแพ่งและพาณิชย์ (ป.พ.พ.) ครบ ๑๐๐ ปี ก่อนนำเสนอต่อคณะรัฐมนตรีต่อไป
นอกจากนี้ รัฐมนตรีว่าการกระทรวงยุติธรรม ได้ติดตามการขับเคลื่อนการดำเนินงานตามแผนปฏิบัติการเร่งรัด (Quick Win) ของหน่วยงานในสังกัดกระทรวงยุติธรรม จำนวน ๑๕ โครงการ และการขยายผลการดำเนินงานในระยะต่อไป

ที่มา : https://www.thaigov.go.th/news/contents/details/80170