รัฐบาลไทย-ข่าวทำเนียบรัฐบาล-นายกฯ ปราศรัยต้อนรับเดือนรอมฎอน ประจำปี พ.ศ. 2567 (ฮ.ศ. 1445) ส่งความรัก ความปรารถนาดี แสดงความยินดีกับพี่น้องชาวไทยมุสลิมทั่วประเทศ-พี่น้องชาวไทยมุสลิมที่พำนักในต่างประเทศ 


วันจันทร์ที่ 11 มีนาคม 2567
11/03/2567
พิมพ์
นายกฯ ปราศรัยต้อนรับเดือนรอมฎอน ประจำปี พ.ศ. 2567 (ฮ.ศ. 1445) ส่งความรัก ความปรารถนาดี แสดงความยินดีกับพี่น้องชาวไทยมุสลิมทั่วประเทศ-พี่น้องชาวไทยมุสลิมที่พำนักในต่างประเทศ
นายกฯ ปราศรัยต้อนรับเดือนรอมฎอน ประจำปี พ.ศ. 2567 (ฮ.ศ. 1445) ส่งความรัก ความปรารถนาดี แสดงความยินดีกับพี่น้องชาวไทยมุสลิมทั่วประเทศ-พี่น้องชาวไทยมุสลิมที่พำนักในต่างประเทศ ขอพรอันประเสริฐแห่งองค์พระผู้เป็นเจ้า อำนวยพรพี่น้องชาวไทยมุสลิม
วันที่ 11 มีนาคม 2567 นายชัย วัชรงค์ โฆษกประจำสำนักนายกรัฐมนตรี เผย นายเศรษฐา ทวีสิน นายกรัฐมนตรี ปราศรัยเนื่องในโอกาสต้อนรับเดือนรอมฎอน ประจำปี พ.ศ. 2567 (ฮ.ศ. 1445) ดังนี้
นายกรัฐมนตรีกล่าวว่า เนื่องในโอกาสต้อนรับเดือนรอมฎอน ประจำปีฮิจเราะห์ศักราช 1445 ขอส่งความรัก ความปรารถนาดีและขอแสดงความยินดีกับพี่น้องชาวไทยมุสลิมทั่วประเทศรวมถึงพี่น้องชาวไทยมุสลิมที่พำนักในต่างประเทศ ที่ได้ร่วมกันปฏิบัติศาสนกิจการถือศีลอดตามหลักศาสนาอิสลาม เพื่อเป็นการชำระร่างกายและจิตใจให้บริสุทธิ์ยึดมั่นในการกระทำความดี อันเป็นการสร้างกุศลให้แก่ตนเอง รวมทั้งได้น้อมจิตรำลึกถึงพระมหาคัมภีร์อัลกุรอาน ที่พระอัลลอฮ์ได้ประทานให้แก่พี่น้องชาวมุสลิมได้ยึดถือปฏิบัติในการดำเนินชีวิตและปฏิบัติตนตามหลักศาสนบัญญัติในช่วงเวลาสำคัญนี้ การปฏิบัติศาสนกิจในเดือนรอมฎอนจึงเป็นการฝึกฝนจิตใจ การสำรวมตน ความอดทน อดกลั้น กระทำแต่สิ่งดีงามและการก้าวข้ามอุปสรรคต่าง ๆ ด้วยหัวใจที่เข้มแข็งและศรัทธาอันแรงกล้าซึ่งจะเป็นการน้อมจิตบริสุทธิ์แด่องค์พระผู้อภิบาล
“ในวาระมงคลแห่งเดือนรอมฎอน ประจำปีฮิจเราะห์ศักราช 1445 ผมขอพรอันประเสริฐแห่งองค์พระผู้เป็นเจ้า โปรดอำนวยพรให้พี่น้องชาวไทยมุสลิมประสบความสุขสวัสดิ์ มีความเจริญรุ่งเรือง มีกำลังใจและกำลังกายที่เข้มแข็งและสมความปรารถนาดังที่มุ่งหมายไว้ทุกประการ เพื่อร่วมเป็นกำลังสำคัญในการสร้างสังคมแห่งสันติภาพสืบไป” นายกรัฐมนตรีกล่าว

ที่มา : https://www.thaigov.go.th/news/contents/details/80166