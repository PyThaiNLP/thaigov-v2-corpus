รัฐบาลไทย-ข่าวทำเนียบรัฐบาล-“ภูมิธรรม” ยกทัพภาพยนตร์ไทย-ซีรีส์วาย ชั้นนำ 27 ราย ต่อยอดขายทั่วโลกในงาน FILMART ฮ่องกง


วันอังคารที่ 12 มีนาคม 2567
“ภูมิธรรม” ยกทัพภาพยนตร์ไทย-ซีรีส์วาย ชั้นนำ 27 ราย ต่อยอดขายทั่วโลกในงาน FILMART ฮ่องกง
วันที่ 12 มีนาคม 2567 เวลา 8.30 น. นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์ ได้เข้าร่วมงานมหกรรมภาพยนตร์ Hong Kong International Film & TV Market (FILMART)
ซึ่งเป็นงานมหกรรมตลาดซื้อขายภาพยนตร์ที่ยิ่งใหญ่ที่สุดงานหนึ่งของเอเชีย โดยปีนี้ไทยได้เข้าร่วมภายใต้คูหา Thai Pavilion โดยกระทรวงพาณิชย์ ร่วมมือกับกระทรวงการท่องเที่ยวและกีฬา และกระทรวงวัฒนธรรม มีผู้ประกอบการเข้าร่วม 27 บริษัท แบ่งเป็นผู้ผลิตและจัดจำหน่ายภาพยนตร์และแอนิเมชัน 9 บริษัท ผู้ผลิตรายการและละครโทรทัศน์ 10 บริษัท บริการเกี่ยวเนื่องกับภาพยนตร์และวีดิทัศน์ 8 บริษัท รวมทั้งมีบริษัทไทยที่เข้าร่วมงานด้วยตนเองอีก 6 บริษัท โดยนายภูมิธรรมได้พบกับดาราชื่อดัง “อนันดา เอเวอร์ริ่งแฮม ” ที่นำบริษัท เฮโล โปรดักส์ชั่น จำกัด มาร่วมออกบูธที่งาน FILMART ฮ่องกงด้วย นอกจากนี้ยังมีบริษัท บี ออน คลาวด์ จำกัด ซึ่งเป็นผู้ผลิตซีรีส์วายชื่อดัง ที่ได้จับมือกับกระทรวงพาณิชย์ในการร่วมกันผลักดันสินค้าไทยไปสู่ระดับสากลร่วมด้วย โดยก่อนหน้านี้กระทรวงฯได้เดินหน้าคัดเลือกสินค้าให้กับผู้ผลิตซีรีส์ไปใช้ประกอบการถ่ายทำ  และสำหรับงาน FILMART นี้ตลาดเป้าหมายสำคัญของไทยได้แก่ ประเทศในภูมิภาคอาเซียน ฮ่องกง และจีน เป็นต้น
ซึ่งนายภูมิธรรม ได้กล่าวเสริมว่า อุตสาหกรรมภาพยนตร์ของไทยปัจจุบันได้มีการนำเทคโนโลยีนวัตกรรมที่ทันสมัยเข้ามาประยุกต์ใช้ในการสร้างภาพยนตร์และคอนเทนต์มาขึ้น ทำให้สามารถยกระดับคุณภาพของงาน ทั้งการมีภาพที่มีความงดงาม แสง สี และเสียงมีความเป็นธรรมชาติ และรัฐบาลยังได้ให้ความสำคัญกับการส่งเสริมอุตสาหกรรมภาพยนตร์เป็นอย่างมาก โดยที่รัฐบาลยังได้มีมาตรการลดภาษีต่างๆ เพื่อดึงดูดการลงทุนและใช้ไทยเป็นสถานที่การถ่ายทำภาพยนตร์จากต่างชาติมากขึ้น โดยมูลค่าอุตสาหกรรมภาพยนตร์ไทยในปัจจุบันมีมูลค่าสูงถึง 18,450 ล้านบาท

ที่มา : https://www.thaigov.go.th/news/contents/details/80191