รัฐบาลไทย-ข่าวทำเนียบรัฐบาล-สธ.เผยไฟไหม้ตลาดสี่มุมเมืองมีผู้ป่วยสำลักควัน เสียชีวิต 1 ราย


วันอังคารที่ 12 มีนาคม 2567
สธ.เผยไฟไหม้ตลาดสี่มุมเมืองมีผู้ป่วยสำลักควัน เสียชีวิต 1 ราย
ปลัดกระทรวงสาธารณสุข เผย เหตุไฟไหม้ตลาดสี่มุมเมือง จ.ปทุมธานี มีผู้ป่วยหมดสติจากการสำลักควันต้องส่งโรงพยาบาล 2 ราย เป็นผู้ชาย 1 ราย เด็กหญิง 1 ราย ล่าสุดผู้ป่วยเด็กเสียชีวิตแล้ว โรงพยาบาลปทุมธานีเตรียมส่งทีมเยียวยาสุขภาพจิตลงดูแลครอบครัว
วันนี้ (12 มีนาคม 2567) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเหตุไฟไหม้ที่ตลาดสี่มุมเมือง ต.คูคต อ.ลำลูกกา จ.ปทุมธานี ว่า ได้รับรายงานจากนายแพทย์สาธารณสุขจังหวัดปทุมธานีว่า เหตุไฟไหม้ตลาดสี่มุมเมืองเกิดขึ้นเมื่อช่วงเวลา 14.50 น. ขณะนี้สามารถควบคุมเพลิงให้สงบได้แล้ว เบื้องต้นจากการตรวจสอบพื้นที่ไม่พบผู้ติดค้างในสถานที่เกิดเหตุ แต่มีผู้ป่วยหมดสติจากการสำลักควัน 2 ราย เป็นเพศชายอายุประมาณ 30 ปี นำส่งรักษาที่โรงพยาบาลปทุมธานี และเด็กหญิงอายุประมาณ 6-7 ปี นำส่งรักษาโรงพยาบาลกรุงสยามเซนต์คาร์ลอส
ล่าสุด ได้รับรายงานว่าผู้ป่วยเด็กหญิงได้เสียชีวิตแล้ว ส่วนผู้ป่วยชายซึ่งเป็นน้าของเด็ก แพทย์ช่วย CPRจนกลับมามีสัญญานชีพแล้ว แต่ยังต้องดูอาการอย่างใกล้ชิด ทั้งนี้ โรงพยาบาลปทุมธานีได้เตรียมทีมเยียวยาจิตใจลงพื้นที่ให้การดูแลครอบครัวแล้ว
**************************************** 12 มีนาคม 2567

ที่มา : https://www.thaigov.go.th/news/contents/details/80230