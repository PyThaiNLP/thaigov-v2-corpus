รัฐบาลไทย-ข่าวทำเนียบรัฐบาล-พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมศูนย์ฝึกและอบรมเด็กและเยาวชนพระนครศรีอยุธยา 


วันจันทร์ที่ 11 มีนาคม 2567
11/03/2567
พิมพ์
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมศูนย์ฝึกและอบรมเด็กและเยาวชนพระนครศรีอยุธยา
พลเอก ไพบูลย์ คุ้มฉายา รองประธานคณะกรรมการมูลนิธิราชทัณฑ์ปันสุขฯ ตรวจเยี่ยมศูนย์ฝึกและอบรมเด็กและเยาวชนพระนครศรีอยุธยา  และเป็นประธานในพิธีเปิดการอบรมการบำบัดฟื้นฟูสมรรถภาพรูปแบบชุมชนบำบัดและ FAST Model
ในวันจันทร์ที่ ๑๑ มีนาคม ๒๕๖๗ เวลา ๑๐.๓๐ น. พลเอก ไพบูลย์  คุ้มฉายา องคมนตรี รองประธานคณะกรรมการมูลนิธิราชทัณฑ์ปันสุข ทำความ ดี เพื่อชาติ ศาสน์ กษัตริย์ ในพระบรมราชูปถัมภ์ และคณะกรรมการมูลนิธิฯ ประกอบด้วย พลอากาศเอก สุบิน ชิวปรีชา กรมวังผู้ใหญ่ในพระองค์ ๙๐๔ นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสหการณ์ เพ็ชรนรินทร์ อธิบดีกรมราชทัณฑ์  ผู้บริหารระดับสูงกระทรวงสาธารณสุข และหัวหน้าส่วนราชการในพื้นที่จังหวัดพระนครศรีอยุธยา ลงพื้นที่ตรวจเยี่ยมสถานพินิจและคุ้มครองเด็กและเยาวชนจังหวัดพระนครศรีอยุธยา และศูนย์ฝึกและอบรมเด็กและเยาวชนพระนครศรีอยุธยา ตามโครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ โดยมี พันตำรวจโท ประวุธ วงศ์สีนิล อธิบดีกรมพินิจและคุ้มครองเด็กและเยาวชน ผู้บริหารและเจ้าหน้าที่กรมสุขภาพจิต กรมควบคุมโรค เด็กและเยาวชน จำนวน ๘๑ คน บุคลากรจากศูนย์ฝึกและอบรมเด็กและเยาวชนพระนครศรีอยุธยา สถานพินิจและคุ้มครองเด็กและเยาวชนจังหวัดพระนครศรีอยุธยา สถานพินิจและคุ้มครองเด็กและเยาวชนจังหวัดปทุมธานี สถานพินิจและคุ้มครองเด็กและเยาวชนจังหวัดสุพรรณบุรี และสถานพินิจและคุ้มครองเด็กและเยาวชนจังหวัดนนทบุรี จำนวน ๑๐๖ คน  รวมจำนวนทั้งสิ้น ๒๕๐ คน เข้าร่วม ณ ศูนย์ฝึกและอบรมเด็กและเยาวชนพระนครศรีอยุธยา
มูลนิธิราชทัณฑ์ปันสุขทำความ ดี เพื่อชาติ ศาสน์ กษัตริย์ ในพระบรมราชูปถัมภ์มีวัตถุประสงค์ในการดูแลสุขภาพและสุขอนามัยของผู้ต้องขังในเรือนจำ และเมื่อวันที่ ๑๐ ธันวาคม ๒๕๖๖ พระบาทสมเด็จพระเจ้าอยู่หัวทรงพระกรุณาโปรดเกล้าฯ ให้มูลนิธิราชทัณฑ์ปันสุขฯ ดำเนินการครอบคลุมกิจกรรมดูแลสุขภาพของเด็กและเยาวชน ในสังกัดกรมพินิจและคุ้มครองเด็กและเยาวชน โดยในระยะแรกจะให้ความช่วยเหลือเด็กและเยาวชนในศูนย์ฝึกและอบรมเด็กและเยาวชน จำนวน ๒๐ แห่ง และสถานพินิจและคุ้มครองเด็กและเยาวชนที่มีแรกรับจำนวน ๓๘ แห่งทั่วประเทศ ซึ่งความช่วยเหลือประกอบด้วยโครงการ Save ทุกดวงใจ และการช่วยเหลือสุขภาพกายและจิตที่กิจกรรมนี้อยู่ระหว่างการกำหนดแผนงาน/โครงการของคณะกรรมการ มูลนิธิราชทัณฑ์ปันสุขฯ
ในช่วงแรกของการช่วยเหลือเด็กและเยาวชน พระบาทสมเด็จพระเจ้าอยู่หัวได้พระราชทาน
โครงการ Save ทุกดวงใจ ซึ่งจะดำเนินการในศูนย์ฝึกและอบรมเด็กและเยาวชน จำนวน ๒๐ แห่ง
โดยรายละเอียดของการจัดกิจกรรมจะเน้นการพัฒนามิติจิตใจของเด็กและเยาวชน รวมทั้งให้เด็กและเยาวชนมีหลักคิดและข้อมูลที่หลากหลายที่สามารถนำมาช่วยในการตัดสินใจแก้ไขปัญหาต่าง ๆ ได้อย่างเหมาะสม ซึ่งรูปแบบกิจกรรมจะก่อให้เกิดการแลกเปลี่ยนเรียนรู้ในเชิงบวกระหว่างกัน และยังมีกิจกรรมบอร์ดเกมที่แฝงไปด้วยการฝึกทักษะต่าง ๆ ไม่ว่าจะเป็นการสังเกต การวิเคราะห์ การวางแผน ความจำหรือการต่อรอง ที่ให้ผู้เล่นได้ฝึกทักษะ Soft skill และนอกจากนี้ กิจกรรมการบรรยายพิเศษหัวข้อ “พัฒนาชีวิต (ดี) แค่คบกัลยาณมิตร (ดี)” จากนักพูดสร้างแรงบันดาลใจ คุณวนิดา บุญประเสริฐ (วนิ อินพุทธ) ซึ่งสามารถนำหลักธรรมและความเป็นจริงในชีวิตมาพูดคุยกับเด็กและเยาวชน โดยมีหน่วยงานที่เข้ามาเป็นเครือข่ายในการจัดกิจกรรมนี้ คือ  สถาบันกัลยาณ์ราชนครินทร์ กรมสุขภาพจิต กระทรวงสาธารณสุข
ในวันนี้กรมพินิจและคุ้มครองเด็กและเยาวชน กรมสุขภาพจิต โดยสถาบันกัลยาณ์ราชนครินทร์
กรมควบคุมโรค กลุ่มวนิ อินพุทธ และสมาคมบอร์ดเกมประเทศไทย ได้ร่วมกันจัดโครงการ Save ทุกดวงใจไทย ของกรมพินิจและคุ้มครองเด็กและเยาวชน ซึ่งจัดขึ้นเป็นครั้งที่ ๓ โดยกิจกรรมที่จัดขึ้นในครั้งนี้ ประกอบด้วย การบรรยาย “พัฒนาชีวิต (ดี) แค่คบกัลยาณมิตร (ดี)” การปฏิบัติการช่วยฟื้นคืนชีพขั้นพื้นฐาน (CPR) การตรวจสุขภาพกายเด็กและเยาวชน กิจกรรมเติมพลังใจบุคลากร “เล่าได้นะ เราเพื่อนกัน” และกิจกรรมกลุ่มบอร์ดเกม “เพื่อนดีดูแลใจ”
อนึ่งศูนย์ฝึกและอบรมเด็กและเยาวชนพระนครศรีอยุธยา เป็นศูนย์ฝึกเฉพาะทางด้านยาเสพติดที่รับเด็กและเยาวชนชายจากศูนย์ฝึกฯ ทั่วประเทศที่มีผลการคัดกรองการใช้สารเสพติดอยู่ในกลุ่มติด หรือเด็กและเยาวชนอื่นที่ศูนย์ฝึกฯ เห็นว่ามีความเกี่ยวข้องกับยาเสพติดและเป็นส่วนหนึ่งของสาเหตุการกระทําผิดให้การแก้ไขบําบัดฟื้นฟูด้านยาเสพติดโดยใช้ชุมชนบําบัด (Therapeutic Community : TC) ปัจจุบันมีเด็กและเยาวชนในความดูแลทั้งสิ้น ๑๗ คน
ช่วงบ่าย พลเอก ไพบูลย์ คุ้มฉายา เดินทางไปยังสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี จังหวัดปทุมธานี เพื่อเป็นประธานในพิธีเปิดการอบรมการบำบัดฟื้นฟูสมรรถภาพรูปแบบชุมชนบำบัดและ FAST Model สำหรับบุคลากรของกรมราชทัณท์และกรมพินิจและคุ้มครองเด็กและเยาวชน ณ ห้องประชุม
พลเรือตรีนายแพทย์วิทุร แสงสิงแก้ว ชั้น ๕ ตึกอำนวยการ
โดยการอบรมดังกล่าวสืบเนื่องจากการบำบัดฟื้นฟูสมรรถภาพผู้ติดยาเสพติดในกลุ่มผู้ต้องขัง เด็กและเยาวชน ในความดูแลของกรมราชทัณฑ์และกรมพินิจฯ ซึ่งเป็นไปตามบทบาทหน้าที่ในการดูแลผู้ต้องขัง หรือเด็กและเยาวชน ทั้งในด้านสุขภาพและบำบัดพฤตินิสัย ซึ่งมีการฟื้นฟูสมรรถภาพผู้ติดยาเสพติด แต่สถานที่ดังกล่าวยังไม่ได้ขึ้นทะเบียนเป็นสถานฟื้นฟูสมรรถภาพผู้ติดยาเสพติด เพื่อให้การรับรองคุณภาพเป็นไปตามประมวลกฎหมายยาเสพติด จึงได้ประชุมหารือร่วมกันกับกรมราชทัณฑ์และกรมพินิจและคุ้มครองเด็กและเยาวชน เรื่องการจัดตั้งเป็นสถานฟื้นฟูสมรรถภาพผู้ติดยาเสพติดให้เป็นตามหลักเกณฑ์ประมวลกฎหมายยาเสพติด พ.ศ.๒๕๖๔  ซึ่งพบว่า บุคลากรที่ปฏิบัติหน้าที่ให้คำปรึกษา และเป็นผู้ดำเนินการของสถานฟื้นฟูฯ ยังไม่ผ่านการอบรมหลักสูตรการฟื้นฟูสมรรถภาพ ตามหลักเกณฑ์ที่อนุกรรมการฯ กำหนด ประกอบกับคณะกรรมการมูลนิธิราชทัณฑ์ปันสุขฯ ได้ลงพื้นที่และพบปัญหาดังกล่าวจึงได้หารือกระทรวงสาธารณสุขและกระทรวงยุติธรรม และต่อมากระทรวงสาธารณสุข โดยกรมการแพทย์ จึงได้เข้ามาจัดอบรมหลักสูตรการบำบัดฟื้นฟูสมรรถภาพ รูปแบบชุมชนบำบัดและ FAST Model ในครั้งนี้ขึ้น เพื่อสนับสนุนให้บุคลากรที่ปฏิบัติงานในเรือนจำและศูนย์ฝึกฯ และสถานพินิจฯ ซึ่งจะถูกจัดตั้งเป็นสถานฟื้นฟูสมรรถภาพผู้ติดยาเสพติดตามประมวลกฎหมายยาเสติด พ.ศ. ๒๕๖๔ ให้มีคุณสมบัติตามหลักเกณฑ์ที่กำหนด สอดคล้องกับมาตรฐานการรับรองคุณภาพ สถานพยาบาลยาเสพติด และสามารถจัดตั้งเป็นสถานฟื้นฟูสมรรถภาพผู้ติดยาเสพติดได้
การอบรมในครั้งนี้มีเป้าหมาย คือ บุคลากรที่ให้การบำบัดพื้นฟูสมรรถภาพผู้ติดยาเสพติดของ
กรมราชทัณฑ์และกรมพินิจและคุ้มครองเด็กและเยาวชน โดยกรมราชทัณฑ์และกรมพินิจฯ ได้จัดส่งพยาบาลจากเรือนจำและศูนย์ฝึกและสถานพินิจฯ ทั่วประเทศ ซึ่งเป็นผู้ที่ทำหน้าที่ให้คำปรึกษาและบำบัดฟื้นฟูผู้ต้องขังและเด็กและเยาวชนที่กระทำความผิดในคดียาเสพติด จำนวน  ๒๐๐ คน เข้ารับอบรม และจัดขึ้นระหว่างวันที่ ๑๑ - ๑๕ มีนาคม ๒๕๖๗ เป็นเวลา ๕ วัน
การดำเนินงานในครั้งนี้สอดคล้องและเป็นไปตามเป้าหมายของมูลนิธิราชทัณฑ์ฯ ที่ดูแลช่วยเหลือในมิติสุขภาพ ซึ่งการติด การใช้ การเสพยาเสพติดให้โทษถือเป็นสิ่งบั่นทอนและทำลายสุขภาพกายและจิต และปัจจุบันในเรือนจำและศูนย์ฝึก/สถานพินิจฯ มีผู้ใหญ่และเด็กที่ถูกจับกุมในความผิดเกี่ยวกับยาเสพติดให้โทษและต้องเข้ามาอยู่ในเรือนจำ/ศูนย์ฝึกฯ และสถานพินิจฯ ไม่น้อยกว่าร้อยละ ๗๕ ของจำนวนผู้ต้องขังหรือเด็กในสถานพินิจฯ
จากนั้น พลเอก ไพบูลย์ คุ้มฉายาเยี่ยมชมนิทรรศการด้านการบำบัดรักษาและฟื้นฟูสมรรถภาพแบบครบวงจรไร้รอยต่อ ชมผลิตภัณฑ์ส่งเสริมอาชีพของผู้รับการบำบัด และเยี่ยมหน่วยบริการ Home ward ยาเสพติด และเยี่ยมหอผู้ป่วยระยะบำบัดด้วยยา และให้กำลังใจผู้ป่วยระยะฟื้นฟูสมรรถภาพและกลุ่มงานฟื้นฟูสมรรถภาพ

ที่มา : https://www.thaigov.go.th/news/contents/details/80172