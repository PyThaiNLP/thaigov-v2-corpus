รัฐบาลไทย-ข่าวทำเนียบรัฐบาล-กรมทางหลวงชนบท ตรวจเข้มค่าควันดำจากท่อไอเสียของเครื่องจักรกลและยานพาหนะ แก้ปัญหาฝุ่นละออง PM2.5 ลดผลกระทบต่อสุขภาพของประชาชนและสิ่งแวดล้อม


วันอังคารที่ 12 มีนาคม 2567
กรมทางหลวงชนบท ตรวจเข้มค่าควันดำจากท่อไอเสียของเครื่องจักรกลและยานพาหนะ แก้ปัญหาฝุ่นละออง PM2.5 ลดผลกระทบต่อสุขภาพของประชาชนและสิ่งแวดล้อม
....
กรมทางหลวงชนบท (ทช.) กระทรวงคมนาคม โดยสำนักเครื่องกลและสื่อสาร ลงพื้นที่ตรวจวัดค่าควันไอเสีย (ควันดำ) เครื่องจักรกลและยานพาหนะ ณ สำนักงานทางหลวงชนบทที่ 5 (นครราชสีมา) ตามมาตรการลดมลพิษทางอากาศ และแก้ปัญหาฝุ่นละอองขนาดเล็ก หรือ PM2.5 ของเครื่องจักรกลและยานพาหนะ เพื่อตรวจหาค่าไอเสียฝุ่นละอองขนาดเล็ก PM2.5 ที่เกินกว่ามาตรฐานกำหนด ผลการตรวจสอบพบว่า ยานพาหนะและเครื่องจักรกล จำนวน 54 คัน อยู่ในสภาพที่สมบูรณ์ พร้อมใช้งาน โดย ทช. ได้ตระหนักถึงความสำคัญในการช่วยลดมลภาวะและรับมือปัญหา PM 2.5 หากพบเครื่องจักรหรือยานพาหนะใดที่มีค่าควันไอเสียเกินกว่าค่าที่กำหนด จะหยุดใช้งานทันทีและปรับปรุงแก้ไขให้เป็นไปตามมาตรการของ ทช. จึงจะสามารถนำกลับมาใช้งานได้ตามปกติ พร้อมทั้งรวบรวมข้อมูลการดำเนินงานของหน่วยงานในแต่ละพื้นที่ เพื่อใช้เป็นข้อสรุปสำหรับการปรับปรุงพัฒนาประสิทธิภาพในการดำเนินงานต่อไป
ทั้งนี้ เพื่อแก้ปัญหาฝุ่นละอองขนาดเล็ก หรือ PM2.5 ให้เป็นไปด้วยความเรียบร้อยและมีประสิทธิภาพตามมาตรการป้องกันและลดมลพิษทางอากาศ ทช. ได้เน้นย้ำให้หน่วยงานในสังกัด ช่วยกันดูแลรักษาเครื่องจักรและ ยานพาหนะ ให้พร้อมใช้งานอยู่เสมอ เพื่อไม่ให้ส่งผลกระทบต่อสิ่งแวดล้อมและการดำเนินชีวิตของประชาชนในระยะยาว

ที่มา : https://www.thaigov.go.th/news/contents/details/80227