รัฐบาลไทย-ข่าวทำเนียบรัฐบาล-​รองนายกฯสมศักดิ์ เผย นายกฯ เดินทางไป ตปท. เพื่อเปิดประเทศสร้างการรับรู้ ดึงดูดนักลงทุนให้มาลงทุนในประเทศไทยมากขึ้นระบุการที่นายกฯใช้ผ้าขาวม้าเพื่อแสดงให้เห็นถึงความใกล้ชิดกับ ปชช.


วันอังคารที่ 12 มีนาคม 2567
12/03/2567
พิมพ์
​รองนายกฯสมศักดิ์ เผย นายกฯ เดินทางไป ตปท. เพื่อเปิดประเทศสร้างการรับรู้ ดึงดูดนักลงทุนให้มาลงทุนในประเทศไทยมากขึ้นระบุการที่นายกฯใช้ผ้าขาวม้าเพื่อแสดงให้เห็นถึงความใกล้ชิดกับ ปชช.
รองนายกฯ สมศักดิ์ เผย นายกฯ เดินทางไป ตปท. เพื่อเปิดประเทศ สร้างการรับรู้ ดึงดูดนักลงทุนให้มาลงทุนในประเทศไทยมากขึ้น ระบุการที่นายกฯ ใช้ผ้าขาวม้า เพื่อแสดงให้เห็นถึงความใกล้ชิดกับ ปชช.
วันนี้ (12 มีนาคม 2567) เวลา 09.00 น. ณ ตึกบัญชาการ 1 ทำเนียบรัฐบาล นายสมศักดิ์ เทพสุทิน รองนายกรัฐมนตรี กล่าวก่อนการประชุมคณะรัฐมนตรีกรณีเรื่องงบประมาณฯ ปี 2567 มีความล่าช้าว่า อย่างที่ทราบประมาณช่วงกลางเดือนเมษายน ถึงจะสามารถใช้งบประมาณได้ ซึ่งการวิพากษ์วิจารณ์เรื่องงบประมาณนั้น จะต้องไม่ขัดแย้งกับข้อเท็จจริง
รองนายกฯ กล่าวต่อไปถึง การเดินทางไปต่างประเทศและต่างจังหวัดของนายกรัฐมนตรีว่า ถือเป็นมิติใหม่ของนายกรัฐมนตรี ที่ต้องการเปิดประเด็นให้เห็นแนวคิดในเรื่องของการปรับเปลี่ยนในด้านต่าง ๆ เพื่อให้เกิดการรับรู้ ให้เกิดการสร้างงาน และนำการลงทุนเข้ามาในประเทศไทย ซึ่งเป็นเรื่องที่ดีมาก อย่างกรณี การทำงานถ้ารัฐมนตรีนั่งทำงานอยู่ในกระทรวงเพียงอย่างเดียวจะไม่มีไอเดียอะไรใหม่ ๆ เข้ามาเลย แล้วประเทศจะอยู่กับที่ เมื่อประเทศอยู่กับที่ เราจะใช้งบประมาณในรูปแบบเดิม ๆ เพราะไม่สามารถสร้างรายรับ หรือขยายกรอบการลงทุนที่มีเงินจากต่างประเทศเข้ามาในประเทศ ถ้าหากนายกรัฐมนตรีไม่เปิดแนวคิดหรือประเด็นต่าง ๆ ให้มาก จะไม่สามารถสร้างรายได้ให้กับประเทศได้ และจะไม่สามารถพัฒนาประเทศได้
“หากเรายังมาคิดถึงว่า ภายในประเทศยังไม่มีเงินใช้ แต่ใช้เงินในการเดินทางเครื่องบิน ค่าที่พัก หรือการเดินทางไปต่างประเทศ มองว่าเป็นเรื่องเล็ก ในส่วนค่าใช้จ่ายตรงส่วนนี้ เมื่อเทียบกับสิ่งต่าง ๆ  ไม่ควรจะนำไปพูดคุยและเสียดสี ทั้งนี้ ในเรื่องผ้าขาวม้าเห็นว่า นายกรัฐมนตรีเดินทางไปต่างจังหวัด ในทุกจังหวัดพี่น้องประชาชนมีของฝากเป็นผ้าขาวม้า เป็นการแสดงให้เห็นว่านายกรัฐมนตรีนึกถึงพี่น้องประชาชน นึกถึงคนต่างจังหวัดเวลาเดินทางไปไหน ถึงแม้จะเดินทางไปต่างประเทศ แต่ก็ยังมีความนึกถึงชาวบ้าน ตรงส่วนนี้ถือเป็นจุดแข็งอย่างหนึ่งที่จะเป็นไอเดียและประเด็นที่จะสามารถมาพูดคุยกับพี่น้องประชาชนว่าไปทำงานต่างประเทศแล้วยังไม่ลืม สร้างความรู้สึกใกล้ชิดกับพี่น้องประชาชนตลอดเวลา”  รองนายกฯ กล่าว

ที่มา : https://www.thaigov.go.th/news/contents/details/80195