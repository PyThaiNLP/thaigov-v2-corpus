รัฐบาลไทย-ข่าวทำเนียบรัฐบาล-กรมการขนส่งทางบก แนะนำเจ้าของรถที่ใบคู่มือจดทะเบียนและแผ่นป้ายทะเบียนรถสูญหาย สามารถนำเอกสารหลักฐานมายื่นคำขอทำใหม่ได้ ณ สำนักงานขนส่งที่รถนั้นอยู่ในความรับผิดชอบ


วันอังคารที่ 12 มีนาคม 2567
กรมการขนส่งทางบก แนะนำเจ้าของรถที่ใบคู่มือจดทะเบียนและแผ่นป้ายทะเบียนรถสูญหาย สามารถนำเอกสารหลักฐานมายื่นคำขอทำใหม่ได้ ณ สำนักงานขนส่งที่รถนั้นอยู่ในความรับผิดชอบ
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม  เปิดเผยว่า ใบคู่มือจดทะเบียนรถหรือที่ประชาชนมักเรียกว่าสมุดคู่มือทะเบียนรถ เป็นเอกสารสำคัญประจำรถที่ออกให้โดยกรมการขนส่งทางบก (ขบ.)  เพื่อแสดงความเป็นเจ้าของรถและแสดงรายละเอียดของตัวรถ เช่น ชื่อผู้ถือกรรมสิทธิ์ของรถ (เจ้าของรถ) ยี่ห้อของรถ หมายเลขตัวรถ รวมถึงประวัติการโอนรถและเสียภาษีประจำปี ฯลฯ เพื่อป้องกันมิให้ใบคู่มือจดทะเบียนรถสูญหาย ขบ. แนะนำให้เจ้าของรถจัดให้มีสำเนาใบคู่มือจดทะเบียนรถแทนฉบับจริงไว้เพื่อแสดงต่อเจ้าพนักงานได้ทันที ทั้งนี้ หากเจ้าของรถทำใบคู่มือจดทะเบียนรถฉบับจริงสูญหาย สามารถยื่นคำขอทำใหม่ได้ ณ สำนักงานขนส่งที่รถนั้นอยู่ในความรับผิดชอบ โดยใช้เอกสารหลักฐานการแจ้งความใบคู่มือจดทะเบียนรถสูญหายจากเจ้าหน้าที่ตำรวจหรือให้นายทะเบียนบันทึกถ้อยคำประกอบคำขอ ณ สำนักงานขนส่ง พร้อมกับใช้เอกสารหลักฐานเพิ่มเติมดังต่อไปนี้
1) กรณีบุคคลธรรมดาให้ใช้บัตรประชาชนฉบับจริงหรือแสดงบัตรประชาชนผ่านแอปพลิเคชัน ThaID (แสดงบัตรฯ ผ่านแอปฯ ต่อหน้าเจ้าหน้าที่เท่านั้น ไม่สามารถถ่ายรูปหรือแคปหน้าจอได้)
2) กรณีเป็นนิติบุคคล ต้องใช้หนังสือรับรองนิติบุคคลซึ่งมีอายุไม่เกิน 1 ปี พร้อมสำเนาบัตรประชาชนผู้มีอำนาจลงนาม
3) กรณีเจ้าของรถเป็นบุคคลธรรมดาและไม่สามารถมาดำเนินการด้วยตนเองได้ ต้องมีหนังสือมอบอำนาจและสำเนาบัตรประชาชนของผู้มอบอำนาจ ทั้งนี้ ต้องนำบัตรประชาชนฉบับจริงของผู้รับมอบอำนาจมาแสดงหรือแสดงบัตรประชาชนผ่านแอปพลิเคชัน ThaID โดยมีอัตราค่าธรรมเนียม ได้แก่ ค่าคำขอ 5 บาท ค่าใบแทนสมุดคู่มือจดทะเบียนรถ 50 บาท
สำหรับเจ้าของรถที่ต้องการขอแผ่นป้ายทะเบียนรถทดแทนกรณีชำรุด สูญหาย หรือลบเลือนในสาระสำคัญ ต้องใช้หลักฐานดังต่อไปนี้ 1) กรณีบุคคลธรรมดาต้องใช้ใบคู่มือจดทะเบียนรถ บัตรประชาชนฉบับจริง 2) กรณีเป็นนิติบุคคล ต้องใช้ใบคู่มือจดทะเบียนรถ หนังสือรับรองนิติบุคคลซึ่งมีอายุไม่เกิน 1 ปี พร้อมสำเนาบัตรประชาชนผู้มีอำนาจลงนาม และ 3) กรณีรถที่ติดไฟแนนซ์ ต้องมีหนังสือมอบอำนาจจากไฟแนนซ์ด้วย มีค่าคำขอ 5 บาท ค่าแผ่นป้ายแผ่นละ 100 บาท โดยระหว่างนี้สามารถใช้ใบเสร็จรับเงินแทนแผ่นป้ายทะเบียนรถเป็นการชั่วคราวได้ ทั้งนี้ ใบคู่มือจดทะเบียนรถและแผ่นป้ายทะเบียนรถเป็นเอกสารของทางราชการที่สำคัญที่ ขบ. ออกให้กับเจ้าของรถที่นำมาจดทะเบียนถูกต้อง หากชำรุดหรือสูญหายต้องรีบเข้ามาดำเนินการทำใหม่โดยเร็ว ถ้าเจ้าหน้าที่เรียกตรวจสอบแล้วไม่มีเอกสารดังกล่าวแสดงต่อเจ้าหน้าที่จะมีความผิดทางกฎหมาย หากมีข้อสงสัยสอบถามรายละเอียดเพิ่มเติมได้ที่ สำนักงานขนส่งจังหวัดทุกแห่ง หรือโทรสายด่วน 1584

ที่มา : https://www.thaigov.go.th/news/contents/details/80193