รัฐบาลไทย-ข่าวทำเนียบรัฐบาล-นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม


วันอังคารที่ 12 มีนาคม 2567
นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการกำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคม
....
นายมนตรี เดชาสกุลสม รองปลัดกระทรวงคมนาคม เป็นประธานการประชุมคณะกรรมการ กำกับตรวจสอบความปลอดภัยโครงการก่อสร้างขนาดใหญ่ของกระทรวงคมนาคมเพื่อติดตามความคืบหน้าการพัฒนาระบบรายงานความปลอดภัยพื้นที่ก่อสร้างของกระทรวงคมนาคม โดยมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก ผู้แทนหน่วยงานในสังกัดกระทรวงฯ และหน่วยงานที่เกี่ยวข้องร่วมประชุม เมื่อวันที่ 12 มกราคม 2567 ณ ห้องประชุมกระทรวงคมนาคม
นายมนตรี เดชาสกุลสม กล่าวว่า กระทรวงคมนาคมมีนโยบายให้หน่วยงานในสังกัดกระทรวงฯ ดำเนินการก่อสร้างโครงการก่อสร้างขนาดใหญ่ของกระทรวงคมนาคม โดยมุ่งเน้นความปลอดภัยต่อประชาชนและผู้ที่ต้องปฎิบัติงานอยู่ในพื้นที่เป็นสำคัญ พร้อมทั้งยกกระดับการติดตาม การตรวจสอบการดำเนินงาน การกำกับผู้รับจ้างให้มีประสทธิภาพ จึงได้เร่งรัดดำเนินการพัฒนาและนำเทคโนโลยีเข้ามาใช้ในการสนับสนุนความปลอดภัยในการก่อสร้างเพื่อลดอัตราการเกิดอุบัติเหตุในพื้นที่โครงการก่อสร้างได้มากขึ้น โดยการนำเทคโนโลยีที่ทันสมัยมาใช้ในการตรวจสอบความปลอดภัยในโครงการก่อสร้าง ได้แก่ การตรวจสอบความปลอดภัยผ่านระบบ Mobile Applications เพื่อให้การดำเนินงานเกิดความปลอดภัยสูงสุดในทุกมิติ ซึ่งมีความคืบหน้าการพัฒนา Applications ร้อยละ 98 อยู่ระหว่างขั้นตอนการปรับปรุงและเพิ่ม Special Checklist ประกอบด้วย งานก่อสร้าง Balance Cantilever งานนั่งร้านสำหรับการติดตั้งสะพาน และงานก่อสร้าง SEGMENTAL BOX ลงในระบบฯ รวมถึงรายละเอียดของโครงการที่มีความเกี่ยวข้องกับ Special Checklist และปรับปรุงระบบฯ ให้สามารถตรวจสอบและแสดงผลโครงการ ทั้งนี้ ได้มอบหมายให้ กรมทางหลวง การรถไฟแห่งประเทศไทย และหน่วยงานในสังกัดกระทรวงฯ บูรณาการข้อมูลร่วมกับ ศูนย์เทคโนโลยีสารสนเทศและการสื่อสาร สำนักงานปลัดกระทรวงคมนาคม มุ่งเน้นพัฒนาปรับปรุง Applications ให้มีความสะดวกใช้งานง่าย มีภาพประกอบพร้อมคำอธิบายเบื้องต้นเพื่อให้เจ้าหน้าที่ที่ลงพื้นที่สามารถตรวจสอบได้อย่างถูกต้อง สำหรับการพิจาราณากำหนด Checklist แต่ละข้อจะต้องมีความละเอียดรอบคอบ เกณฑ์การให้คะแนนต้องแม่นยำ และต้องมีส่วนให้ความเห็นหรือข้อสังเกตการปรับปรุงภายหลังจาก Checklist แล้วเสร็จ โดยหลังจาก Applications ผ่านการพิจารณาความเหมาะสมในการใช้งานจากคณะกรรมการฯ แล้ว จะดำเนินการจัด Workshop เพื่อสร้างความเข้าใจและเพิ่มทักษะความเชี่ยวชาญให้กับผู้ใช้งานต่อไป
นายมนตรี กล่าวต่อว่า กระทรวงคมนาคมให้ความสำคัญกับมาตรฐานความปลอดภัยในการคมนาคมขนส่งของประเทศ โดยเฉพาะความปลอดภัยในระหว่างการก่อสร้างโครงการขนาดใหญ่ คณะกรรมการฯ มุ่งมั่น กำกับ ติดตามการดำเนินงาน และเน้นย้ำให้หน่วยงานในสังกัดกระทรวงฯ ที่มีการก่อสร้างโครงการขนาดใหญ่ เข้มงวดการตรวจสอบและกำกับดูแล ให้การก่อสร้างเป็นไปตามมาตรฐานอย่างเคร่งครัดเพื่อให้การดำเนินงานมีประสิทธิภาพและความปลอดภัยตามหลักมาตรฐานวิศวกรรม ซึ่งนอกจากสร้างความเชื่อมั่นและความสุขแก่ประชาชนแล้วยังเป็นการพัฒนาประเทศอย่างยั่งยืนในอนาคต

ที่มา : https://www.thaigov.go.th/news/contents/details/80229