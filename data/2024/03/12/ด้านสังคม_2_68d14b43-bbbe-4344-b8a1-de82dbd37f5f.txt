รัฐบาลไทย-ข่าวทำเนียบรัฐบาล-"วราวุธ" เผย ถกองค์กรระหว่างประเทศ แก้ปัญหาวิกฤตประชากร จ่อชง ครม. ไฟเขียวสมุดปกขาว พร้อมเสนอ UN


วันอังคารที่ 12 มีนาคม 2567
"วราวุธ" เผย ถกองค์กรระหว่างประเทศ แก้ปัญหาวิกฤตประชากร จ่อชง ครม. ไฟเขียวสมุดปกขาว พร้อมเสนอ UN
"วราวุธ" เผย ถกองค์กรระหว่างประเทศ แก้ปัญหาวิกฤตประชากร จ่อชง ครม. ไฟเขียวสมุดปกขาว พร้อมเสนอ UN
วันที่ 12 มีนาคม 2567 เวลา 09.30 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า เมื่อวันพฤหัสบดีที่ 7 มีนาคม 2567 กระทรวง พม. ได้จัดทำ Workshop เกี่ยวกับเรื่องโครงสร้างประชากร ซึ่งต้องขอขอบพระคุณ นายเศรษฐา ทวีสิน นายกรัฐมนตรี และรัฐมนตรีว่าการกระทรวงการคลัง ที่ได้ให้ความสำคัญกับปัญหาดังกล่าว รวมทั้งรัฐมนตรีทุกๆกระทรวง เพราะเราได้รับความร่วมมือจากทุกกระทรวง เข้ามาร่วม Workshop
นายวราวุธ กล่าวต่อไปว่า รวมทั้งได้รับเกียรติจากองค์กรระหว่างประเทศ ทั้ง UNDP , UNICEF , UN-Habitat ที่เกี่ยวข้องกับที่อยู่อาศัย รวมถึง UNV เกี่ยวกับอาสาสมัครภายใต้โครงการของ UN ทั้ง ธนาคารโลก และองค์การอนามัยโลก จากที่ประชุมดังกล่าวได้มีการพูดคุยเสนอแนะแนวทางหลายอย่างเกี่ยวกับเรื่องโครงสร้างปัญหาประชากรที่เป็นระเบิดเวลาที่กำลังจะเป็นปัญหาใหญ่ของประเทศไทยในอีกไม่ถึง 10 ปีข้างหน้านี้ และทางตัวแทนองค์กรระหว่างประเทศนั้น ได้มีการเสนอแนวทาง แนวคิด และได้มีการแลกเปลี่ยนประสบการณ์กันหลายเรื่อง ไม่ว่าจะเป็นการให้ความสำคัญกับอาสาสมัครในการทำงานทั้งในระดับประเทศ ระดับชุมชน หรือแม้แต่ออนไลน์ ซึ่งหลายประเทศนั้นได้มีการทำเช่นนี้ไปแล้ว หรือการพัฒนาศูนย์เด็กเล็กให้มีมาตรฐาน สามารถรองรับเด็กให้มีอายุต่ำลงมาเพื่อที่จะช่วยแบ่งเบาภาระให้กับคุณพ่อคุณแม่มือใหม่
นายวราวุธ กล่าวเพิ่มเติมว่า การเพิ่มขึ้นของจำนวนผู้สูงอายุ นอกจากจะเป็นวิกฤตของประเทศแล้ว ยังเป็นหน้าที่ที่ทุกภาคส่วนจะต้องเสริมศักยภาพของผู้สูงอายุให้มีพลังและมีกิจกรรมทำอยู่ตลอดเวลา รวมถึงการเชื่อมโยงเกี่ยวกับการเปลี่ยนแปลงทางสภาพภูมิอากาศ และให้ประชากรทั้งผู้สูงอายุและเด็กเล็กนั้น ได้มีการปรับตัว ซึ่งจากการทำ Workshop เมื่อวันที่ 7 มีนาคม ที่ผ่านมา ซึ่งภายในปลายเดือน มี.ค. หรือต้นเดือน เม.ย. ทางกระทรวง พม. จะทำเป็นรายงานสมุดปกขาวเสนอให้ความเห็นชอบโดยคณะรัฐมนตรี เมื่อได้รับความเห็นชอบแล้ว เราจะนำไปเสนอต่อที่ประชุมคณะกรรมาธิการสหประชาชาติ ว่าด้วยประชากรโลกเพื่อให้เห็นว่าประเทศไทยได้มีแนวทางที่จะดำเนินการอย่างไร ซึ่งขั้นตอนต่อไป เป็นสิ่งที่หลายฝ่ายจับตามอง เพราะว่า เมื่อเราได้จัดทำรายงานสมุดปกขาวแล้ว จะมีการดำเนินการอย่างไรต่อไป คงจะต้องเป็นการดำเนินการใน ครม. ที่ทุกๆ กระทรวงนั้น จะมีแนวทางแปลงออกมาเป็นภาคปฏิบัติ เป็นแผนปฏิบัติการต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง
#พมพอใจให้ทุกวัยพึงพอใจในพม #พมหนึ่งเดียว #ศรส #พม #โครงสร้างประชากร

ที่มา : https://www.thaigov.go.th/news/contents/details/80201