รัฐบาลไทย-ข่าวทำเนียบรัฐบาล-“วราวุธ” ชี้ ปม ทำร้ายเด็ก 4 ขวบ กำชับ พมจ.พิจิตร - นครสวรรค์ ติดตามคดีใกล้ชิด อย่าเกิดเหตุซ้ำ เชื่อ พ่อแม่ฝากเลี้ยงลูก เป็นส่วนหนึ่งวิกฤตประชากร


วันพุธที่ 27 มีนาคม 2567
“วราวุธ” ชี้ ปม ทำร้ายเด็ก 4 ขวบ กำชับ พมจ.พิจิตร - นครสวรรค์ ติดตามคดีใกล้ชิด อย่าเกิดเหตุซ้ำ เชื่อ พ่อแม่ฝากเลี้ยงลูก เป็นส่วนหนึ่งวิกฤตประชากร
“วราวุธ” ชี้ ปม ทำร้ายเด็ก 4 ขวบ กำชับ พมจ.พิจิตร - นครสวรรค์ ติดตามคดีใกล้ชิด อย่าเกิดเหตุซ้ำ เชื่อ พ่อแม่ฝากเลี้ยงลูก เป็นส่วนหนึ่งวิกฤตประชากร
วันที่ 26 มีนาคม 2567 ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวถึงความคืบหน้าการช่วยเหลือเด็กหญิง วัย 4 ขวบ ถูกทำร้ายร่างกายอาการสาหัส ที่จังหวัดพิจิตร ว่า ขณะนี้ ตนได้ให้ทางพัฒนาสังคมและความมั่นคงของมนุษย์จังหวัดนครสวรรค์ (พมจ.นครสวรรค์) และทีมเจ้าหน้าที่กระทรวง พม. จังหวัดนครสวรรค์ เร่งเข้าไปดูแลเด็ก รวมทั้งเยียวยาสภาพจิตใจของผู้ปกครองของเด็ก ซึ่งกรณีที่เกิดขึ้นนี้ เป็นตัวอย่างที่สะท้อนถึงรายงานสมุดปกขาว กระทรวง พม. ซึ่งปัญหาของวิกฤตประชากรและสังคมสูงวัยนั้น เกี่ยวข้องกัน คือถ้าหากวันนี้คนวัยทำงานมีลูกหลานแล้วไม่พร้อมที่จะดูแลด้วยตัวเอง ต้องฝากให้คนอื่นดูแล ถึงอย่างไร คนอื่นก็ดูแลไม่เหมือนพ่อแม่ แต่ถ้าหากมีความจำเป็นที่จะต้องฝากลูกหลานของท่านให้กับคนอื่นดูแล ขอให้ตรวจสอบบุคคลที่เราจะนำไปหลานไปฝากให้ดี ถ้าหากไม่มั่นใจขอให้โทรมาได้ที่ สายด่วน 1300 หรือ ศูนย์เร่งรัดจัดการสวัสดิภาพประชาชน (ศรส.) ของกระทรวง พม. ซึ่งเราจะช่วยดำเนินการให้ โดยสนับสนุนคนรุ่นใหม่ที่จะมีครอบครัวและมีลูก ซึ่งรวมไปถึงการให้ศูนย์เด็กเล็กของประเทศไทยสามารถดูแลเด็กได้ตั้งแต่ 3 เดือนขึ้นไป ทั้งนี้ เหตุการณ์ที่เกิดขึ้นนี้ กระทรวง พม. ไม่ได้นิ่งนอนใจ เราได้เข้าไปตรวจสอบและดำเนินการด้านคดีให้ถึงที่สุด ถ้าหากพบว่าตัวน้องถูกกระทำความรุนแรง ไม่ได้เป็นผู้กระทำเอง เราจะติดตามเรื่องกับทางเจ้าหน้าที่ตำรวจให้ถึงที่สุด ในขณะเดียวกันในรายงานสมุดปกขาวฉบับนี้ จะเป็นตัวช่วยป้องกันไม่ให้เกิดเหตุการณ์แบบนี้ขึ้นอีกกับคนรุ่นต่อๆ ไป
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม #พมหนึ่งเดียว
#ศรส #วราวุธศิลปอาชา #เด็ก #เด็กถูกกระทำความรุนแรง #เด็กถูกทำร้าย

ที่มา : https://www.thaigov.go.th/news/contents/details/80924