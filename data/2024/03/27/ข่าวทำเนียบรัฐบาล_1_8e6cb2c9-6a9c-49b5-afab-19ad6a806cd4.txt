รัฐบาลไทย-ข่าวทำเนียบรัฐบาล-​”นฤมล“ เผยเอกชนจีนทำสัญญาซื้อทุเรียนจากชาวสวนจันทบุรี ประมาณ 3,000 ตู้ มูลค่ากว่า 10,000 ล้านบาท เตรียมใช้ระบบดิจิทัล invisible QR สร้างความเชื่อมั่นสินค้าเกษตรไทย


วันพุธที่ 27 มีนาคม 2567
27/03/2567
พิมพ์
​”นฤมล“ เผยเอกชนจีนทำสัญญาซื้อทุเรียนจากชาวสวนจันทบุรี ประมาณ 3,000 ตู้ มูลค่ากว่า 10,000 ล้านบาท เตรียมใช้ระบบดิจิทัล invisible QR สร้างความเชื่อมั่นสินค้าเกษตรไทย
​”นฤมล“ เผยเอกชนจีนทำสัญญาซื้อทุเรียนจากชาวสวนจันทบุรี ประมาณ 3,000 ตู้ มูลค่ากว่า 10,000 ล้านบาท เตรียมใช้ระบบดิจิทัล invisible QR สร้างความเชื่อมั่นสินค้าเกษตรไทย
วันที่ 27 มีนาคม 2567 ศาสตราจารย์ นฤมล ภิญโญสินวัฒน์ ผู้แทนการค้าไทยพบหารือกับผู้บริหารบริษัท Shanghai East Best Foreign Trade (SEBFT) และผู้บริหารบริษัท Tencent ประจำสำนักงานต่างประเทศ ณ เมืองฮ่องกง และภูมิภาคเอเชียตะวันออกเฉียงใต้ ในโอกาสเข้าเยี่ยมเพื่อรายงานความคืบหน้าการดำเนินการนำส่งสินค้าไทยไปจีน และแพลตฟอร์มการขายสินค้าในจีน
ผูัแทนการค้า เปิดเผยว่า บริษัท Shanghai East Best ได้ลงนามสัญญาซื้อขายทุเรียน จากกลุ่มเกษตรกรจังหวัดจันทบุรีแล้ว จำนวน 3,000 ตู้  มูลค่ากว่า 10,000 ล้านบาท ซึ่ง 400 ตู้แรกจะส่งไปถึงประเทศจีนภายในเดือนเมษายนนี้
ผู้แทนการค้า กล่าวต่อไปว่า การซื้อสินค้าเกษตรในครั้งนี้ จะมีการนำระบบการตรวจสอบข้อมูลของทุเรียนรายลูกด้วยรหัสล่องหน (invisible QR) เพื่อตรวจสอบทุเรียน และสินค้าเกษตรอื่นๆ ของไทย โดยจะเปิดตัวต้นเดือนเมษายนนี้ ซึ่งมีกลุ่ม Tencent ซึ่งเป็นเจ้าของระบบ wechat เป็น Base Blockchain ที่จะทำให้ ลูกค้าชาวจีนที่ซื้อผลไม้ไทยทราบได้ว่าสินค้าทุเรียนที่ส่งไปขายนั้น มาจากประเทศไทยจริง
“ระบบเทคโนโลยีดังกล่าวนี้ จะช่วยสร้างความเชื่อมั่นว่าสินค้าเกษตรของไทย ที่ส่งไปขายในประเทศจีน เป็นสินค้าที่ได้มาตรฐาน มีคุณภาพ ทำให้ประชาชนจีนมั่นใจว่าสินค้านี้เป็นของแท้ ส่งตรงจากไทย  ช่วยสร้างมูลค่าให้กับสินค้าเกษตรไทยมากขึ้น และช่วยป้องกันการสวมสิทธิ์ แอบอ้างสินค้าเกษตรที่ไม่มีคุณภาพจากประเทศอื่น แต่มาบอกว่าเป็นสินค้าจากประเทศไทย “ ผู้แทนการค้าย้ำ
ผู้แทนการค้า กล่าวว่า นอกจากนี้ ยังได้หารือถึงความคืบหน้าของการสร้างแพลตฟอร์มการขายสินค้าในจีนแบบ door-to-door  ซึ่งปัจจุบันอยู่ระหว่างการทดลองระบบ และจะเริ่มประชาสัมพันธ์และให้บริการได้อีกประมาณ 45 วัน ทั้งนี้ ระบบดังกล่าวจะเป็นการให้บริการแบบครอบคลุมทั้งด้านการขายจนถึงการอบรมให้ความรู้หลักการค้าขายบน e-commerce ช่วยเพิ่มช่องทาง อำนวยความสะดวกให้พ่อค้าแม่ค้าคนไทยที่ต้องการขายสินค้ากับประเทศจีน

ที่มา : https://www.thaigov.go.th/news/contents/details/80917