รัฐบาลไทย-ข่าวทำเนียบรัฐบาล-“วราวุธ” โชว์ สมุดปกขาววิกฤตประชากร ชง ครม. ก่อนไป UN


วันพุธที่ 27 มีนาคม 2567
“วราวุธ” โชว์ สมุดปกขาววิกฤตประชากร ชง ครม. ก่อนไป UN
“วราวุธ” โชว์ สมุดปกขาววิกฤตประชากร ชง ครม. ก่อนไป UN
วันที่ 26 มีนาคม 2567 เวลา 09.45 น. ที่ทำเนียบรัฐบาล นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงความคืบหน้าของกระทรวงการพัฒนาสังคมและความมั่นคงของมนุษย์ (พม.) เรื่องรายงานสมุดปกขาวว่า ได้จัดทำเสร็จสิ้นเป็นที่เรียบร้อยแล้ว ซึ่งเป็นข้อเสนอเชิงนโยบายเกี่ยวกับเรื่องวิกฤติประชากรและสถานการณ์สังคมสูงอายุที่ประเทศไทยกำลังเผชิญหน้าอยู่ในขณะนี้ จากที่ตนเคยเรียนผ่านสื่อมวลชนไปยังพี่น้องประชาชน ว่า กระทรวง พม. ได้ทำเวิร์คช็อป เมื่อวันที่ 7 มีนาคม ที่ผ่านมา ล่าสุดคณะกรรมการผู้สูงอายุแห่งชาติ โดยมีนายสมศักดิ์ เทพสุทิน รองนายกรัฐมนตรี เป็นประธาน ได้เห็นชอบถึงรายงานฉบับนี้ และจะได้นำเสนอต่อคณะรัฐมนตรี (ครม.) ซึ่งคาดว่าวันนี้อาจยังไม่ทัน แต่คาดว่าจะได้เข้าที่ประชุม ครม. วันที่ 2 เมษายน 2567 ซึ่งจะเป็นเดือนแห่งครอบครัว และเทศกาลสงกรานต์
นายวราวุธ กล่าวเพิ่มเติมว่า ทั้งนี้ รายงานสมุดปกขาวฉบับนี้จะพูดถึงต้นตอปัญหาและแนวทางการดำเนินการที่เราได้ดำเนินการอย่างไร มาจากความเห็นจากภาคส่วนใดบ้าง และสิ่งที่แต่ละภาคส่วนนำเสนอ รวบรวมแล้ว แนวทางเป็นอย่างไร ซึ่งในตอนท้ายของรายงานฉบับนี้ มีรายนามของทุกคนที่เข้าร่วมการทำเวิร์คช็อปที่ผ่านมา และต้องเรียนว่ารายงานฉบับนี้เป็นหนึ่งในไม่กี่ฉบับที่ตนอ่านตั้งแต่ต้นจนจบ คาดว่าในวันอังคารหน้าจะได้บรรจุวาระนี้เข้าสู่ที่ประชุม ครม. และจะนำเสนอให้กับที่ประชุมกรรมาธิการของสหประชาชาติว่าด้วยประชากรในตอนปลายเดือนเมษายนนี้ ซึ่งตนจะเดินทางไปยังนครนิวยอร์ก สหรัฐอเมริกา ต่อไป
#ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #วราวุธศิลปอาชา #วิกฤติประชากร #สมุดปกขาว

ที่มา : https://www.thaigov.go.th/news/contents/details/80922