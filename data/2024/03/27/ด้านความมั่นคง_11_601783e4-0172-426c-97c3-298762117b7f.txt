รัฐบาลไทย-ข่าวทำเนียบรัฐบาล-จังหวัดสระบุรี บูรณาการภาคีเครือข่าย เปิดตัว “โซลาร์ฟาร์ม” โรงไฟฟ้าพลังงานแสงอาทิตย์ ด้วยกำลังการผลิต 20 เมกะวัตต์ แห่งแรก ผลักดันการใช้พลังงานสะอาด


วันพุธที่ 27 มีนาคม 2567
27/03/2567
พิมพ์
จังหวัดสระบุรี บูรณาการภาคีเครือข่าย เปิดตัว “โซลาร์ฟาร์ม” โรงไฟฟ้าพลังงานแสงอาทิตย์ ด้วยกำลังการผลิต 20 เมกะวัตต์ แห่งแรก ผลักดันการใช้พลังงานสะอาด
จังหวัดสระบุรี บูรณาการภาคีเครือข่าย เปิดตัว “โซลาร์ฟาร์ม” โรงไฟฟ้าพลังงานแสงอาทิตย์ ด้วยกำลังการผลิต 20 เมกะวัตต์ แห่งแรก ผลักดันการใช้พลังงานสะอาด ด้านผู้ว่าฯ สระบุรีเผยเป็นหนึ่งในโมเดล “สระบุรีแซนด์บ็อกซ์” มุ่งสู่เมืองคาร์บอนต่ำ
จังหวัดสระบุรี บูรณาการภาคีเครือข่าย เปิดตัว “โซลาร์ฟาร์ม” โรงไฟฟ้าพลังงานแสงอาทิตย์ ด้วยกำลังการผลิต 20 เมกะวัตต์ แห่งแรก ผลักดันการใช้พลังงานสะอาด ด้านผู้ว่าฯ สระบุรีเผยเป็นหนึ่งในโมเดล “สระบุรีแซนด์บ็อกซ์” มุ่งสู่เมืองคาร์บอนต่ำ อุตสาหกรรมที่เป็นมิตรกับสิ่งแวดล้อม
วันนี้ (27 มี.ค. 67) นายบัญชา เชาวรินทร์ ผู้ว่าราชการจังหวัดสระบุรี เปิดเผยว่า จังหวัดสระบุรีได้ขับเคลื่อนโครงการ “สระบุรีแซนด์บ็อกซ์” โดยมีภาคีเครือข่ายในพื้นที่ร่วมผลักดันเมืองอุตสาหกรรมให้เป็นเมืองสีเขียว คาร์บอนต่ำ เพื่อเป็นต้นแบบให้จังหวัดอื่น ๆ นำไปใช้ขับเคลื่อนการเป็นเมืองที่มีอากาศสะอาดได้ โดยบริษัท ปูนซีเมนต์เอเซีย จำกัด (มหาชน) ได้เปิดตัวโครงการ “โซลาร์ฟาร์ม” โรงไฟฟ้าพลังงานแสงอาทิตย์ ด้วยกำลังการผลิต 20 เมกะวัตต์ แห่งแรก ที่ ตำบลพุกร่าง อำเภอพระพุทธบาท จังหวัดสระบุรี ซึ่งสามารถเพิ่มประสิทธิภาพในการบริหารและจัดการด้านพลังงาน พร้อมผลักดันการใช้พลังงานสะอาด สอดคล้องกับนโยบายรัฐบาลและกระทรวงมหาดไทย อุตสาหกรรมสะอาดเป็นมิตรกับสิ่งแวดล้อม ลดการปล่อยก๊าซคาร์บอนไดออกไซด์ สู่การขับเคลื่อนเป้าหมายประเทศไทยจะเป็นกลางทางคาร์บอน (Carbon Neutrality) ในปี 2050 และปล่อยก๊าซเรือนกระจกสุทธิเป็นศูนย์ (Net Zero) ภายในปี 2065
นายบัญชา เชาวรินทร์ ผู้ว่าราชการจังหวัดสระบุรี กล่าวเพิ่มเติมว่า สำหรับการเปิดตัว “สระบุรีแซนด์บ็อกซ์” ตนได้รับเกียรติให้เป็นประธานในพิธีเปิด "โรงไฟฟ้าจากพลังงานแสงอาทิตย์" ของบริษัท เอเชียซีเมนต์ เอ็นเนอจี คอนเซอร์เวชั่น จำกัด ซึ่งมีนายองอาจ วงษ์ประยูร สมาชิกสภาผู้แทนราษฎรจังหวัดสระบุรีเขต 4 กรรมการผู้จัดการและคณะผู้บริหาร บริษัท ปูนซีเมนต์เอเซีย จำกัด (มหาชน) นายมนัสพันธ์ ดอนก้อนไพร นายอำเภอพระพุทธบาท พร้อมด้วยนายปณชัย กลิ่นพูล นายกเทศมนตรีตำบลพุกร่าง หัวหน้าส่วนราชการจังหวัดสระบุรี ผู้บริหารองค์กรปกครองส่วนท้องถิ่น และหน่วยงานที่เกี่ยวข้อง ร่วมพิธี
นายบัญชา เชาวรินทร์ ผู้ว่าราชการจังหวัดสระบุรี กล่าวต่อว่า เป็นที่ทราบกันดีอยู่แล้วว่าพลังงานที่เราใช้กันอยู่ปัจจุบันล้วนเกิดจากแหล่งพลังงานที่มีอยู่อย่างจำกัด จึงต้องหาแหล่งพลังงานทดแทนที่จะช่วยรองรับความต้องการและความจำเป็นในการใช้งาน ซึ่งทางออกของปัญหาเหล่านี้ คือ การค้นหาแหล่งพลังงานที่เราสามารถใช้ได้อย่างไม่จำกัด หรือที่เรียกว่า พลังงานสะอาด ที่เป็นพลังงานที่ผลิตขึ้นโดยเป็นมิตรกับสิ่งแวดล้อม ไม่ก่อให้เกิดมลพิษที่เป็นอันตรายต่อสิ่งมีชีวิต มาพร้อมกับประโยชน์ในด้านการใช้งานและช่วยป้องกันปัญหาสิ่งแวดล้อมต่าง ๆ ที่อาจเกิดขึ้น รวมถึงสามารถบรรเทาผลกระทบจากปัญหามลภาวะต่าง ๆ ได้อีกด้วย ไม่ว่าจะเป็นปัญหาภาวะโลกร้อนที่เกิดจากการปล่อยก๊าซเรือนกระจกจากกิจกรรมของมนุษย์ ซึ่งส่งผลกระทบต่อสภาพความเป็นอยู่ของทุกชีวิตบนโลกเป็นวงกว้าง หรือปัญหาการปล่อยมลพิษลงในแหล่งน้ำที่เป็นถิ่นที่อยู่อาศัยของสัตว์น้ำ ดังนั้น พลังงานสะอาดจึงถือเป็นพลังงานแห่งยุคอนาคตที่จะช่วยขับเคลื่อนโลกใบนี้ให้หมุนต่อไปได้อย่างยั่งยืน
นายบัญชา เชาวรินทร์ ผู้ว่าราชการจังหวัดสระบุรี กล่าวเพิ่มเติมว่า “พลังงานแสงอาทิตย์” เป็นพลังงานธรรมชาติ ซึ่งเป็นพลังงานทดแทนที่มีศักยภาพสูงใช้ได้อย่างไม่หมดสิ้น การนำพลังงานแสงอาทิตย์มาผลิตไฟฟ้า จะช่วยเสริมความมั่นคงให้พลังงานไฟฟ้า และช่วยลดปัญหาโลกร้อนอีกทางหนึ่ง จังหวัดสระบุรีจึงได้ร่วมมือกับบริษัท เอเชียซีเมนต์ เอ็นเนอจี คอนเซอร์เวชั่น จำกัด ขับเคลื่อนนโยบายเศรษฐกิจสีเขียว ภายใต้แนวคิด “สระบุรีแซนด์บ็อกซ์” ก่อสร้างโรงไฟฟ้าจากพลังงานแสงอาทิตย์แบบติดตั้งบนพื้นดิน (โซลาร์ฟาร์ม) ขนาด 20 เมกะวัตต์ เพื่อสนับสนุนการใช้พลังงานหมุนเวียนที่เป็นมิตรกับสิ่งแวดล้อม และสร้างสภาพแวดล้อมที่ดีให้กับชุมชน โดยโรงไฟฟ้าโซลาร์ฟาร์มแห่งนี้จะช่วยลดปริมาณการปล่อยก๊าซคาร์บอนไดออกไซด์สู่ชั้นบรรยากาศมากถึง 12,000 ตันต่อปี หรือเทียบเท่าการปลูกต้นไม้ถึง 1.2 ล้านต้น นับว่าเป็นโครงการที่มุ่งเน้นการพัฒนายกระดับคุณภาพชีวิตของประชาชน และนำประเทศก้าวไปสู่สังคมสีเขียวและคาร์บอนต่ำอย่างยั่งยืน
“สระบุรีแซนด์บ็อกซ์ มีเป้าหมายสำคัญ คือ การสร้างเมืองต้นแบบคาร์บอนต่ำแห่งแรกของประเทศไทย เพราะจังหวัดสระบุรีมีการขับเคลื่อนเศรษฐกิจที่ประกอบด้วย ภาคอุตสาหกรรม ภาคการเกษตร และภาคการท่องเที่ยว ซึ่งจังหวัดสระบุรีเป็นแหล่งผลิตของอุตสาหกรรมหนักที่มีการปล่อยก๊าซเรือนกระจกสูง ประกอบกับมีปัญหาสิ่งแวดล้อมสะสม จึงได้ใช้กลไกภาคีเครือข่ายความร่วมมือในพื้นที่ร่วมหารือเพื่อเปลี่ยนสระบุรีสู่เมืองต้นแบบคาร์บอนต่ำ ซี่งมีแนวคิดสำคัญ 5 แนวคิดด้วยกัน คือ 1. การเปลี่ยนผ่านสู่พลังงานสะอาด ที่มีทั้งการใช้ระบบโซลาร์แบบลอยน้ำ ระบบผลิตไฟฟ้าจากไฮโดรเจน ระบบโครงข่ายไฟฟ้าอัจฉริยะ 2. อุตสาหกรรมสีเขียว ที่มีการศึกษาเทคโนโลยีที่ดักจับคาร์บอนและนำไปใช้ประโยชน์/กักเก็บ รวมถึงการผลิตและส่งเสริมการใช้ไฮดรอลิกซีเมนต์ (ปูนซีเมนต์คาร์บอนต่ำ) 3. สร้างคุณค่าจากวัสดุที่ไม่ใช้ ทั้งการนำวัสดุเหลือใช้จากภาคเกษตร อุตสาหกรรม และครัวเรือน มาเป็นเชื้อเพลิงพลังงานทดแทน 4. เกษตรกรรมลดคาร์บอน ส่งเสริมการปลูกพืชพลังงาน เช่น หญ้าเนเปียร์ รวมถึงการน้อมนำแนวทางตามหลักปรัชญาของเศรษฐกิจพอเพียง และโครงการพระราชดำริของพระบาทสมเด็จพระเจ้าอยู่หัว และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้ และ 5. การเพิ่มพื้นที่สีเขียวเพื่อส่งเสริมการท่องเที่ยวเชิงนิเวศ ซึ่งสอดคล้องกับการขับเคลื่อนเป้าหมายการพัฒนาที่ยั่งยืนข้อที่ 17 หรือ Partnership” นายบัญชาฯ กล่าวเน้นย้ำ
นายบัญชา เชาวรินทร์ ผู้ว่าราชการจังหวัดสระบุรี กล่าวทิ้งท้ายว่า กระทรวงมหาดไทยให้ความสำคัญต่อการพัฒนาและยกระดับคุณภาพชีวิตพี่น้องประชาชน โดยยึดหลักการตามเป้าหมายการพัฒนาที่ยั่งยืน (SDGs) ทั้ง 17 ข้อ ซึ่งเมื่อวันที่ 6 มิ.ย. 65 ผู้ว่าราชการจังหวัดทั่วประเทศ ผู้บริหารกระทรวงมหาดไทย และองค์การสหประชาชาติลงนามประกาศเจตนารมณ์การขับเคลื่อนประเทศไทยที่ยั่งยืน ด้วยแนวคิด 76 จังหวัด 76 คำมั่นสัญญา ณ องค์การสหประชาชาติประจำประเทศไทย ซึ่งให้ห้วงปีที่ผ่านมากระทรวงมหาดไทยได้มีการส่งเสริมและสนับสนุนโครงการต่าง ๆ มากมาย อาทิ การจัดการขยะที่ยั่งยืน การจัดทำถังขยะเปียกลดโลกร้อน การจัดทำธนาคารขยะ การรณรงค์ให้ใช้ปูนซีเมนต์ไฮดรอลิก การสร้างความมั่นคงทางอาหาร การขับเคลื่อนหมู่บ้านยั่งยืน การเพิ่มพื้นที่สีเขียวปลูกป่า 5 ระดับ การส่งเสริม Sustainable Fashion รวมถึงการขับเคลื่อนการสร้างความตระหนักรู้เนื่องในโอกาสวันดินโลก ภายใต้แนวคิด ดินดี น้ำดี ชีวีมีสุขอย่างยั่งยืน ซึ่งกระทรวงมหาดไทยมีจุดแข็ง คือ ภาคีเครือข่ายในระดับพื้นที่ ซึ่งทั้งหมดที่กล่าวมานี้ต่างมุ่งเป้าสู่การพัฒนาคุณภาพชีวิตเป็นสำคัญ เพื่อทำให้เกิดการยกระดับคุณภาพชีวิตของพี่น้องประชาชนอย่างเป็นรูปธรรม
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข
#SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80961