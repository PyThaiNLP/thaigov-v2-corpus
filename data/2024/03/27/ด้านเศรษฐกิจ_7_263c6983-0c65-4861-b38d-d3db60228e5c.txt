รัฐบาลไทย-ข่าวทำเนียบรัฐบาล-กรมทางหลวงชนบท ก่อสร้างถนนสาย พท.4003 อำเภอเมือง และเขาชัยสน จังหวัดพัทลุง คาดเสร็จสมบูรณ์ในปี 2567 


วันพุธที่ 27 มีนาคม 2567
กรมทางหลวงชนบท ก่อสร้างถนนสาย พท.4003 อำเภอเมือง และเขาชัยสน จังหวัดพัทลุง คาดเสร็จสมบูรณ์ในปี 2567
...
กรมทางหลวงชนบท (ทช.) กระทรวงคมนาคม รายงานการดำเนินโครงการก่อสร้างถนนทางหลวงชนบทสาย พท.4003 แยก ทล.4050 - บ้านจงเก อำเภอเมือง และเขาชัยสน จังหวัดพัทลุง ปัจจุบันมีความคืบหน้า 78% ขณะนี้อยู่ระหว่างก่อสร้างงานผิวทาง งานปรับปรุงสะพาน และติดตั้งอุปกรณ์อำนวยความปลอดภัย คาดว่าจะก่อสร้างเสร็จสมบูรณ์ในปี 2567
ทช. ดำเนินโครงการดังกล่าวเพื่อพัฒนาเส้นทางสู่แหล่งท่องเที่ยวเชื่อมโยงชุมชนท้องถิ่น ส่งเสริมการท่องเที่ยวธรรมชาติแถบลุ่มน้ำทะเลสาบสงขลาอย่างยั่งยืน ช่วยยกระดับโครงสร้างพื้นฐานด้านคมนาคมให้มีประสิทธิภาพ รวมถึงช่วยเพิ่มศักยภาพระบบการขนส่งสินค้าเข้าสู่ท่าเรือน้ำลึกจังหวัดสงขลา และจังหวัดสตูล ในอนาคตให้มีศักยภาพมากยิ่งขึ้น โครงการฯ มีจุดเริ่มต้นบริเวณ กม. ที่ 0+000 ตำบลลำปำ อำเภอเมือง จังหวัดพัทลุง และไปสิ้นสุดบริเวณ กม. ที่ 13+800 ตำบลจองถนน อำเภอเขาชัยสน จังหวัดพัทลุง รวมระยะทาง 13.800 กิโลเมตร ก่อสร้างเป็นถนนแอสฟัลท์ติกคอนกรีต ขนาด 2 ช่องจราจร ไป - กลับ ผิวจราจรกว้างข้างละ 3.5 เมตร ไหล่ทางข้างละ 1 - 2.5 เมตร พร้อมก่อสร้างสะพานคอนกรีตเสริมเหล็ก จำนวน 13 แห่ง ก่อสร้างจุดพักรถ จุดชมทัศนียภาพ ระบบระบายน้ำ ระบบไฟฟ้าแสงสว่าง ตลอดจนการติดตั้งเครื่องหมายจราจร สิ่งอำนวยความปลอดภัย ใช้งบประมาณ 164.750 ล้านบาท

ที่มา : https://www.thaigov.go.th/news/contents/details/80939