รัฐบาลไทย-ข่าวทำเนียบรัฐบาล-สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานพระราชวโรกาสให้ ปลัดกระทรวงมหาดไทยและนายกสมาคมแม่บ้านมหาดไทย นำผู้บริหารระดับสูงของกระทรวงมหาดไทย


วันพุธที่ 27 มีนาคม 2567
27/03/2567
พิมพ์
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานพระราชวโรกาสให้ ปลัดกระทรวงมหาดไทยและนายกสมาคมแม่บ้านมหาดไทย นำผู้บริหารระดับสูงของกระทรวงมหาดไทย
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานพระราชวโรกาสให้ ปลัดกระทรวงมหาดไทยและนายกสมาคมแม่บ้าน มท. นำผู้บริหารระดับสูงของกระทรวงมหาดไทย ผู้ว่าราชการจังหวัด อุปนายกสมาคมแม่บ้านมหาดไทย ประธานแม่บ้าน มท. 76 จังหวัด
สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานพระราชวโรกาสให้ ปลัดกระทรวงมหาดไทยและนายกสมาคมแม่บ้านมหาดไทย นำผู้บริหารระดับสูงของกระทรวงมหาดไทย ผู้ว่าราชการจังหวัด อุปนายกสมาคมแม่บ้านมหาดไทย ประธานแม่บ้านมหาดไทย 76 จังหวัด เข้าเฝ้าถวายพระพรชัยมงคล เนื่องในโอกาสวันคล้ายวันพระราชสมภพ 2 เมษายน 2567 ด้วยความปลื้มปีติยินดีและสำนึกในพระมหากรุณาธิคุณอันหาที่สุดมิได้
วันที่ 26 มีนาคม 2567 เวลา 12.30 น. สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี เสด็จพระราชดำเนินไปยังอาคารศิลปวัฒนธรรม จุฬาลงกรณ์มหาวิทยาลัย กรุงเทพฯ พระราชทานพระราชวโรกาสให้ นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย นำคณะผู้บริหารระดับสูงของกระทรวงมหาดไทย ผู้ว่าราชการจังหวัด อุปนายกสมาคมแม่บ้านมหาดไทย ประธานแม่บ้านมหาดไทยจังหวัดทุกจังหวัด เข้าเฝ้าทูลละอองพระบาทถวายพระพรชัยมงคลเนื่องในโอกาสวันคล้ายวันพระราชสมภพ 2 เมษายน 2567
การนี้ สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานพระราชดำรัสแก่ผู้มาเฝ้า ใจความสำคัญตอนหนึ่งว่า ...ตอนนี้ก็รู้สึกว่าปีนี้จะได้ไปจังหวัดต่าง ๆ กว่า 20 จังหวัด ในรอบ 3 เดือนนี้ แต่ละครั้งก็มีเรื่องแยะ จำไม่ไหว รีบกลับมาก็ต้องรีบจดบันทึก ...บ้างเจ้าหน้าที่ก็ส่งข้อความมาปรึกษาหารือกันเรื่องต่าง ๆ ว่าเราจะดำเนินการต่ออย่างไร ...บางอย่างบางเรื่องก็ได้ดำเนินการโดยไม่ต้องรองบ ไม่ต้องรออะไรทั้งสิ้น และมีคนที่ช่วยเหลืออยู่ก็ให้เขาทำไป ทั้งเจ้าหน้าที่ในพื้นที่ก็ดี หรือคนที่ช่วยได้ที่อยู่ในท้องถิ่น ต่างก็ทำได้ ...ก็เป็นที่น่าพอใจ ทั้งข้าราชการในพื้นที่ ผู้ว่าราชการจังหวัด นายอำเภอต่าง ๆ ก็ได้ทำงานด้วยความอุตสาหะและประสานด้วยเป็นอย่างดี เรื่องนี้ก็สำคัญ ถ้าคนหนึ่งทำแล้วเก่งด้วยกัน แต่ถ้าคนนี้ทำไปทาง คนนั้นทำไปทางก็ย่อมไม่สำเร็จ แต่นี่ก็แบ่งงานกันทำได้อย่างดี...คนที่ทำก็คือ ผู้ว่าฯ อำเภอ พวกนี้ทั้งนั้น ก็ต้องดู ๆ แล้วก็ต้องมีที่ต้องช่วยอีกเยอะ คนที่ยังทำมาหากินไม่ดี ติดยาเสพติด อะไรต่าง ๆ พวกนี้ ก็ยังมีปรากฏอยู่บ้าง ก็จะต้องช่วย ๆ กันไปแก้ไขปัญหา แต่ในภาพรวมก็คิดว่าดีมาก ...ก็คิดว่าที่เห็นไปจังหวัดต่าง ๆ ก็เห็นว่าทุก ๆ ท่านก็ได้พยายามทำ อาจจะไม่ใช่ทำตามหน้าที่อย่างเดียว แต่มันเป็นเรื่องของน้ำใจ และก็ความรู้สึกที่อยากจะช่วยเหลือคนอื่น อยากให้คนอื่นมีความสุข อยากให้คนอื่นพ้นทุกข์ ก็เป็นเรื่องที่ทำให้ตัวเองมีความสุขความสบาย ก็อยากจะให้ทุกคนมีกำลัง ทั้งกาย ทั้งใจ อยากให้มีชีวิตที่ปลอดภัย และสบายทั้งร่างกายและจิตใจ และให้ประสบความสำเร็จในสิ่งที่ปรารถนาทุก ๆ ประการ.
โอกาสนี้ นายสุทธิพงษ์ จุลเจริญ ปลัดกระทรวงมหาดไทย กราบบังคมทูลถวายพระพรชัยมงคลเนื่องในโอกาสวันคล้ายวันพระราชสมภพ 2 เมษายน 2567 พร้อมนำผู้ร่วมพิธีเปล่งเสียงถวายพระพร “ทรงพระเจริญ” จำนวน 3 ครั้ง จบแล้ว นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย ทูลเกล้าฯ ถวายแจกันดอกไม้ แล้วกราบบังคมทูลเบิกรองปลัดกระทรวงมหาดไทย อธิบดีกรมในสังกัดกระทรวงมหาดไทย และผู้ว่าราชการจังหวัดทุกจังหวัด ทูลเกล้าฯ ถวายเงินโดยเสด็จพระราชกุศลตามพระราชอัธยาศัย เนื่องในโอกาสวันคล้ายวันพระราชสมภพ 2 เมษายน 2567
นายสุทธิพงษ์ จุลเจริญ ปลัดกระทรวงมหาดไทย กราบบังคมทูลถวายพระพรชัยมงคล ความโดยสังเขปว่า เนื่องในวันพระราชสมภพแห่งสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ที่จะเวียนมาบรรจบในวันที่ 2 เมษายน 2567 อันเป็นวันมหามงคล ดลความชื่นบานสุขสวัสดิ์แก่ประชาชนชาวไทยทั่วราชอาณาจักร ซึ่งล้วนแล้วแต่สำนึกในพระมหากรุณาธิคุณที่พระองค์ทรงพระราชอุตสาหะมุ่งมั่นประกอบพระราชกรณียกิจน้อยใหญ่นานัปการ เพื่อจะอภิบาลบำรุงประชาชนชาวไทยให้มีความสุข ปราศจากทุกข์ ทรงตรากตรำพระวรกาย เสด็จพระราชดำเนินไปในท้องถิ่นต่าง ๆ ทั่วราชอาณาจักร ไม่เว้นแม้แต่ในป่าเขาลำเนาไพร หรือเกาะแก่งห้วยละหาน ตลอดระยะเวลาอันยาวนานหลายสิบปีแห่งการทรงงาน พระมหากรุณาธิคุณเกินกว่าคำจะพรรณนาได้ หากแต่จารจดจารึกมั่นในใจของประชาชนชาวไทยไม่มีวันจะลบเลือนไปได้
"ขอน้อมเกล้าน้อมกระหม่อมถวายกำลังพระทัย พร้อมทั้งขอพร้อมใจกันถวายสัตย์ปฏิญาณว่า จะมั่นคงจงรักภักดีต่อสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พร้อมกาย พร้อมใจ ถวายงานตามพระราชประสงค์ทุกประการอย่างสุดความสามารถ โดยเฉพาะจะตั้งใจปฏิบัติหน้าที่บำบัดทุกข์ บำรุงสุขแก่พสกนิกรชาวไทยทั่วราชอาณาจักร ให้ประชาชนไทยประสบความสุขสวัสดิ์ สมพระราชจำนงปรารถนาตลอดไป" นายสุทธิพงษ์ฯ กล่าวเพิ่มเติม

ที่มา : https://www.thaigov.go.th/news/contents/details/80934