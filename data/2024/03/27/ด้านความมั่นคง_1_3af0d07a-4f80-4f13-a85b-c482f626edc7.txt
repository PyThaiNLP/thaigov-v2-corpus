รัฐบาลไทย-ข่าวทำเนียบรัฐบาล-รมว.แรงงาน พิพัฒน์ มอบ เลขาฯ “อารี” ลงพื้นที่พบอาสาสมัครแรงงาน สร้างงาน สร้างอาชีพชาวนครศรีฯ เยี่ยมโรงงานสีขาว ต้นแบบสถานประกอบการดูแลแรงงานปลอดยาเสพติด 


วันอังคารที่ 26 มีนาคม 2567
26/03/2567
พิมพ์
รมว.แรงงาน พิพัฒน์ มอบ เลขาฯ “อารี” ลงพื้นที่พบอาสาสมัครแรงงาน สร้างงาน สร้างอาชีพชาวนครศรีฯ เยี่ยมโรงงานสีขาว ต้นแบบสถานประกอบการดูแลแรงงานปลอดยาเสพติด
รมว.แรงงาน พิพัฒน์ มอบ เลขาฯ “อารี” ลงพื้นที่พบอาสาสมัครแรงงาน สร้างงาน สร้างอาชีพชาวนครศรีฯ เยี่ยมโรงงานสีขาว ต้นแบบสถานประกอบการดูแลแรงงานปลอดยาเสพติด
วันที่ 26 มีนาคม 2567 นายพิพัฒน์ รัชกิจประการ รัฐมนตรีว่าการกระทรวงแรงงานมอบหมายให้ นายอารี ไกรนรา เลขานุการรัฐมนตรีว่าการกระทรวงแรงงาน เป็นประธานการประชุมมอบนโยบายการปฏิบัติงานให้แก่อาสาสมัครแรงงาน (อสร.) พร้อมรับฟังปัญหาของอาสาสมัครแรงงาน อำเภอนาบอน อำเภอช้างกลาง และอำเภอฉวาง จังหวัดนครศรีธรรมราช โดยมี หัวหน้าส่วนราชการหน่วยงานสังกัดกระทรวงแรงงานจังหวัดนครศรีธรรมราช อาสาสมัครแรงงาน ร่วมให้การต้อนรับ ณ ที่ว่าการอำเภอนาบอน อ.นาบอน
จ.นครศรีธรรมราช ซึ่งอาสาสมัครแรงงานเหล่านี้มีภารกิจในการประสานการให้บริการด้านแรงงานในพื้นที่ เพื่อให้ประชาชนมีงานทำ มีทักษะฝีมือ มีอาชีพมีรายได้ ได้รับคุ้มครองและมีหลักประกันทางสังคมที่ยั่งยืน
จากนั้น นายอารี ได้พบปะพนักงานลูกจ้างในสถานประกอบการและเยี่ยมชมการจัดสวัสดิการในสถานประกอบการนอกเหนือที่กฎหมายกำหนด ณ บริษัท ที.ที. ลาเท็กซ์ แอนด์ โปรดักซ์ จำกัด ต.นาบอน อ.นาบอน จ.นครศรีธรรมราช ซึ่งสถานประกอบการแห่งนี้ เป็นสถานประกอบการประเภทผลิตน้ำยางข้น มีลูกจ้าง 93 คน คนไทย 60 คน เมียนมา 33 คน
นายอารี กล่าวว่า ในวันนี้ท่านพิพัฒน์ รัชกิจประการ รัฐมนตรีว่าการกระทรวงแรงงานได้มอบหมายให้ผมลงพื้นที่มายังจังหวัดนครศรีธรรมราช ซึ่งเป็นจังหวัดที่มีศักยภาพด้านการท่องเที่ยวเป็นอย่างมาก อันจะส่งผลให้ประชาชนเกิดการจ้างงานโดยเฉพาะภาคท่องเที่ยวและบริการ เนื่องจากมีศักยภาพโดดเด่น มีประชากรมากที่สุดในภาคใต้ประมาณ 1.5 ล้านคน และอยู่ในกำลังแรงงานร่วม 9 แสนคน ในส่วนของกระทรวงแรงงานเองมีภารกิจที่ดูแลแรงงานอย่างครบถ้วนในทุกมิติ การเดินทางมาจังหวัดนครศรีธรรมราชในวันนี้ ได้หารือและเยี่ยมชมสถานประกอบการบริษัทที.ที. ลาเท็กซ์ แอนด์ โปรดักซ์ จำกัด ประกอบกิจการผลิตน้ำยางข้น ซึ่งได้เปิดให้เยี่ยมชมการจัดสวัสดิการในสถานประกอบกิจการนอกเหนือที่กฎหมายกำหนด รวมถึงโครงการที่เป็นประโยชน์ทั้งด้านความปลอดภัยในการทำงาน ด้านสวัสดิการของแรงงาน ผมขอชื่นชมผู้บริหารของบริษัท และคณะกรรมการสวัสดิการที่เล็งเห็นถึงความสำคัญของการพัฒนาคุณภาพชีวิตลูกจ้าง โดยการดำเนินโครงการด้านต่าง ๆ อย่างเช่นโครงการแรงงานสีขาว ซึ่งดำเนินการทั้งหมด 8 ด้าน ได้แก่ มีนโยบายป้องกันและแก้ไขปัญหายาเสพติดและปิดประกาศให้ลูกจ้างทราบ มีป้ายประกาศ เรื่อง มาตรการป้องกัน ปราบปรามการกระทำผิดเกี่ยวกับยาเสพติด มีคณะทำงานหรือบุคคลรับผิดชอบ มีการให้ความรู้พนักงาน เจ้าของสถานประกอบการ มีกิจกรรมรณรงค์เพื่อต่อต้านยาเสพติด มีการตรวจสุขภาพ ตรวจปัสสาวะให้ลูกจ้าง ซึ่งไม่พบพฤติกรรมลูกจ้างที่เกี่ยวข้องกับยาเสพติด นอกจากนี้ มีกระบวนการตรวจสอบการดำเนินงานใน 7 ข้อ มีการบันทึก จัดเก็บเอกสาร ซึ่งเป็นประโยชน์ต่อลูกจ้างและทุกภาคส่วนในการป้องกันและแก้ไขปัญหายาเสพติด เพื่อยกระดับคุณภาพชีวิตพนักงานที่ดีขึ้น
ในช่วงบ่าย นายอารี ได้เป็นประธานมอบประกาศนียบัตรแก่ผู้ผ่านการฝึกช่างอเนกประสงค์ของสถาบันพัฒนาฝีมือแรงงาน 22 นครศรีธรรมราช ณ โรงเรียนชุมชนบ้านสี่แยก ต.นาบอน อ.นาบอน จ.นครศรีธรรมราช จากนั้น ได้พบปะพนักงานลูกจ้างในสถานประกอบการและเยี่ยมชมการจัดสวัสดิการในสถานประกอบการนอกเหนือที่กฎหมายกำหนด ณ กองจัดการสวนยาง อ.ทุ่งใหญ่ จ.นครศรีธรรมราช ประกอบกิจการปลูกสร้างสวนยางและปาล์มน้ำมัน และเก็บเกี่ยวผลผลิตน้ำยาง และเยี่ยมชมผลิตภัณฑ์ของกลุ่มอาชีพ กลุ่มผ้ามัดย้อมบาติก อำเภอทุ่งใหญ่ จังหวัดนครศรีธรรมราช ซึ่งกลุ่มอาชีพดังกล่าวได้รับการส่งเสริมสนับสนุนจากสำนักงานแรงงานจังหวัดนครศรีธรรมราช ตามโครงการแก้ไขปัญหาความเดือดร้อนด้านอาชีพและส่งเสริมการมีงานทำ เพื่อให้ชาวบ้านในพื้นที่ซึ่งเป็นกลุ่มแรงงานนอกระบบ ได้รับการพัฒนาทักษะฝีมือในการประกอบอาชีพ จนมีความชำนาญ สามารถจำหน่ายผ้ามัดย้อมที่มีสีสันสวยงาม สร้างรายได้เพิ่มขึ้น
+++++++++++++++++++
กองเผยแพร่และประชาสัมพันธ์

ที่มา : https://www.thaigov.go.th/news/contents/details/80908