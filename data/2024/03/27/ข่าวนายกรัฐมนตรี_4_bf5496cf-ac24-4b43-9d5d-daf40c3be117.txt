รัฐบาลไทย-ข่าวทำเนียบรัฐบาล-นายกฯ ชมบูธขายสินค้าจากผ้าขาวม้า “THAINESS STATION สินค้าไทย ร่วมใจเพื่อชุมชน” สยามพารากอน เชิญชวนนักท่องเที่ยวร่วมอุดหนุนสินค้าไทย 


วันพุธที่ 27 มีนาคม 2567
27/03/2567
พิมพ์
นายกฯ ชมบูธขายสินค้าจากผ้าขาวม้า “THAINESS STATION สินค้าไทย ร่วมใจเพื่อชุมชน” สยามพารากอน เชิญชวนนักท่องเที่ยวร่วมอุดหนุนสินค้าไทย
นายกฯ ชมบูธขายสินค้าจากผ้าขาวม้า “THAINESS STATION สินค้าไทย ร่วมใจเพื่อชุมชน” สยามพารากอน เชิญชวนนักท่องเที่ยวร่วมอุดหนุนสินค้าไทย
วันนี้ (27 มีนาคม 2567) เวลา 17.00 น. ณ ชั้น M ศูนย์การค้าสยามพารากอน เขตปทุมวัน กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เยี่ยมชมป๊อบอัพช็อป “THAINESS STATION สินค้าไทย ร่วมใจเพื่อชุมชน” โดยมีนางสาวฐาปนีย์ เกียรติไพบูลย์ ผู้ว่าการการท่องเที่ยวแห่งประเทศไทย ร่วมเยี่ยมชม และนางชฎาทิพ จูตระกูล ประธานเจ้าหน้าที่บริหาร บริษัท สยามพิวรรธน์ จำกัด พร้อมด้วยผู้บริหารสยามพิวรรธน์ให้การต้อนรับ
นายชัย วัชรงค์ โฆษกประจำสำนักนายกรัฐมนตรี เผยว่า นายกรัฐมนตรีได้เยี่ยมชมสินค้าและผลิตภัณฑ์ผ้าขาวม้าภายในบูธ “THAINESS STATION สินค้าไทย ร่วมใจเพื่อชุมชน” ในบรรยากาศที่คึกคักและเป็นกันเอง โดยนายกฯ กล่าวเชิญชวนนักท่องเที่ยวทั้งชาวไทยและชาวต่างชาติที่เดินเที่ยวห้างพารากอน ร่วมสนับสนุนอุดหนุนซื้อสินค้า พร้อมกล่าวว่าสินค้าที่อยู่ในบูธนี้มีสไตล์ถือว่าได้คัดสรรออกแบบมาแล้วอย่างดี จึงเป็นเรื่องที่น่ายินดีหากมีดีไซน์เนอร์มือดี และการออกแบบผลิตภัณฑ์ที่ดี สามารถเข้าไปช่วยคนในพื้นที่ต่างจังหวัด และช่วยส่งเสริมผลิตภัณฑ์ให้ดียิ่งขึ้น จะสามารถสร้างรายได้และเพิ่มมูลค่าให้กับคนท้องถิ่น โดยนายกฯ ยังได้แนะให้มีการออกแบบลวดลายบนผืนผ้า เช่น กระเป๋าผ้าขาวม้าที่มีลวดลายรถตุ๊กตุ๊ก ซึ่งรถตุ๊กตุ๊กเป็นหนึ่งในสัญลักษณ์ที่ชาวต่างชาติต่างรู้จักดี จากนั้น นายกฯ ได้อุดหนุนสินค้าภายในร้าน ได้แก่ กระเป๋าเป้ลายผ้าขาวม้า หมวก เสื้อ เป็นต้น
ทั้งนี้ กลุ่มบริษัทสยามพิวรรธน์ โดย Absolute Siam ร่วมแคมเปญรัฐบาล “THAINESS STATION สินค้าไทย ร่วมใจเพื่อชุมชน” ขานรับนโยบายภาครัฐ และกระแสความนิยมในผลิตภัณฑ์ และสินค้าไทยที่ก้าวสู่การเป็น Soft Power บนเวทีโลก โดยเฉพาะอย่างยิ่ง “ผ้าขาวม้า” และผลิตภัณฑ์จาก “กระจูด” รวมทั้งงานฝีมือซึ่งเป็นผลิตภัณฑ์โดยชาวบ้านอีกมากมายมาจำหน่ายเป็นของที่ระลึก เพื่อสนับสนุนฝีมือและสร้างงานสร้างรายได้ให้กับชาวบ้านและชุมชน

ที่มา : https://www.thaigov.go.th/news/contents/details/80963