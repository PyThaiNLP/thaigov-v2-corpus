รัฐบาลไทย-ข่าวทำเนียบรัฐบาล-นายกฯ หารือ รมช.กระทรวงธุรกิจและการค้าสหราชอาณาจักร ผลักดันความร่วมมือที่มีศักยภาพ โดยเฉพาะด้านการค้าการลงทุน และการท่องเที่ยว


วันพุธที่ 27 มีนาคม 2567
27/03/2567
พิมพ์
นายกฯ หารือ รมช.กระทรวงธุรกิจและการค้าสหราชอาณาจักร ผลักดันความร่วมมือที่มีศักยภาพ โดยเฉพาะด้านการค้าการลงทุน และการท่องเที่ยว
นายกฯ หารือ รมช.กระทรวงธุรกิจและการค้าสหราชอาณาจักร ผลักดันความร่วมมือที่มีศักยภาพ โดยเฉพาะด้านการค้าการลงทุน และการท่องเที่ยว
วันนี้ (27 มีนาคม 2567) เวลา 09.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล Lord Dominic Johnson of Lainston CBE รัฐมนตรีช่วยว่าการกระทรวงธุรกิจและการค้าสหราชอาณาจักร เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ในโอกาสการเยือนประเทศไทย โดยภายหลังเสร็จสิ้น นายชัย วัชรงค์ โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรีให้การต้อนรับและยินดีที่ได้พบกับ รมช.กระทรวงธุรกิจและการค้าฯ อีกครั้ง โดยไทยและสหราชอาณาจักรได้ร่วมกันประกาศยกระดับความสัมพันธ์สู่การเป็นหุ้นส่วนยุทธศาสตร์ (Strategic Partnership) เมื่อวันที่ 20 มีนาคม 2567 ที่ผ่านมา เป็นโอกาสสนับสนุนการดำเนินงานร่วมกันในประเด็นสำคัญ
รมช.กระทรวงธุรกิจและการค้าฯ ยินดีอย่างยิ่งที่ได้พบหารือกับนายกรัฐมนตรี พร้อมชื่นชมความสำเร็จจากการเดินทางเยือนฝรั่งเศสของนายกรัฐมนตรี โดยเฉพาะการดึงดูดการลงทุนจากต่างประเทศมายังประเทศไทย ซึ่ง รมช.กระทรวงธุรกิจและการค้าฯ ซึ่งมีประสบการณ์การทำงานในภาคธุรกิจมาเป็นระยะเวลานาน โดยการเยือนในครั้งนี้จะเป็นโอกาสในการหารือเพื่อเพิ่มพูนความร่วมมือด้านการค้าและการลงทุนระหว่างไทยกับสหราชอาณาจักรให้เป็นรูปธรรมมากขึ้น
โอกาสนี้ ทั้งสองฝ่ายได้หารือแลกเปลี่ยนความคิดเห็นในประเด็นสำคัญร่วมกัน ดังนี้
การค้าและการลงทุน ไทยและสหราชอาณาจักรมีการแลกเปลี่ยนการค้าและการลงทุนระหว่างกันเป็นจำนวนมาก อย่างไรก็ดี ทั้งสองฝ่ายเชื่อมั่นว่า ไทยและสหราชอาณาจักรยังมีศักยภาพที่จะเพิ่มพูนความร่วมมือระหว่างกันได้อีกมาก โดยนายกรัฐมนตรีให้ความสำคัญต่อการจัดทำความตกลงการค้าเสรี (FTA) ระหว่างกัน พร้อมขอให้สหราชอาณาจักรให้การสนับสนุน ซึ่ง รมช.กระทรวงธุรกิจและการค้าฯ เห็นว่า FTA เป็นกลไกสำคัญในการผลักดันการค้า โดยพร้อมสนับสนุนและพูดคุยกับหน่วยงานที่เกี่ยวข้องในด้านดังกล่าว
นอกจากนี้ รมช.กระทรวงธุรกิจและการค้าฯ เน้นย้ำว่า ภาคเอกชนสหราชอาณาจักรสนใจเพิ่มพูนการลงทุนในไทย โดยการประชุม UK - Thailand Financial Conference ในวันพรุ่งนี้ ซึ่งนายกรัฐมนตรีจะร่วมกล่าวปาฐกถาพิเศษด้วย และมีภาคเอกชนจากสหราชอาณาจักรเข้าร่วมจำนวนมาก จะเป็นโอกาสสำคัญในการส่งเสริมการลงทุนระหว่างไทยกับสหราชอาณาจักร
ในโอกาสนี้ นายกรัฐมนตรีเน้นย้ำศักยภาพและความพร้อมของไทยในการเป็นฐานการลงทุน และรัฐบาลมีนโยบายเพื่อพัฒนาโครงสร้างพื้นฐานให้มีความพร้อม มีมาตรการด้านภาษี มาตรการเพื่อลดอุปสรรคในการลงทุนอย่างต่อเนื่อง รวมถึงมีแนวทางส่งเสริมการลงทุนทั้งในระยะสั้นและระยะยาว จึงขอให้ภาคเอกชนสหราชอาณาจักรมั่นใจในการเพิ่มพูนการลงทุนในไทย
การท่องเที่ยว และการแลกเปลี่ยนในระดับประชาชน ไทยและสหราชอาณาจักรมีการแลกเปลี่ยนในระดับประชาชนที่ใกล้ชิด โดยเฉพาะการแลกเปลี่ยนนักเรียน/นักศึกษา และนักท่องเที่ยวระหว่างกัน โดยนายกรัฐมนตรีขอให้ทั้งสองฝ่ายร่วมกันผลักดันการเพิ่มเที่ยวบินระหว่างกัน เพื่อรองรับการเดินทางที่เพิ่มขึ้น  และผลักดันการแลกเปลี่ยนในระดับประชาชนระหว่างกัน ซึ่ง รมช.กระทรวงธุรกิจและการค้าฯ เห็นพ้องว่าความสัมพันธ์ในระดับประชาชนระหว่างกันแน่นแฟ้นมาก และพร้อมหารือกับหน่วยงานที่เกี่ยวข้องเพื่อผลักดันการแลกเปลี่ยนระหว่างกันมากขึ้น
นอกจากนี้ ทั้งสองฝ่ายได้แลกเปลี่ยนความคิดเห็นเกี่ยวกับสถานการณ์ในเมียนมา โดยนายกรัฐมนตรีติดตามสถานการณ์อย่างใกล้ชิด และต้องการเห็นสันติภาพและเสถียรภาพในเมียนมา รมช.กระทรวงธุรกิจและการค้าฯ ชื่นชมในบทบาทและการมีส่วนร่วมของไทย โดยเฉพาะการให้ความช่วยเหลือด้านมนุษยธรรมกับเมียนมามาอย่างต่อเนื่อง โดยสหราชอาณาจักรหวังจะเห็นสันติภาพในเมียนมาเช่นกัน

ที่มา : https://www.thaigov.go.th/news/contents/details/80935