รัฐบาลไทย-ข่าวทำเนียบรัฐบาล-โฆษกรัฐบาลเผยข้าวไทยตีตลาดต่างประเทศทะลุเป้าไตรมาสแรก 2567 ส่งออกแล้ว 2.5 ล้านตัน เชื่อมั่นนายกฯ จะผลักดันให้เกษตรกรไทยทุกสาขามีรายได้ที่ดีขึ้น


วันพุธที่ 27 มีนาคม 2567
27/03/2567
พิมพ์
โฆษกรัฐบาลเผยข้าวไทยตีตลาดต่างประเทศทะลุเป้าไตรมาสแรก 2567 ส่งออกแล้ว 2.5 ล้านตัน เชื่อมั่นนายกฯ จะผลักดันให้เกษตรกรไทยทุกสาขามีรายได้ที่ดีขึ้น
โฆษกรัฐบาลเผยข้าวไทยตีตลาดต่างประเทศทะลุเป้าไตรมาสแรก 2567 ส่งออกแล้ว 2.5 ล้านตัน เชื่อมั่นนายกฯ จะผลักดันให้เกษตรกรไทยทุกสาขามีรายได้ที่ดีขึ้น
วันนี้ (27 มีนาคม 2567) นายชัย วัชรงค์ โฆษกประจำสำนักนายกรัฐมนตรีเปิดเผยว่า สถานการณ์ส่งออกข้าวไทยมีแนวโน้มสดใส โดย 3 เดือนแรกปี 2567 จะส่งออกได้ 2.5 ล้านตัน สูงกว่า 3 เดือนแรกของปี 2566 ถึง 5 แสนตัน เชื่อมั่นดันให้เป้าการส่งออกทั้งปี 2567 สูงกว่าที่ตั้งไว้ที่ 7.5 ล้านตัน และอาจจะก้าวไปถึง 8 ล้านตัน
โฆษกประจำสำนักนายกรัฐมนตรีระบุว่า ด้วยปัจจัยทั้งภายในและภายนอกส่งผลให้เกิดเป็นข่าวดีกับชาวนา ด้วยการทำงานติดต่อค้าขายอย่างกระชับ ฉับไว ของรัฐบาล รักษาปัจจัยเข้มแข็งของข้าวไทย ส่งออกตรงเวลา มีคุณภาพ เป็นความเชื่อมั่นที่ส่งตรงถึงผู้ซื้อ ซึ่งทำให้ผู้ซื้อเชื่อมั่นซื้อข้าวไทยเพิ่มในปีนี้
“นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ผลักดันการทำงาน เจรจากับผู้ซื้อ ให้เกิดความเชื่อมั่น รวมทั้ง ตรวจสอบ ติดตามให้ทุกหน่วยงานเร่งรัดการทำงานที่เป็นประโยชน์แก่ประเทศ และประชาชน จึงเห็นผลได้อย่างชัดเจนจากตัวเลขการส่งออกสินค้าดังที่ได้ปรากฎในไตรมาสแรกปีนี้ และราคาสินค้าหลายชนิดของไทยที่มีราคาที่สูงขึ้นอย่างที่ไม่เคยปรากฎมาก่อน และขอให้เกษตรกรมั่นใจว่ารัฐบาลจะยังรักษามาตรฐานการทำงานเช่นนี้เพื่อให้ส่งผลถึงเกษตรกร และประชาชนในทุกส่วน” นายชัย กล่าว

ที่มา : https://www.thaigov.go.th/news/contents/details/80912