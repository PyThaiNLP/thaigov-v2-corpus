รัฐบาลไทย-ข่าวทำเนียบรัฐบาล-นายอำเภอเมืองนครศรีธรรมราช เร่ง Re x-ray นำผู้ป่วยจิตเภทจากยาเสพติด "คนเชือน" เข้ารับการบำบัด เน้นย้ำ กำลังใจจากครอบครัวและชุมชนเป็นสิ่งสำคัญที่สุดในการนำคนดีคืนสู่สังคม


วันพุธที่ 27 มีนาคม 2567
27/03/2567
พิมพ์
นายอำเภอเมืองนครศรีธรรมราช เร่ง Re x-ray นำผู้ป่วยจิตเภทจากยาเสพติด "คนเชือน" เข้ารับการบำบัด เน้นย้ำ กำลังใจจากครอบครัวและชุมชนเป็นสิ่งสำคัญที่สุดในการนำคนดีคืนสู่สังคม
นายอำเภอเมืองนครศรีธรรมราช เร่ง Re x-ray นำผู้ป่วยจิตเภทจากยาเสพติด "คนเชือน" เข้ารับการบำบัด เน้นย้ำ กำลังใจจากครอบครัวและชุมชนเป็นสิ่งสำคัญที่สุดในการนำคนดีคืนสู่สังคม
วันนี้ (27 มี.ค. 67) นายจักรกฤษณ์ ฝั่งชลจิตร์ นายอำเภอเมืองนครศรีธรรมราช เปิดเผยว่า ตามที่กระทรวงมหาดไทยได้มีนโยบายสำคัญในการป้องกันและปราบปรามยาเสพติด รวมทั้งเร่งนำตัวผู้ป่วยจิตเภทเข้าสู่การบำบัดรักษานั้น โดยที่ผ่านมา อำเภอเมืองนครศรีธรรมราชได้ดำเนินการตามมาตรการป้องกันและปราบปรามยาเสพติดในทุกมิติ ทั้งการสืบเสาะหาข่าว การตั้งด่านตรวจค้นและป้องปราม การให้ความรู้ความเข้าใจที่ถูกต้องแก่เด็กและเยาวชน การจับกุมผู้ค้ารายใหญ่และรายย่อย ซึ่งได้ดำเนินการมาอย่างเข้มข้นและต่อเนื่อง นอกจากนี้ อำเภอนครศรีธรรมราชได้มีมาตรการในการ Re X-Ray ตามหากลุ่มเป้าหมายผู้ป่วยจิตเภท หรือภาษาใต้จะเรียกว่า "คนเชือน" ซึ่งใช้ข้อมูลจากฐานข้อมูลผู้ป่วยจิตเภทเดิม และการแจ้งเบาะแสจากพี่น้องประชาชนในการชี้เป้าให้นำผู้ป่วยที่เกิดจากการติดยาเสพติดเข้าสู่กระบวนการบำบัดให้ถูกต้อง
นายจักรกฤษณ์ ฝั่งชลจิตร์ นายอำเภอเมืองนครศรีธรรมราช กล่าวว่า อำเภอเมืองนครศรีธรรมราช ร่วมกับญาติผู้ป่วย และฝ่ายปกครอง กำนัน ผู้ใหญ่บ้าน ชุดกู้ภัยมูลนิธิ อาสาสมัครสาธารณสุขประจำหมู่บ้าน (อสม.) ชุดรักษาความปลอดภัยหมู่บ้าน (ชรบ.) และอาสาสมัครฝ่ายต่าง ๆ ในพื้นที่ สำรวจและดำเนินการกับผู้มีอาการทางจิตเภทที่เสี่ยงต่อการก่อเหตุรุนแรง และได้นำผู้ป่วยส่งโรงพยาบาลมหาราชนครศรีธรรมราชเพื่อบำบัดรักษาต่อไป โดยได้จัดทำบัญชี “คนเชือน” ทุกประเภทในเขตพื้นที่ รวมแล้วมีจำนวนทั้งสิ้น 319 ราย โดยเป็นกลุ่มอาการเชือน สาเหตุจากการใช้ยาเสพติด 91 ราย และในห้วงเดือนมีนาคมที่ผ่านมา อำเภอเมืองนครศรีธรรมราชได้ดำเนินการนำผู้ป่วยจิตเภทเข้ารับการบำบัดแล้ว 26 ราย โดยโรงพยาบาลจะทำการรักษาตามอาการต่อไป
“การที่จะทำให้ผู้ป่วยจิตเภทหายขาด รวมทั้งผู้ติดยาเสพติดเลิกยาเสพติดให้ได้นั้น กำลังใจจากคนรอบตัว ครอบครัว และชุมชน เป็นสิ่งสำคัญที่สุด ซึ่งตนได้เน้นย้ำในประเด็นนี้ให้ทุกส่วนราชการ องค์กรปกครองส่วนท้องถิ่น และกำนัน ผู้ใหญ่บ้าน ให้ความสำคัญในการลงพื้นที่เยี่ยมเยียน พบปะพูดคุยให้กำลังใจ ทั้งตัวผู้ป่วยหรือผู้ติดยาเสพติด รวมทั้งครอบครัวของผู้ติดยาเสพติดด้วย เพื่อร่วมเป็นพลังใจในการคืนคนดีสู่สังคม ทั้งนี้ ขอความร่วมมือจากพี่น้องประชาชน หากพบผู้ป่วยจิตเภท มีเบาะแสการกระทำความผิดเกี่ยวกับยาเสพติด และการกระทำความผิดทุกประเภท สามารถแจ้งข้อมูลได้ที่นายอำเภอ ปลัดอำเภอ เจ้าหน้าที่ฝ่ายความมั่นคง กำนัน ผู้ใหญ่บ้าน หรือที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 ตลอด 24 ชั่วโมง” นายจักรกฤษณ์ฯ กล่าวในช่วงท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80960