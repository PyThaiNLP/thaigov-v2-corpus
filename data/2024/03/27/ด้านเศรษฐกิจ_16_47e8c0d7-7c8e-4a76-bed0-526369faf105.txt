รัฐบาลไทย-ข่าวทำเนียบรัฐบาล-“สุริยะ - มนพร” ประชุมติดตามความคืบหน้าการดำเนินงานการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวงคมนาคม


วันพุธที่ 27 มีนาคม 2567
“สุริยะ - มนพร” ประชุมติดตามความคืบหน้าการดำเนินงานการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวงคมนาคม
...
นายสุริยะ จึงรุ่งเรืองกิจ รัฐมนตรีว่าการกระทรวงคมนาคม พร้อมด้วย ดร.มนพร เจริญศรี รัฐมนตรีช่วยว่าการกระทรวงคมนาคม ประชุมคณะกรรมการอำนวยการจัดงานเฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 ของกระทรวงคมนาคม โดยมี นายชยธรรม์ พรหมศร ปลัดกระทรวงคมนาคม พร้อมด้วยผู้บริหารระดับสูง และหัวหน้าหน่วยงานในสังกัดกระทรวงคมนาคม เข้าร่วมประชุมฯ ในวันที่ 27 มีนาคม 2567 ณ หอประชุมราชรถสโมสร กระทรวงคมนาคม
นายสุริยะ กล่าวว่า ด้วยพระบาทสมเด็จพระเจ้าอยู่หัวทรงเจริญพระชนมายุครบ 6 รอบ 72 พรรษา ในวันที่ 28 กรกฎาคม 2567 และทรงพระกรุณาโปรดเกล้าโปรดกระหม่อมพระราชทานพระบรมราชานุญาตให้รัฐบาลจัดกิจกรรมเฉลิมพระเกียรติ กระทรวงคมนาคมได้แต่งตั้งคณะกรรมการอำนวยการจัดงานเฉลิมพระเกียรติฯ เพื่อพิจารณากำหนดนโยบายและแนวทางการจัดงานเฉลิมพระเกียรติฯ ของกระทรวงฯ ให้สมพระเกียรติ รวมทั้งพิจารณาและให้ข้อเสนอแนะเพื่อให้การดำเนินงานเป็นไปด้วยความเรียบร้อย สำเร็จลุล่วงตามวัตถุประสงค์ การประชุมคณะกรรมการอำนวยการจัดงานฯ ครั้งที่ 2/2567 ในวันนี้จึงเป็นการติดตามความคืบหน้าการเสนอโครงการและกิจกรรมเฉลิมพระเกียรติฯ ของกระทรวงฯ เพื่อเตรียมความพร้อมให้สามารถดำเนินงานได้ตามแผนงานและขั้นตอนอย่างถูกต้อง ตามที่สำนักงานปลัดสำนักนายกรัฐมนตรี (สปน.) กำหนด
ทั้งนี้ ที่ประชุมฯ ได้มีมติเห็นชอบโครงการและกิจกรรมเฉลิมพระเกียรติฯ ของกระทรวงฯ รวม 34 โครงการ โดยแบ่งเป็น 2 กลุ่ม ดังนี้
กลุ่มที่ 1 โครงการและกิจกรรมเฉลิมพระเกียรติฯ ในนามของหน่วยงานในสังกัดกระทรวงฯ จำนวน 25 โครงการ โดยเป็นโครงการจิตอาสา การมอบทุนการศึกษา โครงการปฏิบัติธรรม กิจกรรม Big Cleaning Day โครงการปรับภูมิทัศน์ การประดับไฟสะพานภูมิพล 1, 2 และสะพานมหาเจษฎาบดินทร์นุสรณ์ การจัดนิทรรศการเฉลิมพระเกียรติฯ และกิจกรรมเพื่อพัฒนาคุณภาพชีวิต สร้างรายได้ ส่งเสริมศาสนาและวัฒนธรรมและเสริมสร้างจิตสำนึกสาธารณะ
กลุ่มที่ 2 โครงการและกิจกรรมเฉลิมพระเกียรติฯ ของกระทรวงฯ ในนามของรัฐบาล จำนวน 9 โครงการ ได้แก่ 1) โครงการเสริมสร้างทักษะและประสบการณ์ด้านความปลอดภัยทางถนนแก่เด็กและเยาวชน โดยกรมการขนส่งทางบก 2) โครงการพิธีเปิดอาคารที่พักผู้โดยสารหลังใหม่ท่าอากาศยานขอนแก่น โดยกรมท่าอากาศยาน 3) โครงการพัฒนาคูน้ำริมถนนวิภาวดีรังสิต ระยะที่ 2 โดยกรมทางหลวง 4) โครงการถนนสายแยกทางหลวง 1009 ศูนย์วิจัยโครงการหลวงขุนห้วยแห้ง อำเภอจอมทอง จังหวัดเชียงใหม่ โดยกรมทางหลวงชนบท 5) โครงการถนนสาย มห.3019 แยกทางหลวง 212 – บ้านบางทรายใหญ่ อำเภอเมือง จังหวัดมุกดาหาร โดยกรมทางหลวงชนบท 6) โครงการสนับสนุนการจัดหารถ “หน่วยคัดกรองมะเร็งนรีเวช (Gynecologic Cancer Screenings Unit)” โดยการท่าเรือแห่งประเทศไทย 7) โครงการเปิดสะพานคู่ขนานสะพานพระราม 9 โดยการทางพิเศษแห่งประเทศไทย 8) โครงการปั่นจักรยานเฉลิมพระเกียรติฯ โดยการรถไฟฟ้าขนส่งมวลชนแห่งประเทศไทย และ 9) โครงการ AOT อาสาปลูกป่า โดยบริษัท ท่าอากาศยานไทยจำกัด (มหาชน)
ทั้งนี้ โครงการและกิจกรรมเฉลิมพระเกียรติฯ ทั้ง 9 โครงการ เป็นการดำเนินโครงการและต่อยอดโครงการอันเนื่องมาจากพระราชดำริ เพื่อความเป็นอยู่ที่ดีของประชาชน ช่วยบำบัดทุกข์บำรุงสุข และเกิดประโยชน์ต่อประเทศชาติและสังคมโดยรวม มีระยะเวลาดำเนินการในช่วงระยะเวลาแห่งการเฉลิมพระเกียรติฯ ระหว่างวันที่ 1 มกราคม - 31 ธันวาคม 2567 เป็นไปตามหลักเกณฑ์และแนวทางการพิจารณาคัดเลือกโครงการและกิจกรรมเฉลิมพระเกียรติฯ ตามที่ สปน. กำหนด ซึ่งกระทรวงฯ จะรวบรวมรายละเอียดการดำเนินโครงการและกิจกรรมเฉลิมพระเกียรติฯ ดังกล่าวเสนอให้ สปน. พิจารณาตามขั้นตอนต่อไป
นายสุริยะ กล่าวเพิ่มเติมว่า ได้กำชับให้ทุกหน่วยงานบูรณาการการดำเนินงานร่วมกันในทุกภาคส่วน และดำเนินงานให้เป็นไปตามหลักธรรมาภิบาล หลักคุณธรรม หลักนิติธรรม โดยเน้นเรื่องความโปร่งใส ใช้งบประมาณอย่างคุ้มค่าเพื่อประโยชน์สูงสุดของประชาชนเป็นสำคัญ รวมทั้งดำเนินงานให้เป็นไปตามวัตถุประสงค์และแผนงานที่กำหนด เพื่อร่วมแสดงความจงรักภักดีและเฉลิมพระเกียรติพระบาทสมเด็จพระเจ้าอยู่หัวในปีมหามงคลโดยพร้อมเพรียงกัน

ที่มา : https://www.thaigov.go.th/news/contents/details/80953