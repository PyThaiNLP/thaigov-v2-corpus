รัฐบาลไทย-ข่าวทำเนียบรัฐบาล-รองปลัดฯ ณัฏฐิญา ตรวจเยี่ยม สอจ.สงขลา ติดตามการดำเนินงานปี 66 เน้นย้ำระบบ i-Auditor ช่วยเพิ่มประสิทธิภาพในการทำงาน สู่การขับเคลื่อนอุตสาหกรรมเศรษฐกิจสงขลาอย่างยั่งยืน 


วันพุธที่ 27 มีนาคม 2567
27/03/2567
พิมพ์
รองปลัดฯ ณัฏฐิญา ตรวจเยี่ยม สอจ.สงขลา ติดตามการดำเนินงานปี 66 เน้นย้ำระบบ i-Auditor ช่วยเพิ่มประสิทธิภาพในการทำงาน สู่การขับเคลื่อนอุตสาหกรรมเศรษฐกิจสงขลาอย่างยั่งยืน
รองปลัดฯ ณัฏฐิญา ตรวจเยี่ยม สอจ.สงขลา ติดตามการดำเนินงานปี 66 เน้นย้ำระบบ i-Auditor ช่วยเพิ่มประสิทธิภาพในการทำงาน สู่การขับเคลื่อนอุตสาหกรรมเศรษฐกิจสงขลาอย่างยั่งยืน
จังหวัดสงขลา : วันที่ 25 มีนาคม 2567 นางสาวณัฏฐิญา เนตยสุภา รองปลัดกระทรวงอุตสาหกรรม ลงพื้นที่ตรวจเยี่ยมสำนักงานอุตสาหกรรมจังหวัดสงขลา (สอจ.สงขลา) พร้อมประชุมติดตามการดําเนินโครงการประจําปีงบประมาณ พ.ศ.2566 ไปพลางก่อน (งบประมาณเบิกแทนกัน) และการรายงานการกํากับดูแลโรงงาน ผ่านระบบ i-Auditor ณ สํานักงานอุตสาหกรรมจังหวัดสงขลา โดยมี นางจันทร์จิรา บางเสน อุตสาหกรรมจังหวัดสงขลา นางสาววรรณี พุฒแก้ว ผู้อำนวยการศูนย์ส่งเสริมอุตสาหกรรมภาคที่ 11 นายสิทธิชัย จุทอง ผู้อำนวยการสำนักงานอุตสาหกรรมพื้นฐานและการเหมืองแร่ เขต 1  นายดุสิต อนันตรักษ์ ผู้อำนวยการศูนย์เทคโนโลยีสารสนเทศและการสื่อสาร นายทินวัฒน์ แก้วสวี ผู้เชี่ยวชาญด้านนโยบายและยุทธศาสตร์ กองยุทธศาสตร์และแผนงาน สำนักงานปลัดกระทรวงอุตสาหกรรม นางเปมิกา ปาลวัฒน์ นักวิชาการอุตสาหกรรมชำนาญการพิเศษ รักษาการในตำแหน่งนักวิเคราะห์นโยบายและแผนเชี่ยวชาญ กรมส่งเสริมอุตสาหกรรม นางสาวบุษยา รัตนสุภา  นักวิทยาศาสตร์ชำนาญการ ทำหน้าที่แทน ผู้อำนวยการศูนย์วิจัยและเตือนภัยมลพิษโรงงานภาคใต้ และเจ้าหน้าที่ สอจ.สงขลา ร่วมประชุม ณ สอจ.สงขลา และผ่านทางระบบ Zoom Meeting
รองปลัดฯ ณัฏฐิญา กล่าวว่า กระทรวงอุตสาหกรรมให้ความสำคัญกับการขับเคลื่อนงานตามนโยบายของรัฐบาล มุ่งเน้นการส่งเสริมและพัฒนาอุตสาหกรรมอย่างยั่งยืน ควบคู่ไปกับการดูแลสิ่งแวดล้อมและความปลอดภัยของประชาชน และได้เน้นย้ำถึงความสำคัญของการใช้ระบบ i-Auditor ในการรายงานกำกับดูแลโรงงาน เป็นการใช้ดิจิทัลมาช่วยเพิ่มประสิทธิภาพในการทำงาน โปร่งใส ตรวจสอบได้ พร้อมติดตามความคืบหน้าการดำเนินงานโครงการประจําปีงบประมาณ พ.ศ.2566 ไปพลางก่อน (งบประมาณเบิกแทนกัน) ของ สอจ.สงขลา ได้แก่ โครงการสนับสนุนและพัฒนาปัจจัยแวดล้อมที่เอื้อต่อการดำเนินธุรกิจ และโครงการยกระดับศูนย์ปฏิรูปอุตสาหกรรมสู่ความยั่งยืน  โดยนำเทคโนโลยี APP SHEET ไปช่วยในการรายงานข้อมูลแบบ Real Time เพื่อบริหารจัดการคลังสินค้า ช่วยให้สามารถทราบถึงกระบวนการที่ล่าช้าเพื่อนำไปสู่การปรับปรุงกระบวนการผลิต
ทั้งนี้ รองปลัดฯ ณัฏฐิญา ได้มอบนโยบายให้เจ้าหน้าที่ สอจ.สงขลา ขับเคลื่อนงานโดยใช้อุตสาหกรรมเศรษฐกิจของจังหวัดสงขลาเป็นจุดมุ่งเน้นในการพัฒนา สนับสนุน และส่งเสริมผู้ประกอบการ ให้เกิดผลสัมฤทธิ์อย่างเป็นรูปธรรมและ​ยั่งยืน
​

ที่มา : https://www.thaigov.go.th/news/contents/details/80910