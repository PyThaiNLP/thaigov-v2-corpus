รัฐบาลไทย-ข่าวทำเนียบรัฐบาล-”ภูมิธรรม“ นำพาณิชย์ จับมือ “ชิโนเปค” ดันสินค้าเอสเอ็มอีไทย จำหน่ายในปั๊มน้ำมันจีน ที่มีสาขากว่า 20,000 แห่ง


วันพุธที่ 27 มีนาคม 2567
”ภูมิธรรม“ นำพาณิชย์ จับมือ “ชิโนเปค” ดันสินค้าเอสเอ็มอีไทย จำหน่ายในปั๊มน้ำมันจีน ที่มีสาขากว่า 20,000 แห่ง
วันที่ 26 มีนาคม 2567 เวลา 18.30 น. ที่โรงแรม Lancaster Bangkok เขตห้วยขวาง กรุงเทพมหานคร นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์
เป็นสักขีพยานในการลงนามบันทึกความเข้าใจความร่วมมือ (MOU) ระหว่างกระทรวงพาณิชย์ โดยนายกีรติ รัชโน ปลัดกระทรวงพาณิชย์ กับบริษัท ไซน่า ปิโตรเคมิคอล คอร์ปอเรชั่น หรือ ชิโนเปค กรุ๊ป (SINOPEC Group) ซึ่งเป็นรัฐวิสาหกิจด้านพลังงานรายใหญ่ของจีน โดยนายเจ้า ตง (Mr. Zhao Dong) ประธานกรรมการบริหารฯ เพื่อส่งเสริมการจำหน่ายสินค้าไทยในสถานีบริการน้ำมันบริษัทชิโนเปค แลกเปลี่ยนข้อมูลทางการค้าและการลงทุน โดยชิโนเปค มีความสนใจในผลิตภัณฑ์ผลิตภัณฑ์อาหาร ข้าว และยางพาราเป็นพิเศษ
นายภูมิธรรม กล่าวว่า ตนได้เดินทางไปเซี่ยงไฮ้ ประเทศจีน เมื่อเดือนพฤศจิกายน
ปีที่แล้ว และได้เข้าพูดคุยกับบริษัทชั้นนำของจีน เราเห็นอนาคตเห็นความร่วมมือที่เกิดขึ้น ได้พบกับชิโนเปคที่เป็นบริษัทยักษ์ใหญ่ด้านน้ำมัน มีปั๊มน้ำมันถึง 30,000 แห่งและมินิมาร์ทในปั๊มน้ำมันถึง 20,000 แห่ง จึงได้คุยกันเพื่อเปิดพื้นที่ให้สินค้าไทยไปวาง ซึ่งท่านสนใจและตนได้มอบให้กระทรวงพาณิชย์ โดยกรมส่งเสริมการค้าระหว่างประเทศดำเนินการ วันนี้เป็นวันที่ประสบความสำเร็จเป็นประตูด่านแรก ไทย-จีนมีพื้นฐานความสัมพันธ์ที่ดีที่ท่านหลี่ เฉียง(นายกรัฐมนตรีจีน) พูดว่าประเทศจีนเคยเป็นโรงงานของโลก แต่วันนี้จีนพร้อมจะเป็นตลาดของโลกแล้ว ซึ่งเป็นผลดีกับไทยที่เป็นหุ้นส่วนทางยุทธศาสตร์ร่วมกันในภูมิภาค และเรามีสำนักงานส่งเสริมการค้าในต่างประเทศหลายแห่งในจีนเพราะ เป็นตลาดที่เราให้ความสำคัญ ขอให้วันนี้เป็นก้าวแรกเดินหน้า  ประเทศไทยเปิดแล้วเป็นประเทศไทยในระบอบประชาธิปไตยที่ประชาชนเลือกมา
ข้อมูลจากกรมส่งเสริมการค้าระหว่างประเทศ ระบุว่า ภายในงานมีการนำสินค้าศักยภาพของไทยที่จะนำไปจำหน่ายในสถานีบริการน้ำมันของชิโนเปค จาก 25 บริษัท กว่า 100 รายการ มาให้ทางชิโนเปคเลือก อาทิ เครื่องดื่มปรุงสำเร็จชนิดผง ผลไม้อบแห้งทอดกรอบ ก๋วยจั๊บสำเร็จรูป ทองม้วนกรอบ น้ำผลไม้ เห็ดอบกรอบ ปลากระป๋อง โลชั่น บะหมี่ สาหร่ายทอดกรอบ แคร็กเกอร์ข้าวไรซ์เบอร์รี่ ลูกอม เครื่องดื่มและเกลือแร่ เป็นต้น ซึ่งหลังจากนี้จะมีการจัดกิจกรรมส่งเสริมสินค้าไทยในสถานีจำหน่ายน้ำมันของชิโนเปค เช่น มุมวางสินค้าถ่ายในร้านสะดวกซื้อ Easy Joy การจัดกิจกรรมส่งเสริมการขายอื่นๆในมณฑลกวางสี(เมืองหนานหนิง) มณฑลกวางตุ้ง (เมืองกวางโจว) และมณฑลเจียงซู(เมืองซูโจว) นอกจากนี้ทางกรมฯ ได้นำสินค้าของผู้ประกอบการที่มีศักยภาพมาให้เลือกเพิ่มเติมที่บางส่วนได้จำหน่ายบนแพลตฟอร์ม Tmall ของจีน อีก 10 บริษัท กว่า 50 รายการ รวมถึงมีหมอนยางพาราที่ทางบริษัทมีความต้องการเป็นพิเศษด้วย
ทั้งนี้บริษัท Chaina Petrochemical Corporation (SINOPEC) เป็นรัฐวิสาหกิจด้านพลังงานรายใหญ่ของจีน บริษัทก่อตั้งขึ้นเมื่อวันที่ 14 กันยายน 2526 มีทุนจดทะเบียน 326,547.22 ล้านหยวน สำนักงานใหญ่ตั้งอยู่ ณ กรุงปักกิ่ง ซึ่งเป็นบริษัทสำรวจ ผลิต กลั่น จัดเก็บ ขนส่งจัดจำหน่ายน้ำมันและก๊าซธรรมชาติ จัดจำหน่ายผลิตภัณฑ์น้ำมันทั้งปลีกและส่ง จัดเก็บขนส่งผลิตภัณฑ์ปิโตรเคมีและเคมีภัณฑ์ รวมไปถึงลงทุนด้านอุตสาหกรรมและการการลงทุนด้านพลังงานอย่างครบวงจรด้วย

ที่มา : https://www.thaigov.go.th/news/contents/details/80949