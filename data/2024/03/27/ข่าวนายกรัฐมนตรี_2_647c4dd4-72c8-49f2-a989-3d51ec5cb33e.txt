รัฐบาลไทย-ข่าวทำเนียบรัฐบาล-นายกฯ เปิดงานแถลงข่าวงานเทศกาลดนตรีระดับโลก “SUMMER SONIC BANGKOK 2024” วันที่ 24 – 25 สิงหาคม 2567 


วันพุธที่ 27 มีนาคม 2567
นายกฯ เปิดงานแถลงข่าวงานเทศกาลดนตรีระดับโลก “SUMMER SONIC BANGKOK 2024” วันที่ 24 – 25 สิงหาคม 2567
มุ่งพัฒนาไทย เป็น World Event Destination ดันไทยเป็นแลนด์มาร์คสำคัญของโลกดนตรี
วันนี้ (27 มีนาคม 2567) เวลา 10.00 น. ณ ตึกสันติไมตรี (หลังนอก) ทำเนียบรัฐบาล นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในงานแถลงข่าวงานเทศกาลดนตรีระดับโลก SUMMER SONIC BANGKOK 2024 พร้อมด้วย นางสาวแพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ นายนิชิโอกะ  ทัตสึชิ  (Mr. NISHIOKA Tatsushi) อุปทูตรักษาการ สถานเอกอัครราชทูตญี่ปุ่นประจำประเทศไทย นายนาโอกิ ชิมิซุ (Mr. Naoki Shimizu) ผู้ก่อตั้ง SUMMER SONIC และประธานกรรมการบริหารบริษัท Creativeman Productions นางสาวภัทรทิพย์ ศรีประเสริฐ ประธานกรรมการบริหารบริษัท BANGKOK CONNECT ตลอดจนศิลปิน ผู้สื่อข่าวไทยและต่างประเทศ เข้าร่วมงาน โดยนายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรียินดีเป็นอย่างยิ่งที่เทศกาลดนตรีระดับโลก SUMMER SONIC จะมาจัดที่ประเทศไทยเป็นครั้งแรก ภายใต้ชื่อว่า “SUMMER SONIC BANGKOK 2024” ระหว่างวันที่ 24 - 25 สิงหาคม 2567 นี้ ซึ่งเป็นการจัดงานครั้งแรกอย่างเป็นทางการนอกประเทศญี่ปุ่น ตอบรับการเป็น Tourism Hub ตามวิสัยทัศน์ Ignite Thailand ที่ได้ประกาศไป พร้อมกล่าวขอบคุณผู้ก่อตั้ง SUMMER SONIC และรัฐบาลญี่ปุ่นที่เล็งเห็นถึงศักยภาพของไทยสำหรับการจัดงานเทศกาลดนตรีฯ ดังกล่าว
SUMMER SONIC ครั้งนี้จะเป็นโอกาสสำหรับศิลปินไทยที่มีหัวใจรักดนตรี สอดแทรกความเป็นไทย แสดงออกไปให้ชาวโลกรับรู้ รวมทั้งสร้างให้ไทยเป็นแลนด์มาร์คที่สำคัญของโลกดนตรี โดยรัฐบาลพร้อมสนับสนุนงาน SUMMER SONIC BANGKOK 2024 ให้ประสบความสำเร็จในประเทศไทยและให้กลายเป็นบ้านหลังที่สองอันอบอุ่น พร้อมอำนวยความสะดวกแก่ศิลปินและผู้เข้าร่วมงาน ทั้งหน่วยงานภาครัฐและภาคเอกชนจะร่วมเป็นส่วนร่วมในการผลักดันงานเทศกาลดนตรีฯ ให้ประสบความสำเร็จเพื่อสร้างความทรงจำที่ดีให้แก่ทุกคนที่มาร่วมงาน
โอกาสนี้ นายกรัฐมนตรีได้เชิญชวนพี่น้องชาวไทยและชาวต่างชาติจากทั่วโลกที่ชื่นชอบเทศกาลดนตรีเข้าร่วมงาน SUMMER SONIC BANGKOK 2024 ช่วงเดือนสิงหาคม 2567 นี้ ซึ่งจะมีศิลปินกว่า 20 วงตลอดการแสดง 2 วันเต็ม และขอส่งกำลังใจให้ศิลปินไทยและศิลปินจากต่างประเทศในการแสดงผลงานที่ยอดเยี่ยมในงานนี้ โดยเชื่อมั่นว่าการจัดงานครั้งนี้จะพัฒนาอุตสาหกรรมการท่องเที่ยวของไทย ให้เป็น World Event Destination ได้อย่างแน่นอน
อนึ่ง SUMMER SONIC ถือเป็นหนึ่งในเทศกาลดนตรีชั้นนำระดับโลกที่ได้รับการพิสูจน์ความสำเร็จมากว่า 23 ปี จัดขึ้นเป็นประจำทุกปีในช่วงเดือนสิงหาคม พร้อมกันในกรุงโตเกียวและเมืองโอซาก้า ประเทศญี่ปุ่น โดยกำหนดจัดงานขึ้นที่ประเทศไทยเป็นครั้งแรก ระหว่างวันที่ 24 - 25 สิงหาคม 2567 นี้ ณ อิมแพ็ค เมืองทองธานี นับเป็นโอกาสสำคัญของประเทศไทยในการเผยแพร่ความบันเทิงและวัฒนธรรมดนตรีสู่ผู้ชมผ่านเวทีระดับโลก รวมถึงยังรวมศิลปินไทยและต่างชาติทั้งในระดับภูมิภาคและระดับโลกที่จะมาร่วมสนุกในเทศกาลดนตรีร่วมกัน ทั้งนี้ ผู้สนใจสามารถติดตามรายละเอียดเพิ่มเติมได้ที่ ทั้งนี้ ผู้สนใจสามารถติดตามรายละเอียดเพิ่มเติมได้ที่ https://www.facebook.com/Summersonicbangkok

ที่มา : https://www.thaigov.go.th/news/contents/details/80936