รัฐบาลไทย-ข่าวทำเนียบรัฐบาล-นายกฯ ยินดีกฎหมายสมรสเท่าเทียมผ่านสภา หวัง สว. เห็นชอบเพราะเป็นเรื่องที่ต่อสู้กันมาโดยตลอด


วันพุธที่ 27 มีนาคม 2567
27/03/2567
พิมพ์
นายกฯ ยินดีกฎหมายสมรสเท่าเทียมผ่านสภา หวัง สว. เห็นชอบเพราะเป็นเรื่องที่ต่อสู้กันมาโดยตลอด
นายกฯ ยินดีกฎหมายสมรสเท่าเทียมผ่านสภา หวัง สว. เห็นชอบเพราะเป็นเรื่องที่ต่อสู้กันมาโดยตลอด
วันนี้ (27 มีนาคม 2567) เวลา 17.15 น. ณ ศูนย์การค้าสยามพารากอน เขตปทุมวัน กรุงเทพฯ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ให้สัมภาษณ์ภายหลังที่สภาผ่านความเห็นชอบร่างพระราชบัญญัติแก้ไขประมวลกฎหมายแพ่งและพาณิชย์ (ฉบับที่ ..) พ.ศ. …. หรือกฎหมายสมรสเท่าเทียม ว่า ดีครับ อยากจะให้ผ่านความเห็นชอบของวุฒิสภาด้วย เพราะมีคนอยากจะแต่งงานกันเยอะไปหมด วันนี้ตนเองมาเดินที่ห้างสรรพสินค้าสยามพารากอน ได้เห็นรอยยิ้มของกลุ่ม LGBTQ เยอะไปหมด
ผู้สื่อข่าวถามว่า การที่สภาผ่านความเห็นชอบกฎหมายฉบับดังกล่าว หลายคนมองว่าไม่ใช่เป็นการให้สิทธิแต่เป็นการคืนสิทธิให้กับกลุ่ม LGBTQ นายกรัฐมนตรีกล่าวว่า ทุกคนมีสิทธิเท่าเทียมกันอยู่แล้ว ซึ่งเป็นไปตามหลักการอยู่แล้ว ซึ่งรัฐบาลพยายามผลักดันให้เกิดขึ้น
ผู้สื่อข่าวถามว่า เมื่อสักครู่นี้นายกรัฐมนตรีได้พูดคุยอะไรกับกลุ่ม LGBTQ บ้าง โดยนายกรัฐมนตรีกล่าวว่าได้ถามเขาว่าเมื่อไรจะแต่งงาน เพราะมีหลายคู่ที่รอคอยการแต่งงาน เพราะเป็นเรื่องสิทธิขั้นพื้นฐาน
“อย่างผมหรือผู้สื่อข่าวที่เป็นผู้หญิง อยากจะแต่งงานพรุ่งนี้ก็สามารถแต่งได้ แต่ลองจินตนาการดูว่าถ้าเป็นกลุ่ม LGBTQ อยากจะแต่งงาน แต่ก็ไม่สามารถที่จะแต่งได้ เป็นอะไรที่จำกัดสิทธิเขา แต่วันนี้ไม่ว่าจะเรียกว่าการให้สิทธิ หรือคืนสิทธิ แต่ก็ต้องให้เขา เป็นเรื่องที่เรา Fight มาโดยตลอด” นายกฯ กล่าว

ที่มา : https://www.thaigov.go.th/news/contents/details/80966