รัฐบาลไทย-ข่าวทำเนียบรัฐบาล-นายอำเภอเมืองนครศรีธรรมราช สั่งการชุดปฏิบัติการพิเศษฝ่ายปกครอง บุกจับกุมผู้ลักลอบขายน้ำกระท่อม 2 ราย พร้อมของกลางกว่า 200 ลิตร เน้นย้ำ ดำเนินการปราบปรามอย่างจริงจังและต่อเนื่อง 


วันพฤหัสบดีที่ 21 มีนาคม 2567
21/03/2567
พิมพ์
นายอำเภอเมืองนครศรีธรรมราช สั่งการชุดปฏิบัติการพิเศษฝ่ายปกครอง บุกจับกุมผู้ลักลอบขายน้ำกระท่อม 2 ราย พร้อมของกลางกว่า 200 ลิตร เน้นย้ำ ดำเนินการปราบปรามอย่างจริงจังและต่อเนื่อง
นายอำเภอเมืองนครศรีธรรมราช สั่งการชุดปฏิบัติการพิเศษฝ่ายปกครอง บุกจับกุมผู้ลักลอบขายน้ำกระท่อม 2 ราย พร้อมของกลางกว่า 200 ลิตร เน้นย้ำ ดำเนินการปราบปรามอย่างจริงจังและต่อเนื่อง หากประชาชนพบเบาะแสการกระทำผิด โทรสายด่วนศูนย์ดำรงธรรม 1567 ได้ตลอด 24 ชม.
วันนี้ (21 มี.ค. 67) นายจักรกฤษณ์ ฝั่งชลจิตร์ นายอำเภอเมืองนครศรีธรรมราช ได้เปิดเผยถึงการดำเนินการบุกจับกุมผู้ลักลอบจำหน่ายน้ำกระท่อมให้กับเด็กและเยาวชนในพื้นที่อำเภอเมืองนครศรีธรรมราช จังหวัดนครศรีธรรมราช ซึ่งตนในฐานะผู้อำนวยการศูนย์อำนวยการป้องกันและปราบปรามยาเสพติดอำเภอเมืองนครศรีธรรมราช ได้มอบหมายให้นายบัญญัติ ปะนะรัตน์ หัวหน้าฝ่ายบริหารงานปกครอง บูรณาการกำลังร่วมกับชุดปฏิบัติการพิเศษฝ่ายปกครองอำเภอเมืองนครศรีธรรมราช (ฉก.เมืองทอง) นำโดย นายหมวดเอก ศุภโชค ช่วยคุ้ม ปลัดอำเภอหัวหน้าฝ่ายความมั่นคง และ นายหมวดโท อธิราช โรจน์ดวง ปลัดอำเภองานป้องกัน พร้อมด้วยสมาชิกกองอาสารักษาดินแดน ลงพื้นที่ตรวจตราบังคับใช้กฎหมาย ปราบปรามยาเสพติด ผู้มีอิทธิพล ในพื้นที่ตำบลโพธิ์เสด็จ และตำบลปากพูน หลังจากที่ได้รับร้องเรียนจากประชาชนว่ามีการลักลอบจำหน่ายน้ำกระท่อมให้กับเด็กและเยาวชนในพื้นที่ดังกล่าว
“จากการดำเนินการเข้าตรวจสอบในพื้นที่ดังกล่าว เจ้าหน้าที่สามารถจับกุมผู้ลักลอบจำหน่ายน้ำกระท่อมได้ 2 ราย คือ 1. นายศุภฤกษ์ อายุ 30 ปี พร้อมของกลาง น้ำกระท่อม 173 ลิตร ที่ร้านคุณทอง สายเขียว ถนนกระโรม ตำบลโพธิ์เสด็จ อำเภอเมืองนครศรีธรรมราช และ 2. นางจิราภรณ์ อายุ 59 ปี พร้อมของกลาง น้ำกระท่อม 57 ลิตร ที่ร้านสยามศิลป์โรมัน ริมถนนสาย 401 หมู่ 1 ตำบลปากพูน อำเภอเมืองนครศรีธรรมราช เบื้องต้นเจ้าหน้าที่ชุดจับกุมได้นำตัวผู้กระทำผิดทั้ง 2 ราย พร้อมของกลางส่งพนักงานสอบสวนดำเนินการตามกฎหมายเป็นที่เรียบร้อยแล้ว” นายจักรกฤษณ์ฯ กล่าว
นายจักรกฤษณ์ ฝั่งชลจิตร์ นายอำเภอเมืองนครศรีธรรมราช ได้กล่าวเพิ่มเติมว่า ปัญหาการลักลอบจำหน่ายน้ำกระท่อมให้กับเด็ก เยาวชน และประชาชนทั่วไปนั้น เป็นปัญหาที่ส่งผลกระทบต่อสังคมเป็นอย่างมาก เพราะเป็นที่แน่ชัดว่า น้ำกระท่อมจะส่งผลเสียมากมายต่อผู้บริโภค เช่น การเบื่ออาหาร หรือท้องผูก ซึ่งถ้าหากบริโภคเป็นเวลานาน ๆ อาจจะทำให้เกิดอาการเสพติดน้ำกระท่อม เมื่อไม่ได้บริโภคจะรู้สึกไม่มีแรง ซึมเศร้า และนอนไม่หลับ เป็นต้น ทั้งนี้ ที่ผ่านมาอำเภอเมืองนครศรีธรรมราชไม่ได้นิ่งนอนใจต่อปัญหาดังกล่าวแต่อย่างใด อีกทั้งยังให้ความสำคัญในการปราบปรามการลักลอบจำหน่ายน้ำกระท่อมในทุกพื้นที่มาอย่างจริงจังและต่อเนื่อง ซึ่งถือเป็นการตอบสนองนโยบายของกระทรวงมหาดไทยในการจัดระเบียบสังคม ปราบปรามยาเสพติด และสิ่งผิดกฎหมาย เพื่อคืนความมั่นคงและความสงบสุขให้กับพี่น้องประชาชนคนไทย
“ขอขอบคุณพี่น้องประชาชนที่ช่วยแจ้งเบาะแส และขอเน้นย้ำให้เจ้าหน้าที่ทุกคนทำงานด้วยความมุ่งมั่นในการแก้ไขปัญหายาเสพติดและอาชญากรรม ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอความร่วมมือจากพี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง โดยข้อมูลส่วนบุคคลของผู้แจ้งเบาะแสจะถูกคุ้มครองและปกปิดเป็นความลับ ป้องกันไม่ให้พลเมืองดีต้องได้รับภัยจากการร่วมกันจรรโลงสิ่งที่ดีให้กับสังคมต่อไป” นายจักรกฤษณ์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80666