รัฐบาลไทย-ข่าวทำเนียบรัฐบาล-จังหวัดนครพนม น้อมนำพระราชดำริ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ลงพื้นที่อำเภอธาตุพนม และอำเภอนาแก ติดตามการดำเนินงานโครงการเสริมสร้างความมั่นคงทางอาหาร 


วันพฤหัสบดีที่ 21 มีนาคม 2567
21/03/2567
พิมพ์
จังหวัดนครพนม น้อมนำพระราชดำริ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ลงพื้นที่อำเภอธาตุพนม และอำเภอนาแก ติดตามการดำเนินงานโครงการเสริมสร้างความมั่นคงทางอาหาร
จังหวัดนครพนม น้อมนำพระราชดำริ "บ้านนี้มีรัก ปลูกผักกินเอง" และ "ทางนี้มีผล ผู้คนรักกัน" ลงพื้นที่อำเภอธาตุพนม และอำเภอนาแก ติดตามการดำเนินงานโครงการเสริมสร้างความมั่นคงทางอาหาร พร้อมมุ่งสู่การเป็นหมู่บ้านยั่งยืน (Sustainable Village)
วันนี้ (21 มี.ค. 67) นายวันชัย จันทร์พร ผู้ว่าราชการจังหวัดนครพนม เปิดเผยว่า จังหวัดนครพนมมุ่งมั่นในการขับเคลื่อนเป้าหมายการพัฒนาที่ยั่งยืน (SDGs) ในทุกมิติตามนโยบายของกระทรวงมหาดไทย โดยได้ขับเคลื่อนโครงการเสริมสร้างความมั่นคงทางอาหาร ด้วยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” พร้อมขยายผลสู่สถานศึกษา ศาสนสถาน และสถานที่ราชการ
นายวันชัย จันทร์พร ผู้ว่าราชการจังหวัดนครพนม กล่าวว่า ตนได้มอบหมายให้ นายชัยณรงค์ กาญจะนะกันโห พัฒนาการจังหวัดนครพนม ลงพื้นที่อำเภอธาตุพนม และอำเภอนาแก ติดตามการขับเคลื่อนโครงการเสริมสร้างความมั่นคงทางอาหาร โดยการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ตามโครงการ “บ้านนี้มีรัก ปลูกผักกินเอง” ด้วยการปลูกพืชผักสวนครัวในทุกครัวเรือน เพื่อให้มีอาหารเพียงพอสำหรับบริโภค สามารถลดค่าใช้จ่ายในครัวเรือน ตลอดจนมีผักปลอดสารพิษที่ไม่ส่งผลเสียต่อสุขภาพ หากมีเพียงพอยังสามารถนำไปแบ่งปัน หรือขยายไปสู่การสร้างรายได้ นับเป็นการพึ่งพาตนเองตามหลักปรัชญาของเศรษฐกิจพอเพียง และพัฒนาคุณภาพชีวิตได้อย่างอย่างยั่งยืน
นายวันชัย จันทร์พร ผู้ว่าราชการจังหวัดนครพนม กล่าวต่อว่า การลงพื้นที่ในครั้งนี้พัฒนาการจังหวัดนครพนม ได้มอบแนวทางการดำเนินงานในการปลูกพืชผักสวนครัว ตามโครงการ “บ้านนี้มีรัก ปลูกผักกินเอง” และ “ทางนี้มีผล ผู้คนรักกัน” เพื่อสร้างความมั่นคงทางอาหาร ขยายผลสู่สถานศึกษา ศาสนสถาน และสถานที่ราชการ อีกทั้งได้มอบแนวทางการขับเคลื่อนโครงการหนึ่งตำบล หนึ่งหมู่บ้านยั่งยืน เฉลิมพระเกียรติ พระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 โดยให้ทุกพื้นที่เตรียมความพร้อมในการพัฒนาหมู่บ้านตามตัวชี้วัดโครงการฯ ทั้ง 8 ข้อ 16 กิจกรรม ให้เห็นผลสำเร็จเป็นรูปธรรม สามารถส่งเสริมและสนับสนุนการพัฒนาคุณภาพชีวิตของประชาชนในหมู่บ้านให้มีความเป็นอยู่ที่ดีขึ้น ลดความเหลื่อมล้ำทางเศรษฐกิจและสังคม พร้อมทั้งขับเคลื่อนเป้าหมายการพัฒนาที่ยั่งยืน (SDGs) ด้วยการน้อมนำหลักปรัชญาของเศรษฐกิจพอเพียงมาประยุกต์ใช้ ภายใต้เป้าหมายการสร้างความยั่งยืนให้ครอบคลุมในทุกมิติ ทั้งด้านสังคม เศรษฐกิจ และสิ่งแวดล้อม เพื่อให้เกิดการพึ่งพาตนเอง ทั้งยังสอดรับกับประเด็นการสร้างตำบลมั่นคง มั่งคั่ง ยั่งยืน
“พัฒนาการจังหวัดนครพนมได้ลงพื้นที่อำเภอธาตุพนม ประชุมชี้แจงแนวทางการขับเคลื่อนหมู่บ้านยั่งยืน ปี 2567 พร้อมด้วยเจ้าหน้าที่พัฒนาชุมชนอำเภอธาตุพนม และผู้นำชุมชน กลุ่มองค์กร ในพื้นที่อำเภอธาตุพนมรับมอบแนวทางการดำเนินงานดังกล่าว และตรวจเยี่ยมการปลูกผักในพื้นที่อำเภอธาตุพนม ดังนี้ จุดที่ 1) ลงพื้นที่ติดตามการดำเนินงานปลูกผักในสถานศึกษา "โรงเรียนนี้มีรัก ปลูกผักกินเอง" โรงเรียนแสนพันหมันหย่อน หมู่ที่ 4 ตำบลแสนพัน โดยมี ดร.ฐิติรัตน์ เพ็ชรอิน ผู้อำนวยการโรงเรียน พร้อมคณะครูและนักเรียนร่วมกันปลูกผักสวนครัว จุดที่ 2) ติดตามกิจกรรมปลูกผักสวนครัว ณ ศูนย์พัฒนาเด็กเล็กบ้านหนองกุดแคน หมู่ที่ 15 ตำบลพระกลางทุ่ง โดยมีนายสวาท ลำทอง นายกองค์การบริหารส่วนตำบลพระกลางทุ่ง พร้อมด้วยคณะผู้บริหาร และผู้ใหญ่บ้าน พร้อมครูศูนย์พัฒนาเด็กร่วมกันปลูกพืชผักสวนครัว จุดที่ 3) ตรวจเยี่ยมพื้นที่ปลูกผัก รอบบริเวณที่ว่าการอำเภอธาตุพนม พร้อมทั้งร่วมกิจกรรมปลูกผัก ในบริเวณที่ว่าการอำเภอธาตุพนม โดยมีสรรพากรพื้นที่ธาตุพนม และปลัดอำเภอหัวหน้าฝ่ายทะเบียน ร่วมเก็บผักสวนครัวเพื่อแบ่งปัน และ จุดที่ 4) ติดตามการปลูกผักสวนครัวในศาสนสถาน ณ วัดบ้านโนนสัง หมู่ที่ 11 ตำบลน้ำก่ำ หลังจากนั้น พัฒนาการจังหวัดนครพนมได้ลงพื้นที่อำเภอนาแก ประชุมชี้แจงแนวทางการขับเคลื่อนหมู่บ้านยั่งยืน ปี 2567 โดยมีพัฒนาการอำเภอนาแกพร้อมด้วยเจ้าหน้าที่พัฒนาชุมชนอำเภอนาแก และผู้นำชุมชน กลุ่มองค์กร ในพื้นที่อำเภอนาแก รับมอบแนวทางการดำเนินงานดังกล่าว พร้อมทั้งลงพื้นที่ตรวจเยี่ยมติดตามการน้อมนำแนวพระราชดำริของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สู่ปฏิบัติการปลูกพืชผักสวนครัว เพื่อสร้างความมั่นคงทางอาหาร ดังนี้ จุดที่ 1) บริเวณที่ว่าการอำเภอนาแก จุดที่ 2) วัดศรีเจริญสุข หมู่ที่ 10 ตำบลหนองสังข์ จุดที่ 3) ศูนย์พัฒนาเด็กเล็กบ้านหนองสังข์ หมู่ที่ 7 ตำบลหนองสังข์ และ จุดที่ 4) วัดสระพังทอง หมู่ที่ 1 ตำบลหนองสังข์” นายวันชัยฯ กล่าวเพิ่มเติมฯ
นายวันชัย จันทร์พร ผู้ว่าราชการจังหวัดนครพนม กล่าวทิ้งท้ายว่า เพื่อเป็นการขับเคลื่อนและขยายผลการดำเนินงานอย่างต่อเนื่อง ภายใต้แนวคิด “ความต่อเนื่องคือพลัง สร้างความมั่นคงทางอาหาร สู่การพัฒนาที่ยั่งยืน” ขอเชิญชวนพี่น้องประชาชนทุกบ้าน ทุกชุมชน ร่วมกันปลูกผักสวนครัว สร้างความมั่นคงทางอาหาร และร่วมกันขยายผลในครัวเรือน/หมู่บ้าน/ชุมชน อย่างต่อเนื่อง น้อมนำหลักปรัชญาของเศรษฐกิจพอเพียง บนหลักการพึ่งพาตนเอง เพื่อยกระดับคุณภาพชีวิตของตนเองและครอบครัว ประชาชนทุกคนมีกินมีใช้ เกิดความรักความสามัคคี เกิดความเข้มแข็งของคนในชุมชน นำไปสู่การเป็นหมู่บ้านยั่งยืน (Sustainable Village) ที่ประชาชนทุกคนมีความแข็งแรงทั้งสุขภาพกายและสุขภาพใจ มีความสุข และช่วยกันขยายผลความสำเร็จไปเป็นแนวทางขับเคลื่อนไปยังทุกอำเภอ เพื่อให้เกิดพลังความเข้มแข็ง สร้างความสุขให้กับประชาชน
#WorldSoilDay #วันดินโลก #UN #FAO #GlobalSoilPartnership #MOI #กระทรวงมหาดไทย #บำบัดทุกข์บำรุงสุข #SoilandWaterasourceoflife #SustainableSoilandWaterforbetterlife #ดินดีน้ำดีชีวีมีสุขอย่างยั่งยืน #SDGsforAll #ChangeforGood

ที่มา : https://www.thaigov.go.th/news/contents/details/80667