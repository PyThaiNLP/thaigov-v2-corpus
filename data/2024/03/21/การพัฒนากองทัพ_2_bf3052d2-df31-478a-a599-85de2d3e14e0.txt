รัฐบาลไทย-ข่าวทำเนียบรัฐบาล-รมว.กห. ผู้แทน นรม./ผอ.ศรชล. มอบนโยบาย ศรชล. ให้ขับเคลื่อนการบูรณาการฐานข้อมูลด้านความมั่นคงทางทะเล


วันพฤหัสบดีที่ 21 มีนาคม 2567
รมว.กห. ผู้แทน นรม./ผอ.ศรชล. มอบนโยบาย ศรชล. ให้ขับเคลื่อนการบูรณาการฐานข้อมูลด้านความมั่นคงทางทะเล
นายสุทินฯ รมว.กห. ผู้แทน นรม./ผอ.ศรชล. มอบนโยบาย ศรชล. ให้ขับเคลื่อนการบูรณาการฐานข้อมูลด้านความมั่นคงทางทะเล, ยกระดับความพร้อมในการค้นหาและช่วยเหลือ, พัฒนาการส่งกลับผู้เจ็บป่วย สายแพทย์ในทะเล, สกัดกั้นการกระทำผิดกฎหมายทางทะเล และสร้าง
วันที่ 8 มีนาคม 2567 ณ โรงแรมอวานี พลัส ริเวอร์ไซด์ กรุงเทพฯ นายสุทิน คลังแสง รมว.กห. ปฏิบัติภารกิจแทน นายเศรษฐา ทวีสิน นรม./ผอ.ศรชล. ในการมอบนโยบาย/แนวทางการปฏิบัติงานให้กับ      ศูนย์อำนวยการรักษาผลประโยชน์ของชาติทางทะเล (ศรชล.) โดยมี พล.ร.อ.อะดุง พันธุ์เอี่ยม ผบ.ทร./    รอง ผอ.ศรชล. และ นางโสภา เกียรตินิรชา อธิบดีกรมสวัสดิการและคุ้มครองแรงงาน ให้การต้อนรับ และ   มีผู้ว่าราชการจังหวัด/ผอ.ศรชล.จังหวัด หรือผู้แทน จำนวน 22 คน รวมถึงผู้แทน 7 หน่วยงานจากกองทัพเรือ กรมเจ้าท่า กรมประมง กรมศุลกากร กรมทรัพยากรทางทะเลและชายฝั่ง กองบังคับการตำรวจน้ำ และกรมสวัสดิการและคุ้มครองแรงงาน ตลอดจนหน่วยงานความมั่นคงทั้งภายในและนอกประเทศทึ่เกี่ยวข้องเข้าร่วมงานดังกล่าว ซึ่งเมื่อมาถึงภายในงานได้มีการเยี่ยมชมนิทรรศการ และรับชมวีดิทัศน์การปฏิบัติงานของ ศรชล. ก่อนด้วย
ในการนี้ นายสุทิน คลังแสง รมว.กห. ได้กล่าวว่า ผลประโยชน์ของชาติทางทะเลนับเป็นมูลค่าทางเศรษฐกิจ ประมาณ 24 ล้านล้านบาทต่อปีที่มาจากกิจกรรมต่างๆ อาทิ การท่องเที่ยว การพาณิชยนาวี และการแสวงประโยชน์จากทรัพยากรทางทะเล โดย ศรชล. ที่เป็นหน่วยงานหลักจะต้องดำเนินการป้องกัน รักษา และเพิ่มพูนผลประโยชน์ของชาติทางทะเลในทุกมิติให้เป็นไปอย่างมีประสิทธิภาพ และเกิดประโยชน์สูงสุด รวมทั้งรักษาไว้ซึ่งอำนาจอธิปไตย สิทธิอธิปไตย และสิทธิหน้าที่อื่นใดให้เป็นไปตามกฎหมายระหว่างประเทศ ดังนั้น นรม. ในฐานะ ผอ.ศรชล. จึงได้กรุณามอบนโยบายและแนวทางการปฏิบัติงานต่างๆ ไว้ดังนี้
ให้ขับเคลื่อนการบูรณาการฐานข้อมูลด้านความมั่นคงทางทะเล (Maritime Data Driven Joint Inter-Agency Task Forces) เพื่อให้มีกลไกตระหนักรู้สถานการณ์ทางทะเล (Maritime Domain Awareness: MDA) เชื่อมโยงกับหน่วยงานทางทะเลทั้งในประเทศและต่างประเทศ
ยกระดับความพร้อมในการค้นหาและช่วยเหลือประชาชน/ผู้ประสบภัยทางทะเล (Maritime Search and Rescue) ให้อยู่ในระดับมาตรฐานสากลตามที่องค์การทางทะเลระหว่างประเทศ (International Maritime Organization: IMO) กำหนด ตลอดจนให้มีการจัดหาเฮลิคอปเตอร์กู้ภัย       ทางทะเล และมีเรือพร้อมปฏิบัติการตลอด 24 ชั่วโมง
พัฒนาประสิทธิภาพการช่วยเหลือประชาชนและนักท่องเที่ยวในการส่งกลับผู้เจ็บป่วยสายแพทย์ในทะเล (MEDEVAC at Sea) ให้มึความรวดเร็วและทันท่วงที ซึ่งจะทำให้ผู้ประสบภัยมีโอกาสรอดชีวิตมากขึ้น ตลอดจนเพิ่มขีดความสามารถในการรับกลุ่มเรือท่องเที่ยวและเรือสำราญขนาดใหญ่ตั้งแต่เข้าน่านน้ำไทยจนถึงจุดจอดเรือเพื่อส่งเสริมและเพิ่มความเชื่อมั่นในการท่องเที่ยวทางทะเล
ให้บูรณาการหน่วยงานทางทะเลและหน่วยงานความมั่นคงทั้งในประเทศและต่างประเทศในการสกัดกั้นการกระทำผิดกฎหมายทางทะเล (Maritime Interdiction at Sea) ในทุกมิติ เพื่อสนับสนุนรัฐบาลตามแผนแม่บทภายใต้ยุทธศาสตร์ชาติด้านความมั่นคง และแผนพัฒนาเศรษฐกิจและสังคมแห่งชาติ ฉบับที่ 13 รวมทั้งยกระดับขีดความสามารถในการปฏิบัติงานด้านการ บังคับใช้กฎหมายในทะเลให้เป็นมาตรฐาน สอดคล้องกับกฎหมายระหว่างประเทศ และมีความร่วมมือ กับประเทศในภูมิภาคเพื่อให้ร่วมมือกันแก้ปัญหาด้วยแนวคิดเดียวกัน
ให้ขับเคลื่อนสมุทราภิบาล (Maritime Good Governance) ในการสร้างความตระหนักรู้     ภาคประชาชน ผู้ประกอบการ และภาคส่วนที่เกี่ยวข้องในพื้นที่จังหวัดชายทะเล ชุมชน และเกาะแก่ง เพื่อให้เป็นหุ้นส่วนการรักษาผลประโยชน์ของชาติทางทะเล (Martime National Interest Strategic Parthership) ให้ประชาชนและภาคส่วนที่เกี่ยวข้อง มีการใช้ทะเลอย่างยุติธรรม รักษาไว้ให้ยั่งยืนตามแนวทางเศรษฐกิจสีน้ำเงิน (Blue Economy) และแนวทางการพัฒนาประเทศอย่างยั่งยืน (SDG14)
และในท้ายที่สุด นายสุทิน คลังแสง รมว.กห. ยังได้กล่าวแสดงความขอบคุณถึงความตั้งใจในการดำเนินงานที่ผ่านมาของ ศรชล. และขอให้ทุกคนร่วมมือกันผลักดันนโยบายและแนวทางการปฏิบัติงานของนายเศรษฐา ทวีสิน นรม./ผอ.ศรชล. ที่ได้มอบให้ในวันนี้ เพื่อรักษาผลประโยชน์ของชาติทางทะเลและประชาชนชาวไทยต่อไป

ที่มา : https://www.thaigov.go.th/news/contents/details/80669