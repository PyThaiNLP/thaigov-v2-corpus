รัฐบาลไทย-ข่าวทำเนียบรัฐบาล-นายกฯ เปิดโครงการจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบฯ 


วันพฤหัสบดีที่ 21 มีนาคม 2567
21/03/2567
พิมพ์
นายกฯ เปิดโครงการจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบฯ
นายกฯ เปิดโครงการจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบฯ นำจิตอาสาทำกิจกรรมสาธารณประโยชน์ “เราทำความ ดี ด้วยหัวใจ”
วันนี้ (21 มี.ค. 67) เวลา 09.00 ณ ลานคนเมือง ศาลาว่าการกรุงเทพมหานคร กรุงเทพมหานคร นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เป็นประธานในพิธีเปิดโครงการจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยมี นางพวงเพ็ชร ชุนละเอียด รัฐมนตรีประจำสำนักนายกรัฐมนตรี นายชัชชาติ สิทธิพันธุ์ ผู้ว่าราชการกรุงเทพมหานคร ปลัดกระทรวงกลาโหม ผู้บัญชาการเหล่าทัพ ผู้แทนผู้บัญชาการตำรวจแห่งชาติ ผู้อำนวยการศูนย์อำนวยการใหญ่จิตอาสาพระราชทาน หน่วยงานทหาร หน่วยงานภาครัฐ ภาคเอกชน ประชาชนจิตอาสา รวมจำนวน 900 คน เข้าร่วมกิจกรรม นายชัย วัชรงค์ โฆษกประจำสำนักนายกรัฐมนตรี สรุปสาระสำคัญ ดังนี้
นายกรัฐมนตรีถวายความเคารพ และถวายธูปเทียนแพ พระบรมฉายาลักษณ์พระบาทสมเด็จพระเจ้าอยู่หัว พร้อมกล่าวเปิดงานว่า พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้จัดทำโครงการจิตอาสา “เราทำความ ดี ด้วยหัวใจ” เพื่อส่งเสริมให้ข้าราชการและพี่น้องคนไทย มีจิตสำนึกสาธารณะ รักบ้านเมืองและรู้รักสามัคคี ร่วมกันบำเพ็ญสาธารณประโยชน์เพื่อสังคม โดยโปรดเกล้าโปรดกระหม่อมให้หน่วยราชการในพระองค์และประชาชนผู้มีจิตอาสานำร่องดำเนินการให้เป็นแบบอย่างมาอย่างต่อเนื่อง
โดยศูนย์อำนวยการใหญ่จิตอาสาพระราชทาน ได้น้อมนำโครงการจิตอาสาตามแนวพระราชดำริดังกล่าวมาสืบสานและต่อยอด เพื่อเป็นการแสดงความสำนึกและซาบซึ้งในพระมหากรุณาธิคุณอย่างหาที่สุดมิได้ที่พระบาทสมเด็จพระเจ้าอยู่หัว ทรงห่วงใยทุกข์สุขของปวงพสกนิกรชาวไทยตลอดระยะเวลาที่ผ่านมา ด้วยพระราชปณิธานอันแน่วแน่ที่จะยกระดับคุณภาพชีวิตของอาณาประชาราษฎร์และพัฒนาชาติบ้านเมืองให้เจริญก้าวหน้าอย่างยั่งยืน อีกทั้งเพื่อเป็นการเฉลิมพระเกียรติและถวายเป็นพระราชกุศล
นายกรัฐมนตรีกล่าวว่า กรุงเทพมหานครได้จัดทำโครงการจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยทำความสะอาด เก็บขยะ วัชพืช ทาสี ฉีดล้างทำความสะอาดทางเท้าและปรับภูมิทัศน์ริมคลอง เพื่อให้เป็นสถานที่ที่ประชาชนใช้ประโยชน์ร่วมกันอย่างปลอดภัย โดยความร่วมมือร่วมใจของทุกภาคส่วน รวมถึงประชาชนจิตอาสาในการขับเคลื่อนกิจกรรมจิตอาสาทำความดีเพื่อสังคม ซึ่งเป็นส่วนสำคัญที่ทำให้สังคมไทยมีแต่ความรัก ความสามัคคี บ้านเมืองมีความสะอาด ปลอดภัย
พร้อมกันนี้ นายกรัฐมนตรีกล่าวขอบคุณทุกหน่วยงาน ทุกภาคส่วน จิตอาสาและพี่น้องประชาชนทุกคน ที่ร่วมใจกันทำกิจกรรมอันมีคุณูปการต่อสังคม เพื่อสืบสานพระราชปณิธานจิตอาสาของพระบาทสมเด็จพระเจ้าอยู่หัวให้ยั่งยืน ด้วยการเป็นผู้ให้ เป็นผู้มีจิตสาธารณะ และขอให้การดำเนินกิจกรรมในครั้งนี้บรรลุผลสำเร็จด้วย พร้อมนำกล่าวคำปฏิญาณว่า “เราทำความ ดี ด้วยหัวใจ” 3 ครั้ง แล้วยกมือขวาขึ้นและกล่าวคำว่า “เฮ้”
จากนั้น นายกรัฐมนตรีได้นำประชาชนจิตอาสา ร่วมทำกิจกรรมเราทำความ ดี ด้วยหัวใจ เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 ด้วยการทำกิจกรรมเทน้ำชีวภาพ บริเวณริมคลองวัดราชนัดดา กิจกรรมทาสีกำแพงวัดตลอดแนวกำแพงวัดราชนัดดา และกิจกรรมปลูกต้นไม้ โดยนายกรัฐมนตรี ได้ปลูกต้นรวงผึ้ง ณ บริเวณสวนสาธารณะป้อมมหากาฬ เพื่อแสดงออกถึงความจงรักภักดีและน้อมสำนึกในพระมหากรุณาธิคุณ

ที่มา : https://www.thaigov.go.th/news/contents/details/80643