รัฐบาลไทย-ข่าวทำเนียบรัฐบาล-รมว.กห. สั่ง Kick Off “โครงการทหารออนไลน์ ระยะที่ 2”  หวังกระตุ้นยอดสมัครทหารกองประจำการก่อนต้นเมษายนนี้


วันพฤหัสบดีที่ 21 มีนาคม 2567
รมว.กห. สั่ง Kick Off “โครงการทหารออนไลน์ ระยะที่ 2”  หวังกระตุ้นยอดสมัครทหารกองประจำการก่อนต้นเมษายนนี้
นายสุทินฯ รมว.กห. สั่ง Kick Off  “โครงการทหารออนไลน์ ระยะที่ 2”  หวังกระตุ้นยอดสมัครทหารกองประจำการก่อนต้นเมษายนนี้
วันที่ 12 มีนาคม 2567 ห้องประชุมสำนักงานรัฐมนตรีกลาโหม ชั้น 9 อาคารสำนักงานปลัดกระทรวงกลาโหม (ศรีสมาน) นายสุทิน คลังแสง รัฐมนตรีว่าการกระทรวงกลาโหม เป็นประธานการประชุม “โครงการทหารออนไลน์    ระยะที่ 2” เพื่อเตรียมการประชาสัมพันธ์ กระตุ้น และสร้างแรงจูงใจให้มีผู้เข้าร่วมโครงการมากขึ้น ก่อนการเกณฑ์ทหารในห้วงต้นเดือนเมษายน 2567 ซึ่งในที่ประชุมฯ นายสุทิน คลังแสง รมว.กห.ได้เน้นย้ำและสั่งการให้ดำเนินการใน 4 ประเด็น ได้แก่
1) เน้นการประชาสัมพันธ์ทางสื่อสังคมออนไลน์ทุกประเภท อาทิ Facebook TikTok YouTube และคลิปสั้น รวมถึง   สื่อวิทยุ และโทรทัศน์ต่างๆ ของกองทัพ โดยในขั้นต้น รมว.กห. จะให้สัมภาษณ์ ททบ.5 ในรายการ “สุทิน ทอล์ก” ในวันพฤหัสบดีที่ 14 มีนาคม 2567 เวลา 15:30 น. นอกจากนี้ จะมีการประกวดแข่งขันการทำ TikTok เพื่อใช้ในการประชาสัมพันธ์โครงการฯ ดังกล่าว ซึ่งจะประกาศผลรางวัล ใน 30 มีนาคม 2567 นี้ และจะขยายผลทางสื่อต่างๆ ต่อไป
2) ให้มีการพบปะและพูดคุยกับ สัสดีทั่วประเทศ ในลักษณะห้องประชุมรวม โดยผ่านระบบ Zoom Cloud Meetings (กำหนดขั้นต้นใน 20 มีนาคม 2567 เวลา 15:00 น. ณ ห้องประชุมวิทยาลัยป้องกันราชอาณาจักร (วิภาวดีฯ) และมอบให้หน่วยบัญชาการรักษาดินแดน (นรด.) กองทัพบก เป็นผู้ประสานงานจัดการประชุมฯ
3) จัดการหารือร่วมกับรัฐมนตรีว่าการกระทรวงมหาดไทย เพื่อร่วมเน้นย้ำให้กำนัน และผู้ใหญ่บ้าน ช่วยกันรณรงค์และเชิญชวนให้ชายไทยสมัครโครงการทหารออนไลน์เพิ่มมากขึ้น
4) ให้จัดกิจกรรมโหมโรงโครงการทหารออนไลน์อย่างต่อเนื่องจากที่เคยจัดกิจกรรมในครั้งแรกเมื่อ 26 ธันวาคม 2566 โดยในครั้งนี้จะจัดในลักษณะของ Mini Concert แล้วให้มีการถ่ายทอดสดผ่านทางสถานีโทรทัศน์ช่อง 5 ช่อง 7 และ NBT ซึ่งกำหนดจัดขึ้น ณ ลานหน้า Central World ในวันที่ 24 มีนาคม 2567 เวลา 16:00 น. เป็นต้นไป

ที่มา : https://www.thaigov.go.th/news/contents/details/80670