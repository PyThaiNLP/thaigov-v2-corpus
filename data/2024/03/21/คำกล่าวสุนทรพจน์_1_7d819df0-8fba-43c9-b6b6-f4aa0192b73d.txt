รัฐบาลไทย-ข่าวทำเนียบรัฐบาล-​คำกล่าว นายเศรษฐา  ทวีสิน  นายกรัฐมนตรี ในโอกาสเป็นประธานในพิธีเปิดกิจกรรมจิตอาสาทำความสะอาดคลอง ในพื้นที่ 50 เขต 200 คลอง


วันพฤหัสบดีที่ 21 มีนาคม 2567
21/03/2567
พิมพ์
​คำกล่าว นายเศรษฐา  ทวีสิน  นายกรัฐมนตรี ในโอกาสเป็นประธานในพิธีเปิดกิจกรรมจิตอาสาทำความสะอาดคลอง ในพื้นที่ 50 เขต 200 คลอง
เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลเฉลิมพระชนมพรรษา 6 รอบ 28 กรกฎาคม 2567 วันพฤหัสบดีที่ 21 มีนาคม 2567 เวลา 09.00 น. ณ ลานคนเมือง ศาลาว่าการกรุงเทพมหานคร
ผู้ว่าราชการกรุงเทพมหานคร
ปลัดกระทรวงกลาโหม
ผู้บัญชาการเหล่าทัพ
ผู้บัญชาการตำรวจแห่งชาติ
ผู้อำนวยการศูนย์อำนวยการใหญ่จิตอาสาพระราชทาน
หน่วยงานทหาร หน่วยงานภาครัฐ ภาคเอกชน
จิตอาสา และผู้มีเกียรติทุกท่าน
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้จัดทำโครงการจิตอาสา “เราทำความ ดี ด้วยหัวใจ” เพื่อส่งเสริมให้ข้าราชการและพี่น้องคนไทย มีจิตสำนึกสาธารณะ รักบ้านเมืองและรู้รักสามัคคี ร่วมกันบำเพ็ญสาธารณประโยชน์เพื่อสังคม โดยโปรดเกล้าโปรดกระหม่อมให้หน่วยราชการในพระองค์และประชาชนผู้มีจิตอาสานำร่องดำเนินการให้เป็นแบบอย่างมาอย่างต่อเนื่อง
ศูนย์อำนวยการใหญ่จิตอาสาพระราชทาน ได้น้อมนำโครงการจิตอาสาตามแนวพระราชดำริดังกล่าวมาสืบสานและต่อยอด เพื่อเป็นการแสดงความสำนึกและซาบซึ้งในพระมหากรุณาธิคุณอย่างหาที่สุดมิได้ที่พระบาทสมเด็จพระเจ้าอยู่หัว ทรงห่วงใยทุกข์สุขของปวงพสกนิกรชาวไทยตลอดระยะเวลาที่ผ่านมา ด้วยพระราชปณิธานอันแน่วแน่ที่จะยกระดับคุณภาพชีวิตของอาณาประชาราษฎร์และพัฒนาชาติบ้านเมืองให้เจริญก้าวหน้าอย่างยั่งยืน อีกทั้งเพื่อเป็นการเฉลิมพระเกียรติและถวายเป็นพระราชกุศล
กรุงเทพมหานคร ได้จัดทำโครงการจิตอาสาทำความสะอาดคลองในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสพระราชพิธีมหามงคลเฉลิมพระชนมพรรษา 6 รอบ 28 กรกฎาคม 2567 โดยทำความสะอาด เก็บขยะ วัชพืช ทาสี ฉีดล้างทำความสะอาดทางเท้าและปรับภูมิทัศน์ริมคลอง เพื่อให้เป็นสถานที่ที่ประชาชนใช้ประโยชน์ร่วมกันอย่างปลอดภัย   โดยความร่วมมือร่วมใจของทุกภาคส่วน จิตอาสาและพี่น้องประชาชน ในการขับเคลื่อนกิจกรรมจิตอาสาทำความดีเพื่อสังคม ซึ่งเป็นส่วนสำคัญที่ทำให้สังคมไทยให้มีแต่ความรัก ความสามัคคี บ้านเมืองมีความสะอาด ปลอดภัย
ผมขอขอบคุณทุกหน่วยงาน ทุกภาคส่วน จิตอาสาและพี่น้องประชาชนทุกคน ที่ร่วมใจกันทำกิจกรรมอันมีคุณูปการต่อสังคม เพื่อสืบสานพระราชปณิธานจิตอาสาของพระบาทสมเด็จสมเด็จพระเจ้าอยู่หัวให้ยั่งยืนด้วยการเป็นผู้ให้ เป็นผู้มีจิตสาธารณะ และขอให้การดำเนินกิจกรรมในครั้งนี้บรรลุผลสำเร็จทุกประการ
บัดนี้ ได้เวลาอันสมควรแล้ว ผมขอเปิดกิจกรรมจิตอาสาทำความสะอาดคลอง ในพื้นที่ 50 เขต 200 คลอง เฉลิมพระเกียรติพระบาทสมเด็จพระเจ้าอยู่หัว เนื่องในโอกาสมหามงคลวันเฉลิมพระชนมพรรษา 6 รอบ 28 กรกฎาคม 2567 และขอเชิญทุกท่านร่วมปฏิบัติการจิตอาสาโดยพร้อมเพรียงกัน ขอบคุณครับ
******

ที่มา : https://www.thaigov.go.th/news/contents/details/80657