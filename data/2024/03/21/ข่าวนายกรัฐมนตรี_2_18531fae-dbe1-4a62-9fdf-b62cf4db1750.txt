รัฐบาลไทย-ข่าวทำเนียบรัฐบาล-​นายกฯ หารือ รองประธาน World Bank ย้ำความพร้อมของไทยในการเป็นเจ้าภาพ 2026 Annual Meetings พร้อมหารือแนวทางส่งเสริมความร่วมมือด้านการศึกษา แรงงาน และการบริหารจัดการน้ำ


วันพฤหัสบดีที่ 21 มีนาคม 2567
21/03/2567
พิมพ์
​นายกฯ หารือ รองประธาน World Bank ย้ำความพร้อมของไทยในการเป็นเจ้าภาพ 2026 Annual Meetings พร้อมหารือแนวทางส่งเสริมความร่วมมือด้านการศึกษา แรงงาน และการบริหารจัดการน้ำ
​นายกฯ หารือ รองประธาน World Bank ย้ำความพร้อมของไทยในการเป็นเจ้าภาพ 2026 Annual Meetings พร้อมหารือแนวทางส่งเสริมความร่วมมือด้านการศึกษา แรงงาน และการบริหารจัดการน้ำ
วันนี้ (21 มีนาคม 2567) เวลา 14.00 น. ณ ตึกไทยคู่ฟ้า ทำเนียบรัฐบาล นางมานูเอลา เฟอร์โร (Ms. Manuella Ferro) รองประธานธนาคารโลกประจำภูมิภาคเอเชียตะวันออกและแปซิฟิก เข้าเยี่ยมคารวะ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง เพื่อหารือประเด็นความร่วมมือระหว่างประเทศไทยกับธนาคารโลก โดยสรุปสาระสำคัญของการหารือ ดังนี้
นายกรัฐมนตรีต้อนรับรองประธานธนาคารโลกประจำภูมิภาคเอเชียตะวันออกและแปซิฟิก ในโอกาสการเยือนไทยอย่างเป็นทางการ เชื่อมั่นว่าการเยือนครั้งนี้จะเป็นโอกาสสำหรับความร่วมมือที่มีความหมายระหว่างทั้งสองฝ่ายต่อไปในอนาคต โดยเฉพาะในโอกาสที่ไทยจะเป็นเจ้าภาพจัดการประชุมประจำปีสภาผู้ว่าการธนาคารโลกและกองทุนการเงินระหว่างประเทศ ในปี 2569 (2026 Annual Meetings) ของ IMF และ World Bank ซึ่งจะเป็นโอกาสกระตุ้นกิจกรรมทางเศรษฐกิจและการท่องเที่ยว ตลอดจนเชื่อมั่นในศักยภาพการจัดงานของไทย และเป็นอีกเวทีเพื่อจัดแสดงศิลปะ วัฒนธรรม และอาหารอันเป็นเอกลักษณ์ของไทยสู่สายตาชาวโลก
โอกาสนี้ ทั้งสองฝ่ายได้หารือแลกเปลี่ยนความคิดเห็นในประเด็นสำคัญร่วมกัน อาทิ นโยบายการยกระดับคุณภาพแรงงาน แผนการดึงดูดผู้มีทักษะ Talent นโยบายด้านการศึกษา และการบริหารจัดการน้ำ ซึ่งรองประธานธนาคารโลกฯ ยืนยันพร้อมให้การสนับสนุนไทยในด้านการแลกเปลี่ยนองค์ความรู้ ผู้เชี่ยวชาญ และด้านการเงิน ในโครงการการลงทุนที่จะเป็นประโยชน์ต่อประชาชน
นอกจากนี้ รองประธานธนาคารโลกฯ ชื่นชมการดำเนินนโยบายเพื่อดึงดูดการลงทุนของไทย โดยใช้แนวทางด้านความยั่งยืน (Sustainability) ควบคู่กับนโยบายด้านการต่างประเทศของไทยที่วางตัวเป็นกลางท่ามกลางกระแสความขัดแย้งในเวทีโลก ซึ่งนายกรัฐมนตรีได้เน้นย้ำเพื่อสร้างความมั่นใจว่า ประเทศไทยมีหลักคิดที่จะไม่เป็นคู่ขัดแย้งกับใคร “เราคือ Global Citizen ที่รักษาความเป็นกลางระหว่างทุกขั้ว”

ที่มา : https://www.thaigov.go.th/news/contents/details/80686