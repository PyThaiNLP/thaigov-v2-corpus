รัฐบาลไทย-ข่าวทำเนียบรัฐบาล-ดีอี เปิดงานสัมมนาเชิงปฏิบัติการ“สานสัมพันธ์เครือข่ายภาครัฐ GCC 1111 ประจำปี 2567”


วันพฤหัสบดีที่ 21 มีนาคม 2567
ดีอี เปิดงานสัมมนาเชิงปฏิบัติการ“สานสัมพันธ์เครือข่ายภาครัฐ GCC 1111 ประจำปี 2567”
ดีอี เปิดงานสัมมนาเชิงปฏิบัติการ“สานสัมพันธ์เครือข่ายภาครัฐ GCC 1111 ประจำปี 2567”
วันนี้ (21 มีนาคม 2567) นายเวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม เป็นประธานการจัดสัมมนาเชิงปฏิบัติการ“สานสัมพันธ์เครือข่ายภาครัฐ GCC  1111 ประจำปี 2567” ภายใต้โครงการโครงการศูนย์บริการข้อมูลภาครัฐเพื่อประชาชน (Government Contact  Center : GCC 1111) เพื่อให้เครือข่ายภาครัฐได้ตระหนักถึงความสำคัญในการบูรณาการความร่วมมือระหว่างเครือข่ายภาครัฐ และรับทราบแนวโน้มเทคโนโลยีการให้บริการเกี่ยวกับศูนย์บริการข้อมูลภาครัฐเพื่อประชาชน รวมถึงเป็นการแลกเปลี่ยนแนวคิดเพื่อนำไปพัฒนาการให้บริการ พร้อมทั้งจัดให้มีการบรรยายในหัวข้อ “รู้รอดปลอดภัยออนไลน์” เพื่อสร้างความตระหนักรู้เท่าทันภัยทางออนไลน์ โดยวิทยากรจาก กองบัญชาการตำรวจสืบสวนสอบสวนอาชญากรรมทางเทคโนโลยี พร้อมด้วยการจัดกิจกรรมเพื่อเป็นการเสริมสร้างความสัมพันธ์อันดีระหว่างเครือข่ายภาครัฐ และผู้ปฏิบัติงานศูนย์ฯ ณ โรงแรม  YUU RESIDENCE SRIRACHA จ.ชลบุรี
โดยโครงการศูนย์บริการข้อมูลภาครัฐเพื่อประชาชน (GCC 1111) เป็นโครงการที่เกิดขึ้นตามมติคณะรัฐมนตรี มอบหมายให้ บริษัท โทรคมนาคมแห่งชาติ จำกัด (มหาชน) เป็นผู้รับผิดชอบดำเนินการภายใต้การกำกับดูแลของกระทรวงดิจิทัลเพื่อเศรษฐกิจและสังคม และได้เปิดให้บริการอย่างเป็นทางการ มาตั้งแต่วันที่ 1 เมษายน 2547  มีภารกิจสำคัญในการให้บริการข้อมูลแก่ประชาชน ประกอบด้วยการให้บริการข้อมูลองค์กร ข้อมูลบริการ ข้อมูลการติดต่อ และข่าวสาร  รวมถึง บริการรับเรื่องร้องเรียนของหน่วยงานภาครัฐทั้ง 20 กระทรวง ส่วนงาน ที่ไม่สังกัดสำนักนายกรัฐมนตรี กระทรวง หรือทบวง และส่วนราชการอื่น ๆ โดยแต่ละหน่วยงานของภาครัฐ จะมอบหมาย ให้มีผู้แทนเครือข่ายภาครัฐในการสนับสนุนด้านข้อมูลของหน่วยงาน และประสานความร่วมมือกับผู้ปฏิบัติงานของ GCC 1111 ในการพัฒนาคุณภาพการให้บริการของโครงการ GCC 1111
----------------------------

ที่มา : https://www.thaigov.go.th/news/contents/details/80687