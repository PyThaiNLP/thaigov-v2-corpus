รัฐบาลไทย-ข่าวทำเนียบรัฐบาล-กรมทางหลวงชนบทระดมเจ้าหน้าที่ดับไฟป่าริมทาง รับมือสถานการณ์หมอกควัน และปัญหา PM2.5 เร่งบรรเทาความเดือดร้อนให้กับประชาชนในพื้นที่จังหวัดแม่ฮ่องสอน


วันพฤหัสบดีที่ 21 มีนาคม 2567
กรมทางหลวงชนบทระดมเจ้าหน้าที่ดับไฟป่าริมทาง รับมือสถานการณ์หมอกควัน และปัญหา PM2.5 เร่งบรรเทาความเดือดร้อนให้กับประชาชนในพื้นที่จังหวัดแม่ฮ่องสอน
....
กรมทางหลวงชนบท (ทช.) กระทรวงคมนาคม โดยสำนักงานทางหลวงชนบทที่ 10 (เชียงใหม่) แขวงทางหลวงชนบทแม่ฮ่องสอน จัดเจ้าหน้าที่และรถบรรทุกน้ำเข้าควบคุมสถานการณ์ไฟป่าริมทางในสายทางหลวงชนบท มส.5019 แยกทางหลวงชนบท มส.4001 - บ้านดอยแสง อำเภอเมือง จังหวัดแม่ฮ่องสอน ช่วงระหว่าง กม.ที่ 5+700 และช่วง กม.ที่ 6+000 ป้องกันไฟป่าลุกลาม แก้ปัญหาหมอกควัน และฝุ่นละออง PM2.5 ในช่วงสถานการณ์วิกฤต ตลอดจนบรรเทาผลกระทบที่เกิดขึ้นต่อสุขภาพของประชาชน ปัจจุบันหลายจังหวัดในประเทศไทยเกิดจุดความร้อนกระจายอยู่ในพื้นที่เพิ่มขึ้น ประกอบกับสภาพอากาศมีความชื้นน้อยและร้อนจัด รวมถึงมีการลักลอบเผา ซึ่งเป็นปัจจัยเสี่ยงทำให้เกิดสถานการณ์ไฟป่าและส่งผลให้หลายพื้นที่มีค่าฝุ่นละอองอยู่ในระดับเริ่มส่งผลกระทบต่อสุขภาพ
ทั้งนี้ ทช. ตระหนักถึงความสำคัญในการช่วยลดมลภาวะและรับมือปัญหา PM2.5 ได้จัดเจ้าหน้าที่ลาดตระเวนพร้อมรถบรรทุกน้ำเตรียมพร้อมรับมือสถานการณ์ดังกล่าว ฉีดพ่นละอองน้ำ และบูรณาการร่วมกับหน่วยงานที่เกี่ยวข้อง เพื่อรับมือสถานการณ์หมอกควันและฝุ่นละอองขนาดเล็ก PM2.5 ในพื้นที่ริมทางที่อยู่ในความรับผิดชอบอย่างต่อเนื่อง เพื่อร่วมแก้ไขสถานการณ์ที่ส่งผลต่อสุขภาพของประชาชน หากประชาชนพบเห็นเหตุ ไฟป่าและไฟไหม้หญ้าริมทางหลวงชนบท สามารถแจ้งและขอรับความช่วยเหลือได้ที่ สายด่วน ทช. โทร. 1146

ที่มา : https://www.thaigov.go.th/news/contents/details/80653