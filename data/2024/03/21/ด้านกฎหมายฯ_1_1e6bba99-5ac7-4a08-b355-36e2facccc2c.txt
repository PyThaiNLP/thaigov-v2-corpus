รัฐบาลไทย-ข่าวทำเนียบรัฐบาล-คณะกรรมการกองทุนกำลังใจในพระดำริฯ พร้อมด้วย เลขานุการ รมว ยธ.  ปลัด ยธ. ตรวจเยี่ยมการดำเนินงานโครงการกำลังใจในพระดำริฯ ณ บ้านกึ่งวิถี ปูลารายอ กาแลตาแป 


วันพฤหัสบดีที่ 21 มีนาคม 2567
21/03/2567
พิมพ์
คณะกรรมการกองทุนกำลังใจในพระดำริฯ พร้อมด้วย เลขานุการ รมว ยธ.  ปลัด ยธ. ตรวจเยี่ยมการดำเนินงานโครงการกำลังใจในพระดำริฯ ณ บ้านกึ่งวิถี ปูลารายอ กาแลตาแป
คณะกรรมการกองทุนกำลังใจในพระดำริฯ พร้อมด้วย เลขานุการ รมว ยธ.  ปลัด ยธ. ตรวจเยี่ยมการดำเนินงานโครงการกำลังใจในพระดำริฯ ณ บ้านกึ่งวิถี ปูลารายอ กาแลตาแป และร่วมประชุมกับมหาวิทยาลัยนราธิวาสราชนครินทร์ จังหวัดนราธิวาส
ในวันพุธที่ ๒๐ มีนาคม ๒๕๖๗ เวลา ๐๙.๐๐ น คณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา นำโดย พลอากาศเอก สมคิด สุขบาง รองประธานคณะกรรมการกองทุนกำลังใจในพระดำริพระเจ้าหลานเธอ พระองค์เจ้าพัชรกิติยาภา พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม นายสิทธิ สุธีวงศ์ รองอธิบดีกรมราชทัณฑ์ และคณะ ได้เดินทางไปตรวจเยี่ยมการดำเนินงานโครงการกำลังใจในพระดำริพระเจ้าหลานเธอ พระองค์เจ้าพัชรกิติยาภา ณ บ้านปูลารายอ กาแลตาแป อำเภอเมืองจังหวัดนราธิวาส โดยมี ว่าที่ร้อยตรี ตระกูล โทธรรม ผู้ว่าราชการจังหวัดนราธิวาส อธิการบดีมหาวิทยาลัยนราธิวาสราชนครินทร์ ผู้ตรวจราชการกรมคุมประพฤติ รักษาราชการแทนผู้อำนวยการสำนักคุมประพฤติจังหวัดนราธิวาส พร้อมด้วยเจ้าหน้าที่ ให้การต้อนรับ
บ้านกึ่งวิถี ปูลารายอ กาแลตาแป จัดตั้งขึ้นเมื่อวันที่ ๔ กุมภาพันธ์ ๒๕๖๓ โดยมีสมเด็จพระเจ้าลูกเธอเจ้าพัชรกิติยาภา ทรงเปิดบ้านกึ่งวิถีเพื่อเป็นสถานที่ให้การสงเคราะห์ ช่วยเหลือแก่ผู้พ้นโทษที่ไม่มีที่ไป หรือไม่มีความประสงค์กลับไปสู่สภาพแวดล้อมเดิม เพื่อเตรียมความพร้อมหรือปรับเปลี่ยนพฤติกรรมก่อนที่จะกลับไปใช้ชีวิตในสังคมอย่างปกติสุข ปัจจุบันมีผู้เข้าพักอาศัยในบ้านปูลารายอ กาแลตาแป จำนวน ๕ คน
ในการนี้ ได้มีการประชุมร่วมกับหน่วยงานภาคีเครือข่ายที่ได้สนับสนุนช่วยเหลือให้บ้านกึ่งวิถีปูลารายอ กาแลตาแป เน้นการส่งเสริมความรู้ และการจัดกิจกรรมต่าง ๆ เพื่อปรับเปลี่ยนพฤติกรรม ส่งเสริมและพัฒนาทักษะอาชีพให้สอดคล้องกับความต้องการของตลาดแรงงาน ซึ่งได้รับความร่วมมือจากชุมชนและหน่วยงานราชการต่างๆ เช่น การปลูกผักยกแคร่, การแปรรูปข้าวเกรียบ, ช่างเชื่อม, การทำผ้ามัดย้อม, การส่งเสริมอาชีพการขายสินค้าออนไลน์ และการเตรียมความพร้อมก่อนออกสู่ชุมชนอีกด้วย
จากนั้น เวลา ๑๓.๐๐ น. พลอากาศเอก สมคิด สุขบาง พร้อมด้วย นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม นางพงษ์สวาท นีละโยธิน ปลัดกระทรวงยุติธรรม นางจิรภา สินธุนาวา รองปลัดกระทรวงยุติธรรม และคณะ ได้เดินทางไปยังมหาวิทยาลัยนราธิวาสราชนครินทร์ (มนร.) โดยมี ผศ.ดร.จงรัก พลาศัย นายกสภามหาวิทยาลัยนราธิวาสราชนครินทร์ และ ผศ.ดร.ปรีชา สะแลแม อธิการบดีมหาวิทยาลัยนราธิวาสราชนครินทร์ และคณะผู้บริหาร มนร. ให้การต้อนรับ เพื่อแสดงความขอบคุณที่มหาวิทยาลัยฯ ได้ให้การสนับสนุนการดำเนินงานกองทุนกำลังใจในพระดำริฯ ได้แก่ คณะเกษตรศาสตร์ส่งวิทยากรไปให้ความรู้การเพาะเห็ด คณะวิทยาศาสตร์และเทคโนโลยีได้พัฒนาผลิตภัณฑ์แปรรูปข้าวเกรียบปรุงรสและพัฒนาบรรจุภัณฑ์ให้สวยงาม ณ บ้านกึ่งวิถี ฯ รวมถึงการส่งวิทยากรให้ความรู้แก่ผู้ต้องขังเรือนจำจังหวัดนราธิวาส ในด้านการสอนศาสนา และความรู้ด้านศิลปวัฒนธรรม เช่น สอนการแสดงชุดลิเกฮูลู การรำบาติก เป็นต้น
พลอากาศเอก สมคิดฯ กล่าวว่า การมานราธิวาสในครั้งนี้ มาด้วยภารกิจ ๒ โครงการ คือ โครงการราชทัณฑ์ปันสุข ทำความ ดี เพื่อชาติ ศาสน์ กษัตริย์ ที่เน้นช่วยเหลือผู้ต้องขังในเรื่องสุขภาพ โดยเป็นโครงการในพระบาทสมเด็จพระเจ้าอยู่หัว และโครงการกำลังใจฯ ซึ่งเน้นช่วยเหลือผู้ต้องขังด้านอาชีพ โดยเป็นโครงการในพระดำริของสมเด็จพระเจ้าลูกเธอ เจ้าฟ้าพัชรกิติยาภา ฯ และจากการรับฟังถึงภารกิจของมหาวิทยาลัย ทำให้ทราบว่า มีการเรียนการสอนที่หลากหลายสาขาวิชา และเป็นสิ่งที่โครงการกำลังใจฯ ได้รับการช่วยเหลือสนับสนุนองค์ความรู้ต่าง ๆ จากมหาวิทยาลัยฯ เช่น การเกษตร การช่าง วิทยาศาสตร์
นางพงษ์สวาท นีละโยธิน ปลัดกระทรวงยุติธรรม กล่าวว่า ในนามของกระทรวงยุติธรรม ต้องขอบคุณมหาวิทยาลัยนราธิวาสราชนครินทร์ และขอเรียนว่า กระทรวงยุติธรรม มีหน่วยงานที่มีภารกิจที่หลากหลาย มีหน่วยงานระดับกรม ๑๐ หน่วย แต่มีกลุ่มงานหนึ่ง คือ กลุ่มพัฒนาพฤตินิสัย ที่เป็นกลุ่มที่แก้ไข “คน” ซึ่งเป็นกลุ่มที่ยากในการทำงาน เพราะเราใช้ “คน” แก้ไข “คน” ไม่เหมือนงานทางวิทยาศาสตร์ที่ใช้การทดลอง การพิสูจน์และมีหลักฐานปรากฏในการตรวจสอบ และฝากทุกท่านมองตามว่า ถ้าผู้ต้องขังจำคุกเป็นเวลานาน และเมื่อพ้นโทษ ก็ปรากฏว่าสังคมเปลี่ยนแปลงไปอย่างมาก และหากไม่มีครอบครัวที่จะรองรับผู้ต้องขังคนนี้จะเป็นอย่างไร ดังนั้น จึงต้องมีบ้านกึ่งวิถี ปูลารายอ กาแลตาแป ขึ้นมา เพื่อพักและเตรียมความพร้อมก่อนกลับสู่สังคม เราพูดถึงคำว่า “โอกาส” แต่ก็คงต้องมองว่า โอกาสมิใช่มาหาเราบ่อยครั้ง และโอกาสต้องมาพร้อมกับความพร้อมทุกด้าน ซึ่งพบว่า มหาวิทยาลัยนราธิวาสราชนครินทร์ มีความพร้อมในด้านวิชาการเกือบทุกด้านทั้งทางสายอาชีพ และสายวิชาการ ซึ่งน่าจะเป็นกลไกหนึ่งที่จะช่วยสร้างความพร้อมและโอกาสให้ผู้ต้องขังได้
นายกูเฮง ยาวอหะซัน เลขานุการรัฐมนตรีว่าการกระทรวงยุติธรรม กล่าวว่า สมเด็จพระเจ้าลูกเธอ เจ้าฟ้าพัชรกิติยาภาฯ ทรงให้โอกาสผู้ต้องขัง เพื่อให้มีศักดิ์ศรีทัดเทียมกับคนทั่วไป และขอบคุณคณาจารย์และมหาวิทยาลัยนราธิวาสราชนครินทร์ ที่ช่วยเหลือในโครงการกำลังใจฯ และรวมถึงโครงการราชทัณฑ์ปันสุขฯ นอกจากนี้ ในการเดินทางไปติดตามผลการดำเนินงานตามโครงการกำลังใจฯ ณ จังหวัดนราธิวาสโดยในวันที่ ๑๙ มีนาคม ๒๕๖๗ ได้ประชุมติดตามผลฯ ณ เรือนจำจังหวัดนราธิวาสด้วยแล้ว คณะกรรมการกองทุนกำลังใจฯ เลขานุการรัฐมนตรีว่าการกระทรวงยุติธรรม และปลัดกระทรวงยุติธรรม ได้เดินทางไปเยี่ยม นางสาวซีตีอามี เฮาะยา ซึ่งได้รับทุนจากโครงการกำลังใจฯ จำนวน ๑๐,๐๐๐ บาท และนำมาต่อยอดการซื้อเครื่องซักผ้าแบบหยอดเหรียญ และจากนั้น พลอากาศเอกสมคิดฯ ปลัดกระทรวงยุติธรรม มอบสิ่งของเครื่องใช้ให้กับคนต้นแบบและครอบครัว และเลขานุการรัฐมนตรีว่าการกระทรวงยุติธรรมมอบทุนสนับสนุนเพื่อการประกอบอาชีพ

ที่มา : https://www.thaigov.go.th/news/contents/details/80639