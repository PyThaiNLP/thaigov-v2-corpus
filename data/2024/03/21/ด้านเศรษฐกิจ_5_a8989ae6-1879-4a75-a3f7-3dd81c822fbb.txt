รัฐบาลไทย-ข่าวทำเนียบรัฐบาล-​ที่ปรึกษาฯ ดนัยณัฏฐ์  เปิดตัวรถยนต์ไฟฟ้า OMODA ขานรับนโยบายสนับสนุนพลังงานสะอาด ตั้งเป้าไทยเป็นศูนย์กลางยานยนต์ไฟฟ้าและชิ้นส่วนสำคัญของโลก


วันพฤหัสบดีที่ 21 มีนาคม 2567
21/03/2567
พิมพ์
​ที่ปรึกษาฯ ดนัยณัฏฐ์  เปิดตัวรถยนต์ไฟฟ้า OMODA ขานรับนโยบายสนับสนุนพลังงานสะอาด ตั้งเป้าไทยเป็นศูนย์กลางยานยนต์ไฟฟ้าและชิ้นส่วนสำคัญของโลก
​ที่ปรึกษาฯ ดนัยณัฏฐ์  เปิดตัวรถยนต์ไฟฟ้า OMODA ขานรับนโยบายสนับสนุนพลังงานสะอาด ตั้งเป้าไทยเป็นศูนย์กลางยานยนต์ไฟฟ้าและชิ้นส่วนสำคัญของโลก
วันที่ 20 มีนาคม 2567 นายดนัยณัฏฐ์ โชคอำนวย ที่ปรึกษารัฐมนตรีว่าการกระทรวงอุตสาหกรรม เป็นประธานเปิดตัวรถยนต์ไฟฟ้า OMODA C5 EV จากบริษัท โอโมดา แอนด์ เจคู (ประเทศไทย) จำกัด โดยมีนายเฉิน ซุนชิง รองประธาน เชอรี่ อินเตอร์เนชันแนล นายฉี เจี๋ย ประธานบริษัท โอโมดา แอนด์ เจคู (ประเทศไทย) จำกัด ผู้บริหารระดับสูงภาคเอกชน และสื่อมวลชน เข้าร่วมงาน ณ โรงแรมแบงค็อก แมริออท เดอะ สุรวงศ์ กรุงเทพฯ
ที่ปรึกษาฯ ดนัยณัฏฐ์ กล่าวว่า รัฐบาลมีนโยบายส่งเสริมการใช้พลังงานสะอาดอย่างจริงจัง การเปิดตัวรถยนต์ไฟฟ้ารุ่นใหม่ OMODA C5 EV ในวันนี้ แสดงถึงความมุ่งมั่นของภาคเอกชนในการสนับสนุนนโยบายของรัฐบาล พร้อมสอดรับกับแผนพัฒนาเศรษฐกิจและสังคมแห่งชาติ ฉบับที่ 13 และแผนพัฒนาพลังงานชาติ ซึ่งต้องการให้ประเทศไทยเป็นฐานการผลิตยานยนต์ไฟฟ้าและชิ้นส่วนที่สำคัญของโลก โดยกำหนดเป้าหมายการผลิต 30@30 และการใช้ยานยนต์ที่ปล่อยมลพิษเป็นศูนย์ (Zero Emission Vehicle: ZEV) ในปี พ.ศ. 2573 ทั้งนี้ กระทรวงอุตสาหกรรม เป็นส่วนหนึ่งในการผลักดันอุตสาหกรรมยานยนต์ไฟฟ้าส่งเสริมการใช้รถ EV หรือเรียกว่ามาตรการ EV3 ส่งเสริมการผลิตและการพัฒนาโครงสร้างพื้นฐาน
ที่ปรึกษาฯ ดนัยณัฏฐ์ กล่าวเพิ่มเติมว่า "ตั้งแต่เดือนธันวาคมเป็นต้นมา ผลการดำเนินการขับเคลื่อนนโยบายด้านยานยนต์ไฟฟ้าของภาครัฐในปีที่ผ่านมา ได้รับการตอบรับที่ดีเกินคาด โดยมียอดจดทะเบียนรถ EV ใหม่กว่า 70,000 คัน ทำให้ตลาด BEV ไทยเติบโตแบบก้าวกระโดดเป็นอันดับ 1 ของอาเซียน ผมหวังว่า การเปิดตัวรถยนต์ไฟฟ้า OMODA C5 EV ในวันนี้ นับเป็นจุดเริ่มต้นที่ดีในการเชื่อมโยงตลาดยานยนต์ไฟฟ้าและต่อยอดพัฒนาอุตสาหกรรมยานยนต์สมัยใหม่ ในด้านการถ่ายทอดเทคโนโลยี นวัตกรรมมาตรฐาน และการพัฒนาบุคลากร เพื่อการพัฒนาอย่างยั่งยืนต่อไป"

ที่มา : https://www.thaigov.go.th/news/contents/details/80645