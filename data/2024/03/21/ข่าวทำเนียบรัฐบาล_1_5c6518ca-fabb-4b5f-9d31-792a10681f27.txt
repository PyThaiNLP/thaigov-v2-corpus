รัฐบาลไทย-ข่าวทำเนียบรัฐบาล-​“ดร. นลินี ทวีสิน” ผู้แทนการค้าไทย หารือบริษัทผู้นำด้านธุรกิจเครื่องดื่มแอลกอฮอล์ หาแนวทางการส่งเสริมการท่องเที่ยวและเศรษฐกิจ ผ่านการลดภาษีนำเข้า และขยายเวลาขาย


วันพฤหัสบดีที่ 21 มีนาคม 2567
21/03/2567
พิมพ์
​“ดร. นลินี ทวีสิน” ผู้แทนการค้าไทย หารือบริษัทผู้นำด้านธุรกิจเครื่องดื่มแอลกอฮอล์ หาแนวทางการส่งเสริมการท่องเที่ยวและเศรษฐกิจ ผ่านการลดภาษีนำเข้า และขยายเวลาขาย
​“ดร. นลินี ทวีสิน” ผู้แทนการค้าไทย หารือบริษัทผู้นำด้านธุรกิจเครื่องดื่มแอลกอฮอล์ หาแนวทางการส่งเสริมการท่องเที่ยวและเศรษฐกิจ ผ่านการลดภาษีนำเข้า และขยายเวลาขาย เน้นย้ำต้องศึกษาผลดี-ผลเสียให้รอบด้าน
วันนี้ (21 มีนาคม 2567) บริษัทผู้นำด้านธุรกิจเครื่องดื่มแอลกอฮอล์ (บริษัท ดิอาจิโอ โมเอ็ท เฮนเนสซี่ ประเทศไทย) เข้าพบหารือ “ดร.  นลินี ทวีสิน” ผู้แทนการค้าไทย ถึงแนวทางการส่งเสริมการท่องเที่ยวและเศรษฐกิจ ผ่านการลดภาษีเครื่องดื่มแอลกอฮอล์นำเข้า และขยายเวลาซื้อขาย ด้านผู้แทนการค้า เน้นย้ำ สุขภาพและความปลอดภัยของประชาชนเป็นประเด็นสำคัญ ต้องพิจารณาและศึกษาผลดี-ผลเสียอย่างถี่ถ้วน
ดร. นลินี ทวีสิน ผู้แทนการค้าไทย เปิดเผยหลังหารือกับ นาย ภูนีต นารัง กรรมการผู้จัดการ บริษัท ดิอาจิโอ โมเอ็ท เฮนเนสซี่ ประเทศไทย ว่า บริษัท ดิอาจิโอ โมเอ็ท เฮนเนสซี่ ได้ดำเนินธุรกิจในไทยมาแล้วกว่า 68 ปี นำเข้าและจัดจำหน่ายผลิตภัณฑ์เครื่องดื่มแอลกอฮอล์ชั้นนำ โดยทางบริษัทได้เสนอให้มีการลดภาษีนำเข้าและภาษีสรรพสามิตรสำหรับสุราและเครื่องดื่มแอลกอฮอล์นำเข้าชนิดต่าง ๆ  รวมถึงเสนอให้มีการขยายเวลาขายเครื่องดื่ม รวมถึงยกเลิกกฎระเบียบห้ามขายเครื่องดื่มแอลกอฮอล์ระหว่างเวลา 14.00 – 17.00 น. ซึ่งเชื่อว่าจะเป็นปัจจัยสำคัญในการสนับสนุนการท่องเที่ยว และเศรษฐกิจของไทยรวมถึงยังเป็นการแก้ไขปัญหาสินค้าหนีภาษีอีกด้วย
ผู้แทนการค้าไทย เปิดเผยเพิ่มเติมว่า อย่างไรก็ดี การพิจารณาเรื่องเหล่านี้จะต้องพิจารณาอย่างถี่ถ้วนและรอบคอบ โดยยึดเอาความปลอดภัยและสุขภาพของประชาชนเป็นสำคัญ ซึ่งขณะนี้คณะกรรมการนโยบายเครื่องดื่มแอลกอฮอล์แห่งชาติ ที่มีนายสมศักดิ์ เทพสุทิน รองนายกรัฐมนตรีเป็นประธานคณะกรรมการ อยู่ระหว่างการพิจารณาเรื่องเหล่านี้
“การลดภาษีเครื่องดื่มแอลกอฮอล์และการขยายเวลาซื้อขายต้องมีการพิจารณาอย่างรอบด้าน ไม่เพียงแต่ต่อสุขภาพและความปลอดภัยของประชาชนเท่านั้น แต่ยังต้องพิจารณาถึงผลกระทบต่อสังคมในวงกว้างด้วย โดยทางภาครัฐจะเร่งหาวิธีจัดการเพื่อลดผลกระทบเหล่านี้ ในขณะที่ยังคงให้ความสำคัญกับการส่งเสริมเศรษฐกิจและการท่องเที่ยวของประเทศ” ดร. นลินี กล่าวทิ้งท้าย

ที่มา : https://www.thaigov.go.th/news/contents/details/80649