รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ฟิต ตรวจราชการ จ.พิษณุโลก-จ.นครราชสีมา 23-24 มี.ค. นี้  ติดตามความก้าวหน้างานสำคัญ พร้อมหารือการพัฒนาจังหวัดฯ  


วันพฤหัสบดีที่ 21 มีนาคม 2567
21/03/2567
พิมพ์
โฆษกรัฐบาลเผย นายกฯ ฟิต ตรวจราชการ จ.พิษณุโลก-จ.นครราชสีมา 23-24 มี.ค. นี้  ติดตามความก้าวหน้างานสำคัญ พร้อมหารือการพัฒนาจังหวัดฯ
โฆษกรัฐบาลเผย นายกฯ ฟิต ตรวจราชการ จ.พิษณุโลก-จ.นครราชสีมา 23-24 มี.ค. นี้  ติดตามความก้าวหน้างานสำคัญ พร้อมหารือการพัฒนาจังหวัดฯ
วันนี้ (21 มี.ค. 67) นายชัย วัชรงค์ โฆษกประจำสำนักนายกรัฐมนตรี เปิดเผยว่า นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีกำหนดการตรวจราชการพื้นที่ 6 อำเภอของ จ.นครราชสีมา ในวันอาทิตย์ที่ 24 มีนาคม 2567 โดยนายกฯ จะเป็นประธานพิธีมอบผ้าสไบและเปลี่ยนผ้าสไบอนุสาวรีย์ท้าวสุรนารี ก่อนไปตรวจเยี่ยมพื้นที่จัดงานพืชสวนโลก-โครงการชลประทานทุ่งสัมฤทธิ์-ท่าอากาศยานนครราชสีมา-พื้นที่โครงการก่อสร้าง Skywalk บริเวณเขาเขื่อนลั่น พร้อมหารือการพัฒนาจังหวัดนครราชสีมา และเป็นประธานเปิดงานแสงสีเสียง “งานฉลองอนุสาวรีย์ท้าวสุรนารี ประจำปี 2567” ซึ่งมีกำหนดการสรุป ดังนี้
ช่วงเช้า เวลาประมาณ 08.00 น. นายกรัฐมนตรีเป็นประธานในพิธีมอบผ้าสไบ และเปลี่ยนผ้าสไบอนุสาวรีย์ท้าวสุรนารี ณ อนุสาวรีย์ท้าวสุรนารี อ.เมืองนครราชสีมา จ.นครราชสีมา จากนั้น นายกฯ จะเดินทางไปยัง อ.คง จ.นครราชสีมา เพื่อตรวจเยี่ยมพื้นที่จัดงานพืชสวนโลก ซึ่งประเทศไทยจะเป็นเจ้าภาพจัดงาน “มหกรรมพืชสวนโลก นครราชสีมา 2572” หรือ Korat Expo 2029 ระหว่างวันที่ 10 พ.ย. 2572 - 28 ก.พ. 2573 ต่อจากนั้น นายกฯ จะเดินทางไปตรวจเยี่ยมโครงการชลประทานทุ่งสัมฤทธิ์ อ.พิมาย จ.นครราชสีมา
ช่วงบ่าย นายกฯ ตรวจเยี่ยมท่าอากาศยานนครราชสีมา (หนองเต็ง) อ.เฉลิมพระเกียรติ จ.นครราชสีมา จากนั้น นายกฯ จะเป็นประธานประชุมหารือการพัฒนาจังหวัดนครราชสีมา ณ สำนักงานเทศบาลเมืองปักธงชัย อ.ปักธงชัย จ.นครราชสีมา ต่อจากนั้น นายกฯ จะตรวจเยี่ยมโครงการก่อสร้าง Skywalk บริเวณเขาเขื่อนลั่น อ.สีคิ้ว จ.นครราชสีมา เพื่อผลักดันให้เป็น Landmark แห่งใหม่ของ จ.นครราชสีมา ซึ่งจะเป็นหนึ่งในยุทธศาสตร์การพัฒนา จ.นครราชสีมา ที่สอดรับกับการพัฒนาเมือง โดยมุ่งหวังให้เป็นจุดชมวิวที่งดงามอีกแห่งของเมืองไทย สามารถมองเห็นเขื่อนลำตะคอง เห็นความหลากหลายความก้าวหน้าทางเทคโนโลยีและคมนาคมของเมืองไทย ผ่านมอเตอร์เวย์ และรถไฟฟ้าความเร็วสูงที่กำลังก่อสร้าง
เสร็จแล้ว ในช่วงค่ำ นายกฯ จะเป็นประธานเปิดงานแสงสีเสียง “งานฉลองอนุสาวรีย์ท้าวสุรนารี ประจำปี 2567” ณ อนุสาวรีย์ท้าวสุรนารี อ.เมืองนครราชสีมา จ.นครราชสีมา โดยนายกฯ จะเดินทางกลับถึงท่าอาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 21.00 น. อนึ่ง กำหนดการอาจมีการเปลี่ยนแปลงตามความเหมาะสม
“ทั้งนี้ ในวันเสาร์ที่ 23 มีนาคม 2567 ช่วงเช้า นายกฯ จะไปตรวจราชการที่ อ.บางระกำ จ.พิษณุโลก โดยจะได้มีการแจ้งกำหนดการให้ทราบต่อไป” โฆษกประจำนักนายกรัฐมนตรี กล่าว

ที่มา : https://www.thaigov.go.th/news/contents/details/80663