รัฐบาลไทย-ข่าวทำเนียบรัฐบาล-“วราวุธ” เผย พม. จ่อ ออกบัตรผู้แสดงความสามารถ ให้ ‘น้องเจ้าขุน’ ใช้ความสามารถวาดภาพ หารายได้เลี้ยงครอบครัว


วันพฤหัสบดีที่ 21 มีนาคม 2567
“วราวุธ” เผย พม. จ่อ ออกบัตรผู้แสดงความสามารถ ให้ ‘น้องเจ้าขุน’ ใช้ความสามารถวาดภาพ หารายได้เลี้ยงครอบครัว
“วราวุธ” เผย พม. จ่อ ออกบัตรผู้แสดงความสามารถ ให้ ‘น้องเจ้าขุน’ ใช้ความสามารถวาดภาพ หารายได้เลี้ยงครอบครัว
วันที่ 21 มีนาคม 2567 ที่กระทรวงการพัฒนาสังคมและความมั่นคงของมนุษย์ สะพานขาว กทม. นายวราวุธ ศิลปอาชา รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยถึงกรณี ด.ช.รัฐกิจ ป้อสีลา (น้องเจ้าขุน) เด็กชายพิการ อายุ 9 ปี วาดภาพประมูลเลี้ยงครอบครัว หาทุนการศึกษา ที่ได้กำชับสำนักงานพัฒนาสังคมและความมั่นคงของมนุษย์จังหวัดลำปาง เข้าดูแล ว่า ตนได้รับรายงานความคืบหน้าจากศูนย์คุ้มครองคนไร้ที่พึ่งจังหวัดลำปาง กระทรวง พม. ที่ได้ลงพื้นที่เยี่ยมบ้าน ทราบว่า น้องเจ้าขุนมีความพิการด้านการเคลื่อนไหวแต่กำเนิด ปัจจุบัน ศึกษาอยู่ชั้น ป.3 ที่จังหวัดลำปาง และอยู่ในความอุปการะของคุณป้า อายุ 60 ปี ซึ่งมีความพิการเช่นกัน ตั้งแต่น้องเจ้าขุน อายุ 3 ปี และจากข้อมูลทราบว่า มีการประมูลภาพเพื่อเลี้ยงครอบครัวและเป็นทุนการศึกษา อย่างไรก็ตาม คุณป้าและน้องเจ้าขุนได้รับเบี้ยความพิการและค่าตอบแทนจากการจ้างงานเป็นรายได้จำนวนหนึ่งด้วย
นายวราวุธ กล่าวว่า ทางศูนย์คุ้มครองคนไร้ที่พึ่งจังหวัดลำปาง กระทรวง พม. ได้แนะนำคุณป้าให้พาน้องเจ้าขุนไปออกบัตรผู้แสดงความสามารถ โดยทางศูนย์ฯ จะอำนวยความสะดวก ประสานสำนักงานพัฒนาสังคมและความมั่นคงของมนุษย์จังหวัดลำปาง เพื่อดำเนินการเรื่องการออกบัตรผู้แสดงความสามารถให้กับน้องเจ้าขุน จะได้ใช้ความสามารถต่างๆ ในการหารายได้เลี้ยงดูครอบครัว
นายวราวุธ กล่าวเพิ่มเติมว่า เมื่อน้องเจ้าขุนมีบัตรผู้แสดงความสามารถแล้ว จะได้ไปแสดงความสามารถการวาดภาพในหลายๆ พื้นที่ โดยปัจจุบัน ทางกระทรวง พม. และกรมอุทยานแห่งชาติ สัตว์ป่า และพันธุ์พืช ได้ทำงานร่วมกัน เพื่อให้ผู้มีบัตรแสดงความสามารถได้เข้าไปแสดงความสามารถในพื้นที่อุทยานได้ ดังนั้น น้องเจ้าขุนจะได้ไปแสดงความสามารถ เพื่อมีรายได้จากการขายภาพวาดให้กับนักท่องเที่ยวในอุทยานหลายแห่งทั่วประเทศได้ต่อไป
#ช่วย24ชั่วโมง #พม24ชม #ข่าวพม #esshelpme #วราวุธรับฟังทำจริง #พมพอใจให้ทุกวัยพึงพอใจในพม
#พมหนึ่งเดียว #ศรส #พม #ผู้แสดงความสามารถ #น้องเจ้าขุน

ที่มา : https://www.thaigov.go.th/news/contents/details/80655