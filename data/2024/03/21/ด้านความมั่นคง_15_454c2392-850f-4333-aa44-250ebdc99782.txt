รัฐบาลไทย-ข่าวทำเนียบรัฐบาล-ผู้ว่าฯ ลุยเอง พ่อเมืองอุตรดิตถ์นำทีมชุดจัดระเบียบสังคมลงพื้นที่ตรวจสถานบริการและจุดเสี่ยงเป็นแหล่งมั่วสุม ในพื้นที่อำเภอเมืองอุตรดิตถ์ เน้นย้ำ ผู้ประกอบการต้องดำเนินการตามกฎหมาย


วันพฤหัสบดีที่ 21 มีนาคม 2567
21/03/2567
พิมพ์
ผู้ว่าฯ ลุยเอง พ่อเมืองอุตรดิตถ์นำทีมชุดจัดระเบียบสังคมลงพื้นที่ตรวจสถานบริการและจุดเสี่ยงเป็นแหล่งมั่วสุม ในพื้นที่อำเภอเมืองอุตรดิตถ์ เน้นย้ำ ผู้ประกอบการต้องดำเนินการตามกฎหมาย
ผู้ว่าฯ ลุยเอง พ่อเมืองอุตรดิตถ์นำทีมชุดจัดระเบียบสังคมลงพื้นที่ตรวจสถานบริการและจุดเสี่ยงเป็นแหล่งมั่วสุม ในพื้นที่ อ.เมืองอุตรดิตถ์ เน้นย้ำ ผู้ประกอบการต้องดำเนินการตามกฎหมายอย่างเคร่งครัด หากพบเบาะแสการกระทำความผิด ขอให้แจ้งสายด่วน 1567 ทันที
ผู้ว่าฯ ลุยเอง พ่อเมืองอุตรดิตถ์นำทีมชุดจัดระเบียบสังคมลงพื้นที่ตรวจสถานบริการและจุดเสี่ยงเป็นแหล่งมั่วสุม ในพื้นที่อำเภอเมืองอุตรดิตถ์ เน้นย้ำ ผู้ประกอบการต้องดำเนินการตามกฎหมายอย่างเคร่งครัด และหากพี่น้องประชาชนพบเบาะแสการกระทำความผิด ขอให้แจ้งสายด่วนศูนย์ดำรงธรรม 1567 ทันที
วันนี้ (21 มี.ค. 67) นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ เปิดเผยว่า จังหวัดอุตรดิตถ์ได้ดำเนินการขับเคลื่อนการจัดระเบียบสังคมเพื่อเสริมสร้างความผาสุกให้กับพื้นที่ตามนโยบายของกระทรวงมหาดไทย โดยได้กำหนดเป็นนโยบายที่สำคัญของจังหวัดอุตรดิตถ์ เพราะการจัดระเบียบสังคมจะนำมาซึ่งการป้องกันภัยพาลและอบายมุขทั้งปวงที่อาจส่งผลให้เกิดโทษหรือพิษภัยต่อเด็ก เยาวชน และประชาชนทั่วไป โดยล่าสุดตน พร้อมด้วย นายศิวัช ฟูบินทร์ นายอำเภอเมืองอุตรดิตถ์ บูรณาการกำลังกับ พลตำรวจเอก ไกรสิทธิ พรมปฏิมา ผู้กำกับสถานีตำรวจภูธรเมืองอุตรดิตถ์ และเจ้าหน้าที่ที่เกี่ยวข้อง ร่วมดำเนินการตรวจตามอำนาจหน้าที่ตามกฎหมายสถานบริการ/สถานประกอบการคล้ายสถานบริการ และตรวจตรา กวดขัน จุดเสี่ยงแหล่งมั่วสุมของเยาวชน รวมทั้งปฏิบัติการป้องกันและปราบปรามยาเสพติด รวม 7 แห่ง ในบริเวณพื้นที่อำเภอเมืองอุตรดิตถ์
“จากการลงพื้นที่ตรวจสถานบริการ/สถานประกอบการคล้ายสถานบริการในพื้นที่บริเวณดังกล่าว มีผลปฏิบัติการดังนี้ 1. การลงพื้นที่ตรวจสอบสถานประกอบการที่มีลักษณะคล้ายสถานบริการ จำนวน 4 ร้าน ประกอบด้วย ร้านตั้งโต๊ะ ร้านสถานีมักม่วน ร้านวาฬ และร้านครัวศิลาอาสน์ ซึ่งทั้ง 4 ร้านดังกล่าว ไม่พบการกระทำที่ผิดกฎหมายระหว่างการเข้าตรวจสอบ ทั้งนี้ เจ้าหน้าที่ได้แนะนำและกำชับผู้ประกอบการให้ปฏิบัติตามกฎหมายและมาตรการที่เกี่ยวข้องอย่างเคร่งครัด ได้แก่ 1) การสอดส่องดูแลห้ามเด็กอายุต่ำกว่ากำหนดเข้าใช้บริการ 2) การตรวจตามอำนาจหน้าที่ตามกฎหมายสถานบริการ/สถานประกอบการคล้ายสถานบริการ เช่น การห้ามพกพาอาวุธ ยาเสพติด 3) การเปิด-ปิดให้บริการตามเวลาที่กฎหมายกำหนด 4) การห้ามสูบบุหรี่-บุหรี่ไฟฟ้า ลักลอบจำหน่ายบุหรี่ผิดกฎหมาย 5) เน้นย้ำเรื่องการใช้เสียง ไม่ให้ไปรบกวนประชาชนที่อาศัยอยู่บริเวณใกล้เคียง 6) เวลา 22.00 น. ให้ลดระดับเสียงดังลง เพื่อไม่ให้เสียงรบกวนประชาชนที่อาศัยบริเวณใกล้เคียง และ 7) เวลา 24.00 น. ให้หยุดการใช้เสียงทันที 2. เข้าตรวจสถานบริการ ร้านคาราโอเกะที่มีชื่อร้านว่า อ้ายหนานพาเพลิน ผลปรากฏว่า ไม่พบการกระทำที่ผิดกฎหมายเช่นกัน และ 3. เข้าตรวจสอบจุดเสี่ยงแหล่งมั่วสุมของเยาวชน 2 แห่ง ได้แก่ เส้นทางถนนตัดใหม่ (ทางเลี่ยงในเมือง) และบริเวณริมคลองหลังตลาดเทศบาล 5 โดยขณะที่เข้าตรวจสอบทั้งสองจุดดังกล่าว เจ้าหน้าที่ได้พบกลุ่มเยาวชนนั่งมั่วสุมกันอยู่ อย่างไรก็ตามไม่มีเหตุการณ์ที่ผิดปกติแต่อย่างใด พร้อมทั้งได้ดำเนินการตักเตือนและให้แยกย้ายกลับที่พักเป็นที่เรียบร้อย” นายศิริวัฒน์ฯ กล่าว
นายศิริวัฒน์ บุปผาเจริญ ผู้ว่าราชการจังหวัดอุตรดิตถ์ กล่าวเพิ่มเติมว่า ขอบคุณเจ้าหน้าที่ที่เกี่ยวข้องทุกคนในความร่วมมือร่วมใจที่จะขับเคลื่อนการจัดระเบียบสังคมเพื่อเสริมสร้างความผาสุกให้กับประชาชนในพื้นที่ ซึ่งจะต้องปฏิบัติอย่างจริงจังและต่อเนื่อง โดยเฉพาะการพุ่งเป้า Re X-Ray พื้นที่ในทุกอำเภอในจังหวัดอุตรดิตถ์ เพื่อกวาดล้างยาเสพติดและสิ่งผิดกฎหมาย พร้อมได้กำชับให้เจ้าหน้าที่ฝ่ายปกครองให้บูรณาการกับหน่วยงานความมั่นคง ยกระดับความเข้มข้นในการลาดตระเวนตรวจตรา ตั้งด่านชุมชน โดยเฉพาะในพื้นที่เสี่ยงที่มีประวัติการเกิดอาชญากรรมและยาเสพติด เพื่อเป็นการป้องปรามการกระทำความผิดต่าง ๆ และขอให้ทุกพื้นที่ดำเนินการอย่างจริงจังและต่อเนื่อง
"ขอเน้นย้ำกับผู้ประกอบการสถานบันเทิงทุกแห่งในจังหวัดอุตรดิตถ์ จะต้องประกอบธุรกิจด้วยความมีจิตสํานึกรับผิดชอบต่อสังคม ไม่ละเมิดต่อกฎหมาย ไม่ฝ่าฝืนคำสั่ง คสช. ที่ 22/2558 และคำสั่ง คสช. ที่ 46/2559 และสิ่งที่สำคัญที่สุด คือ “ห้ามเด็ก การพนัน ค้ามนุษย์ อาวุธ ยาเสพติด ปิดเกินเวลา ตั้งอยู่ใกล้สถานศึกษา ถูกจับแล้วโดนปิดแน่นอน” ขอให้ประกอบกิจการโดยมีจิตสํานึกรับผิดชอบต่อความสงบเรียบร้อยของสังคม ไม่ฝ่าฝืนข้อห้ามข้างต้น หากฝ่าฝืนจะถูกเจ้าหน้าที่จับกุมและดำเนินคดีตามกฎหมายที่เกี่ยวข้องทันที ทั้งนี้ ในฐานะผู้ทำหน้าที่ “บำบัดทุกข์ บำรุงสุข” และรักษาความมั่นคงและความสงบเรียบร้อย เป็นหน้าที่ที่ต้องดูแลพี่น้องประชาชน เพื่อให้ทุกคนในสังคมได้ใช้ชีวิตอย่างมีความสุข อย่างไรก็ตามขอให้พี่น้องประชาชนทุกท่านช่วยเป็นหูเป็นตา ระแวดระวังบ้านเมืองของเรา หากพบเห็นเบาะแสการกระทำความผิดทุกรูปแบบ สามารถแจ้งข้อมูล และร้องเรียนร้องทุกข์ได้ที่ศูนย์ดำรงธรรมจังหวัด ศูนย์ดำรงธรรมอำเภอ สายด่วน 1567 โทรฟรีตลอด 24 ชั่วโมง" นายศิริวัฒน์ฯ กล่าวทิ้งท้าย
#กระทรวงมหาดไทย #บำบัดทุกข์บำรุงสุข

ที่มา : https://www.thaigov.go.th/news/contents/details/80691