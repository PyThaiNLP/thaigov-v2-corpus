รัฐบาลไทย-ข่าวทำเนียบรัฐบาล-บขส. เปิดจองตั๋วล่วงหน้าเทศกาลสงกรานต์ 2567 


วันพุธที่ 13 มีนาคม 2567
บขส. เปิดจองตั๋วล่วงหน้าเทศกาลสงกรานต์ 2567
...
นายอรรถวิท รักจำรูญ รักษาการแทนกรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม กล่าวว่า ในช่วงเทศกาลสงกรานต์เดือนเมษายน 2567 จะมีประชาชนเดินทางกลับภูมิลำเนา เป็นจำนวนมาก บขส. จึงได้เตรียมอำนวยความสะดวกให้กับผู้โดยสาร โดย บขส. ได้เปิดให้จองตั๋วโดยสารล่วงหน้า 365 วัน ผ่านช่องทางออนไลน์ Application : E-Ticket Website : https://tcl99web.transport.co.th หรือ ช่องจำหน่ายตั๋วของ บขส. ทั่วประเทศ สำหรับผู้โดยสารที่จองตั๋วโดยสารล่วงหน้าในเส้นทางภาคเหนือ ภาคตะวันออกเฉียงเหนือ และภาคตะวันออก (ขาออก) ทุกมาตรฐาน เดินทางระหว่างวันที่ 9 - 11 เมษายน 2567 เที่ยวเวลาตั้งแต่ 18.00 - 22.00 น. ของทุกวัน ให้ผู้โดยสารไปขึ้นรถโดยสารที่สถานีกลางกรุงเทพอภิวัฒน์ โดยรถโดยสารจะจอดรับบริเวณหน้าประตู 2 อาคารสถานีกลางกรุงเทพอภิวัฒน์ ผู้โดยสารสามารถพักคอยภายในอาคารสถานีกลางกรุงเทพอภิวัฒน์ ซึ่งมีสิ่งอำนวยความสะดวก เช่น ระบบปรับอากาศ ห้องน้ำ เก้าอี้พักคอย ไฟส่องสว่าง และร้านอาหาร เป็นต้น
นายอรรถวิท รักจำรูญ กล่าวต่อว่า การที่ บขส. นำรถไปออกที่สถานีกลางกรุงเทพอภิวัฒน์ เพื่ออำนวยความสะดวกให้กับผู้โดยสารที่จองตั๋วโดยสารล่วงหน้าเดินทางเชื่อมต่อได้สะดวก แบบไร้รอยต่อ เนื่องจากการเดินทางมายังสถานีกลางกรุงเทพอภิวัฒน์ สามารถเลือกเดินทางได้หลายวิธี เช่น รถไฟ รถไฟฟ้า MRT สายสีน้ำเงิน รถไฟฟ้าสายสีแดง รถเมล์ ขสมก. เช่น สาย 134 145 138 517 136 และ 96 สำหรับผู้โดยสารที่ไม่สะดวกเดินทางไปยังสถานีกลางกรุงเทพอภิวัฒน์ บขส. ได้จัดรถ Shuttle Bus รับ - ส่งฟรี จากสถานีขนส่งผู้โดยสารหมอชิต 2 ไปยังสถานีกลางกรุงเทพอภิวัฒน์ จอดให้บริการบริเวณด้านหน้าอาคารสถานีขนส่งผู้โดยสารหมอชิต 2 อย่างไรก็ดี บขส. ขอแนะนำประชาชนที่ต้องการจะเดินทางในช่วงเทศกาล สามารถจองตั๋วล่วงหน้าได้ ผ่านช่องทางออนไลน์ Application : E-Ticket Website : https://tcl99web.transport.co.th หรือ ช่องจำหน่ายตั๋วของ บขส. ทั่วประเทศ การจองตั๋วโดยสารล่วงหน้าจะทำให้ผู้โดยสารสามารถวางแผนการเดินทางล่วงหน้าได้ มีตั๋วโดยสารได้เดินทางแน่นอน และ บขส. สามารถบริหารจัดการการเดินรถเพื่อรองรับผู้โดยสารที่จะเดินทางได้อย่างเพียงพอด้วย สำหรับผู้โดยสารที่จองตั๋วล่วงหน้าทุกเส้นทาง ตั้งแต่เที่ยวเวลา 05.00 - 18.00 น. และผู้โดยสารที่ไม่ได้จองตั๋วโดยสารล่วงหน้าทุกเส้นทาง ให้ติดต่อซื้อตั๋วโดยสาร และขึ้นรถเที่ยวเสริม ได้ที่สถานีขนส่งผู้โดยสารหมอชิต 2
ทั้งนี้ บขส. ขอเชิญชวนผู้ใช้บริการสมัครสมาชิก บขส.Card (ไม่เสียค่าใช้จ่ายในการสมัคร) ทาง Application E-Ticket และ www.transport.co.th เพื่อรับสิทธิพิเศษต่าง ๆ เช่น ส่วนลดค่าโดยสาร 5% และคะแนนสะสมพิเศษเพื่อนำมาแลกเป็นของสมนาคุณ สอบถามรายละเอียดเพิ่มเติมได้ที่งานการตลาดและลูกค้าสัมพันธ์ โทร. 0 2537 8737 หรือสอบถามข้อมูลการเดินทางเพิ่มเติมได้ Call Center โทร. 1490 เรียก บขส.

ที่มา : https://www.thaigov.go.th/news/contents/details/80251