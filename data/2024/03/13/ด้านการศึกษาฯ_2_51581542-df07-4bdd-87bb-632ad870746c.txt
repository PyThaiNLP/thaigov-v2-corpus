รัฐบาลไทย-ข่าวทำเนียบรัฐบาล-“ศุภมาส” มอบเกียรติบัตรผู้เข้าร่วมหลักสูตร WiNS รุ่นที่ 4 ดึงศักยภาพและขีดความสามารถของผู้บริหารระดับสูง พร้อมรับใช้สังคมและสร้างการเปลี่ยนแปลงให้ภาคการศึกษาไทย


วันพุธที่ 13 มีนาคม 2567
“ศุภมาส” มอบเกียรติบัตรผู้เข้าร่วมหลักสูตร WiNS รุ่นที่ 4 ดึงศักยภาพและขีดความสามารถของผู้บริหารระดับสูง พร้อมรับใช้สังคมและสร้างการเปลี่ยนแปลงให้ภาคการศึกษาไทย
“ศุภมาส” มอบเกียรติบัตรผู้เข้าร่วมหลักสูตร WiNS รุ่นที่ 4 ดึงศักยภาพและขีดความสามารถของผู้บริหารระดับสูง พร้อมรับใช้สังคมและสร้างการเปลี่ยนแปลงให้ภาคการศึกษาไทย
เมื่อวันที่ 10 มี.ค. นางสาวศุภมาส อิศรภักดี รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีมอบเกียรติบัตรสำหรับผู้เข้าร่วมโครงการพัฒนาเครือข่ายและศักยภาพผู้บริหารระดับสูงของกระทรวง อว. หลักสูตร WiNS รุ่นที่ 4 โดยโครงการฯ ดังกล่าว ส่งเสริมการสร้างเครือข่ายเพื่อการทำงานร่วมกันของผู้บริหารระดับสูง ซึ่งเป็นผู้ที่มีศักยภาพและขีดความสามารถในการสร้างการเปลี่ยนแปลงให้แก่สังคมและการศึกษาไทย พร้อมกล่าวบรรยายพิเศษในหัวข้อ “The Wonders of Networking: Keys to Success” โดยมีคณะผู้บริหาร ผู้เข้าร่วมโครงการ และเจ้าหน้าที่ เข้าร่วม ณ ห้อง Crystal Hall ชั้น 3 The Athenee Hotel Bangkok
นางสาวศุภมาส กล่าวว่า ภารกิจของกระทรวง อว. ประกอบด้วย 2 ขาหลัก คือ 1. งานด้านอุดมศึกษาที่รวมมหาวิทยาลัยทั้งหมด 170 แห่ง ปัจจุบันทางกระทรวงพยายามผลักดันการปฏิรูปด้านการอุดมศึกษา ด้วยการปรับหลักสูตรให้ยืดหยุ่นและทันสมัยขึ้น ที้งการพัฒนาทักษะเดิม เพิ่มทักษะใหม่ (UpSkill - ReSkill - NewSkill) พร้อมทลายข้อจำกัดหลาย ๆ อย่าง อาทิ การเปิดโอกาสให้เด็กสามารถเข้าเรียนมหาวิทยาลัยได้ตั้งแต่ยังเรียนอยู่ชั้นมัธยมศึกษาปีที่ 6 โดยสามารถสะสมหน่วยกิตได้เลย ทำให้เด็กไม่ติดกรอบการศึกษา 4 ปีในมหาวิทยาลัย และสามารถจบได้เร็วกว่า 2 ปีครึ่งอีกด้วย เพื่อเป็นการลดภาระค่าใช้จ่ายให้กับครอบครัว และเข้าสู่ตลาดแรงงานได้เร็วขึ้น นอกจากนั้น นิสิต นักศึกษาสามารถเรียนข้ามสาขาวิชา คณะหรือมหาวิทยาลัยอื่นได้ รวมทั้ง มหาวิทยาลัยจะต้องรองรับการเรียน การสอนสำหรับคนทุกช่วงวัย และ 2. งานด้านวิจัย วิทยาศาสตร์ เทคโนโลยีและนวัตกรรม ทางกระทรวงมีหน่วยงานให้ทุนทางด้านการวิจัยในหลากหลายด้าน พร้อมทั้งมีงบประมาณที่จะส่งเสริมและสนับสนุนนักวิจัยให้สร้างสรรค์งานวิจัยที่ตอบโจทย์การพัฒนาประเทศ
รมว.อว.กล่าวต่อว่า สำหรับโครงการพัฒนาเครือข่ายและศักยภาพผู้บริหารระดับสูง หลักสูตร WiNS ของกระทรวง อว. นั้น เป็นหลักสูตรที่ครอบคลุมทั้งหน่วยงานภายในและภายนอกกระทรวง อว. เป็นการส่งเสริมให้เกิดการทำงานร่วมกันอย่างมีพลัง และยังเปิดโอกาสให้ผู้เข้าร่วมกิจกรรมได้สร้างความสัมพันธ์ ได้เรียนรู้งานซึ่งกันและกัน ถือเป็นการดึงศักยภาพของทุกหน่วยงานในกระทรวง อว. ให้ออกมารับใช้สังคมได้เต็มประสิทธิภาพ โดยผู้นำยุคใหม่ต้องพัฒนาระดับความสามารถในด้านต่าง ๆ ให้ทันต่อการเปลี่ยนแปลงที่เกิดขึ้นอย่างรวดเร็ว การพัฒนาความสามารถนี้เป็นปัจจัยสำคัญในการพัฒนาองค์กรให้สามารถแข่งขันและดำรงอยู่ได้อย่างยั่งยืน
"จากจำนวนผู้เข้าร่วมหลักสูตร WiNS ทุกรุ่น เกือบ 600 คน จะนำมาซึ่งพลังในการขับเคลื่อนกระทรวง อว. ให้ดำเนินไปในทิศทางที่เป็นกระทรวงแห่งความหวัง โอกาส และอนาคตของประเทศไทย" นางสาวศุภมาส กล่าว

ที่มา : https://www.thaigov.go.th/news/contents/details/80258