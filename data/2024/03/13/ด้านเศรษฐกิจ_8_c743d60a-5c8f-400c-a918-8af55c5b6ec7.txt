รัฐบาลไทย-ข่าวทำเนียบรัฐบาล-กรมบัญชีกลางออกหลักเกณฑ์และวิธีปฏิบัติในการขอขยายเวลาเบิกจ่ายเงินปี 66 เพื่อให้เม็ดเงินเข้าสู่ระบบเศรษฐกิจได้อย่างรวดเร็ว


วันพุธที่ 13 มีนาคม 2567
13/03/2567
พิมพ์
กรมบัญชีกลางออกหลักเกณฑ์และวิธีปฏิบัติในการขอขยายเวลาเบิกจ่ายเงินปี 66 เพื่อให้เม็ดเงินเข้าสู่ระบบเศรษฐกิจได้อย่างรวดเร็ว
ตามที่ ก.คลังกำหนดหลักเกณฑ์และวิธีปฏิบัติการขอกันเงินงบประมาณปี พ.ศ.2566 ไว้เบิกเหลื่อมปีได้ถึงวันทำการสุดท้ายเดือนมี.ค.2567 ซึ่งขณะนี้มีหน่วยงานรัฐจำนวนมากไม่สามารถเบิกจ่ายงบประมาณที่ได้รับอนุมัติให้กันเงินไว้เบิกเหลื่อมปีแล้วเสร็จในระยะเวลาที่กำหนด
นางแพตริเซีย มงคลวนิช อธิบดีกรมบัญชีกลาง เปิดเผยว่า ตามที่กระทรวงการคลังได้กำหนดหลักเกณฑ์และวิธีปฏิบัติในการขอกันเงินงบประมาณปี พ.ศ. 2566 ไว้เบิกเหลื่อมปีได้ถึงวันทำการสุดท้ายของเดือนมีนาคม 2567 ซึ่งขณะนี้มีหน่วยงานของรัฐจำนวนมาก ไม่สามารถเบิกจ่ายงบประมาณที่ได้รับอนุมัติให้กันเงินไว้เบิกเหลื่อมปีให้แล้วเสร็จภายในระยะเวลาที่กำหนด และยังมีความจำเป็นต้องใช้จ่ายงบประมาณดังกล่าวต่อไป ดังนั้น เพื่อให้หน่วยงานของรัฐสามารถใช้จ่ายเงินได้อย่างต่อเนื่องและเกิดประโยชน์สูงสุด โดยมีเม็ดเงินจากระบบงบประมาณรายจ่ายเข้าสู่ระบบเศรษฐกิจได้อย่างรวดเร็ว และช่วยขับเคลื่อนเศรษฐกิจในประเทศให้ฟื้นตัวได้อย่างเหมาะสมกับสถานการณ์ จึงกำหนดให้หน่วยงานของรัฐขยายเวลาเบิกจ่ายงบประมาณปี พ.ศ. 2566 ที่ได้รับอนุมัติให้กันเงินไว้เบิกเหลื่อมปี กรณีมีหนี้ผูกพัน ถึงวันทำการสุดท้ายของเดือนมีนาคม 2567 ทุกรายการ ไว้ใช้จ่ายได้ถึงวันทำการสุดท้ายของเดือนกันยายน 2567
“การขอขยายเวลาเบิกจ่ายงบประมาณดังกล่าว หน่วยงานของรัฐหรือหน่วยงานผู้เบิกแทน ต้องดำเนินการผ่านระบบ New GFMIS Thai โดยเลือก (LIST) และยืนยันข้อมูล (CONFIRM) ใบสั่งซื้อสั่งจ้าง (PO) และ/หรือเอกสารสำรองเงินให้แล้วเสร็จภายในวันที่ 29 มีนาคม 2567 เวลา 16.30 น. และขอให้หน่วยงานของรัฐหรือหน่วยงานผู้เบิกแทน เร่งรัดการเบิกจ่ายเงินกันไว้เบิกเหลื่อมปี (งบประมาณปี พ.ศ. 2566) ให้แล้วเสร็จ ภายในวันทำการสุดท้ายของเดือนกันยายน 2567 หากไม่ดำเนินการภายในระยะเวลาที่กำหนดงบประมาณดังกล่าวต้องถูกพับไปโดยผลของกฎหมาย” อธิบดีกรมบัญชีกลาง กล่าว
ทั้งนี้ หากมีข้อสงสัยสามารถสอบถามเพิ่มเติมได้ที่ Call Center กรมบัญชีกลาง 0 2270 6400 ในวัน เวลาทำการ

ที่มา : https://www.thaigov.go.th/news/contents/details/80260