รัฐบาลไทย-ข่าวทำเนียบรัฐบาล-​“ดร. นลินี ทวีสิน”หารือทูตอียิปต์ชี้มีโอกาสด้านการค้าการลงทุนระหว่างสองประเทศอีกมากเช่นพลังงานทดแทนท่องเที่ยวแย้มข่าวดีอียิปต์เห็นชอบในหลักการต่อ MOU เพื่อจัดตั้งการประชุมJTCแล้ว 


วันพุธที่ 13 มีนาคม 2567
13/03/2567
พิมพ์
​“ดร. นลินี ทวีสิน”หารือทูตอียิปต์ชี้มีโอกาสด้านการค้าการลงทุนระหว่างสองประเทศอีกมากเช่นพลังงานทดแทนท่องเที่ยวแย้มข่าวดีอียิปต์เห็นชอบในหลักการต่อ MOU เพื่อจัดตั้งการประชุมJTCแล้ว
“ดร. นลินี ทวีสิน” หารือทูตอียิปต์ ชี้มีโอกาสด้านการค้า การลงทุนระหว่างสองประเทศอีกมาก เช่น พลังงานทดแทน ท่องเที่ยว แย้มข่าวดีอียิปต์เห็นชอบในหลักการต่อ MOU เพื่อจัดตั้งการประชุม JTC แล้ว
วันนี้ (13 มีนาคม 2567) ดร. นลินี ทวีสิน พบทูตอียิปต์ ชี้มีโอกาสในการพัฒนาความร่วมมืออีกมาก โดยเฉพาะในประเด็นด้านพลังงานทดแทน การท่องเที่ยว การแปรรูปอาหาร อุตสาหกรรมฮาลาล ความร่วมมือด้านการเงินการธนาคาร แจ้งข่าวดีฝ่ายอียิปต์ได้เห็นชอบในหลักการต่อบันทึกความเข้าใจเพื่อจัดตั้งคณะกรรมการร่วมทางการค้า หรือ Joint Trade Committee แล้ว
ดร. นลินี ทวีสิน ผู้แทนการค้าไทย เปิดเผยภายหลังจากการหารือร่วมกับนางฮาละฮ์ ยูซุฟ อะห์มัด เราะญับ  เอกอัครราชทูตสาธารณรัฐอาหรับอียิปต์ประจำประเทศไทย ว่าในปีนี้จะครบรอบ ๗๐ ปีการสถาปนาความสัมพันธ์ทางการทูต ที่ผ่านมาความสัมพันธ์และความร่วมมือระหว่างสองประเทศดำเนินมาอย่างราบรื่น ก้าวหน้าและขยายตัวตามลำดับ โดยตนและท่านทูตเห็นพ้องว่าทั้งสองประเทศมีโอกาสในการพัฒนาความร่วมมืออีกมาก โดยเฉพาะในประเด็นด้านพลังงานทดแทน ซึ่งจากสภาพภูมิประเทศและตำแหน่งที่ตั้ง ส่งผลให้อียิปต์มีความพร้อมในเรื่องพลังงานแสงอาทิตย์และพลังงานลม ประกอบกับมีนโยบายที่สนับสนุนการเปลี่ยนผ่านสู่การใช้พลังงานสีเขียวที่เป็นรูปธรรม ในขณะที่ไทยมีบริษัทที่มีความพร้อมและความเชี่ยวชาญ อุตสาหกรรมการท่องเที่ยวเองก็เป็นอีก 1 หนึ่งอุตสาหกรรมที่ทั้งสองประเทศล้วนมีโอกาสในการต่อยอดความร่วมมืออีกมาก โดยไทยมีความพร้อมในการเป็นจุดหมายปลายทางของนักท่องเที่ยวอียิปต์ รวมถึงการท่องเที่ยวเชิงสุขภาพ หรือ Medical tourism ในขณะที่อียิปต์เองก็มีวัฒนธรรมที่ยาวนานและมีสถานที่ท่องเที่ยวที่เป็นจุดเด่นและเป็นเอกลักษณ์มากมาย นอกจากนี้ การแปรรูปอาหาร หรือ Food Processing และอุตสาหกรรมฮาลาลก็ยังเป็นภาคส่วนสำคัญที่ทั้งสองประเทศสามารถพัฒนาความร่วมมือระหว่างกันได้อีกมาก
ผู้แทนการค้าไทย เสริมว่า อียิปต์ยังได้แสดงความพร้อมในการเข้าร่วมการประชุมคณะกรรมาธิการร่วมว่าด้วยความร่วมมือทวิภาคีระหว่างประเทศไทยกับอียิปต์ (Joint Commission) ครั้งที่ 3 ในระดับรัฐมนตรี ซึ่งจะเป็นเวทีสำคัญในการหารือแนวทางส่งเสริมความร่วมมือระหว่างสองประเทศ นอกจากนี้ ตนยังได้ทราบอีกข่าวดีจากฝ่ายอียิปต์ ว่าฝ่ายอียิปต์ได้เห็นชอบในหลักการต่อบันทึกความเข้าใจ (MOU) เพื่อจัดตั้ง Joint Trade Committee ไทย-อียิปต์แล้ว ซึ่งจะเป็นส่วนสำคัญที่ช่วยให้ไทยและอียิปต์มีกลไกสำหรับการหารือระดับสูง เพื่อส่งเสริมความสัมพันธ์ทางการค้าและการลงทุนระหว่างกันได้อย่างเป็นรูปธรรมมากขึ้น
ดร. นลินี กล่าวทิ้งท้ายว่า อียิปต์เป็นตลาดใหม่ที่ สำคัญในภูมิภาคแอฟริกาตอนเหนือ มีที่ตั้งอยู่ในจุดยุทธศาสตร์  สำคัญของการขนส่งสินค้าทางทะเลระหว่าง ทวีปเอเชียและทวีปยุโรปผ่านคลองสุเอซ และมีศักยภาพในการเป็นประตูการค้าสู่ตะวันออกกลาง เมดิเตอร์เรเนียน แอฟริกาตอนเหนือ และแอฟริกาตอนกลาง โดยเฉพาะประเทศเพื่อนบ้านที่ไม่มี ทางออกสู่ทะเล ประกอบกับอียิปต์มีการจัดทำความตกลงทางการค้ากับประเทศสำคัญหลายประเทศ อาทิ สหภาพยุโรป กลุ่มประเทศลาตินอเมริกา และกลุ่มประเทศตะวันออกกลาง จึงอาจกล่าวได้ว่า สาธารณรัฐอาหรับอียิปต์ ได้รับสิทธิประโยชน์ด้านภาษีและการอำนวยความสะดวกในการเข้าสู่ตลาดสำคัญต่าง ๆ ส่งผลให้สาธารณรัฐอียิปต์ สามารถพัฒนาไปเป็นหนึ่งในศูนย์กลางการส่งออกและการกระจายสินค้าที่สำคัญไปยังหลายภูมิภาคได้ในอนาคต

ที่มา : https://www.thaigov.go.th/news/contents/details/80243