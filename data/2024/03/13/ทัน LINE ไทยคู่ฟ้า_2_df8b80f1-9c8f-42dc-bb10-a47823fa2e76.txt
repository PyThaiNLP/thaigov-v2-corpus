รัฐบาลไทย-ข่าวทำเนียบรัฐบาล-ครม. ไฟเขียวเก็บภาษีโทเคนดิจิทัล15% จ่ายครั้งเดียวไม่ต้องคำนวณเงินได้ซ้ำ


วันพุธที่ 13 มีนาคม 2567
ครม. ไฟเขียวเก็บภาษีโทเคนดิจิทัล15% จ่ายครั้งเดียวไม่ต้องคำนวณเงินได้ซ้ำ
.....
ครม. ไฟเขียวเก็บภาษีโทเคนดิจิทัล15% จ่ายครั้งเดียวไม่ต้องคำนวณเงินได้ซ้ำ
.
ครม. (วันที่ 12 มี.ค. 2567) มีมติอนุมัติหลักการร่างพระราชกฤษฎีกาออกตามความในประมวลรัษฎากร ว่าด้วยการยกเว้นรัษฎากร (ฉบับที่ ..) พ.ศ. .... (มาตรการภาษีเพื่อส่งเสริมการระดมทุนด้วยโทเคนดิจิทัลเพื่อการลงทุน หรือ Investment Token) ตามที่กระทรวงการคลังเสนอ โดยให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไป
.
สาระสำคัญของร่างพระราชกฤษฎีกาฯ คือ เป็นการยกเว้นภาษีเงินได้บุคคลธรรมดาสำหรับเงินส่วนแบ่งของกำไร (เงินปันผล) หรือผลประโยชน์อื่นใดที่ได้รับจากการถือหรือครอบครองโทเคนดิจิทัลเพื่อการลงทุน โดยเมื่อได้หักภาษีเงินได้บุคคลธรรมดา ณ ที่จ่าย (ในอัตรา 15%) ไว้แล้ว จะไม่ต้องนำส่วนแบ่งกำไรหรือผลประโยชน์อื่นมาคำนวณภาษีเงินได้บุคคลธรรมดาอีก
.
มาตรการดังกล่าวจะช่วยยกระดับการกำกับดูแลโทเคนดิจิทัลเพื่อการลงทุนให้มีมาตรฐานใกล้เคียงกับหลักทรัพย์ รวมทั้งพัฒนาเศรษฐกิจดิจิทัลของประเทศ ทั้งนี้ คาดว่ามาตรการฯ จะทำให้ผู้ประกอบธุรกิจมีทางเลือกในการระดมทุนด้วยโทเคนดิจิทัลเพื่อการลงทุนเพิ่มเติมจากการระดมทุนด้วยเครื่องมือดั้งเดิม (ตราสารหนี้และตราสารทุน) อันจะส่งผลดีต่อการลงทุน และการจ้างงานในประเทศ ตลอดจนช่วยส่งเสริมให้ประเทศไทยเป็นศูนย์กลางการระดมทุนด้วยสินทรัพย์ดิจิทัล (Digital Asset Hub) ด้วย
.
อ่านเพิ่มเติม คลิก https://www.thaigov.go.th/news/contents/details/80208
ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/80254