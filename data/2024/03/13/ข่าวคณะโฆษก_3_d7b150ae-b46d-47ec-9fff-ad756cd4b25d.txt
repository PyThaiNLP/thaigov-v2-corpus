รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ขึ้นปกนิตยสาร TIME พร้อมบทสัมภาษณ์สะท้อนวิสัยทัศน์และการทำงานของรัฐบาล มุ่งเดินหน้าทำงานเพื่อประชาชนอย่างต่อเนื่อง


วันพุธที่ 13 มีนาคม 2567
​โฆษกรัฐบาลเผย นายกฯ ขึ้นปกนิตยสาร TIME พร้อมบทสัมภาษณ์สะท้อนวิสัยทัศน์และการทำงานของรัฐบาล มุ่งเดินหน้าทำงานเพื่อประชาชนอย่างต่อเนื่อง
​โฆษกรัฐบาลเผย นายกฯ ขึ้นปกนิตยสาร TIME พร้อมบทสัมภาษณ์สะท้อนวิสัยทัศน์และการทำงานของรัฐบาล มุ่งเดินหน้าทำงานเพื่อประชาชนอย่างต่อเนื่อง
วันนี้ (13 มีนาคม 2567) นายชัย วัชรงค์ โฆษกประจำสำนักนายกรัฐมนตรี เปิดเผยว่า นิตยสาร TIME (TIME Magazine) นิตยสารข่าวรายสัปดาห์ชื่อดังของสหรัฐอเมริกา ได้เผยแพร่ภาพขึ้นปกของ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง ฉบับวันที่ 25 มีนาคม 2567 พร้อมบทสัมภาษณ์ที่กล่าวถึงแนวคิด วิสัยทัศน์ ตลอดจนความคืบหน้าในการทำงานของรัฐบาล โดยเฉพาะการเปิดโอกาสให้ภาคธุรกิจเข้ามาลงทุนในประเทศไทย การแก้ไขปัญหาเศรษฐกิจปากท้อง สะท้อนความมุ่งมั่นของรัฐบาลที่เดินหน้า ทำงานเพื่อประชาชนอย่างต่อเนื่อง
โดยเนื้อหาภาพรวมในบทสัมภาษณ์ของ TIME Magazine เผยแพร่ในหัวข้อ “Thailand’s New Prime Minister Is Getting Down to Business. But Can He Heal His Nation?” (https://time.com/6899782/thailand-prime-minister-srettha-thavisin-business-hub/)
ระบุว่า นายกรัฐมนตรีได้เดินทางเยือนต่างประเทศมากกว่า 10 ครั้ง นับตั้งแต่การเข้ารับตำแหน่ง เพื่อเชิญชวนนักลงทุนให้เข้ามาลงทุนในประเทศไทย ทั้งจากจีน ญี่ปุ่น และสหรัฐฯ รวมทั้งเข้าร่วมการประชุมสภาเศรษฐกิจโลก (World Economic Forum: WEF) ณ เมืองดาวอส ประเทศสวิตเซอร์แลนด์ ซึ่งจากความพยายามของนายกรัฐมนตรี ได้ส่งผลให้ตัวเลขการลงทุนโดยตรงจากต่างประเทศ (FDI) ในไตรมาส 4 ของปี 2566 เพิ่มสูงขึ้นเป็น 2 เท่าเมื่อเทียบรายปี อีกทั้งในเดือนพฤศจิกายน 2566 ที่ผ่านมา ยังสามารถเปิดการลงทุนในไทยได้จาก Amazon Web Services, Google และ Microsoft มูลค่ารวมกว่า 8.3 พันล้านเหรียญสหรัฐฯ
นอกจากนี้ นายกรัฐมนตรียังได้กล่าวถึงมาตรการต่าง ๆ ที่รัฐบาลกำลังดำเนินการ เช่น การลดราคาเชื้อเพลิง ประกาศการพักชำระหนี้เกษตรกรเป็นเวลา 3 ปี และวางแผนนโยบาย 10,000 บาทดิจิทัลวอลเล็ต ซึ่งเป็นการกระตุ้นเศรษฐกิจและการบริโภคในประเทศ เพื่อรับมือกับวิกฤตเศรษฐกิจของประเทศ รวมทั้งการผลักดันบทบาทของประเทศไทยให้เป็นศูนย์กลางด้านโลจิสติกส์ การดูแลสุขภาพ การเงิน และการนำเสนอโครงการ Landbridge มูลค่า 3 พันล้านเหรียญสหรัฐฯ เพื่อเชื่อมโยงท่าเรือระนองบริเวณทะเลอันดามัน ผ่านทางถนน ทางรถไฟ และท่อส่งก๊าซ ไปยังจังหวัดชุมพรบนอ่าวไทย พร้อมกับการมีนโยบายด้านการต่างประเทศที่เป็นกลาง เช่น การเปิดให้ไทยเป็นเวทีกลางในการหารือกันระหว่างสหรัฐฯ และจีน ซึ่งนายกรัฐมนตรีเน้นย้ำว่า ไทยสามารถทำหน้าที่เป็น“สะพาน” และ “พื้นที่ปลอดภัย” ได้ ขณะเดียวกัน พร้อมยกระดับประเทศไทยให้มีชื่อเสียงในเวทีสากล ซึ่งนายกรัฐมนตรีได้เดินทางไปทั่วโลก เพื่อทำให้ประเทศไทยกลายเป็นจุดหมายปลายทางด้านการลงทุน
“การที่นายกรัฐมนตรี ได้ขึ้นปกพร้อมบทสัมภาษณ์ฉบับเต็มในนิตยสาร TIME สะท้อนให้เห็นถึงการยอมรับนายกรัฐมนตรีในฐานะ ผู้นำที่มีบทบาทอย่างชัดเจนในเวทีระหว่างประเทศ และตลอดเวลาการทำงานที่ผ่านมาในบทบาทของผู้นำไทยในเวทีโลก ถือเป็นการเปิดโอกาสให้ผู้อ่านได้เข้าใจแนวทางการทำงาน ความจริงจัง การตั้งใจทำงานของนายกฯ และตัวตนของนายกรัฐมนตรี” นายชัย กล่าว

ที่มา : https://www.thaigov.go.th/news/contents/details/80266