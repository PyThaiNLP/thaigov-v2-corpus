รัฐบาลไทย-ข่าวทำเนียบรัฐบาล-‘พัชรวาท’ ชู ช้างไทย “ขุนพลแห่งนักรบประจำชาติ” เร่งอนุรักษ์ - ยกระดับความเป็นอยู่ กำชับแก้ปมขัดแย้งคนกับช้างให้อยู่ร่วมกันได้ พร้อมเยี่ยมอาการบาดเจ็บ “พลายศักดิ์สุรินทร์”


วันพุธที่ 13 มีนาคม 2567
‘พัชรวาท’ ชู ช้างไทย “ขุนพลแห่งนักรบประจำชาติ” เร่งอนุรักษ์ - ยกระดับความเป็นอยู่ กำชับแก้ปมขัดแย้งคนกับช้างให้อยู่ร่วมกันได้ พร้อมเยี่ยมอาการบาดเจ็บ “พลายศักดิ์สุรินทร์”
‘พัชรวาท’ ชู ช้างไทย “ขุนพลแห่งนักรบประจำชาติ” เร่งอนุรักษ์ - ยกระดับความเป็นอยู่ กำชับแก้ปมขัดแย้งคนกับช้างให้อยู่ร่วมกันได้ พร้อมเยี่ยมอาการบาดเจ็บ “พลายศักดิ์สุรินทร์”
‘พัชรวาท’ ชู ช้างไทย “ขุนพลแห่งนักรบประจำชาติ” เร่งอนุรักษ์ - ยกระดับความเป็นอยู่ กำชับแก้ปมขัดแย้งคนกับช้างให้อยู่ร่วมกันได้ พร้อมเยี่ยมอาการบาดเจ็บ “พลายศักดิ์สุรินทร์”
วันนี้ (13 มีนาคม 2567) เวลา 11.00 น. พล.ต.อ.พัชรวาท วงษ์สุวรรณ รองนายกรัฐมนตรี และรัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานลั่นฆ้องในพิธีเปิดงาน “วันช้างไทย ประจำปี 2567” พร้อมร่วมเลี้ยงอาหารช้างบนสะโตกใหญ่ เยี่ยมชมและมอบรางวัลการประกวดซุ้มอาหารช้าง และรางวัลควาญช้างดีเด่น ประจำปี 2567 เพื่อเป็นเกียรติแก่คนรักษ์ช้าง ที่ร่วมเป็นส่วนหนึ่งในการดูแลและรักษาไว้ซึ่งคุณค่าของช้างไทย โดยมี ร.อ.รชฏ พิสิษฐบรรณกร ผู้ช่วยรัฐมนตรีประจำกระทรวงฯ นายสุกิจ จันทร์ทอง ผู้อำนวยการองค์การอุตสาหกรรมป่าไม้. คณะผู้บริหาร ทส. และนายชัชวาลย์ ฉายะบุตร ผู้ว่าราชการจังหวัดลำปาง เข้าร่วมในพิธี ณ สถาบันคชบาลแห่งชาติ ในพระอุปถัมภ์ฯ (ศูนย์อนุรักษ์ช้างไทย) องค์การอุตสาหกรรมป่าไม้ อำเภอห้างฉัตร จังหวัดลำปาง โดยมีช้างเข้าร่วมพิธีมากกว่า 100 เชือก และหลังจากเสร็จสิ้นพิธี พล.ต.อ.พัชรวาท และคณะ ได้เข้าเยี่ยม พลายศักดิ์สุรินทร์ ที่ยังคงรักษาอาการป่วยอยู่ ณ โรงพยาบาลช้าง ภายในศูนย์อนุรักษ์ช้างไทย เพื่อติดตามความคืบหน้าการรักษา และให้กำลังใจแก่ทีมสัตวแพทย์ที่ดูแลอีกด้วย
พล.ต.อ.พัชรวาท ได้กล่าวถึงความสำคัญของช้างไทย ว่า เป็นสัตว์มงคลที่อยู่คู่บ้านคู่เมือง และเกี่ยวข้องกับสถาบันชาติ ศาสนา พระมหากษัตริย์มาอย่างต่อเนื่อง ปัจจุบัน ช้างไทยประสบกับสภาวะวิกฤตต่าง ๆ มากมาย ทั้งปัญหาช้างล้นป่าเนื่องจากพื้นที่ป่าของประเทศลดลง ปัญหาความขัดแย้งระหว่างคนกับช้าง หรือโรคอุบัติใหม่ในช้าง จึงจำเป็นต้องได้รับการแก้ไขและช่วยเหลือเพื่ออนุรักษ์ช้างให้อยู่ร่วมกับคนได้อย่างมีความสุข การจัดงานครั้งนี้เป็นการแสดงให้เห็นถึงความสำคัญของช้างไทย ให้ประชาชนได้มีส่วนร่วมในการรักและหวงแหนช้าง ตลอดจนให้ความสำคัญต่อการอนุรักษ์ช้างให้มากขึ้น โดยขอเป็นกำลังใจให้แก่ผู้ปฏิบัติงานในการอนุรักษ์ และบริบาลช้างทุกคน และหวังเป็นอย่างยิ่งว่าช้างไทยจะได้รับการดูแลอย่างดีที่สุด

ที่มา : https://www.thaigov.go.th/news/contents/details/80262