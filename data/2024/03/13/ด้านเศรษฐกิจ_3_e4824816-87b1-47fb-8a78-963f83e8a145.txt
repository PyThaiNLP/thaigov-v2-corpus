รัฐบาลไทย-ข่าวทำเนียบรัฐบาล-กรมศุลกากรเร่งปราบปรามยาเสพติดอย่างต่อเนื่อง จับชายชาวไนจีเรียนซุกซ่อนโคคาอีนในร่างกายมูลค่ากว่า 3.69 ล้านบาท


วันพุธที่ 13 มีนาคม 2567
13/03/2567
พิมพ์
กรมศุลกากรเร่งปราบปรามยาเสพติดอย่างต่อเนื่อง จับชายชาวไนจีเรียนซุกซ่อนโคคาอีนในร่างกายมูลค่ากว่า 3.69 ล้านบาท
กรมศุลกากรตรวจยึดโคคาอีนซุกซ่อนในราวตากผ้า น้ำหนักถึง 5,360 กรัม มูลค่ากว่า 16 ล้านบาท และพบยาเสพติดให้โทษประเภท 2 (โคคาอีน) ซุกซ่อนอยู่ภายในร่างกายโดยวิธีการกลืน จำนวน 70 ก้อน น้ำหนักรวมสิ่งห่อหุ้ม 1,230 กรัม มูลค่า 3,690,000 บาท
วันนี้ (12 มีนาคม 2567) นายพันธ์ทอง ลอยกุลนันท์ ที่ปรึกษาด้านการพัฒนาและบริหารการจัดเก็บภาษี ในฐานะโฆษกกรมศุลกากร เปิดเผยว่า ตามที่ นายเศรษฐา ทวีสิน นายกรัฐมนตรีและรัฐมนตรีว่าการกระทรวงการคลัง มีนโยบายเดินหน้าปราบปรามยาเสพติดทั้งการผลิต การนำเข้า การส่งออก การนำผ่าน และการลักลอบจำหน่าย โดยสั่งการให้ทุกหน่วยงานที่เกี่ยวข้องบูรณาการการทำงานร่วมกันเพื่อปราบปรามยาเสพติดอย่างเข้มงวด และเร่งด่วน นายธีรัชย์ อัตนวานิช อธิบดีกรมศุลกากร จึงกำชับให้เจ้าหน้าที่เพิ่มความเข้มงวดในการเฝ้าระวังการลักลอบนำเข้าและส่งออกยาเสพติดทุกช่องทาง เพื่อเป็นการปกป้องสังคมให้ปลอดภัยจากยาเสพติดและสอดรับกับนโยบายของท่านนายกรัฐมนตรีและรัฐมนตรีว่าการกระทรวงการคลัง
โดยเมื่อวันที่ 6 มีนาคม 2567 กรมศุลกากรสนธิกำลังกับหน่วยสกัดกั้นยาเสพติดทางท่าอากาศยานนานาชาติ (Airport Interdiction Task Force: AITF) ประกอบด้วย สำนักงานคณะกรรมการป้องกันและปราบปรามยาเสพติด (ป.ป.ส.) กองบัญชาการตำรวจปราบปรามยาเสพติด ศูนย์รักษาความปลอดภัย กองบัญชาการกองทัพไทย ตรวจยึดโคคาอีนซุกซ่อนในราวตากผ้า น้ำหนักถึง 5,360 กรัม มูลค่ากว่า 16 ล้านบาท โดยได้มีการร่วมแถลงข่าวกับ ป.ป.ส. แล้ววานนี้ (11 มีนาคม 2567)
และจากการผนึกกำลังร่วมกับ AITF อย่างต่อเนื่อง ในวันที่ 10 มีนาคม 2567 กรมศุลกากร โดยเจ้าหน้าที่กองสืบสวนและปราบปราม ร่วมกับสำนักงานศุลกากรตรวจของผู้โดยสารท่าอากาศยานสุวรรณภูมิ ได้ตรวจพบบัญชีรายชื่อผู้โดยสารที่มีความเสี่ยงในการลักลอบลำเลียงยาเสพติดเข้ามาในประเทศ เพศชาย สัญชาติไนจีเรียน เดินทางจากกรุงแอดดิสอาบาบา สหพันธ์สาธารณรัฐประชาธิปไตยเอธิโอเปีย ปลายทางท่าอากาศยานสุวรรณภูมิ ประเทศไทย เมื่อผู้โดยสารที่ต้องสงสัยเดินทางมาถึง เจ้าหน้าที่ได้ขอตรวจสอบกระเป๋าสัมภาระและร่างกาย เห็นว่าผู้ต้องสงสัยแสดงอาการพิรุธ จึงส่งตัวเข้าตรวจสอบพิสูจน์โดยละเอียด ผลปรากฎ พบยาเสพติดให้โทษประเภท 2 (โคคาอีน) ซุกซ่อนอยู่ภายในร่างกายโดยวิธีการกลืน จำนวน 70 ก้อน น้ำหนักรวมสิ่งห่อหุ้ม 1,230 กรัม มูลค่า 3,690,000 บาท เจ้าหน้าที่ชุดจับกุมจึงทำบันทึกจับกุมและนำตัวส่งพนักงานสอบสวนสถานีตำรวจภูธรท่าอากาศยานสุวรรณภูมิเพื่อดำเนินคดีต่อไป
กรณีดังกล่าว เป็นความผิดตามมาตรา 242 และมาตรา 252 ประกอบมาตรา 166 และมาตรา 167 แห่งพระราชบัญญัติศุลกากร พ.ศ. 2560 และประมวลกฎหมายยาเสพติด โดยในปีงบประมาณ 2567 (1 ตุลาคม 2566 – 11 มีนาคม 2567) กรมศุลกากรมีสถิติการจับกุมยาเสพติดทั้งสิ้น 69 ราย มูลค่ารวมกว่า 402.91 ล้านบาท

ที่มา : https://www.thaigov.go.th/news/contents/details/80246