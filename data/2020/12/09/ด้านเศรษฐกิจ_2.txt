รัฐบาลไทย-ข่าวทำเนียบรัฐบาล-กรมบัญชีกลางแก้ไขแบบประกาศและเอกสารประกวดราคาจ้างก่อสร้างวิธี e-bidding กรณีการขึ้นทะเบียนผู้ประกอบการงานก่อสร้าง


วันอังคารที่ 8 ธันวาคม 2563
พิมพ์
กรมบัญชีกลางแก้ไขแบบประกาศและเอกสารประกวดราคาจ้างก่อสร้างวิธี e-bidding กรณีการขึ้นทะเบียนผู้ประกอบการงานก่อสร้าง
คกก.วินิจฉัยปัญหาการจัดซื้อจัดจ้างและการบริหารพัสดุภาครัฐ โดยได้รับมอบอำนาจจากคณะกรรมการนโยบายการจัดซื้อจัดจ้างและการบริหารพัสดุภาครัฐ แก้ไขแบบประกาศประกวดราคาจ้างก่อสร้างด้วยวิธี e-bidding และแบบเอกสารประกวดราคาจ้างก่อสร้างด้วยวิธี e-bidding
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่คณะกรรมการนโยบายการจัดซื้อจัดจ้างและการบริหารพัสดุภาครัฐ ได้กำหนดแบบประกาศและเอกสารเชิญชวนในการจัดซื้อจัดจ้างพัสดุด้วยวิธีตลาดอิเล็กทรอนิกส์ (e-market) วิธีประกวดราคาอิเล็กทรอนิกส์ (e-bidding) และวิธีสอบราคา ซึ่งต่อมาคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ได้กำหนดให้หน่วยงานของรัฐแก้ไขแบบประกาศและเอกสารประกวดราคาจ้างก่อสร้างด้วยวิธี e-bidding สำหรับกรณีการขึ้นทะเบียนผู้ประกอบการงานก่อสร้าง ประกอบกับกรมบัญชีกลางได้ประกาศรายชื่อผู้ประกอบการงานก่อสร้างที่มีสิทธิเป็นผู้ยื่นข้อเสนอต่อหน่วยงานของรัฐ และมีการแก้ไขแบบประกาศและเอกสารประกวดราคาจ้างก่อสร้างด้วยวิธี e-bidding เพื่อรองรับรูปแบบทะเบียนอิเล็กทรอนิกส์ ซึ่งได้กำหนดรูปแบบทะเบียนอิเล็กทรอนิกส์ (Digital Certificate) ที่มีลายมือชื่ออิเล็กทรอนิกส์ (Digital Signature) ให้แก่ผู้ประกอบการที่ได้รับการขึ้นทะเบียนโดยไม่ต้องรับรองสำเนาถูกต้องนั้น
ดังนั้น เพื่อให้หน่วยงานของรัฐปฏิบัติให้เป็นไปในแนวทางเดียวกัน คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ โดยได้รับมอบอำนาจจากคณะกรรมการนโยบายการจัดซื้อจัดจ้างและการบริหารพัสดุภาครัฐ จึงได้แก้ไขแบบประกาศประกวดราคาจ้างก่อสร้างด้วยวิธี e-bidding และแบบเอกสารประกวดราคาจ้างก่อสร้างด้วยวิธี e-bidding และยกเลิกหนังสือคณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ ด่วนที่สุด ที่ กค (กวจ) 0405.2/ว 466 ลงวันที่ 25 กันยายน 2563
"สำหรับหน่วยงานของรัฐใดได้ดำเนินการนำร่างประกาศและร่างเอกสารเชิญชวนเผยแพร่เพื่อรับฟังความคิดเห็นจากผู้ประกอบการ หรือเผยแพร่ประกาศและเอกสารเชิญชวนในระบบเครือข่ายสารสนเทศของกรมบัญชีกลาง (ระบบ e-GP) หรือมีหนังสือเชิญชวนไปแล้วก่อนวันที่กรมบัญชีกลางประกาศรายชื่อผู้ประกอบการงานก่อสร้าง ตามมาตรา 53 วรรคหนึ่ง แห่งพระราชบัญญัติการจัดซื้อจัดจ้างและการบริหารพัสดุภาครัฐ พ.ศ.2560 ให้หน่วยงานของรัฐนั้นดำเนินการในขั้นตอนต่อไปได้ โดยได้รับยกเว้นการกำหนดคุณสมบัติผู้มีสิทธิเป็นผู้ยื่นข้อเสนอของผู้ประกอบการงานก่อสร้างที่ต้องขึ้นทะเบียนไว้กับกรมบัญชีกลาง ทั้งนี้ หากมีข้อสงสัยสามารถสอบถามเพิ่มเติมได้ที่ Call Center กรมบัญชีกลาง 02 270 6400 ในวันและเวลาราชการ ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/37449