รัฐบาลไทย-ข่าวทำเนียบรัฐบาล-นายกรัฐมนตรีแนะสตาร์ทอัพไทยพัฒนาต่อเนื่องให้สามารถแข่งขันกับต่างประเทศพร้อมโปรโมทวิ่งเทรลในไทย ส่งเสริมการออกกำลังกายเพิ่มการท่องเที่ยวรูปแบบใหม่


วันอังคารที่ 8 ธันวาคม 2563
พิมพ์
นายกรัฐมนตรีแนะสตาร์ทอัพไทยพัฒนาต่อเนื่องให้สามารถแข่งขันกับต่างประเทศพร้อมโปรโมทวิ่งเทรลในไทย ส่งเสริมการออกกำลังกายเพิ่มการท่องเที่ยวรูปแบบใหม่
นายกรัฐมนตรีแนะสตาร์ทอัพไทยพัฒนาต่อเนื่องให้สามารถแข่งขันกับต่างประเทศพร้อมโปรโมทวิ่งเทรลในไทย ส่งเสริมการออกกำลังกายเพิ่มการท่องเที่ยวรูปแบบใหม่
วันนี้ (8 ธ.ค. 63) เวลา 08.30 น. นายอนุชา บูรพชัยศรี โฆษกประจำสำนักนายกรัฐมนตรี เผยภารกิจก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการผลงานด้านการพัฒนากำลังคนดิจิทัล ในหัวข้อ “Edtech for all Gens” จัดโดยกระทรวงดิจิทัลเพื่อเศรษฐกิจและสังคม และรับฟังสรุปผลการจัดการแข่งขันวิ่งเทรล รายการ Thailand by UTMB 2020 Doi Inthanon Chiang Mai ของกระทรวงการท่องเที่ยวและกีฬา โดยมีนายพุทธิพงษ์ ปุณณกันต์  รัฐมนตรีว่าการกระทรวงดิจิทัลเพื่อเศรษฐกิจและสังคม นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายดิสทัต โหตระกิตย์ เลขาธิการนายกรัฐมนตรี นางสาวไตรศุลี ไตรสรณกุล รองโฆษกประจำสำนักนายกรัฐมนตรี ร่วมชมนิทรรศการในครั้งนี้ด้วย ณ ตึกสันติไมตรี ทำเนียบรัฐบาล
นายกรัฐมนตรีเยี่ยมชมการพัฒนาทักษะดิจิทัลสตาร์ทอัพด้านเทคโนโลยีการศึกษา (Edtech) เพื่อเสริมสร้างทักษะดิจิทัลด้วยการ Reskill, Upskill และ New Skill ได้แก่ เครื่องมือช่วยประเมินผลการเรียนรู้ของนักเรียนแก่คุณครูในห้องเรียนผ่านเกมตอบคําถาม การแสดง Virtual Reality (VR) ช่วยพนักงานฝึกปฏิบัติผ่านโลกเสมือนจริงในสถานการณ์จําลอง และการแข่งขันหุ่นยนต์ซูโม่ด้วยการเขียนโปรแกรมควบคุมหุ่นยนต์ ซึ่งได้รับรางวัลรองชนะเลิศอันดับสองในการแข่งขัน หุ่นยนต์ยุวชนชิงชนะเลิศประเทศไทย ประจําปี 2562
โอกาสนี้ นายกรัฐมนตรีชื่นชมดิจิทัลสตาร์ทอัพไทย พร้อมสนับสนุนคนรุ่นใหม่ เปิดพื้นที่ให้มีการพัฒนาอย่างต่อเนื่อง ในระดับมาตรฐานที่สามารถแข่งขันกับสตาร์ทอัพจากต่างประเทศได้ ทั้งสนใจการใช้เทคโนโลยีโลกเสมือนจริง หรือ VR โดยเห็นว่า อาจนำมาใช้ประโยชน์สำหรับการฝึกอบรมแรงงานหรือบุคคลจำนวนมาก ในลักษณะเป็น e-training  ได้เช่นกัน โอกาสเดียวกันนี้ นายกรัฐมนตรียังชมการสาธิตแข่งขันหุ่นยนต์ซูโม่ โดยนักเรียนจากโรงเรียนชลประทานวิทยา พร้อมสนใจสอบถามถึงแนวทางการออกแบบโปรแกรมและกติกาในการเล่น โดยย้ำให้นักเรียนเยาวชนทำกิจกรรมควบคู่ไปกับการเรียนด้วย
จากนั้น นายกรัฐมนตรีเยี่ยมชมนิทรรศการ “Ultra Trail Series” รายการ Thailand by UTMB 2020 ณ ดอยอินทนน์ จังหวัดเชียงใหม่ ซึ่งได้รับการตอบรับจากนักวิ่งเทรลทั้งชาวไทยและชาวต่างชาติจำนวนมาก เป็นการพัฒนาแหล่งท่องเที่ยวเชิงกีฬาส่งเสริมการท่องเที่ยวในพื้นที่ ในโอกาสนี้ นายกรัฐมนตรีกล่าว รัฐบาลส่งเสริมการออกกำลังกาย รวมถึง วิ่งเทรลหรือวิ่งตามภูมิประเทศ ซึ่งการจัดกิจกรรมวิ่งทุกประเภทต้องเน้นเรื่องความปลอดภัยของนักวิ่ง ซึ่งอยากเห็นกระทรวงการท่องเที่ยวและกีฬาร่วมกับภาคส่วนต่าง ๆ จัดกิจกรรมวิ่งในประเทศไทยอย่างต่อเนื่อง ตามสถานที่ท่องเที่ยวหรือเส้นทางธรรมชาติ สวนสาธารณะในกรุงเทพ หรือการแข่งขันวิ่งในรูปแบบอื่น ๆ เช่น สปาร์ตัน นินจาวอริเออร์ เพื่อดึงดูดนักวิ่งชาวต่างชาติ ที่สำคัญต้องยกระดับมาตรฐานการจัดงานวิ่งเทรลของไทยรวมทั้งการพัฒนาวิทยาศาสตร์การกีฬา เพื่อส่งเสริมการท่องเที่ยวเชิงกีฬาในพื้นที่ใหม่ ๆ
......................
กลุ่มประชาสัมพันธ์และเผยแพร่
สำนักโฆษก

ที่มา : https://www.thaigov.go.th/news/contents/details/37448