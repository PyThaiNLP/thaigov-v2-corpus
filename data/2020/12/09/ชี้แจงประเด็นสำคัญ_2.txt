รัฐบาลไทย-ข่าวทำเนียบรัฐบาล-ภาครัฐติดตามเฝ้าระวังปัญหาสารเคมีกำจัดศัตรูพืชในผัก–ผลไม้เกินค่ามาตรฐาน 


วันอังคารที่ 8 ธันวาคม 2563
พิมพ์
ภาครัฐติดตามเฝ้าระวังปัญหาสารเคมีกำจัดศัตรูพืชในผัก–ผลไม้เกินค่ามาตรฐาน
ปลัดกระทรวงสาธารณสุข เผยภาครัฐติดตามเฝ้าระวังปัญหาสารเคมีกำจัดศัตรูพืชในผัก–ผลไม้เกินค่ามาตรฐาน
วันจันทร์ที่ 7  ธันวาคม  พ.ศ. 2563   นายแพทย์เกียรติภูมิ วงศ์จริต ปลัดกระทรวงสาธารณสุข เผยมาตรการกำกับดูแลความปลอดภัยผักและผลไม้ของกระทรวงสาธารณสุขว่า ผลการตรวจวิเคราะห์ผักและผลไม้ในปี 2563 พบว่า ณ สถานที่ผลิต (คัดและบรรจุ) และสถานที่จำหน่าย ได้แก่ ห้างค้าปลีก ค้าส่ง ตลาดนัด ตลาดสดทั่วประเทศ ตรวจวิเคราะห์ผักผลไม้ทั้งหมด 416 ตัวอย่าง ผ่านเกณฑ์มาตรฐาน 354 ตัวอย่าง คิดเป็นร้อยละ 85.1 เช่น กะหล่ำปลี กระเทียม แครอท แตงกวา ผักกาดขาว กล้วย สับปะรด แอปเปิ้ล องุ่นเขียว เมลอน เป็นต้น  ด่านอาหารและยาตรวจ 890 ตัวอย่าง ผ่านเกณฑ์มาตรฐาน 698 ตัวอย่าง คิดเป็นร้อยละ 78.43 เช่น กระเทียม มันเทศ หอมหัวใหญ่ เห็ด เป็นต้น โดยมีการดำเนินคดีทางกฎหมาย กรณีตรวจพบสารพิษตกค้างเกินค่ามาตรฐานตามประกาศกระทรวงสาธารณสุข เลขที่ 387 จัดเป็นอาหารผิดมาตรฐาน มีโทษปรับไม่เกิน 5 หมื่นบาท กรณีสถานที่ผลิต (คัดและบรรจุ) หากผักผลไม้ไม่ผ่านเกณฑ์มาตรฐานตาม ประกาศกระทรวงสาธารณสุข เลขที่ 386 มีโทษปรับไม่เกิน 1 หมื่นบาท  มาตรการด่านอาหารและยา หากพบมีประวัติตรวจพบสารพิษตกค้างเกินค่ามาตรฐาน จะอายัดสินค้าที่ด่านนำเข้า และส่งตรวจยืนยันทางห้องปฏิบัติการ หากไม่ผ่านมาตรฐานจะทำลายหรือส่งกลับประเทศต้นทาง
ทั้งนี้ กระทรวงสาธารณสุข ยังเร่งรณรงค์งดใช้สารเคมีอันตรายทางการเกษตร  สนับสนุนการยกเลิกสารเคมีอันตรายทางการเกษตร 3 ชนิด คือ พาราควอต คลอร์ไพรีฟอส และไกลโฟเซต เพื่อความปลอดภัยทั้งตัวเกษตรกรเอง ผู้บริโภค และสิ่งแวดล้อม ส่งเสริมเกษตรกรงดใช้สารเคมีกำจัดศัตรูพืชในการปลูก ส่งเสริมวิถีเกษตรอินทรีย์ ส่งเสริมผู้บริโภคเลือกซื้อผักผลไม้สดจากแหล่งที่เชื่อถือได้ หรือมีตราสัญลักษณ์รับรองคุณภาพจากหน่วยงานที่รับผิดชอบ  แนะนำการล้างผักผลไม้สดที่ถูกวิธีแก่ประชาชนเพื่อช่วยลดสารพิษตกค้าง
สำหรับกรมวิชาการเกษตร ตรวจติดตามเฝ้าระวังสารตกค้างในผักและผลไม้ อย่างต่อเนื่องเป็นประจำทุกปี เพื่อสร้างความมั่นใจให้กับผู้บริโภค โดยเฉพาะในช่วงเทศกาลต่าง ๆ กรมวิชาการเกษตรได้สุ่มตัวอย่างสินค้าที่ได้รับการรับรองมาตรฐาน GAP จากแหล่งจำหน่ายต่าง ๆ เช่น ในห้างค้าปลีกและตลาดค้าส่ง โดยเน้นชนิดผักและผลไม้ที่มีการแจ้งว่าตรวจพบสารตกค้างบ่อยครั้ง เช่น พริก ถั่วฝักยาว แตงกวา มะเขือเทศ คะน้า ผักกาดขาว ส้ม และฝรั่ง เป็นต้น
สำหรับในปี 2563 นี้กรมวิชาการเกษตรได้สุ่มเก็บตัวอย่างพืชเพื่อวิเคราะห์สารตกค้างจากแปลงที่ได้รับการรับรอง GAP จำนวน 665 ตัวอย่าง และห้างสรรพสินค้าจำนวน 650 ตัวอย่าง รวมจำนวนทั้งสิ้น จำนวน 1,315 ตัวอย่าง พบมีความปลอดภัยจำนวน 1,162  ตัวอย่าง หรือคิดเป็น 88 เปอร์เซ็นต์  โดยพืชที่พบมีความปลอดภัยมากที่สุด 10 อันดับ ได้แก่ เห็ด ข้าวโพดฝักอ่อน ต้นอ่อนพืช เช่น ต้นอ่อนทานตะวัน หน่อไม้ฝรั่ง ข้าวโพดฝักสด ผักกูด ฝรั่ง ซูกินี บล็อกโคลี่ และพลู
ที่ผ่านมากรมวิชาการเกษตรมีแนวทางในการดำเนินงานตามนโยบายอาหารปลอดภัยที่ทำมาอย่างต่อเนื่อง ตั้งแต่การตรวจรับรองแหล่งผลิตพืชทั้งในระบบ GAP และเกษตรอินทรีย์ โดยได้มีการตรวจติดตามแหล่งผลิตที่ได้รับการรับรองพร้อมกับสุ่มตัวอย่างผลิตผลที่ได้รับการรับรองตามมาตรฐานจากแหล่งผลิตและสถานที่จำหน่ายมาตรวจสอบโดยตลอด เพื่อให้เกิดความเชื่อมั่นว่าเกษตรกรยังปฏิบัติตามหลักเกณฑ์และข้อกำหนดในระบบ รวมทั้งยังมีการทดลอง ทดสอบ สารชีวภัณฑ์ที่มีประสิทธิภาพในการควบคุมศัตรูพืช ที่มีความปลอดภัย เพื่อช่วยลดหรือทดแทนการใช้สารเคมี พร้อมกับพัฒนาห้องปฏิบัติการตรวจสอบสารตกค้างให้สามารถตรวจสอบชนิดสารได้มากขึ้น
..................................

ที่มา : https://www.thaigov.go.th/news/contents/details/37447