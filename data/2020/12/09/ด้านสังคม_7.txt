รัฐบาลไทย-ข่าวทำเนียบรัฐบาล-"อนุทิน" มั่นใจ ไม่เกิน 1สัปดาห์ จ.เชียงราย เที่ยวได้ปลอดภัย


วันอังคารที่ 8 ธันวาคม 2563
"อนุทิน" มั่นใจ ไม่เกิน 1สัปดาห์ จ.เชียงราย เที่ยวได้ปลอดภัย
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมสถานที่กักกันเตรียมรับผู้เดินทางกลับจากเมียนมาชื่นชมระบบคัดกรองโรคมีมาตรฐาน มั่นใจไม่เกิน 1 สัปดาห์ จ.เชียงราย เที่ยวได้ปลอดภัย
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมสถานที่กักกันเตรียมรับผู้เดินทางกลับจากเมียนมาชื่นชมระบบคัดกรองโรคมีมาตรฐาน มั่นใจไม่เกิน 1 สัปดาห์ จ.เชียงราย เที่ยวได้ปลอดภัย
วันนี้ (8 ธันวาคม2563) ที่จ.เชียงราย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ภายหลัง ตรวจเยี่ยมสถานที่กักกัน  (Local Quarantine) ในพื้นที่จังหวัดเชียงราย  โดยผู้รับการกักตัวที่นี่ส่วนใหญ่มาจากสถานบันเทิง 1G1 จากฝั่งจ.ท่าขี้เหล็ก โดยทุกรายได้รับการคัดกรองจากทีมคัดกรองสอบสวนโรคตามมาตรฐาน หากพบติดเชื้อจะแยกนำไปรักษาที่โรงพยาบาล โดยพบผู้ติดเชื้อ 45 คน คิดเป็นเกือบร้อยละ 50 ส่วนที่เหลือแม้จะยังตรวจไม่พบเชื้อ แต่เนื่องจากทำงานอยู่ในที่ที่เดียวกัน ต้องเข้ารับการกักตัวอยู่ที่นี่ 14 วัน ซึ่งการกักกันตัว 14 วัน ทำให้เกิดความมั่นใจ แก่ประชาชนทั่วไปว่า สถานการณ์อยู่ภายใต้การควบคุมได้
“จากนี้เป็นต้นไปมั่นใจว่าผู้ลักลอบเข้าเมืองจากฝั่งท่าขี้เหล็กก็จะหยุดหรือน้อยลงเรื่อยๆ เพราะได้รับข่าวสารข้อมูล ไม่สามารถลักลอบเข้าเมืองได้เป็นอันขาด รวมทั้งมีความกดดันจากฝ่ายต่างๆ และจะเสี่ยงถูกดำเนินคดีด้วย ขอให้มั่นใจว่าเชียงรายตอนนี้จะกลับคืนสู่สภาพปกติภายในระยะเวลาไม่เกินสัปดาห์ ขอให้คนไทยช่วยมาเที่ยวกัน เมื่อก่อนตรงสะพานข้ามแดนเดินกันแทบจะไหล่ชนไหล่ แต่เดี๋ยวนี้เงียบเหงา เพราะพวกเราไม่กล้ามากัน แต่ว่าทุกอย่างได้รับการควบคุมเป็นอย่างดี ไม่ต้องกังวล เพียงแค่มากัน แล้วใส่หน้ากากอนามัยทุกอย่างจะปลอดภัย” นายอนุทินกล่าว
**************************************  8 ธันวาคม 2563
*******************************

ที่มา : https://www.thaigov.go.th/news/contents/details/37485