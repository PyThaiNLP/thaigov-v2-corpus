รัฐบาลไทย-ข่าวทำเนียบรัฐบาล-“สุชาติ” ชื่นชม กสร. เป็นหน่วยงานปิดทองหลังพระ มีมาตรฐานที่ดีงามในการทำงาน


วันอังคารที่ 8 ธันวาคม 2563
“สุชาติ” ชื่นชม กสร. เป็นหน่วยงานปิดทองหลังพระ มีมาตรฐานที่ดีงามในการทำงาน
“สุชาติ” รมว.แรงงาน ตรวจเยี่ยม และมอบนโยบายแก่ กสร. พร้อมชื่นชมว่าเป็นหน่วยงานปิดทองหลังพระ ทำหน้าที่ดูแลคุ้มครองลูกจ้างให้ได้รับสิทธิตามกฎหมาย ขอให้ยึดมั่นในความถูกต้องและเป็นธรรม รักษามาตรฐานการทำงานที่ดีงามไว้ เพื่อชาติบ้านเมือง และประชาชน
นายสุชาติ ชมกลิ่น รัฐมนตรีว่าการกระทรวงแรงงาน กล่าวภายหลังการตรวจเยี่ยมพร้อมคณะผู้บริหารกระทรวงแรงงาน และมอบนโยบายแก่กรมสวัสดิการและคุ้มครองแรงงาน (กสร.) ว่า รัฐบาลภายใต้การนำของ พลเอกประยุทธ์ จันทร์โอชา นายกรัฐมนตรี ให้ความสำคัญกับผู้ใช้แรงงาน โดยมุ่งยกระดับให้กระทรวงแรงงานเป็นกระทรวงเศรษฐกิจ เพราะพี่น้องผู้ใช้แรงงานถือเป็นฟันเฟืองตัวแรกในการขับเคลื่อนเศรษฐกิจของประเทศ ดังนั้น จึงต้องทำให้เกิดการจ้างงานที่ถูกกฎหมาย ไม่ถูกเอารัดเอาเปรียบ ซึ่งที่ผ่านมากรมสวัสดิการและคุ้มครองแรงงานเป็นหน่วยงานด่านแรกที่ได้ทำหน้าที่รับปัญหาให้กับรัฐบาล ที่ต้องชื่นชมว่าเป็นหน่วยงานปิดทองหลังพระ เพราะต้องดูแลคุ้มครองลูกจ้างให้ได้รับสิทธิประโยชน์ตามกฎหมาย และส่งเสริม สนับสนุนนายจ้างให้ดำเนินธุรกิจตาม หลักมาตรฐานสากล เพื่อเพิ่มขีดความสามารถในการแข่งขันทางการค้า ทั้งนี้ หากเกิดข้อพิพาทระหว่างกัน ขอให้ตระหนักถึงความเป็นธรรมทั้ง 2 ฝ่าย ทั้งนายจ้าง และลูกจ้าง เพื่อลดความเหลื่อมล้ำทางสังคม พิจารณาวินิจฉัยความขัดแย้งด้วยเหตุด้วยผล ยึดหลักความถูกต้อง และได้ฝากการบ้านไปยังหน่วยงานในส่วนภูมิภาคทั่วประเทศ ให้ช่วยกันติดตามสถานการณ์ด้านแรงงานสัมพันธ์ในพื้นที่อย่างใกล้ชิด เพื่อวิเคราะห์สถานการณ์ช่วงปลายปี หากพบว่ากิจการใดส่งสัญญาณจะเกิดข้อพิพาทด้านแรงงานจะได้เข้าไปพูดคุย ป้องกันและแก้ไขปัญหาได้ทันท่วงที และนโยบายสุดท้ายที่ฝากไว้ คือ ขอให้นำโครงการอันเนื่องมาจากพระราชดำริมาดำเนินการให้เป็นรูปธรรม โดยใช้เป็นแนวทางแก้ไขสถานการณ์ที่เป็นปัญหาให้กับพี่น้องผู้ใช้แรงงาน ประชาชน และประเทศชาติ
ด้าน นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวเพิ่มเติมว่า การตรวจเยี่ยมของท่านรัฐมนตรีว่าการกระทรวงแรงงาน และคณะในครั้งนี้ ถือเป็นขวัญและกำลังใจให้กับบุคลากรกรมเป็นอย่างมาก ซึ่งเชื่อว่าทุกคนน้อมรับ และยินดีที่จะร่วมกันปฏิบัติภารกิจตามที่ท่านรัฐมนตรีมอบนโยบายไว้ข้างต้น  เพื่อให้บรรลุเป้าหมายยุทธศาสตร์ชาติ นโยบายรัฐบาล ที่ต้องการให้ประชาชนมีความผาสุก มีคุณภาพชีวิตที่ดีในสังคมทุกมิติ

ที่มา : https://www.thaigov.go.th/news/contents/details/37442