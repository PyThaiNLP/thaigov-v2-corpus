รัฐบาลไทย-ข่าวทำเนียบรัฐบาล-“รัฐมนตรีว่าการกระทรวงการคลังกำชับ สคร. เร่งเบิกจ่ายงบลงทุนของรัฐวิสาหกิจ และติดตามแก้ไขปัญหาโครงการลงทุนล่าช้า เพื่อช่วยเพิ่มกิจกรรมทางเศรษฐกิจปี 2564”


วันอังคารที่ 8 ธันวาคม 2563
พิมพ์
“รัฐมนตรีว่าการกระทรวงการคลังกำชับ สคร. เร่งเบิกจ่ายงบลงทุนของรัฐวิสาหกิจ และติดตามแก้ไขปัญหาโครงการลงทุนล่าช้า เพื่อช่วยเพิ่มกิจกรรมทางเศรษฐกิจปี 2564”
เมื่อวันที่ 13 พ.ย.2563 รมว.คลังตรวจเยี่ยม สคร.และมอบนโยบายในงานด้านต่างๆ ของ สคร. โดยในส่วนการลงทุนของรัฐวิสาหกิจ รมว.คลังให้ความสำคัญกับเรื่องการติดตามปัญหาและอุปสรรคในการดำเนินโครงการลงทุน เพื่อให้รัฐวิสาหกิจสามารถเบิกจ่ายงบลงทุนตามเป้าหมาย
“รัฐมนตรีว่าการกระทรวงการคลังกำชับ สคร. เร่งเบิกจ่ายงบลงทุนของรัฐวิสาหกิจ และติดตามแก้ไขปัญหาโครงการลงทุนล่าช้า เพื่อช่วยเพิ่มกิจกรรมทางเศรษฐกิจปี 2564”
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า เมื่อวันที่ 13 พฤศจิกายน 2563 นายอาคม เติมพิทยาไพสิฐ รัฐมนตรีว่าการกระทรวงการคลังได้ตรวจเยี่ยม สคร. และมอบนโยบายในงานด้านต่างๆ ของ สคร. โดยในส่วนการลงทุนของรัฐวิสาหกิจรัฐมนตรีว่าการกระทรวงการคลังได้ให้ความสำคัญกับเรื่องการติดตามปัญหาและอุปสรรคในการดำเนินโครงการลงทุน เพื่อให้รัฐวิสาหกิจสามารถเบิกจ่ายงบลงทุนในช่วงที่เหลือของปี 2563 และในปี 2564 ให้เป็นไปตามเป้าหมาย สำหรับผลการเบิกจ่ายงบลงทุนในปี 2563 ณ สิ้นเดือนตุลาคม 2563 มีผลการเบิกจ่ายงบลงทุนสะสมจำนวน 203,172 ล้านบาท หรือคิดเป็นร้อยละ 80 ของแผนการเบิกจ่ายสะสม และสำหรับรัฐวิสาหกิจปีงบประมาณ ได้เริ่มการเบิกจ่ายงบลงทุนปี 2564 มา 1 เดือน (ตุลาคม 2563) มีผลการเบิกจ่าย 8,290 ล้านบาท หรือคิดเป็นร้อยละ 103 ของแผนการเบิกจ่าย
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมในรายละเอียดว่า การเบิกจ่ายงบลงทุนของรัฐวิสาหกิจในปี 2563 ของรัฐวิสาหกิจปีปฏิทิน มีผลการเบิกจ่ายงบลงทุนสะสมตั้งแต่เดือนมกราคม 2563 – ตุลาคม 2563 จำนวน 102,389 ล้านบาท หรือคิดเป็นร้อยละ 99 ของแผนการเบิกจ่ายลงทุนสะสม ทำให้ภาพรวมการเบิกจ่ายงบลงทุนของรัฐวิสาหกิจปี 2563 เท่ากับ 203,172 ล้านบาท หรือร้อยละ 80 ของแผนการเบิกจ่ายสะสม โดยมีรัฐวิสาหกิจที่มีโครงการลงทุนขนาดใหญ่ อาทิ โครงการปรับปรุงระบบส่งไฟฟ้าภาคตะวันตกและภาคใต้เพื่อเสริมความมั่นคง โครงการปรับปรุงระบบส่งไฟฟ้าบริเวณภาคใต้ตอนล่างเพื่อเสริมความมั่นคงระบบไฟฟ้า ของการไฟฟ้าฝ่ายผลิตแห่งประเทศไทย โครงการพัฒนาระบบส่งและจำหน่ายระยะที่ 1 ของการไฟฟ้าส่วนภูมิภาค และแผนปรับปรุงและขยายระบบจำหน่ายพลังไฟฟ้า ฉบับที่ 12 ปี 2560 – 2564 ของการไฟฟ้านครหลวง
ผลการเบิกจ่ายสะสมของรัฐวิสาหกิจประจำปี 2563 ถึงเดือนตุลาคม 2563 (มกราคม 2563 – ตุลาคม 2563)
รัฐวิสาหกิจ                เบิกจ่ายจริงสะสม (ล้านบาท)        ร้อยละเบิกจ่ายจริงสะสม/แผนเบิกจ่ายสะสม
ปีงบประมาณ (ต.ค. 62 – ก.ย. 63)
จำนวน 34 แห่ง (สิ้นสุดการดำเนินการแล้ว)        100,783                67%
ปีปฏิทิน (ม.ค. 63 – ธ.ค. 63)
จำนวน 10 แห่ง (10 เดือน)            102,389                99%
รวม 44 แห่ง                203,172                80%
สำหรับการเบิกจ่ายงบลงทุนของรัฐวิสาหกิจในปี 2564 ณ สิ้นเดือนตุลาคม 2563 ของรัฐวิสาหกิจปีงบประมาณมีผลการเบิกจ่ายสะสม 1 เดือน (ตุลาคม 2563) ได้จำนวน 8,290 ล้านบาท หรือคิดเป็นร้อยละ 103 ของแผนการเบิกจ่ายลงทุน โดยโครงการลงทุนขนาดใหญ่ที่สามารถเบิกจ่ายได้ดีกว่าเป้าหมาย ได้แก่ แผนงานปรับปรุงท่อเพื่อลดน้ำสูญเสีย แผนงานปรับปรุงระบบท่อประปาเพื่อเสถียรภาพของระบบจ่ายน้ำของการประปานครหลวง และโครงการรถไฟฟ้าสายสีส้ม ช่วงศูนย์วัฒนธรรม – มีนบุรี ของการรถไฟฟ้าขนส่งมวลชนแห่งประเทศไทย
ผลการเบิกจ่ายของรัฐวิสาหกิจประจำปี 2564 ถึงเดือนตุลาคม 2563
รัฐวิสาหกิจ                เบิกจ่ายจริงสะสม            ร้อยละเบิกจ่ายจริงสะสม/แผนเบิกจ่ายสะสม
ปีงบประมาณ (ต.ค. 63 – ก.ย. 64)
จำนวน 34 แห่ง (1 เดือน)            8,290                103%
ปีปฏิทิน (ม.ค. 64 – ธ.ค. 64)
จำนวน 10 แห่ง (เริ่มดำเนินการ ม.ค. 64)        -                -
รวม 44 แห่ง                8,290                103%
นายประภาศ คงเอียด ผู้อำนวยการ สคร. กล่าวทิ้งท้ายว่า ทั้งนี้ เพื่อให้การเบิกจ่ายของรัฐวิสาหกิจเป็นไปตามนโยบายรัฐมนตรีว่าการกระทรวงการคลังข้างต้น สคร. จะทำงานร่วมกับหน่วยงานต่างๆ ในการติดตามและเร่งผลการเบิกจ่ายงบลงทุน รวมทั้งร่วมแก้ไขปัญหาโครงการที่มีการเบิกจ่ายล่าช้าอย่างใกล้ชิดต่อไป

ที่มา : https://www.thaigov.go.th/news/contents/details/37460