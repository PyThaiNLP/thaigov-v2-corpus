รัฐบาลไทย-ข่าวทำเนียบรัฐบาล-อนุทิน ย้ำ ให้คนไทยรีบแสดงตนเข้าประเทศตามระบบถูกกฎหมาย


วันอังคารที่ 8 ธันวาคม 2563
อนุทิน ย้ำ ให้คนไทยรีบแสดงตนเข้าประเทศตามระบบถูกกฎหมาย
รองนายกรัฐมนตรีและรัฐมนตรีว่าการกระทรวงสาธารณสุข ย้ำให้คนไทยแสดงตนเดินทางเข้าประเทศอย่างถูกกฎหมาย ภาครัฐพร้อมดูแล ขอประชาชนฟังข้อมูลสถานการณ์โควิด 19 จาก ศบค.เป็นหลัก เพื่อความมั่นใจ ลดกระแสข่าวลือ
รองนายกรัฐมนตรีและรัฐมนตรีว่าการกระทรวงสาธารณสุข ย้ำให้คนไทยแสดงตนเดินทางเข้าประเทศอย่างถูกกฎหมาย ภาครัฐพร้อมดูแล ขอประชาชนฟังข้อมูลสถานการณ์โควิด 19 จาก กระทรวงสาธารณสุขเป็นหลัก เพื่อความมั่นใจ ลดกระแสข่าวลือ
วันนี้ (8 ธันวาคม 2563) ที่ทำเนียบรัฐบาล นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า สถานการณ์โควิด 19 ของประเทศขณะนี้ยังถือว่าไม่มีการระบาด เป็นผู้ติดเชื้อที่นำเชื้อมาจากนอกประเทศ ส่วนผู้ติดเชื้อในประเทศเป็นผู้สัมผัสกับผู้ที่นำเชื้อเข้ามา ไม่ใช่การระบาดหรือ การแพร่กระจายที่ควบคุมไม่ได้ จุดเริ่มต้นของเชื้อเป็นผู้ที่เดินทางมาจาก จ.ท่าขี้เหล็ก ประเทศเมียนมา ลักลอบเข้าเมืองผิดกฎหมาย เนื่องจากไม่ต้องการถูกกักตัว 14 วัน ถือว่าขาดความรับผิดชอบต่อสังคมเกิดผลกระทบต่อการทำมาหากินและอื่นๆ ตามมาอีกมาก และยังผิดกฎหมายพระราชกำหนดการบริหารราชการในสถานการณ์ฉุกเฉิน  พระราชบัญญัติคนเข้าเมือง และพระราชบัญญัติโรคติดต่อแห่งชาติ ซึ่งต้องดำเนินคดีตามกฎหมาย
จากการสอบสวนโรค ทำให้เราทราบว่าตอนนี้ยังคงมีคนอยู่ที่ท่าขี้เหล็กเหลืออีกกี่คน ได้ให้ทางการและญาติติดต่อเพื่อมาแสดงตนไม่ลักลอบเข้าเมือง ซึ่งมาตอนนี้ถือว่าไม่มีความผิด ภาครัฐพร้อมดูแลและทำการตรวจหาเชื้อบริเวณด่านควบคุมโรค หากไม่ติดเชื้อจะให้ไปกักตัวใน State Quarantine เป็นเวลา14 วัน หรือหากติดเชื้อจะทำการแยกรักษาที่โรงพยาบาล ไม่ว่าติดเชื้อหรือไม่จะได้รับการดูแลรักษาอย่างดี เรามียาที่มีสรรพคุณดี ทุกรายที่ได้รับยาฟาวิพิราเวียร์จะหายจากการติดเชื้อภายในระยะเวลาไม่เกิน 1 สัปดาห์ สำหรับมาตรการตามแนวชายแดนขณะนี้กระทรวงสาธารณสุข ฝ่ายปกครองและฝ่ายความมั่นคงได้เข้มงวดมากขึ้น และในช่วงบ่ายวันนี้จะลงพื้นที่ไปติดตามสถานการณ์ที่จังหวัดเชียงราย
อย่างไรก็ตามประเทศไทยมีแนวพรมแดนกว่า 2,400 กิโลเมตร เจ้าหน้าที่ไม่สามารถตรึงได้ทั้งหมด หากคนไทยจะเดินทางเข้าประเทศต้องมาอย่างถูกวิธีถูกกฎหมาย โดยวันนี้จะลงพื้นติดตามมาตรการควบคุมป้องกันพร้อมประสานฝ่ายความมั่นคงช่วยอีกทาง ขอประชาชนติดตามสถานการณ์โควิด 19 จากกระทรวงสาธารณสุขเป็นหลัก ซึ่งจะแถลงทุกวัน  สร้างความมั่นใจ ลดกระแสข่าวลือ
*******************************  8 ธันวาคม 2563

ที่มา : https://www.thaigov.go.th/news/contents/details/37454