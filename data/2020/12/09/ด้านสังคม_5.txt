รัฐบาลไทย-ข่าวทำเนียบรัฐบาล-พม. เชิญชวนร่วมแต่งชุดไทยช้อปสินค้างานฝีมือ งาน “Gift to Give มหกรรมของขวัญถูกใจ...ได้บุญ” ช่วยเหลือผู้ด้อยโอกาสทางสังคม


วันอังคารที่ 8 ธันวาคม 2563
พม. เชิญชวนร่วมแต่งชุดไทยช้อปสินค้างานฝีมือ งาน “Gift to Give มหกรรมของขวัญถูกใจ...ได้บุญ” ช่วยเหลือผู้ด้อยโอกาสทางสังคม
พม. เชิญชวนร่วมแต่งชุดไทยช้อปสินค้างานฝีมือ งาน “Gift to Give มหกรรมของขวัญถูกใจ...ได้บุญ” ช่วยเหลือผู้ด้อยโอกาสทางสังคม
วันนี้ (8 ธ.ค. 63) เวลา 16.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพมหานคร นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า กระทรวงการพัฒนาสังคมและความมั่นคงของมนุษย์ (พม.) ร่วมกับ บริษัท เอ็ม บี เค จำกัด (มหาชน) จัดงาน “Gift to Give มหกรรมของขวัญถูกใจ...ได้บุญ” เป็นปีที่ 2 ติดต่อกัน ระหว่างวันที่ 9–11 ธันวาคม 2563 ตั้งแต่เวลา 10.00-20.00 น. ณ บริเวณลาน Avenue โซน A ชั้น G ศูนย์การค้า เอ็ม บี เค เซ็นเตอร์ โดยมีวัตถุประสงค์เพื่อเปิดพื้นที่ให้กลุ่มเป้าหมายของกระทรวง พม. อาทิ เด็กเยาวชน สตรี ผู้สูงอายุ คนพิการ และคนไร้ที่พึ่ง รวมทั้งภาคีเครือข่าย มาออกร้านจำหน่ายสินค้าที่เป็นผลิตภัณฑ์ของหน่วยงานในสังกัดกระทรวง พม. โดยไม่คิดค่าใช้จ่าย เป็นการเพิ่มช่องทางการจำหน่ายสินค้าและสร้างรายได้ให้กลุ่มบุคคลที่อยู่ในความดูแลของกระทรวง พม. และเครือข่าย นอกจากนี้ ยังสามารถร่วมทำบุญบริจาคเงินและสิ่งของ เพื่อส่งต่อเป็นของขวัญปีใหม่ 2564 ให้กับกลุ่มเด็กในสถานสงเคราะห์ทั่วประเทศกว่า 6,000 คน อีกทั้งมีการเปิดรับสมัครอาสาสมัครพัฒนาสังคมและความมั่นคงของมนุษย์ (อพม.) เพื่อร่วมเป็นภาคีเครือข่ายในการช่วยเหลือผู้ด้อยโอกาสในสังคมต่อไป
ทั้งนี้ ขอเชิญชวนแต่งชุดไทยมาช้อปสินค้าฝีมือคนไทย ชิมอาหารไทย และชมโชว์แบบไทย จากกลุ่มบุคคลที่ต้องการโอกาสจากสังคม ที่อยู่ภายใต้การดูแลของกระทรวง พม. พร้อมอิ่มบุญอิ่มใจกับการส่งมอบความสุขได้ที่งาน “Gift to Give มหกรรมของขวัญถูกใจ...ได้บุญ” ระหว่างวันที่ 9 – 11 ธันวาคม 2563 ตั้งแต่เวลา 10:00-20:00 น. ณ บริเวณลาน Avenue โซน A ชั้น G ศูนย์การค้า เอ็ม บี เค เซ็นเตอร์

ที่มา : https://www.thaigov.go.th/news/contents/details/37472