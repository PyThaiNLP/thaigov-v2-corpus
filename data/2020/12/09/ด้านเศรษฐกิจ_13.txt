รัฐบาลไทย-ข่าวทำเนียบรัฐบาล-กรมศุลกากรเร่งช่วยเหลือผู้ประสบอุทกภัยในพื้นที่ภาคใต้


วันอังคารที่ 8 ธันวาคม 2563
พิมพ์
กรมศุลกากรเร่งช่วยเหลือผู้ประสบอุทกภัยในพื้นที่ภาคใต้
วันนี้ (8 ธันวาคม 2563) กรมศุลกากร ให้ความช่วยเหลือประชาชนที่ได้รับผลกระทบจากสถานการณ์อุทกภัยในพื้นที่ภาคใต้ โดยมอบถุงยังชีพ เพื่อบรรเทาความเดือดร้อนและเพื่อเป็นขวัญกำลังใจให้แก่ผู้ประสบภัย
นายพชร อนันตศิลป์ อธิบดีกรมศุลกากร เปิดเผยว่า จากสถานการณ์อุทกภัยในพื้นที่ภาคใต้ ได้แก่ จังหวัดสุราษฎร์ธานี จังหวัดนครศรีธรรมราช จังหวัดตรัง จังหวัดพัทลุง และจังหวัดสงขลา สร้างความเสียหายให้กับชีวิตและทรัพย์สินของประชาชนในวงกว้าง จึงสั่งการให้หน่วยงานในสังกัดกรมศุลกากร ที่อยู่ในเขตพื้นที่ภาคใต้ ได้แก่ ด่านศุลกากรบ้านดอน จังหวัดสุราษฎร์ธานี ด่านศุลกากรนครศรีธรรมราช ด่านศุลกากรสิชล จังหวัดนครศรีธรรมราช และด่านศุลกากรสงขลา ด่านศุลกากรท่าอากาศยานหาดใหญ่ จังหวัดสงขลา เร่งให้ความช่วยเหลือประชาชนที่ได้รับผลกระทบ โดยจัดทำถุงยังชีพ ประกอบด้วย ข้าวสาร อาหารเเห้ง นม เวชภัณฑ์ ของใช้ในครัวเรือนมอบให้แก่ผู้ประสบอุทกภัย เพื่อบรรเทาความเดือดร้อนของประชาชนจากสถานการณ์ดังกล่าว
กรมศุลกากรจึงได้มอบถุงยังชีพดังนี้
1. นายยุทธนา พูนพิพัฒน์ ผู้อำนวยการสำนักงานศุลกากรภาคที่ 4 พร้อมด้วยนางกาญจนา สุวานิโช นายด่านศุลกากรสงขลา จังหวัดสงขลาและเจ้าหน้าที่ด่านศุลกากร ลงพื้นที่มอบถุงยังชีพให้แก่ประชาชนผู้ประสบอุทกภัยในเขตชุมชนบ้านธรรมโฆษณ์ ตำบลสทิงหม้อ อำเภอสิงหนคร จังหวัดสงขลา จำนวน 44 ครัวเรือน
2. นางอาภาพรรณี แสงมุกดา นายด่านศุลกากรท่าอากาศยานหาดใหญ่ จังหวัดสงขลา พร้อมด้วยเจ้าหน้าที่ด่านศุลกากร ลงพื้นที่มอบถุงยังชีพให้แก่ประชาชนในเขต ตำบลคลองรี อำเภอสทิงพระ จังหวัดสงขลา จำนวน 70 ครัวเรือน
3. นางปรารถนา สันติอนุชิต นายด่านศุลกากรบ้านดอน จังหวัดสุราษฎร์ธานี พร้อมด้วย นางสาวจินตนา คงเมือง นายด่านศุลกากรเกาะสมุย และเจ้าหน้าที่ด่านศุลกากร ลงพื้นที่มอบถุงยังชีพให้แก่ประชาชนผู้ประสบอุทกภัย ในพื้นที่ตำบลท่าทองใหม่ อำเภอกาญจนดิษฐ์ จังหวัดสุราษฎร์ธานี จำนวน 300 ครัวเรือน
4. นายคณิต มีปิด นายด่านศุลกากรสิชล จังหวัดนครศรีธรรมราช พร้อมเจ้าหน้าที่ด่านศุลกากร ลงพื้นที่มอบถุงยังชีพให้แก่ประชาชนผู้ประสบอุทกภัย ในเขต ตำบลสิชล อำเภอสิชล จังหวัดนครศรีธรรมราช จำนวน 300 ครัวเรือน
5. นายธวัชชัย สมบุญเจริญ นักวิชาการศุลกากรชำนาญการพิเศษรักษาราชการแทนนายด่านศุลกากรนครศรีธรรมราช จังหวัดนครศรีธรรมราช พร้อมด้วยเจ้าหน้าที่ฯ ร่วมกับศูนย์สนับสนุนทางอากาศโดยตรงที่ 4 กองทัพอากาศ มอบถุงยังชีพให้กับประชาชนในชุมชนวัดศรีทวี ชุมชนวัดมุมป้อม บ้านบางเตย อำเภอเมือง จังหวัดนครศรีธรรมราช จำนวน 100 ครัวเรือนและมอบถุงยังชีพให้ชุมชนรอบท่าอากาศยานจังหวัดนครศรีธรรมราช ณ ศูนย์อพยพวัดโทเอก ตำบลอินคีรี อำเภอพรหมคีรี จังหวัดนครศรีธรรมราช จำนวน 100 ครัวเรือน รวมทั้งสิ้น 200 ครัวเรือน

ที่มา : https://www.thaigov.go.th/news/contents/details/37481