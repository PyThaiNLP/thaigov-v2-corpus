รัฐบาลไทย-ข่าวทำเนียบรัฐบาล-“สาธิต” เผยความสำเร็จหลักประกันสุขภาพถ้วนหน้าไทย อยู่บนพื้นฐานความเท่าเทียม-มีประสิทธิภาพ-มีส่วนร่วม


วันอังคารที่ 8 ธันวาคม 2563
“สาธิต” เผยความสำเร็จหลักประกันสุขภาพถ้วนหน้าไทย อยู่บนพื้นฐานความเท่าเทียม-มีประสิทธิภาพ-มีส่วนร่วม
รัฐมนตรีช่วยว่าการกระทรวงสาธารณสุข เผยความสำเร็จของหลักประสุขภาพถ้วนหน้าของประเทศไทยอยู่บนพื้นฐาน 3 ประการ ความเท่าเทียม-มีประสิทธิภาพ-มีส่วนร่วม พร้อมแบ่งปันนานาประเทศ เพื่อสร้างสุขภาพดีไปพร้อมกัน ตั้งเป้าพัฒนาอย่างยั่งยืนในปี 2573
รัฐมนตรีช่วยว่าการกระทรวงสาธารณสุข เผยความสำเร็จของหลักประสุขภาพถ้วนหน้าของประเทศไทยอยู่บนพื้นฐาน 3 ประการ ความเท่าเทียม-มีประสิทธิภาพ-มีส่วนร่วม พร้อมแบ่งปันนานาประเทศ เพื่อสร้างสุขภาพดีไปพร้อมกัน ตั้งเป้าพัฒนาอย่างยั่งยืนในปี 2573
บ่ายวันนี้ (8 ธันวาคม 2563) ที่กระทรวงการต่างประเทศ กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ร่วมงานวันหลักประกันสุขภาพถ้วนหน้าสากล รณรงค์ภายใต้แนวคิด “สุขภาพดีถ้วนหน้า : ปกป้องคุ้มครองทุกคน” โดยมีนายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ นายแพทย์ศักดิ์ชัย กาญจนวัฒนา เลขาธิการสำนักงานหลักประกันสุขภาพแห่งชาติ พร้อมด้วยผู้แทนหน่วยงานจากไทยและต่างประเทศ อาทิ องค์การอนามัยโลกประจำประเทศไทย และศูนย์ควบคุมและป้องกันโรคสหรัฐอเมริกา ประจำภูมิภาคเอเชียตะวันออกเฉียงใต้ เข้าร่วมงาน
ดร.สาธิต กล่าวว่า รัฐบาลได้ให้ความสำคัญในการดำเนินงานหลักประกันสุขภาพถ้วนหน้า เพื่อให้เกิดประโยชน์กับประชาชนทั้งประเทศ เข้าถึงบริการสุขภาพได้อย่างครอบคลุมและทั่วถึง ครัวเรือนมีความมั่นคงด้านสุขภาพและเศรษฐกิจ ไม่ล้มละลายจากค่ารักษาพยาบาล ซึ่งประเทศไทยได้ดำเนินงานมาเป็นระยะเวลา 18 ปี และผลักดันให้วันที่ 12 ธันวาคมของทุกปี เป็นวันหลักประกันสุขภาพถ้วนหน้าสากล โดยในปี 2563 นี้ ได้รณรงค์ชูประเด็น “สุขภาพดีถ้วนหน้า: ปกป้องคุ้มครองทุกคน” (HEALTH FOR ALL:  Protect Everyone) เพื่อให้นานาประเทศ ตระหนักรับรู้และกระตุ้นให้ประเทศต่างๆ ขับเคลื่อนระบบหลักประกันสุขภาพถ้วนหน้าในประเทศตน ประชาชนสุขภาพดี รวมถึงคุ้มครองทุกคนภายใต้สถานการณ์โรคโควิด 19 โดยมุ่งมั่นบรรลุเป้าหมายการพัฒนาที่ยั่งยืน ในปี 2573
ดร.สาธิตกล่าวต่อว่า สำหรับความสำเร็จด้านสาธารณสุขของไทยมีพื้นฐานจากระบบหลักประกันสุขภาพถ้วนหน้า ส่งเสริมให้ประชาชนมีสุขภาพดี ดำเนินการบนพื้นฐานหลักการ 3 ประการ คือ ความเท่าเทียม ความมีประสิทธิภาพ และการมีส่วนร่วมของทุกภาคส่วน ทุกฝ่ายมีส่วนร่วม ชุมชนเป็นศูนย์กลาง โดยเฉพาะอาสาสมัครสาธารณสุขประจำหมู่บ้าน (อสม.) ที่ทำงานอย่างเข้มแข็ง จนทำให้เป็นที่ประจักษ์และชื่นชมจากองค์การอนามัยโลกและนานาชาติ
“กระทรวงสาธารณสุขและทุกหน่วยงานจะร่วมมือกัน เพื่อทำให้หลักประกันสุขภาพถ้วนหน้าที่เป็นของคนไทย เป็นระบบที่มีประสิทธิภาพ ประสิทธิผล และยั่งยืน พร้อมแบ่งปันความรู้ ประสบการณ์ให้แก่ประเทศต่างๆ นำไปประยุกต์ใช้ให้เหมาะสม และจะร่วมมือกับทุกภาคส่วนขับเคลื่อนให้ประชากรโลกมีสุขภาพที่ดียิ่งขึ้นไปด้วยกัน”ดร.สาธิตกล่าว
**************************************  8 ธันวาคม 2563
***********************************************

ที่มา : https://www.thaigov.go.th/news/contents/details/37480