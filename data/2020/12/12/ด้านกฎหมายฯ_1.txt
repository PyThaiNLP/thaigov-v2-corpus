รัฐบาลไทย-ข่าวทำเนียบรัฐบาล-กระทรวงยุติธรรม เดินหน้ากำหนดแนวทางการให้ความช่วยเหลือประชาชนในการปราบปรามการกระทำความผิดในลักษณะแชร์ลูกโซ่


วันศุกร์ที่ 11 ธันวาคม 2563
กระทรวงยุติธรรม เดินหน้ากำหนดแนวทางการให้ความช่วยเหลือประชาชนในการปราบปรามการกระทำความผิดในลักษณะแชร์ลูกโซ่
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมคณะกรรมการศูนย์ปฏิบัติการป้องกันและปราบปรามการกระทำความผิดการฉ้อโกงประชาชนในลักษณะแชร์ลูกโซ่
เมื่อวันอังคารที่ ๘ ธันวาคม ๒๕๖๓ เวลา ๑๓.๓๐ น. ณ ห้องประชุมกระทรวงยุติธรรม ๖ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพฯ นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม เป็นประธานการประชุมคณะกรรมการศูนย์ปฏิบัติการป้องกันและปราบปรามการกระทำความผิดการฉ้อโกงประชาชนในลักษณะแชร์ลูกโซ่ เพื่อกำหนดแนวทางการให้ความช่วยเหลือประชาชนในการปราบปรามการกระทำความผิดในลักษณะแชร์ลูกโซ่ โดยมี นายสหการณ์ เพ็ชรนรินทร์ รองปลัดกระทรวงยุติธรรม คณะกรรมการฯ พร้อมด้วยผู้แทนจากกรมคุ้มครองสิทธิและเสรีภาพ กรมบังคับคดี สำนักงานอัยการสูงสุด กระทรวงมหาดไทย และหน่วยงานที่เกี่ยวข้อง เข้าร่วมฯ
ทั้งนี้ ที่ประชุมได้มีมติในการกำหนดแนวทางการดำเนินการของคณะอนุกรรมการป้องกันและปราบปรามการกระทำความผิดอันเกิดจากการฉ้อโกงประชาชนในลักษณะแชร์ลูกโซ่ โดยเน้นย้ำให้ความช่วยเหลือประชาชนในเชิงรุก รวดเร็ว และเป็นธรรมมากที่สุด และกำหนดแนวทางการดำเนินคดีตามพระราชกำหนดการกู้ยืมเงินที่เป็นการฉ้อโกงประชาชน พ.ศ. ๒๕๒๗ โดยเห็นควรให้มีการกำหนดแนวทางการดำเนินคดีให้มีความชัดเจน และสามารถบูรณาการให้ความช่วยเหลือประชาชนระหว่างหน่วยงานที่เกี่ยวข้องได้อย่างแท้จริง พร้อมทั้งกำหนดแนวทางการดำเนินการกรณีการบังคับคดีแก่จำเลยในคดีอาญาฐานความผิดร่วมกันฉ้อโกงประชาชนและร่วมกันกู้ยืมเงินที่เป็นการฉ้อโกงประชาชน ซึ่งต่อมามีการถูกฟ้องล้มละลาย

ที่มา : https://www.thaigov.go.th/news/contents/details/37541