รัฐบาลไทย-ข่าวทำเนียบรัฐบาล-สำนักงานคณะกรรมการการศึกษาขั้นพื้นฐาน ชี้แจงการให้นักเรียนยืนเข้าแถวทำกิจกรรมหน้าเสาธง ขณะที่มี PM 2.5 


วันจันทร์ที่ 21 ธันวาคม 2563
พิมพ์
สำนักงานคณะกรรมการการศึกษาขั้นพื้นฐาน ชี้แจงการให้นักเรียนยืนเข้าแถวทำกิจกรรมหน้าเสาธง ขณะที่มี PM 2.5
สำนักงานคณะกรรมการการศึกษาขั้นพื้นฐาน ชี้แจงการให้นักเรียนยืนเข้าแถวทำกิจกรรมหน้าเสาธง ขณะที่มี PM 2.5
วันอังคารที่ 15 ธันวาคม พ.ศ. 2563 นายอัมพร พินะสา เลขาธิการคณะกรรมการการศึกษาขั้นพื้นฐาน กระทรวงศึกษาธิการ ชี้แจงกรณีผู้ใช้ทวิตเตอร์รายหนึ่งโพสต์ข้อความที่ครูโรงเรียนแห่งหนึ่งย่านอุดมสุขให้นักเรียนยืนเข้าแถวกลางสนามเพื่อทำกิจกรรมหน้าเสาธงในตอนเช้า ในสภาวะที่อากาศมีมลพิษ PM 2.5 ในปริมาณสูง และครูยังใช้คำพูดหยาบคายกับนักเรียน ว่า ได้สั่งการให้ศูนย์เฉพาะกิจคุ้มครองและช่วยเหลือเด็กนักเรียน (ฉก.ชน.) ลงไปติดตามสถานการณ์ดังกล่าว โดยประสานไปยังสำนักงานเขตพื้นที่การศึกษามัธยมศึกษา เขต 2 (สพม.2) ติดตามสถานการณ์ซึ่งเป็นผู้รับผิดชอบ พบว่า เหตุการณ์ที่เกิดขึ้นไม่ได้เกิดขึ้นหน้าเสาธงขณะเวลาเข้าแถวเคารพธงชาติ ส่วนพฤติกรรมของครูเป็นไปตามคลิป แต่เป็นเพียงการพูดจากับนักเรียนชั้น ม.6 โดยเป็นครูคณิตศาสตร์ และเป็นหัวหน้าฝ่ายกิจการนักเรียน ซึ่งสพม.2 ได้ส่งนักจิตวิทยาเข้าไปเพื่อสร้างความเข้าใจกับนักเรียนและครู ซึ่งต้องมีการประชุมหารือถึงมาตรการหาทางออก และสร้างความเข้าใจในวิธีการเรียนการสอน และมีการปรับเปลี่ยนให้เหมาะสมกับสถานการณ์ต่างๆ รอบตัวมากขึ้น
ทั้งนี้ สำนักงานคณะกรรมการการศึกษาขั้นพื้นฐาน ได้จัดตั้งศูนย์ปฏิบัติการเฝ้าระวังและติดตามสถานการณ์ฝุ่นละออง PM 2.5 โดยสำนักอำนวยการ และศูนย์เฉพาะกิจคุ้มครองและช่วยเหลือเด็กนักเรียน (ฉก.ชน.สพฐ.) เพื่อเฝ้าระวัง ติดตาม รวบรวม วิเคราะห์ ประเมินสถานการณ์ และจัดทำรายงานข้อมูลเสนอผู้บริหารระดับสูง โดยมีการแจ้งเตือนสถานการณ์ฝุ่น PM 2.5 พร้อมองค์ความรู้วิธีป้องกันตัวเองจากฝุ่นละออง PM 2.5 ไปยังสำนักงานเขตพื้นที่การศึกษาทั่วประเทศ เพื่อแจ้งสถานศึกษาในสังกัดให้วางแผนรับมือ รวมถึงสร้างองค์ความรู้เรื่องฝุ่นละอองขนาดเล็ก PM 2.5 ให้แก่นักเรียน ครู บุคลากรในสถานศึกษา และประชาสัมพันธ์ผู้ปกครองได้รับทราบ พร้อมกันนั้นให้สำนักงานเขตพื้นที่การศึกษารายงานต่อ สพฐ. หากพบนักเรียนที่เจ็บป่วยจากสถานการณ์ PM 2.5
นอกจากนี้ สพฐ. ได้แจ้งไปยังสำนักงานเขตพื้นที่การศึกษาให้สถานศึกษาสามารถพิจารณาดำเนินการสั่งปิดสถานศึกษาเป็นกรณีพิเศษได้ ตามระเบียบกระทรวงศึกษาธิการ ว่าด้วยปีการศึกษา การเปิดและปิดสถานศึกษา (ฉบับที่ 2) พ.ศ. 2558 ประกาศ ณ วันที่ 3 กันยายน 2558 และให้สำนักงานเขตพื้นที่การศึกษารายงานจำนวนสถานศึกษาที่สั่งปิดจากกรณีปัญหาฝุ่นละอองขนาดเล็ก PM 2.5 มายัง ศูนย์เฉพาะกิจคุ้มครองและช่วยเหลือเด็กนักเรียน เพื่อรวบรวมข้อมูลส่งศูนย์ปฏิบัติการเฝ้าระวังและติดตามสถานการณ์ฝุ่นละออง PM 2.5 ก่อนเวลา 12.00 น. ของทุกวัน เพื่อรวบรวมข้อมูลรายงานผู้บริหาร สพฐ. และ รมว.ศธ. โดยศูนย์ปฏิบัติการเฝ้าระวังและติดตามสถานการณ์ฝุ่นละออง PM 2.5 จะดำเนินการติดตามสถานการณ์ค่าฝุ่นละออง คุณภาพอากาศในแต่ละพื้นที่ ผ่านเว็บไชต์ AIR4THAI แล้วรวบรวมข้อมูลรายงานสถานการณ์รายวันผ่านแอปพลิเคชั่น LINE เพื่อเป็นการสนับสนุนด้านข้อมูลให้กับสำนักงานเขตพื้นที่การศึกษาและโรงเรียน ใช้ประกอบในการพิจารณาสั่งปิดสถานศึกษา
....................................................................................................................

ที่มา : https://www.thaigov.go.th/news/contents/details/37769