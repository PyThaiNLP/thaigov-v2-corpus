รัฐบาลไทย-ข่าวทำเนียบรัฐบาล-นายกรัฐมนตรีย้ำสถานการณ์โควิด-19 สมุทรสาคร ควบคุมได้ ขอประชาชนมั่นใจและปฏิบัติตามมาตรการสาธารณสุข


วันจันทร์ที่ 21 ธันวาคม 2563
พิมพ์
นายกรัฐมนตรีย้ำสถานการณ์โควิด-19 สมุทรสาคร ควบคุมได้ ขอประชาชนมั่นใจและปฏิบัติตามมาตรการสาธารณสุข
นายกรัฐมนตรีย้ำสถานการณ์โควิด-19 สมุทรสาคร ควบคุมได้ ขอประชาชนมั่นใจและปฏิบัติตามมาตรการสาธารณสุข
วันนี้ (21 ธ.ค. 63) เวลา 11.50 น. ณ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์ภายหลังการประชุมคณะกรรมการส่งเสริมการลงทุน ครั้งที่ 2/2563 กรณีการระบาดของโรคติดเชื้อโควิด-19 ในพื้นที่จังหวัดสมุทรสาครว่า ตนไม่เคยหยุดติดตามสถานการณ์ โดยมอบหมายให้รองนายกรัฐมนตรีและรัฐมนตรีว่าการกระทรวงสาธารณสุขลงพื้นที่ พร้อมกับเจ้าหน้าที่ เพื่อยืนยันว่ายังมีการปฏิบัติตามมาตรการต่างๆ อย่างครบถ้วน  เนื่องจากมีผู้ที่ไม่ปฏิบัติตามกฎระเบียบและมาตรการของสาธารณะสุข รวมทั้งการรับแรงงานต่างด้าวที่เดินทางเข้ามาอย่างไม่ถูกต้องตามกฎหมาย จึงเกิดรูรั่ว  ดังนั้น สังคมจึงต้องช่วยกัน โดยเฉพาะภาคเอกชน เจ้าของกิจการ จะต้องมีวิธีการติดตามแรงงาน และหากพบผู้ติดเชื้อจะต้องทำการปิดโรงงานทันที ยืนยันว่า สถานการณ์ขณะนี้ยัง สามารถควบคุมได้  ไม่ว่าจะเป็นการรักษาพยาบาล โรงพยาบาลสนาม รวมถึงยาฟาวิพิราเวียร์  สิ่งสำคัญ คือ ให้คนเหล่านี้เข้าสู่ระบบให้ได้เป็นลำดับแรก เพื่อตัวเองจะได้ปลอดภัย และไม่เป็นพาหะนำโรคให้ผู้อื่น ตอนนี้ได้มีการล็อกดาวน์พื้นที่ที่พบการแพร่ระบาดแล้ว และได้มีการตรวจหาเชื้อด้วยวิธีการ swab โดยรถตรวจพระราชทาน หวังว่า 7 วันหลังจากนี้ทุกอย่างจะคลี่คลายไปในทางที่ดี  อย่าตื่นตระหนกขอให้มั่นใจในระบบสาธารณสุข  พร้อมย้ำให้ประชาชนกินร้อน ช้อนกลาง ล้างมือ เว้นระยะห่าง สวมหน้ากาก และใช้แอพไทยชนะ
ในการนี้ นายกรัฐมนตรียังกล่าวแสดงความยินดีกับผู้ที่ได้รับการเลือกตั้งนายกอบจ. โดยเน้นว่าการเลือกตั้งในครั้งนี้เป็นตัวอย่างในการใช้อำนาจตามระบอบประชาธิปไตย ซึ่งผู้ที่ได้รับการเลือกตั้งเข้ามาแล้ว ต้องเตรียมการพัฒนาบริหารท้องถิ่นให้ดี ทั้งวิธีการ การบริหาร การใช้จ่ายงบประมาณ รวมถึงการจัดทำแผนการทำงาน ให้สอดคล้องกับส่วนกลางและส่วนภูมิภาค  ส่วนการเลือกตั้งในระดับอื่นๆ ได้เตรียมความพร้อมตามลำดับต่อไป
-----------------------------

ที่มา : https://www.thaigov.go.th/news/contents/details/37776