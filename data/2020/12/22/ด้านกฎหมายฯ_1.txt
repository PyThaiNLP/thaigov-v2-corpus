รัฐบาลไทย-ข่าวทำเนียบรัฐบาล-กระทรวงยุติธรรม ร่วมจุดประกายพลังแห่งความร่วมมือพร้อมสร้างกลไกความช่วยเหลือผู้ก้าวพลาด เน้นย้ำการให้ "โอกาส" จากสังคม


วันจันทร์ที่ 21 ธันวาคม 2563
กระทรวงยุติธรรม ร่วมจุดประกายพลังแห่งความร่วมมือพร้อมสร้างกลไกความช่วยเหลือผู้ก้าวพลาด เน้นย้ำการให้ "โอกาส" จากสังคม
กระทรวงยุติธรรม ร่วมจุดประกายพลังแห่งความร่วมมือพร้อมสร้างกลไกความช่วยเหลือผู้ก้าวพลาด เน้นย้ำการให้ "โอกาส" จากสังคม
ในวันศุกร์ที่ ๑๘ ธันวาคม ๒๕๖๓ เวลา ๑๐.๓๐ น. ณ ศูนย์การค้าเซ็นทรัลเวิลด์ ชั้น ๘ เขตปทุมวัน กรุงเทพมหานคร ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิดและปาฐกถาพิเศษในกิจกรรม ก้าวสู่ ๑๐ ปี ข้อกำหนดกรุงเทพ : ร่วมจุดประกายพลังแห่งความร่วมมือทางสังคม "Towards the 10th Year of the Bangkok Rules : Enhancing the Power of Social Partnership" ภายใต้แนวคิด "ก้าวที่ไม่โดดเดี่ยว" โดยมี นายเจเรมี ดักลาส ผู้แทนประจำภูมิภาคเอเชียตะวันออกเฉียงใต้และแปซิฟิก สำนักงานป้องกันยาเสพติดและปราบปรามอาชญากรรมแห่งสหประชาชาติ (UNODC) ศาสตราจารย์พิเศษ ดร.กิตติพงษ์ กิตยารักษ์ ผู้อำนวยการสถาบันเพื่อการยุติธรรมแห่งประเทศไทย พร้อมด้วย ส่วนราชการในสังกัดกระทรวงยุติธรรม หน่วยงานภาครัฐ หน่วยงานภาคเอกชน และผู้เกี่ยวข้อง เข้าร่วมฯ เพื่อแลกเปลี่ยนและนำเสนอนวัตกรรมทางความคิด พร้อมสร้างกลไกความช่วยเหลือผู้ก้าวพลาด เน้นย้ำการให้ "โอกาส" จากสังคมคือสิ่งสำคัญที่สุด และเปิดมิติใหม่แห่งการฝึกอาชีพให้ผู้ก้าวพลาดปรับตัวสู่โลกดิจิทัล สามารถก้าวทันโลกยุคปัจจุบัน พร้อมประกอบอาชีพเลี้ยงดูตัวเองและครอบครัวได้
ในการนี้ ปลัดกระทรวงยุติธรรม กล่าวใจความสำคัญตอนหนึ่งว่า วันนี้เราเห็นได้ชัดเจนว่า การรับรองข้อกำหนดกรุงเทพยกระดับความสำคัญเรื่องการดูแลสิทธิขั้นพื้นฐานของผู้ต้องขังหญิงทั่วโลกไปอีกขั้นหนึ่ง สำหรับประเทศไทยนั้น ในช่วง ๑๐ ปีที่ผ่านมา งานราชทัณฑ์ของเราได้คำนึงถึงความแตกต่างระหว่างผู้ต้องขังหญิงและผู้ต้องขังชายมากยิ่ง ทั้งนี้ ในแง่นโยบายได้มีการปรับปรุงพระราชบัญญัติราชทัณฑ์ ในปี ๒๕๖๐ ให้ทันสมัยและสอดรับกับความต้องการเฉพาะของผู้ต้องขังหญิงมากขึ้น และได้มีการนำข้อกำหนดกรุงเทพมาปรับใช้เป็นแนวปฏิบัติของราชทัณฑ์ ตลอดจนการกำหนดตัวชี้วัดเรือนจำที่อ้างอิงตามแนวทางของข้อกำหนดกรุงเทพ เพื่อพัฒนาการบริหารเรือนจำและคุณภาพชีวิตของผู้ต้องขังหญิงให้เป็นไปตามมาตรฐานสากล
ในปี พ.ศ. ๒๕๖๓ ถือเป็นการครบรอบ ๑๐ ปี การรับรองข้อกำหนดกรุงเทพ ซึ่งตลอดระยะเวลาที่ผ่านมา ประเทศไทยได้ดำเนินการอย่างต่อเนื่องเพื่อยกระดับมาตรฐานในการปฏิบัติต่อผู้ต้องขังหญิงและผู้กระทำผิดหญิง ให้มีความเหมาะสมด้านเพศสภาพมากยิ่งขึ้น ตรงตามความต้องการเฉพาะด้านสิทธิขั้นพื้นฐานของผู้หญิง และของเด็กติดผู้ต้องขัง ซึ่งความสำเร็จที่เกิดขึ้นนี้ สถาบันเพื่อการยุติธรรมแห่งประเทศไทย (TIJ) หน่วยงานภายใต้กระทรวงยุติธรรม ร่วมกับภาคีเครือข่ายต่างๆ มีส่วนสำคัญในการร่วมกันผลักดันให้เกิดความเปลี่ยนแปลงที่เป็นรูปธรรม

ที่มา : https://www.thaigov.go.th/news/contents/details/37759