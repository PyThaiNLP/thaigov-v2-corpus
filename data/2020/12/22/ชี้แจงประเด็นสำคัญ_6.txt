รัฐบาลไทย-ข่าวทำเนียบรัฐบาล-สำนักงานคณะกรรมการการศึกษาขั้นพื้นฐานชี้แจงการยกเลิกสอบโอเน็ต ชั้น ป.6 และ ม.3


วันจันทร์ที่ 21 ธันวาคม 2563
พิมพ์
สำนักงานคณะกรรมการการศึกษาขั้นพื้นฐานชี้แจงการยกเลิกสอบโอเน็ต ชั้น ป.6 และ ม.3
สำนักงานคณะกรรมการการศึกษาขั้นพื้นฐานชี้แจงการยกเลิกสอบโอเน็ต ชั้น ป.6 และ ม.3
วันศุกร์ที่ 18 ธันวาคม พ.ศ. 2563  นายอัมพร พินะสา เลขาธิการคณะกรรมการการศึกษาขั้นพื้นฐาน  กระทรวงศึกษาธิการ ชี้แจงการทดสอบทางการศึกษาระดับชาติขั้นพื้นฐาน (O-NET) ดำเนินการทดสอบโดยสถาบันทดสอบ ทางการศึกษาแห่งชาติ (องค์การมหาชน) ซึ่งเริ่มดำเนินการมาตั้งแต่ปีการศึกษา 2548 โดยมีวัตถุประสงค์ เพื่อตรวจสอบความรู้ และความคิดรวบยอดของนักเรียนในแต่ละช่วงชั้น ซึ่งได้แก่ ระดับชั้นประถมศึกษาปีที่ 6 และ ระดับชั้นมัธยมศึกษาปีที่ 3 และ 6 ที่สะท้อนคุณภาพของผู้เรียนในภาพรวมของประเทศ ซึ่งผู้เรียนที่เป็น กลุ่มเป้าหมายในการทดสอบคือ ผู้เรียนที่มาจากสถานศึกษาในสังกัดต่าง ๆ ทั่วประเทศ ประกอบด้วย สำนักงานคณะกรรมการการศึกษาขั้นพื้นฐาน สำนักงานคณะกรรมการส่งเสริมการศึกษาเอกชน กระทรวงการอุดมศึกษา วิทยาศาสตร์ วิจัยและนวัตกรรม กระทรวงกลาโหม กองบัญชาการตำรวจตระเวนชายแดน สังกัดสำนักงานตำรวจ แห่งชาติ กรมส่งเสริมการปกครองท้องถิ่น สำนักการศึกษากรุงเทพมหานคร สำนักการศึกษาเมืองพัทยา และ การจัดการศึกษาโดยครอบครัว (Homeschool)
ต่อมา เพื่อให้บุคลากรในทุกระดับของหน่วยงานเห็นความสำคัญของการทดสอบทางการศึกษา ระดับชาติขั้นพื้นฐาน (O-NET) รวมทั้งส่งเสริมให้หน่วยงานต่างๆ นำผลการทดสอบทางการศึกษาระดับชาติ ขั้นพื้นฐาน (O-NET) ไปใช้ให้เกิดประโยชน์สูงสุด สำนักงานคณะกรรมการการศึกษาขั้นพื้นฐาน จึงได้กำหนดให้ใช้ผลการทดสอบ O-NET เป็นองค์ประกอบหนึ่งในการตัดสินผลการเรียนของผู้เรียน ที่จบการศึกษาตามหลักสูตรแกนกลางการศึกษาขั้นพื้นฐาน พ.ศ. 2551 ระดับชั้น ป.6 ม.3 และ ม.6 โดยกระทรวงศึกษาธิการได้จัดทำประกาศกระทรวง จำนวน 2 ฉบับ ได้แก่ ประกาศกระทรวงศึกษาธิการ ปี พ.ศ.2555 กำหนดให้ใช้ผลการทดสอบทางการศึกษา ระดับชาติขั้นพื้นฐานในสัดส่วน 80 : 20 ประกาศ ณ วันที่ 18 กันยายน พ.ศ. 2555 และประกาศกระทรวงศึกษาธิการ ปี พ.ศ.2559 กำหนดให้ใช้สัดส่วนผลการทดสอบ ทางการศึกษาระดับชาติขั้นพื้นฐาน 70 : 30 ประกาศ ณ วันที่ 29 มกราคม 2559 ทั้งนี้ เพื่อ ส่งเสริมสนับสนุนให้สถานศึกษาเขตพื้นที่การศึกษา และ สพฐ. วิเคราะห์ผลการทดสอบ O-NET ในปีการศึกษาที่ผ่านมา เพื่อวางแผนงานโครงการยกระดับผลการทดสอบทางการศึกษาระดับชาติที่สอดคล้อง กับสภาพปัญหาและสภาพบริบทของหน่วยงาน
-----------------------------------

ที่มา : https://www.thaigov.go.th/news/contents/details/37774