รัฐบาลไทย-ข่าวทำเนียบรัฐบาล-กรมชลประทานชี้แจงการคัดค้านโครงการเขื่อนกั้นแม่น้ำพุมดวง  สุราษฎร์ธานี 


วันจันทร์ที่ 21 ธันวาคม 2563
พิมพ์
กรมชลประทานชี้แจงการคัดค้านโครงการเขื่อนกั้นแม่น้ำพุมดวง  สุราษฎร์ธานี
กรมชลประทานชี้แจงการคัดค้านโครงการเขื่อนกั้นแม่น้ำพุมดวง  สุราษฎร์ธานี
วันพุธที่ 16 ธันวาคม พ.ศ. 2563 นายสัญญา แสงพุ่มพงษ์ ผู้ตรวจราชการกระทรวงเกษตรและสหกรณ์ รักษาราชการแทนอธิบดีกรมชลประทานกระทรวงเกษตรและสหกรณ์  กรณีสื่อนำเสนอข่าวกรณีเครือข่ายคนรักพุมดวง จ.สุราษฎร์ธานี ตั้งข้อสังเกตการก่อสร้างโครงการเขื่อนกั้นแม่น้ำพุมดวง ที่ใช้งบประมาณการก่อสร้างเกือบ 500 ล้านบาท นั้นว่า เนื่องจากคลองพุมดวงไม่ได้เป็นแม่น้ำสายหลักจึงไม่เข้าข่ายตามประเภทโครงการที่ต้องจัดทำรายงานการวิเคราะห์ผลกระทบสิ่งแวดล้อม (EIA) แต่กรมชลประทานได้เล็งเห็นถึงความสำคัญถึงวิถีชีวิตของประชาชนที่ใช้ทรัพยากรสองฝั่งคลองในการประกอบอาชีพ จึงได้ดำเนินการศึกษาผลกระทบสิ่งแวดล้อม ซึ่งปัจจุบันยังอยู่ระหว่างขั้นตอนของการศึกษาความเหมาะสม หากผ่านขั้นตอนการศึกษาแล้ว จะดำเนินการด้านการสำรวจและออกแบบรายละเอียดโครงการฯ และจะลงพื้นที่เพื่อทำประชาพิจารณ์ร่วมกับประชาชนที่มีส่วนได้ส่วนเสียในพื้นที่ต่อไป
โดยอาคารทดน้ำแบบฝายพับได้ ได้มีการคำนวณสมดุลน้ำอย่างรอบคอบ เพื่อรักษาระบบนิเวศน์ด้านท้ายน้ำไว้ ซึ่งไม่แตกต่างจากที่เป็นอยู่ในปัจจุบัน การศึกษาสมดุลน้ำ ได้ปล่อยน้ำให้ล้นผ่านสันฝายสู่ด้านท้ายน้ำ เพื่อรักษาระบบนิเวศด้านท้ายน้ำ เช่น การป้องกันการรุกล้ำน้ำเค็ม การประปาภูมิภาค การประปาของท้องถิ่น รวมทั้งความต้องการน้ำเพื่อรักษาคุณภาพน้ำของการประมงด้วย โดยจะไม่ส่งผลเสียต่อระบบนิเวศในลำน้ำอย่างแน่นอน
กรมชลประทาน ในฐานะของหน่วยงานที่มีภารกิจในการพัฒนาแหล่งน้ำ และเพิ่มพื้นที่ชลประทานตามศักยภาพลักษณะลุ่มน้ำ เสริมสร้างการมีส่วนร่วมในการพัฒนาแหล่งน้ำ และการบริหารจัดการน้ำ ขอยืนยันว่าการดำเนินงานพัฒนาแหล่งน้ำทุกโครงการ จะยึดประโยชน์ของประชาชนส่วนใหญ่เป็นหลัก เพื่อพัฒนาแหล่งน้ำและสร้างความมั่นคงด้านน้ำอย่างยั่งยืน
-------------------------

ที่มา : https://www.thaigov.go.th/news/contents/details/37770