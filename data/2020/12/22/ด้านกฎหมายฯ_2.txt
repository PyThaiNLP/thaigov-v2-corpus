รัฐบาลไทย-ข่าวทำเนียบรัฐบาล-รองนายกฯ วิษณุ มอบวุฒิบัตรพร้อมเข็มเครื่องหมายวิทยฐานะนักบริหาร ป.ป.ส. ประจำปี ๒๕๖๓  


วันจันทร์ที่ 21 ธันวาคม 2563
รองนายกฯ วิษณุ มอบวุฒิบัตรพร้อมเข็มเครื่องหมายวิทยฐานะนักบริหาร ป.ป.ส. ประจำปี ๒๕๖๓
รองนายกฯ วิษณุ มอบวุฒิบัตรพร้อมเข็มเครื่องหมายวิทยฐานะนักบริหาร ป.ป.ส. ประจำปี ๒๕๖๓
ในวันศุกร์ที่ ๑๘ ธันวาคม ๒๕๖๓ ณ สำนักงาน ป.ป.ส. ถนนดินแดง กรุงเทพฯ นายวิษณุ เครืองาม รองนายกรัฐมนตรี เป็นประธานในพิธีมอบเข็มเครื่องหมายวิทยฐานะนักบริหารของสำนักงาน ป.ป.ส. ประจำปี ๒๕๖๓ แก่ผู้ทรงคุณวุฒิ และผู้มีอุปการคุณต่อสำนักงาน ป.ป.ส. และผู้ผ่านการอบรมหลักสูตรนักบริหารยุทธศาสตร์การป้องกันและปราบปรามยาเสพติดระดับสูง รุ่นที่ ๒ หรือ นบส.ปปส. โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม นายวิทยา สุริยะวงค์ รองปลัดกระทรวงยุติธรรม ร่วมเป็นเกียรติในพิธี และนายวิชัย ไชยมงคล เลขาธิการคณะกรรมการป้องกันและปราบปรามยาเสพติด (เลขาธิการ ป.ป.ส.) เป็นผู้กล่าวรายงาน และให้การต้อนรับ
นายวิษณุ เครืองาม รองนายกรัฐมนตรี กล่าวว่า “ในนามของรัฐบาลต้องขอบคุณที่สำนักงาน ป.ป.ส. ได้จัดฝึกอบรมหลักสูตรนักบริหารยุทธศาสตร์การป้องกันและปราบปรามยาเสพติดระดับสูง รุ่นที่ ๒ และขอบคุณสถาบันบัณฑิตพัฒนบริหารศาสตร์ ที่ได้มีความร่วมมือช่วยจัดทำเนื้อหาหลักสูตรทางด้านวิชาการ การจัดหลักสูตรทำนองนี้มีประโยชน์หลายสถานด้วยกัน ถ้าหากว่ารักษาดุลยภาพในทุกวัตถุประสงค์แล้ว ก็จะมีแต่ได้ ทั้งนี้ทุกหลักสูตรมักมีวัตถุประสงค์เหมือนกัน ๓ ข้อ ได้แก่ ๑. Comprehension คือ การสร้างความเข้าใจศาสตร์ใหม่ ๆ ๒. Communication คือ ทำให้เกิดการติดต่อสื่อสารกัน ๓. Connection คือ การติดต่อเชื่อมโยงกันระหว่างผู้อบรม สิ่งเหล่านี้ล้วนเป็นหัวใจของหลักสูตรทุกหลักสูตร”
“นอกจากนี้ สำนักงาน ป.ป.ส. ในฐานะผู้จัดการฝึกอบรมหลักสูตรก็ได้ประโยชน์ด้วย คือ ได้ทั้งเครือข่ายภาคีและแนวร่วม เพราะงานป้องกันและปราบปรามยาเสพติดนั้น ก็เหมือนกับราชการอีกหลายอย่าง ที่มีศัตรู ถ้ามีคนเข้าใจผิด หรือมีคนไม่ให้ความร่วมมือ ก็จะไม่มีวันประสบความสำเร็จ แต่ตอนนี้มีพันธมิตร มีเครือข่าย คนเหล่านี้พร้อมจะให้ความช่วยเหลือในสิ่งที่เราต้องการ เรียกว่าได้มิตรที่มีคุณภาพ”
นายวิษณุ กล่าวว่า “การป้องกันและปราบปรามยาเสพติดเป็นวาระของโลก ไม่ใช่วาระของชาติ ประเทศเอง รัฐบาลเองทุกยุคทุกสมัยให้ความสำคัญกับเรื่องนี้ โดยเฉพาะรัฐบาลชุดปัจจุบันนั้น ได้ให้ความสำคัญกับเรื่องนี้เป็นพิเศษ ได้ปรับปรุงแก้กฎหมายหลายอย่าง เพราะฉะนั้นขอให้ทุกท่านใช้ความรู้ที่ได้รับไปเกิดประโยชน์ต่อตัวท่านเองและสังคม”
สำหรับผู้ที่ได้รับวิทยฐานะนักบริหาร ประจำปี ๒๕๖๓ ประกอบไปด้วย ผู้ทรงคุณวุฒิ ผู้มีอุปการคุณในการดำเนินงานด้านป้องกันและปราบปรามยาเสพติด จำนวน ๑๗ คน และผู้สำเร็จผ่านการอบรมหลักสูตรนักบริหารยุทธศาสตร์การป้องกันและปราบปรามยาเสพติดระดับสูง (นบส.ปปส) รุ่นที่ ๒ จำนวน ๕๘ คน รวมทั้งสิ้น ๗๕ คน ซึ่งได้เข้ารับการอบรมหลักสูตรฯ ระหว่างวันที่ ๘ ตุลาคม - ๑๘ ธันวาคม ๒๕๖๓ โดยได้รับความร่วมมือจากอาจารย์สถาบันบัณฑิตพัฒนบริหารศาสตร์ (นิด้า) ในการพัฒนาเนื้อหาในหลักสูตร มุ่งเน้นเพื่อพัฒนาแนวคิดเชิงบริหารยุทธศาสตร์ด้านการป้องกันและปราบปรามยาเสพติดแก่ผู้บริหารระดับสูง เพิ่มพูนวิสัยทัศน์และเสริมทักษะที่จำเป็นในการแก้ไขและรับมือกับปัญหายาเสพติดในรูปแบบใหม่ เพื่อให้ได้ตามมาตรฐานสากล
ทั้งนี้ พิธีมอบเข็มวิทยฐานะนักบริหารสำนักงาน ป.ป.ส. มีวัตถุประสงค์เพื่อเชิดชูเกียรติและแสดงความขอบคุณแก่ผู้ที่ทำคุณประโยชน์ ผู้ที่มีอุปการคุณในการดำเนินงานด้านการป้องกันและแก้ไขปัญหายาเสพติด และขอแสดงความยินดีแก่ผู้ที่ผ่านการอบรมหลักสูตร นบส.ปปส. รุ่นที่ ๒ เพื่อเป็นการสร้างขวัญกำลังใจ อีกทั้งยังเป็นแรงบันดาลใจ และเป็นตัวอย่างที่ดีแก่ผู้ปฏิบัติงานด้านยาเสพติดรายอื่นๆ ต่อไป

ที่มา : https://www.thaigov.go.th/news/contents/details/37760