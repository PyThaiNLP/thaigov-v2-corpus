รัฐบาลไทย-ข่าวทำเนียบรัฐบาล-พม. จัดกิจกรรม “5 ธันวา รวมพลังจิตอาสา พัฒนา พม.” น้อมรำลึกในพระมหากรุณาธิคุณในหลวงรัชกาลที่  9


วันเสาร์ที่ 5 ธันวาคม 2563
พม. จัดกิจกรรม “5 ธันวา รวมพลังจิตอาสา พัฒนา พม.” น้อมรำลึกในพระมหากรุณาธิคุณในหลวงรัชกาลที่  9
พม. จัดกิจกรรม “5 ธันวา รวมพลังจิตอาสา พัฒนา พม.” น้อมรำลึกในพระมหากรุณาธิคุณในหลวงรัชกาลที่  9
วันนี้ (5 ธ.ค. 63) เวลา 09.19 น. ที่บริเวณลานชั้น 1 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยภายหลังเป็นประธานในพิธีเปิดกิจกรรม “5 ธันวา รวมพลังจิตอาสา พัฒนา พม.” ว่า เนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2563 อีกทั้งยังสอดคล้องกับองค์การสหประชาชาติ ที่กำหนดให้วันที่ 5 ธันวาคมของทุกปี เป็นวันอาสาสมัครสากล ในวันนี้ (5 ธ.ค. 63) กระทรวงการพัฒนาสังคมและความมั่นคงของมนุษย์ (พม.) จึงได้จัดโครงการ “5 ธันวา รวมพลังจิตอาสา พัฒนา พม.” เพื่อแสดงออกซึ่งความจงรักภักดี และน้อมรำลึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการสร้างความตระหนักถึงความมีจิตสาธารณะ ความเสียสละ เพื่อประโยชน์ของสังคมส่วนรวม โดยมีการปล่อยขบวนจิตอาสา ซึ่งประกอบด้วย คณะผู้บริหาร ข้าราชการ และเจ้าหน้าที่กระทรวง พม. รวมทั้งอาสาสมัครพัฒนาสังคมและความมั่นคงของมนุษย์ (อพม.) จำนวน 300 คน แสดงพลังจิตอาสาบำเพ็ญสาธารณประโยชน์ ร่วมกันทำกิจกรรมปรับปรุงภูมิทัศน์และทำความสะอาดบริเวณรอบกระทรวง พม. และชุมชนย่านตลาดสะพานขาวและตลาดโบ๊เบ๊ เพื่อความสะอาด สวยงาม เป็นระเบียบเรียบร้อย นอกจากนี้ ยังมอบพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว และสมเด็จพระนางเจ้าฯ พระบรมราชินี รวมทั้งประชาสัมพันธ์ศูนย์ช่วยเหลือสังคม สายด่วน พม. 1300

ที่มา : https://www.thaigov.go.th/news/contents/details/37347