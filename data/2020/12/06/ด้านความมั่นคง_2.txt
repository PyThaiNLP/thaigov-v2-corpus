รัฐบาลไทย-ข่าวทำเนียบรัฐบาล-‘จับกัง1’ เผย สปส.เร่งจ่ายสิทธิประโยชน์ทดแทนแก่ญาติผู้เสียชีวิตเหตุน้ำท่วมเมืองคอน


วันเสาร์ที่ 5 ธันวาคม 2563
‘จับกัง1’ เผย สปส.เร่งจ่ายสิทธิประโยชน์ทดแทนแก่ญาติผู้เสียชีวิตเหตุน้ำท่วมเมืองคอน
รัฐมนตรีว่าการกระทรวงแรงงาน เปิดเผยว่า สปส.เร่งจ่ายสิทธิประโยชน์ทดแทนแก่ญาติผู้เสียชีวิตที่เป็นผู้ประกันตนทั้ง 4 ราย กรณีน้ำท่วมที่นครศรีธรรมราช ขณะที่หน่วยงานในสังกัดจัดทีมช่างออกให้บริการซ่อมแซมอุปกรณ์ไฟฟ้า รถจักรยาน และซ่อมเครื่องยนต์เล็กทางการเกษ
เมื่อวันที่ 5 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือผู้ได้รับผลกระทบจากเหตุอุทกภัยในพื้นที่จังหวัดนครศรีธรรมราชว่า พล.อ.ประยุทธ์ จันทร์โอชา นายกรัฐมนตรีได้มีความห่วงใยพี่น้องประชาชนและกำชับให้ทุกหน่วยงานในพื้นที่ที่เกี่ยวข้องบูรณาการให้ความช่วยเหลือเป็นการเร่งด่วน ในส่วนของกระทรวงแรงงาน ล่าสุด นายทศพล กฤตวงศ์วิมาน เลขาธิการสำนักงานประกันสังคมได้รับรายงานจากสำนักงานประกันสังคมจังหวัดนครศรีธรรมราช ว่าเจ้าหน้าที่ได้เข้าไปตรวจสอบติดตามสถานะความเป็นผู้ประกันตนของผู้เสียชีวิตจากเหตุอุทกภัยในจังหวัดนครศรีธรรมราชทั้งสิ้น 12 รายแล้ว ในจำนวนนี้ พบว่า เป็นผู้ประกันตนในระบบประกันสังคม จำนวน 4 ราย ได้แก่ รายแรกคือ  น.ส.วิภารัตน์ ไม้ค้าง เป็นผู้ประกันตน ตามมาตรา 39 จะได้รับค่าทำศพ เงินสงเคราะห์กรณีเสียชีวิต เงินชราภาพไม่รวมดอกผล เงินว่างงาน(คงเหลือ) รวมเป็นเงิน 104,561.37 บาท รายที่ 2 คือ นายโกมล แดงขาว สิ้นสุดความเป็นผู้ประกันตนมาตรา 33 เมื่อเดือนธันวาคม 2542 มีเงินสะสมกรณีชราภาพ จำนวน 703.80 บาท รายที่ 3 คือ นายสมบูรณ์ ภาษากล เป็นผู้ประกันตนมาตรา 33 สิ้นสุดสภาพความเป็นผู้ประกันตน เมื่อเดือนกรกฎาคม 2543 มีเงินสะสมกรณีชราภาพ จำนวน 3,798.80 บาท และรายที่ 4 คือ นางจิราพร วงศ์สวัสดิ์ เป็นผู้ประกันตนมาตรา 33 สิ้นสภาพความเป็นผู้ประกันตน เมื่อเดือนกุมภาพันธ์ 2559 มีเงินสะสมกรณีชราภาพ จำนวน 53,478.36 บาท ทั้งนี้ สำนักงานประกันสังคมจังหวัดนครศรีธรรมราช ได้ประสานผู้มีสิทธิ์รับสิทธิประโยชน์ดังกล่าวแล้ว และจะดำเนินการมอบแก่ทายาทของผู้เสียชีวิตต่อไป
นายสุชาติ ยังกล่าวถึงการให้ความช่วยเหลือผู้ได้รับผลกระทบเพื่อบรรเทาความเดือดร้อนภายหลังน้ำลดเพื่อให้สถานการณ์กลับเข้าสู่ภาวะปกติโดยเร็ว ซึ่งในวันจันทร์ที่ 7 ธันวาคมนี้พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะมีกำหนดการลงพื้นที่จังหวัดนครศรีธรรมราช เพื่อติดตามสถานการณ์ ให้ความช่วยเหลือ ให้กำลังใจ และมอบเครื่องอุปโภคบริโภคแก่ประชาชนผู้ประสบอุทกภัย ทั้งนี้ สำนักงานแรงงานจังหวัดนครศรีธรรมราช ได้ประสาน สำนักงานพัฒนาฝีมือแรงงาน 22 นครศรีธรรมราช และหน่วยงานในสังกัดกระทรวงแรงงานในพื้นที่กำหนดแผนจัดทีมช่างออกให้บริการซ่อมแซมอุปกรณ์ไฟฟ้า รถจักรยาน และซ่อมเครื่องยนต์เล็กทางการเกษตร ณ ศูนย์ศิลปาชีพบ้านเนินธัมมัง ตำบลแม่เจ้าอยู่หัว อำเภอเชียรใหญ่ จังหวัดนครศรีธรรมราช เพื่อให้บริการแก่ประชาชนในวันที่ 7 ธันวาคมนี้อีกด้วย

ที่มา : https://www.thaigov.go.th/news/contents/details/37352