รัฐบาลไทย-ข่าวทำเนียบรัฐบาล-“นฤมล” เร่งช่วยเหลือผู้ประสบภัยน้ำท่วมชาวใต้


วันเสาร์ที่ 5 ธันวาคม 2563
พิมพ์
“นฤมล” เร่งช่วยเหลือผู้ประสบภัยน้ำท่วมชาวใต้
- -
วันที่ 5 ธันวาคม 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เผยว่า หลังจากทราบข่าวน้ำท่วมภาคใต้ ในพื้นที่จังหวัดนครศรีธรรมราช พัทลุง และสุราษฎร์ธานี มีความห่วงใยพี่น้องประชาชนที่ประสบภัยเป็นอย่างมาก ได้กำชับให้หน่วยงานของกระทรวงแรงงาน โดยเฉพาะหน่วยงานของกรมพัฒนาฝีมือแรงงานที่ตั้งอยู่ในพื้นที่ จัดเจ้าหน้าที่ให้ความช่วยเหลือประชาชนที่ได้รับความเดือดร้อนเต็มกำลังความสามารถ เบื้องต้นได้รับรายงานจากหน่วยงานในพื้นที่ เช่น จังหวัดสุราษฎร์ธานี หน่วยงานทั้ง 5 เสือแรงงานได้ออกเยี่ยมให้กำลังใจพร้อมให้ความช่วยเหลือแรงงานในสถานประกอบกิจการที่ได้รับความเดือดร้อนจากน้ำท่วม ได้แก่ บริษัท หลีเฮงโปรดักท์ฟู้ด จำกัด ม.3 ต.ท่าเรือ อ.บ้านาเดิม บ้านพักคนงานกว่า 90 ห้องลูกจ้างได้รับความเดือดร้อนกว่า 200 คน บริษัท วาย.ที.รับเบอร์ จำกัด ม.1 ต.ท่าสะท้อน อ.พุนพิน และบริษัท ห้องเย็นเอเซี่ยนซีฟู้ด จำกัด (มหาชน) ม.4 ต.ท่าสะท้อน อ.พุนพิน จ.สุราษฎร์ธานี ปัจจุบัน ฝนหยุดตกแล้ว ปริมาณน้ำจะค่อยๆ ลดลง แต่ทั้งนี้อาจจะมีบางพื้นที่รับน้ำที่ไหลมาจากจังหวัดนครศรีธรรมราช
รมช.แรงงาน กล่าวต่อว่า ส่วนทางด้านของจังหวัดพัทลุง ได้รับรายงานจากสำนักงานพัฒนาฝีมือแรงงานพัทลุงว่า ได้วางแผนออกสำรวจความเสียหายเพื่อรับฟังความต้องการความช่วยเหลือจากชาวบ้านหลังน้ำลด เบื้องต้นเตรียมแผนใช้ความช่วยเหลือในระยะที่ 2 และ 3 คือให้บริการซ่อมอุปกรณ์ไฟฟ้าภายในบ้าน ที่ได้รับความเสียหายจากน้ำท่วม และสำรวจความต้องการฝึกอาชีพตามลำดับ เช่นเดียวกับจังหวัดนครศรีธรรมราช ที่จัดเจ้าหน้าที่เฝ้าระวังสถานการณ์น้ำท่วมอย่างใกล้ชิด อีกทั้ง รับทราบว่าในสถาบันพัฒนาฝีมือแรงงาน 22 นครศรีธรรมราช มีน้ำไหลเข้าท่วมในพื้นที่ เจ้าหน้าที่ได้ช่วยกันขนย้ายสิ่งของ เครื่องจักรที่สามารถยกได้ขึ้นที่สูง ล่าสุดระดับน้ำเริ่มลดลงแล้วและยังไม่ได้รับรายงานความเสียหาย
“พลเอก ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนเป็นอย่างมาก สั่งการให้รัฐมนตรีแต่ละกระทรวง ให้ความช่วยเหลือตามภารกิจเพื่อบรรเทาความเดือดร้อนของประชาชน จึงขอเป็นกำลังใจให้แก่เจ้าหน้าที่ทุกคนที่ต้องปฏิบัติหน้าที่ช่วยเหลือประชาชนและต้องดูแลตนเองให้ปลอดภัยด้วย และวันที่ 9 ธ.ค.นี้ จะลงพื้นที่จังหวัดนครศรีธรรมราชและสุราษฎร์ธานีด้วยตนเอง เพื่อให้กำลังใจและช่วยเหลือผู้สบภัยน้ำท่วม” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/37348