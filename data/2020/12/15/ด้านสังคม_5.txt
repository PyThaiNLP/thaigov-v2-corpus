รัฐบาลไทย-ข่าวทำเนียบรัฐบาล-ปลัด พม. เร่งช่วยเหลือเด็ก 7 พี่น้อง เดือดร้อนจากภัยน้ำท่วม และครอบครัวยากจน ที่ จ.นครศรีธรรมราช


วันจันทร์ที่ 14 ธันวาคม 2563
ปลัด พม. เร่งช่วยเหลือเด็ก 7 พี่น้อง เดือดร้อนจากภัยน้ำท่วม และครอบครัวยากจน ที่ จ.นครศรีธรรมราช
ปลัด พม. เร่งช่วยเหลือเด็ก 7 พี่น้อง เดือดร้อนจากภัยน้ำท่วม และครอบครัวยากจน ที่ จ.นครศรีธรรมราช
เมื่อวันที่ 11 ธ.ค. 63 เวลา 11.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวนริศา อดิเทพวรพันธุ์ ประจำสำนักเลขาธิการสำนักนายกรัฐมนตรี พร้อมด้วยคณะผู้บริหารกระทรวง พม. ลงพื้นที่จังหวัดนครศรีธรรมราช เพื่อช่วยเหลือครอบครัวผู้ด้อยโอกาสที่ประสบปัญหาความเดือดร้อนจากภัยน้ำท่วม โดยครอบครัวดังกล่าวมีผู้เป็นยายที่มีความพิการทางสายตา (เลือนลาง) ต้องรับภาระเลี้ยงดูหลาน จำนวน 7 คน อายุระหว่าง 2-13 ปี แทนผู้เป็นแม่ที่ถูกจับดำเนินคดี ทำให้ได้รับการเลี้ยงดูที่ไม่เหมาะสมและส่งผลต่อพัฒนาการสมวัยของเด็ก อีกทั้งครอบครัวมีฐานะยากจน ประกอบอาชีพเก็บของเก่าขาย รายได้ไม่เพียงพอค่าใช้จ่าย ทั้งนี้ ในเบื้องต้น ได้มอบเงินช่วยเหลือผู้ประสบปัญหาทางสังคมกรณีฉุกเฉิน จำนวน 5,000 บาท นอกเหนือจากที่ได้รับเบี้ยความพิการและเบี้ยยังชีพผู้สูงอายุประจำเดือน ชุดนักเรียน และเครื่องอุปโภคบริโภคที่จำเป็น อีกทั้งได้กำชับทีม พม. One Home จังหวัดนครศรีธรรมราช เข้ามาดูแลอย่างใกล้ชิดและต่อเนื่องทั้งชีวิตความเป็นอยู่และการเลี้ยงดูเด็กอย่างเหมาะสม โดยเฉพาะการศึกษาอย่างสม่ำเสมอของเด็ก เนื่องจากการศึกษาจะทำให้เด็กสามารถนำความรู้ไปประกอบอาชีพหาเลี้ยงตนเองและครอบครัวในอนาคต และหลุดพ้นจากความยากจนได้
นางพัชรี กล่าวเพิ่มเติมว่า  สำหรับครอบครัวนี้ มีปัญหาที่สลับซับซ้อน มีทั้งลูกต่างบิดา หลากหลายช่วงอายุ  กระทรวง พม. จะเข้ามาดูแลและประเมินการเลี้ยงดู สภาพความเป็นอยู่ที่อาศัยที่เหมาะสม โดยทีมงานนักสังคม และทีมสหวิชาชีพ ซึ่งจะต้องดำเนินการอย่างละเอียดอ่อน ดูแลสภาวะจิตใจของเด็ก และผู้ปกครองโดยคำนึงถึงประโยชน์ที่จะเกิดขึ้นกับเด็กเป็นสำคัญ ซึ่งในทางกฏหมาย เด็กจะต้องได้รับปกป้องคุ้มครองตามพระราชบัญญัติคุ้มครองเด็ก พ.ศ. 2546 ในกรณีที่ผู้ปกครองไม่สามารถดูแลได้อย่างเหมาะสม ทั้งนี้ ประชาชนที่ประสบภัยน้ำท่วมหรือประสบภัยพิบัติต่างๆ รวมทั้งประสบปัญหาทางสังคม  ปัญหาเด็กถูกทอดทิ้งหรือดูแลอย่างไม่เหมาะสม สามารถขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 ซึ่งพร้อมให้ความช่วยเหลือตลอด 24 ชั่วโมง หรือติดต่อขอความช่วยเหลือเร่งด่วนด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด

ที่มา : https://www.thaigov.go.th/news/contents/details/37573