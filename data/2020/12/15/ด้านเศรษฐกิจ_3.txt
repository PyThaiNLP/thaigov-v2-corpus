รัฐบาลไทย-ข่าวทำเนียบรัฐบาล-12.12 ดีลดี ได้มีบ้าน ทรัพย์มือสอง ธอส. ประมูลขายผ่านแอปฯ GH Bank Smart NPA ลูกค้าแห่ซื้อ 42 รายการ เกือบ 60 ล้านบาท ภายใน 1 ชั่วโมง


วันจันทร์ที่ 14 ธันวาคม 2563
พิมพ์
12.12 ดีลดี ได้มีบ้าน ทรัพย์มือสอง ธอส. ประมูลขายผ่านแอปฯ GH Bank Smart NPA ลูกค้าแห่ซื้อ 42 รายการ เกือบ 60 ล้านบาท ภายใน 1 ชั่วโมง
ธอส.จัดมหกรรม 12.12 ประมูลบ้านออนไลน์กับ ธอส. ผ่าน Application  GH Bank Smart NPA ประจำเดือนธันวาคม 2563 ระหว่างเวลา 10.00-11.00 น. วานนี้ (12 ธันวาคม 2563) จำหน่ายทรัพย์ได้ทั้งสิ้น 42 รายการ มูลค่ารวม 59.475 ล้านบาท
ธนาคารอาคารสงเคราะห์ เผยผลการจัดมหกรรม 12.12 ประมูลบ้านออนไลน์กับ ธอส. ผ่าน Application  GH Bank Smart NPA ประจำเดือนธันวาคม 2563 ระหว่างเวลา 10.00-11.00 น. วานนี้(12 ธันวาคม 2563) จำหน่ายทรัพย์ได้ทั้งสิ้น 42 รายการ มูลค่ารวม 59.475 ล้านบาท แบ่งเป็นทรัพย์ในพื้นที่กรุงเทพฯ และปริมณฑล 10 รายการ และทรัพย์ในส่วนภูมิภาค 32 รายการ บ้านเดี่ยวและทาวน์เฮาส์ ครองแชมป์ประเภททรัพย์ที่ขายได้มากที่สุด พิเศษ!! ผู้ชนะการประมูลห้ามพลาดส่วนลดราคาพิเศษเพิ่มอีก 10% จากราคาที่ปิดประมูล เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดมหกรรม 12.12 ประมูลบ้านออนไลน์กับ ธอส. ประจำเดือนธันวาคม 2563 เปิดประมูลทรัพย์ NPA พร้อมกัน 111 รายการ ผ่าน Application : G H Bank Smart NPA วานนี้ (12 ธันวาคม 2563) ระหว่างเวลา 10.00-11.00 น. ซึ่งผลปรากฏว่าธนาคารสามารถจำหน่ายทรัพย์ได้ถึง 42 รายการ คิดเป็นมูลค่าที่จำหน่ายได้รวม 59.475 ล้านบาท แบ่งเป็นทรัพย์ ที่ตั้งอยู่ในพื้นที่กรุงเทพฯ และปริมณฑล จำนวน 10 รายการ และทรัพย์ในส่วนภูมิภาค 32 รายการ โดยทรัพย์ประเภทบ้านเดี่ยว และทาวน์เฮาส์ ถือเป็นประเภททรัพย์ที่ลูกค้าประชาชนให้ความสนใจมากที่สุด         ซึ่งธนาคารสามารถจำหน่ายได้ประเภทละ 16 รายการเท่ากัน ส่วนทรัพย์ที่ประมูลขายได้ในราคาสูงสุด คือ       ทาวน์เฮ้าส์ 3 ชั้น หมู่บ้านพาทิโอศรีนครินทร์-พระราม 9 เขตบางกะปิ กรุงเทพฯ ซึ่งถือเป็นหนึ่งในรายการทรัพย์เด่นทำเลดีใจกลางเมืองเดินทางสะดวกที่ธนาคารนำมาออกประมูลในครั้งนี้ จากราคาเริ่มต้น 4,240,000 บาท จำหน่ายได้ในราคาปิดประมูล 4,360,000 บาท ขณะที่ทรัพย์ประเภทห้องชุดขนาด 37.53 ตารางเมตร ในโครงการไอ-เซนคอนโดมิเนียมเอกมัย-รามอินทรา ถนนนาคนิวาส เขตลาดพร้าว กรุงเทพฯ เป็นอีกรายการที่เดินทางสะดวก ตั้งอยู่ไม่ห่างจากทางขึ้น-ลงทางด่วน สถานีรถไฟฟ้า MRT ห้างสรรพสินค้า และโรงเรียน ปิดประมูลขายได้ในราคาเพียง 1,695,000 บาท เพิ่มขึ้นจากราคาเริ่มต้นประมูลจำนวน 10,000 บาทเท่านั้น ส่วนทรัพย์ที่ประมูลขายได้ในราคาถูกที่สุด คือ ที่ดินเปล่า ขนาด 60 ตารางวา ในโครงการหาดเพชรแลนด์ อำเภอท่ายาง จังหวัดเพชรบุรี        เปิดประมูลในราคาเริ่มต้น 75,000 บาท ซึ่งมีผู้สนใจเข้าร่วมประมูลมากที่สุดถึง 10 ราย ก่อนที่จะปิดประมูลไปในราคา 320,000 บาท
“ธอส. เป็นสถาบันการเงินแห่งแรกที่เริ่มเปิดประมูลบ้านมือสองออนไลน์มาตั้งแต่เดือนกรกฎาคม 2563 ซึ่งนับว่าลูกค้าประชาชนให้การตอบรับเป็นอย่างดี สะท้อนได้จากผลการประมูลทั้ง 6 ครั้งในปีนี้ ธนาคารสามารถจำหน่ายทรัพย์ได้รวมกันมากกว่า 120 รายการ คิดเป็นมูลค่ากว่า 190 ล้านบาท ซึ่งถือเป็นการอำนวยความสะดวกให้กับประชาชนที่ต้องการมีบ้านในรูปแบบที่สอดรับกับวิถีชีวิตใหม่ หรือ New Normal ในขณะเดียวกันยังเป็นผลมาจากทรัพย์ NPA ของ ธอส. ที่นำออกประมูลถือเป็นรายการที่น่าสนใจ มีสภาพดี เดินทางสะดวก คุ้มค่ากับราคา        และผู้ซื้อยังสามารถเลือกใช้บริการโปรโมชั่นสินเชื่อหรือผ่อนดาวน์ อัตราดอกเบี้ย 0% ซึ่งจัดทำขึ้นพิเศษสำหรับผู้ซื้อทรัพย์ NPA ของ ธอส. ได้อีกด้วย” นายฉัตรชัย กล่าว
ทั้งนี้ ในปี 2564 ธนาคารจะยังจัดมหกรรมประมูลบ้านออนไลน์กับ ธอส. ผ่าน Application : G H Bank Smart NPA เช่นเดิม โดยผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์เพื่อรอเข้าร่วมประมูลออนไลน์กับ ธอส. ในครั้งต่อไปได้ทันที หรือติดตามข้อมูลข่าวสารของธนาคารเพิ่มเติมได้ที่ www.ghbhomecenter.com และ www.ghbank.co.th หรือติดต่อสอบถามรายละเอียดเพิ่มเติมที่ฝ่ายบริหาร NPA โทร. 0-2202-1582-3 และ 0-2202-1016 และฝ่ายบริหารหนี้ภูมิภาค โทร.0-2202-1170 และ 0-2202-2036

ที่มา : https://www.thaigov.go.th/news/contents/details/37560