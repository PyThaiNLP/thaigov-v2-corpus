รัฐบาลไทย-ข่าวทำเนียบรัฐบาล-ปลัด พม. เข้าช่วยเหลือเด็ก 7 พี่น้อง เดือดร้อนจากภัยน้ำท่วม พร้อมเยี่ยมผู้สูงอายุพิการ ป่วยติดเตียงในโครงการของ กคช. ที่ จ.นครศรีธรรมราช


วันจันทร์ที่ 14 ธันวาคม 2563
ปลัด พม. เข้าช่วยเหลือเด็ก 7 พี่น้อง เดือดร้อนจากภัยน้ำท่วม พร้อมเยี่ยมผู้สูงอายุพิการ ป่วยติดเตียงในโครงการของ กคช. ที่ จ.นครศรีธรรมราช
ปลัด พม. เข้าช่วยเหลือเด็ก 7 พี่น้อง เดือดร้อนจากภัยน้ำท่วม พร้อมเยี่ยมผู้สูงอายุพิการ ป่วยติดเตียงในโครงการของ กคช. ที่ จ.นครศรีธรรมราช
วันที่ 11 ธ.ค. 63 เวลา 09.30 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวนริศา อดิเทพวรพันธุ์ ประจำสำนักเลขาธิการสำนักนายกรัฐมนตรี พร้อมด้วยนายทวีพงษ์ วิชัยดิษฐ์ ผู้ว่าการการเคหะแห่งชาติ (กคช.) และคณะผู้บริหารกระทรวง พม. ลงพื้นที่จังหวัดนครศรีธรรมราชเพื่อพบปะเยี่ยมและให้กำลังใจชาวชุมชนโครงการเคหะชุมชนนครศรีธรรมราช 1 ที่ได้รับผลกระทบจากสถานการณ์น้ำท่วม พร้อมทั้งมอบเครื่องอุปโภคบริโภคที่จำเป็น 660 ราย เพื่อบรรเทาความเดือดร้อน จากนั้น เดินทางไปมอบเครื่องอุปโภคบริโภคที่จำเป็น 412 ราย ให้กับชาวชุมชนโครงการบ้านเอื้ออาทรนครศรีธรรมราช 2 (โพธิ์เสด็จ) ซึ่งได้รับผลกระทบเช่นเดียวกัน อีกทั้งในชุมชนนี้ ยังมีผู้สูงอายุ 3 คน ที่พิการทางการเคลื่อนไหว เป็นผู้ป่วยติดเตียง จึงเดินไปเยี่ยมบ้านเพื่อพูดคุยให้กำลังใจ พร้อมให้ความช่วยเหลือต่างๆ ได้แก่ มอบเครื่องอุปโภคบริโภคที่จำเป็น การต่อบัตรและทำบัตรใหม่สำหรับคนพิการ และการเปลี่ยนผู้ดูแล รวมทั้งได้ให้ ทีม พม. One Home จังหวัดนครศรีธรรมราชและอาสาสมัครพัฒนาสังคมและความมั่นคงของมนุษย์ (อพม.) ติดตามความช่วยเหลืออย่างต่อเนื่อง
นางพัชรี กล่าวเพิ่มเติมว่า นอกจากนี้ ได้เดินทางไปช่วยเหลือครอบครัวผู้ด้อยโอกาสที่ประสบปัญหาความเดือดร้อนจากภัยน้ำท่วม ซึ่งผู้เป็นยายมีความพิการทางสายตา (เลือนลาง) ต้องรับภาระเลี้ยงดูหลาน จำนวน 7 คน อายุระหว่าง 2-13 ปี แทนผู้เป็นแม่ที่ถูกจับดำเนินคดี ทำให้ได้รับการเลี้ยงดูที่ไม่เหมาะสมและส่งผลต่อพัฒนาการสมวัยของเด็ก อีกทั้งครอบครัวมีฐานะยากจน ประกอบอาชีพเก็บของเก่าขาย รายได้ไม่เพียงพอค่าใช้จ่าย ทั้งนี้ ในเบื้องต้น ได้มอบเงินช่วยเหลือผู้ประสบปัญหาทางสังคมกรณีฉุกเฉิน จำนวน 5,000 บาท นอกเหนือจากที่ได้รับเบี้ยความพิการและเบี้ยยังชีพผู้สูงอายุประจำเดือน ชุดนักเรียน และเครื่องอุปโภคบริโภคที่จำเป็น อีกทั้งได้กำชับทีม พม. One Home จังหวัดนครศรีธรรมราช เข้ามาดูแลอย่างใกล้ชิดและต่อเนื่องทั้งชีวิตความเป็นอยู่และการเลี้ยงดูเด็กอย่างเหมาะสม โดยเฉพาะการศึกษาอย่างสม่ำเสมอของเด็ก เนื่องจากการศึกษาจะทำให้เด็กสามารถนำความรู้ไปประกอบอาชีพหาเลี้ยงตนเองและครอบครัวในอนาคต และหลุดพ้นจากความยากจนได้

ที่มา : https://www.thaigov.go.th/news/contents/details/37572