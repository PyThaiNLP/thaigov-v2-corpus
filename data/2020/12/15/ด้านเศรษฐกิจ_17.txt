รัฐบาลไทย-ข่าวทำเนียบรัฐบาล-พิธีมอบรางวัลอุตสาหกรรม ประจำปี พ.ศ.2563 (The Prime Ministry Award 2020)


วันจันทร์ที่ 14 ธันวาคม 2563
พิมพ์
พิธีมอบรางวัลอุตสาหกรรม ประจำปี พ.ศ.2563 (The Prime Ministry Award 2020)
พิธีมอบรางวัลอุตสาหกรรม ประจำปี พ.ศ.2563 (The Prime Ministry Award 2020)
วันนี้ (14 ธันวาคม 2563) พลเอกประยุทธ์ จันทร์โอชา นายกรัฐมนตรี ให้เกียรติเป็นประธานในพิธีมอบรางวัลอุตสาหกรรม ประจำปี 2563 เพื่อให้กำลังใจและประกาศเกียรติคุณผู้ประกอบการธุรกิจภาคอุตสาหกรรมที่มีความมุ่งมั่นตั้งใจ มีความวิริยะอุตสาหะในการพัฒนาการประกอบการให้มีประสิทธิภาพและคุณภาพผ่านเกณฑ์มาตรฐานตามที่กำหนด พร้อมเยี่ยมชมนิทรรศการของบริษัทที่ได้รับรางวัล โดยมีนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม นายกอบชัย สังสิทธิสวัสดิ์ ปลัดกระทรวงอุตสาหกรรม พร้อมด้วยผู้บริหารระดับสูง ข้าราชการ และผู้ประกอบการธุรกิจในภาคอุตสาหกรรม เข้าร่วม ณ สโมสรทหารบก ถนนวิภาวดีรังสิต
สำหรับพิธีมอบรางวัลอุตสาหกรรม กระทรวงอุตสาหกรรม  จัดขึ้นอย่างต่อเนื่องเป็นประจำทุกปี ตั้งแต่ปี พ.ศ. 2536 เป็นต้นมาซึ่งปีนี้นับเป็นปีที่ 28 โดยรางวัลอุตสาหกรรมที่ผู้ประกอบการได้รับ ถือเป็นบทพิสูจน์สำคัญที่แสดงให้เห็นถึงความมุ่งมั่นตั้งใจในการคงคุณภาพ และพัฒนาการประกอบการให้มีประสิทธิภาพ แม้ในสภาวะวิกฤติได้อย่างน่าชื่นชม ทั้งนี้ผลการพิจารณาคัดเลือกรางวัลอุตสาหกรรม ประจำปี 2563 มีผู้ประกอบการได้รับการพิจารณาคัดเลือก จำนวน 79 รางวัล พร้อมรางวัลชมเชย 5 รางวัล แบ่งออกเป็น รางวัลอุตสาหกรรมยอดเยี่ยม ซึ่งถือเป็นรางวัลอันสูงสุดในปีนี้ จำนวน 1 รางวัล โดยบริษัท เอฟแอนด์เอ็น แดรี่ส์ (ประเทศไทย) จำกัด ผู้ผลิตและจำหน่ายสินค้าอุปโภคบริโภคประเภทผลิตภัณฑ์นมและผลิตภัณฑ์ครีมต่างๆ ภายใต้ตราสินค้า คาร์เนชัน ทีพอท ตราหมี ฯลฯ เป็นผู้ได้รับรางวัลในปีนี้ รางวัลอุตสาหกรรมดีเด่น จำนวน 48 รางวัล และรางวัลอุตสาหกรรมขนาดกลางและขนาดย่อมดีเด่น จำนวน 30 รางวัล

ที่มา : https://www.thaigov.go.th/news/contents/details/37607