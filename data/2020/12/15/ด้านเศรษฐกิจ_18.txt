รัฐบาลไทย-ข่าวทำเนียบรัฐบาล-ร่วมประชุม


วันจันทร์ที่ 14 ธันวาคม 2563
ร่วมประชุม
การประชุมคณะอนุกรรมการประเมินผลการดำเนินงานรัฐวิสาหกิจสาขาเกษตรและสาขาทรัพยากรธรรมชาติ เพื่อพิจารณาร่างบันทึกข้อตกลงประเมินผลการดำเนินงานรัฐวิสาหกิจ (Pre-Position Paper : PPP) ประจำปี 2564
นายอำพันธุ์ เวฬุตันติ รองปลัดกระทรวงเกษตรและสหกรณ์ เข้าร่วมประชุมคณะอนุกรรมการประเมินผลการดำเนินงานรัฐวิสาหกิจสาขาเกษตรและสาขาทรัพยากรธรรมชาติ เพื่อพิจารณาร่างบันทึกข้อตกลงประเมินผลการดำเนินงานรัฐวิสาหกิจ(Pre-Position Paper : PPP) ประจำปี 2564 โดยมีนางพัลลภา เรืองรอง เป็นประธาน ณ ห้องประชุมสำนักงานคณะกรรมการนโยบายรัฐวิสาหกิจ (สคร.) อาคารธนาคารพัฒนาวิสาหกิจขนาดกลางและขนาดย่อมแห่งประเทศไทย
จากนั้นได้เข้าร่วมประชุมคณะอนุกรรมการฯ ในส่วนขององค์การตลาดเพื่อเกษตรกร (อ.ต.ก.) โดยหารือถึงประเด็นสำคัญในการดำเนินงานโดยเฉพาะด้านการเงินเป็นหลัก ทบทวนยุทธศาสตร์ เป้าหมาย/ตัวชี้วัด ความท้าทายที่สามารถทำได้จริงและตอบสนองต่อความต้องการความคาดหวังของผู้มีส่วนได้ส่วนเสียและลูกค้า รวมถึงพิจารณาเกณฑ์ประเมินผลรัฐวิสาหกิจแบบใหม่ (Core business Enablers) เพื่อให้ อ.ต.ก. เป็นศูนย์กลางและช่องทางจำหน่ายสินค้าเกษตรที่มีความโดดเด่นน่าเชื่อถือด้านคุณภาพเพื่อช่วยเหลือเกษตรกรอย่างยั่งยืนต่อไป
นอกจากนี้ ยังเข้าร่วมประชุมคณะอนุกรรมการฯ ขององค์การส่งเสริมกิจการโคนมแห่งประเทศไทย (อ.ส.ค.) เพื่อหารือเกี่ยวกับนโยบาย แผนการดำเนินงาน แนวทางการส่งเสริมด้านการตลาด ด้านผลิตภัณฑ์ และด้านการบริหารต้นทุน ประกอบกับร่วมพิจารณาเกณฑ์ประเมินผลรัฐวิสาหกิจแบบใหม่ (Core business Enablers) เพื่อให้ อ.ส.ค. บรรลุวิสัยทัศน์ “นมแห่งชาติ”

ที่มา : https://www.thaigov.go.th/news/contents/details/37610