รัฐบาลไทย-ข่าวทำเนียบรัฐบาล-คำกล่าวของนายกรัฐมนตรี ในโอกาสพิธีเฉลิมฉลองการครบรอบ 60 ปี การลงนามในอนุสัญญา OECD 


วันจันทร์ที่ 14 ธันวาคม 2563
พิมพ์
คำกล่าวของนายกรัฐมนตรี ในโอกาสพิธีเฉลิมฉลองการครบรอบ 60 ปี การลงนามในอนุสัญญา OECD
คำกล่าวของนายกรัฐมนตรี ในโอกาสพิธีเฉลิมฉลองการครบรอบ 60 ปี การลงนามในอนุสัญญา OECD
คำกล่าวของนายกรัฐมนตรี
ในโอกาสพิธีเฉลิมฉลองการครบรอบ 60 ปี การลงนามในอนุสัญญา OECD
-----------------------------
ท่านประธานาธิบดี นายเอมานูว์แอล มาครง แห่งฝรั่งเศส
ท่านนายกรัฐมนตรี นายเปโดร ซานเซซ แห่งสเปน
ท่านเลขาธิการ OECD (โออีซีดี)
ผมขอแสดงความยินดีในโอกาสครบรอบ 60 ปี การลงนามในอนุสัญญา OECD และขอชื่นชม OECD ที่ทำให้เศรษฐกิจโลกมีความก้าวหน้า ภายใต้กฎระเบียบที่มีคุณภาพและมีมาตรฐานเป็นสากล
ไทยยินดีที่ได้ร่วมมือกับ OECD ตลอดมา โดยเฉพาะในโครงการ Country Programme ที่ได้ช่วยยกระดับขีดความสามารถทางการแข่งขันของไทย ควบคู่กับการส่งเสริมหลักธรรมาภิบาล ความโปร่งใส และการมีส่วนร่วมของทุกฝ่าย ทั้งนี้ ไทยจะต่อยอดโครงการ Country Programme กับ OECD เพื่อเป็นพื้นฐานของการพัฒนาที่ยั่งยืนและครอบคลุมถึงพลเมืองไทยรุ่นต่อ ๆ ไป
ปี 2563 ที่กำลังจะผ่านพ้นไปนี้ เป็นปีที่เราทุกคนต่างต้องเผชิญกับการแพร่ระบาดของ COVID-19 ซึ่งได้ส่งผลกระทบต่อประชาชนอย่างกว้างขวางในทุกมิติ ในการนี้ ผมจึงขอเป็นกำลังใจให้ทุกประเทศ สามารถฝ่าฟันวิกฤติครั้งนี้ไปด้วยกัน และขอเสนอประเด็นที่เราควรผลักดันเพื่อแก้ไขปัญหาที่เกิดขึ้น โดยกลับมาเข้มแข็งกว่าเดิม ดังนี้
ประการแรก ประชากรโลกต้องสามารถเข้าถึงยาและวัคซีนต้าน COVID-19 ตลอดจนได้รับการรักษาอย่างทั่วถึงและเท่าเทียม โดยไทยพร้อมที่จะร่วมมือและแบ่งปันประสบการณ์กับนานาประเทศ รวมทั้งพร้อมที่จะเป็นฐานการผลิตยาและวัคซีนดังกล่าว ให้กับภูมิภาคเอเชียตะวันออกเฉียงใต้และภูมิภาคใกล้เคียง
ประการที่สอง การช่วยเหลือกลุ่มเปราะบางให้ผ่านพ้นวิกฤติทางเศรษฐกิจ โดยเฉพาะ Micro SMEs แรงงานภาคบริการ และสตรี ซึ่งรัฐบาลไทยมีโครงการช่วยเหลือเป็นการเฉพาะ เช่น โครงการเราไม่ทิ้งกัน และโครงการคนละครึ่ง ขณะที่ในระดับภูมิภาค ไทยกำลังพัฒนาข้อริเริ่ม ASEAN SMEs Recovery Facility เพื่อการนี้ด้วย
ประการที่สาม ในวิกฤติเศรษฐกิจเช่นนี้ หลายประเทศย่อมประสบภาวะการคลังและหนี้สินตึงตัว ผมจึงหวังว่าประชาคมโลกจะเข้าใจและเห็นอกเห็นใจกัน โดยเฉพาะต่อประเทศกำลังพัฒนาและประเทศพัฒนาน้อยที่สุด ผ่านการบริหารจัดการหนี้อย่างเหมาะสม เพื่อให้เกิดการฟื้นตัวอย่างทั่วถึง
สุดท้ายนี้ ผมปรารถนาที่จะเห็นความร่วมมือฉันท์หุ้นส่วนระหว่าง OECD กับไทยและภูมิภาคนี้ขยายตัวอย่างต่อเนื่อง เพื่อส่งเสริมการพัฒนาที่ยั่งยืนและครอบคลุม ซึ่งเป็นเป้าหมายร่วมกันของเรา
ขอบคุณครับ สวัสดีครับ
*****************************

ที่มา : https://www.thaigov.go.th/news/contents/details/37606