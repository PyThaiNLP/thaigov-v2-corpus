รัฐบาลไทย-ข่าวทำเนียบรัฐบาล-ธ.ก.ส.จัดงานออกรางวัลออมทรัพย์ทวีโชคระดับประเทศ ประจำปี 2563 ลุ้นของรางวัลรวม 125 รางวัล มูลค่ากว่า 19 ล้านบาท 23 ธันวาคมนี้


วันจันทร์ที่ 14 ธันวาคม 2563
พิมพ์
ธ.ก.ส.จัดงานออกรางวัลออมทรัพย์ทวีโชคระดับประเทศ ประจำปี 2563 ลุ้นของรางวัลรวม 125 รางวัล มูลค่ากว่า 19 ล้านบาท 23 ธันวาคมนี้
ธ.ก.ส.ออกรางวัลออมทรัพย์ทวีโชคระดับประเทศให้แก่ลูกค้าที่ฝากเงินสะสมต่อเนื่อง จัดเต็มแจกรถยนต์ 25 คัน และทองคำแท่ง หนัก 1 บาท 100 รางวัล รวม 125 รางวัล มูลค่ากว่า 19 ลบ. พร้อมชมโชว์สุดพิเศษจากตุ้ย AF3 ณ ห้องโถงชั้น 2 อาคารทาวเวอร์ ธ.ก.ส. สำนักงานใหญ่
ธ.ก.ส. ออกรางวัลออมทรัพย์ทวีโชคระดับประเทศให้แก่ลูกค้าที่ฝากเงินสะสมต่อเนื่อง จัดเต็มแจกรถยนต์ 25 คัน และทองคำแท่ง หนัก 1 บาท 100 รางวัล รวม 125 รางวัล มูลค่ากว่า 19 ล้านบาท พร้อมชมโชว์สุดพิเศษจากตุ้ย AF3 ณ ห้องโถงชั้น 2 อาคารทาวเวอร์ ธ.ก.ส. สำนักงานใหญ่ กรุงเทพฯ ในวันพุธที่ 23 ธันวาคมนี้ เวลา 08.30 น. เป็นต้นไป
นายกษาปณ์ เงินรวง รองผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. จัดงานออกรางวัลออมทรัพย์ทวีโชคระดับประเทศ ประจำปี 2563 ภายใต้แนวคิด “ธ.ก.ส. ยิ่งออม ยิ่งดี ทวีโชค แจกใหญ่ทุกปี” ให้ลูกค้าผู้ฝากเงินกับบัญชีออมทรัพย์ทวีโชค หรือเงินฝาก  สมุดเล่มแดง ซึ่งเป็นผลิตภัณฑ์เงินฝากที่ ธ.ก.ส. จัดทำเพื่อรณรงค์ให้ประชาชนทั่วไป และเกษตรกรลูกค้าได้ออมเงินเพื่อสร้างภูมิคุ้มกันในการดำเนินชีวิตโดยการฝากเงินอย่างต่อเนื่อง ซึ่งนอกจากจะได้รับดอกเบี้ยเงินฝากแล้ว ยังได้รับสิทธิ์ลุ้นรางวัล โดยยอดคงเหลือในบัญชีทุกๆ 2,000 บาท และฝากติดต่อกัน 3 เดือน จะได้รับสิทธิ์ลุ้นจับรางวัลระดับจังหวัดปีละ 2 ครั้ง และจับรางวัลในระดับประเทศปีละ 1 ครั้ง และพิเศษ  เมื่อยอดเงินฝากคงเหลือทุก 10,000 บาท ติดต่อกัน 7 เดือน จะได้รับสิทธิ์ลุ้นรางวัล 1 สิทธิ์ และหากฝากต่อเนื่อง 10 เดือน จะได้รับสิทธิ์ลุ้นรางวัล 2 สิทธิ์ (เพิ่มอีก 1 สิทธิ์) ทั้งนี้ มีเกษตรกรลูกค้าและประชาชนทั่วไปได้ฝากเงินในบัญชีออมทรัพย์ทวีโชคกับ ธ.ก.ส. แล้วจำนวน 18.77 ล้านบัญชี เป็นเงิน 395,553 ล้านบาท ซึ่งเงินทุกบาท ธ.ก.ส. จะนำไปพัฒนาภาคเกษตรกรรมอย่างยั่งยืนและเสริมความแข็งแกร่งของภาคชนบทต่อไป
นายกษาปณ์ กล่าวต่อไปว่า สำหรับการออกรางวัลฯ ระดับประเทศ ประจำปี 2563 จะมอบให้กับผู้ที่ฝากเงินระหว่างวันที่ 1 มกราคม ถึง 30 พฤศจิกายน 2563 โดยรางวัลในกิจกรรมมอบโชคในครั้งนี้ ประกอบด้วย รถยนต์นั่งอเนกประสงค์ นิสสัน เทอร์ร่า จำนวน 5 รางวัล รถกระบะ นิสสัน นาวารา จำนวน 5 รางวัล รถยนต์นิสสัน อัลเมร่า จำนวน 15 รางวัล และรางวัลทองคำแท่ง หนัก 1 บาท จำนวน 100 รางวัล รวมทั้งสิ้น 125 รางวัล มูลค่ากว่า 19 ล้านบาท นอกจากนี้ ภายในงานยังมีโชว์สุดพิเศษจากศิลปินนักแสดง ชื่อดัง “ตุ้ย AF3” ที่จะมานำทีมสร้างสีสัน พร้อมร่วมลุ้นรางวัลส่งท้ายปีไปกับผู้โชคดี ในวันพุธที่ 23 ธันวาคม 2563 ณ ห้องโถงชั้น 2 ธ.ก.ส. สำนักงานใหญ่ กรุงเทพฯ โดยสามารถติดตามการถ่ายทอดสดการออกรางวัลฯ ได้ทาง Facebook LIVE ที่ Page ธกส BAAC Thailand ตั้งแต่เวลา 08.30 น. เป็นต้นไป

ที่มา : https://www.thaigov.go.th/news/contents/details/37602