รัฐบาลไทย-ข่าวทำเนียบรัฐบาล-กรมบัญชีกลางจับมือ BCI เป็นหน่วยงานราชการแห่งแรก ที่ให้บริการขอหนังสือค้ำประกันอิเล็กทรอนิกส์ผ่านเทคโนโลยี Blockchain


วันจันทร์ที่ 14 ธันวาคม 2563
พิมพ์
กรมบัญชีกลางจับมือ BCI เป็นหน่วยงานราชการแห่งแรก ที่ให้บริการขอหนังสือค้ำประกันอิเล็กทรอนิกส์ผ่านเทคโนโลยี Blockchain
กรมบัญชีกลางลงนามบันทึกข้อตกลงร่วมกับ บจ.บีซีไอ (ประเทศไทย) หรือ Thailand Blockchain Community Initiative (BCI) โดยร่วมให้บริการขอหนังสือค้ำประกันอิเล็กทรอนิกส์ ผ่านเทคโนโลยี Blockchain เพื่อยกระดับการจัดซื้อจัดจ้างภาครัฐให้มีประสิทธิภาพมากขึ้น
นายภูมิศักดิ์  อรัญญาเกษมสุข อธิบดีกรมบัญชีกลาง เปิดเผยว่า ในวันนี้ (14 ธ.ค. 63) กรมบัญชีกลางได้ลงนามในบันทึกข้อตกลงร่วมกับบริษัท บีซีไอ (ประเทศไทย) จำกัด หรือ Thailand Blockchain Community Initiative (BCI) โดยร่วมกันให้บริการขอหนังสือค้ำประกันอิเล็กทรอนิกส์ (e-LG) ผ่านเทคโนโลยี Blockchain เพื่อยกระดับการจัดซื้อจัดจ้างภาครัฐให้มีประสิทธิภาพมากยิ่งขึ้น โดยการลงนามในบันทึกข้อตกลงครั้งนี้ ถือเป็นครั้งแรกของหน่วยงานราชการที่มีการนำเทคโนโลยี Blockchain มาประกอบใช้ในการให้บริการอย่างเต็มรูปแบบ ถือเป็นการพลิกบทบาทสู่การให้บริการภาคเอกชนและประชาชนโดยตรงได้อย่างมีประสิทธิภาพ
“กรมบัญชีกลางเป็นหน่วยงานราชการแห่งแรกที่มุ่งเน้นพัฒนาการให้บริการขอหนังสือค้ำประกันอิเล็กทรอนิกส์ (e-LG) ผ่านเทคโนโลยี Blockchain เพื่อช่วยให้เกิดความคล่องตัวในการบริหารจัดการข้อมูลมากขึ้น อีกทั้งยังช่วยให้การบริการมีความสะดวก รวดเร็ว สามารถอนุมัติรายการได้เร็วสุดภายในไม่เกิน 10 นาที ตอกย้ำการให้บริการด้านการจัดซื้อจัดจ้างภาครัฐด้วยความโปร่งใส เป็นธรรม ภายใต้มาตรฐานความปลอดภัยทาง Cyber ที่ได้รับการยอมรับในระดับสากล และยังช่วยลดการใช้กระดาษ ลด Carbon Footprint เพื่อสร้างสิ่งแวดล้อมที่ดีอีกด้วย” อธิบดีกรมบัญชีกลาง กล่าว
อธิบดีกรมบัญชีกลางกล่าวเพิ่มเติมว่า “ขณะนี้มีธนาคารที่พร้อมให้บริการ e-LG ผ่านเทคโนโลยี Blockchain ของ BCI Platform ร่วมกับกรมบัญชีกลางมากกว่า 16 ธนาคาร โดยในปี พ.ศ.2564 จะขยายให้รองรับบริการได้มากกว่า 22 ธนาคาร เพื่อยกระดับการให้บริการก้าวทันโลกในยุคดิจิทัล ทั้งนี้ หากมีข้อสงสัยสามารถสอบถามเพิ่มเติมได้ที่ Call Center กรมบัญชีกลาง 02 270 6400 ในวัน เวลาราชการ”

ที่มา : https://www.thaigov.go.th/news/contents/details/37596