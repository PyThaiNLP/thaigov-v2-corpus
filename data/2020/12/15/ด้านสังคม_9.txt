รัฐบาลไทย-ข่าวทำเนียบรัฐบาล-สธ.แจงบุคลากรทางการแพทย์ติดโควิด 19 รายที่ 7 เป็นกลุ่มผู้สัมผัสที่เฝ้าระวังก่อนหน้านี้


วันจันทร์ที่ 14 ธันวาคม 2563
สธ.แจงบุคลากรทางการแพทย์ติดโควิด 19 รายที่ 7 เป็นกลุ่มผู้สัมผัสที่เฝ้าระวังก่อนหน้านี้
กระทรวงสาธารณสุข เผยมีผู้ติดเชื้อโควิด 19 รายใหม่ 28 ราย มาจากต่างประเทศและเข้ากักกันตามระบบ 27 ราย จำนวนนี้มาจากเมียนมา 6 ราย เป็นการติดเชื้อภายในประเทศ 1 ราย เป็นบุคลากรทางการแพทย์ที่ติดเชื้อรายที่ 7ส่วนคอนเสิร์ตสามารถจัดได้ แต่ต้องทำตามมาตรการ
กระทรวงสาธารณสุข เผยมีผู้ติดเชื้อโควิด 19 รายใหม่ 28 ราย มาจากต่างประเทศและเข้ากักกันตามระบบ 27 ราย จำนวนนี้มาจากเมียนมา 6 ราย เป็นการติดเชื้อภายในประเทศ 1 ราย เป็นบุคลากรทางการแพทย์ที่ติดเชื้อรายที่ 7ส่วนคอนเสิร์ตสามารถจัดได้ แต่ต้องทำตามมาตรการ New Normal ภาครัฐ เอกชน ประชาชน ต้องร่วมมือปฏิบัติตาม
วันนี้ (14 ธันวาคม 2563) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ทวีศิลป์ วิษณุโยธิน โฆษกศูนย์บริหารสถานการณ์โควิด 19 (ศบค.) และนายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค แถลงข่าวสถานการณ์โรคโควิด 19 ของประเทศไทยและการควบคุมป้องกันโรคโควิด 19 ในคอนเสิร์ต
นายแพทย์ทวีศิลป์ วิษณุโยธิน โฆษกศูนย์บริหารสถานการณ์โควิด 19 (ศบค.) กล่าวว่า สถานการณ์โรคโควิด 19 ของประเทศไทยวันนี้มีผู้ติดเชื้อรายใหม่ 28 ราย เป็นผู้เดินทางมาจากต่างประเทศและเข้าสถานกักกันทุกประเภท27 ราย และติดเชื้อในประเทศ 1 ราย หายป่วยเพิ่มขึ้น 17 ราย ไม่มีผู้เสียชีวิต ส่งผลให้มีผู้ป่วยสะสม 4,237 ราย รักษาหายสะสม 3,940 ราย กำลังรักษาในโรงพยาบาล 237 ราย และเสียชีวิต 60 ราย
สำหรับผู้ติดเชื้อรายใหม่ที่เดินทางมาจากต่างประเทศ 27 ราย ประกอบด้วย บาห์เรน 7 ราย เมียนมา 6 ราย สหราชอาณาจักร 3 ราย  ฝรั่งเศส และโปแลนด์ ประเทศละ 2 ราย สวีเดน ยูเครน ปากีสถาน อินโดนีเซีย อาเซอร์ไบจาน เยอรมนี และจอร์แดน ประเทศละ 1 ราย แบ่งเป็นคนไทย 23 ราย และคนต่างชาติ 4 ราย ทั้งหมดเข้ารับการรักษาตัวในโรงพยาบาล ส่วนการติดเชื้อในประเทศ 1 ราย เป็นหญิงไทยอายุ 27 ปี อาชีพบุคลากรทางการแพทย์ เป็นผู้สัมผัสเสี่ยงสูงของกลุ่มบุคลากรทางการแพทย์โรงพยาบาลเอกชนที่ติดเชื้อก่อนหน้านี้ 6 ราย
สถานการณ์โรคโควิด 19 ทั่วโลก มีผู้ติดเชื้อรายใหม่ 5.39 แสนราย ยอดสะสมรวม 72.6 ล้านราย อาการรุนแรง 106,189 ราย รักษาหายแล้ว 50.8 ล้านราย เสียชีวิตเพิ่มขึ้น 7.6 พันราย เสียชีวิตสะสม 1.6 ล้านราย
5 อันดับประเทศที่มีผู้ติดเชื้อสูงสุด ได้แก่ สหรัฐอเมริกา 16.7 ล้านราย อินเดีย 9.88 ล้านราย บราซิล 6.9 ล้านราย รัสเซีย 2.65 ล้านราย และฝรั่งเศส 2.37 ล้านราย สำหรับประเทศเมียนมา ผู้ป่วยรายใหม่ 1,127 ราย ผู้ป่วยสะสม 108,342 ราย และมาเลเซีย ผู้ป่วยรายใหม่ 1,229 ราย ผู้ป่วยสะสมรวม 83,475 ราย
นายแพทย์ทวีศิลป์กล่าวต่อว่า ส่วนกรณีการจัดคอนเสิร์ตนั้น การรวมกันของคนจำนวนมากถือว่ามีความเสี่ยงระดับหนึ่ง เพื่อให้ประชาชนสามารถใช้ชีวิตได้ใกล้เคียงปกติมากที่สุด จึงต้องอยู่ในวิถีของ New Normal ดังนั้น คอนเสิร์ตสามารถจัดได้ โดยต้องมี New Normal คือการสร้างระยะห่าง ผู้จัดงานต้องทำตามมาตรการป้องกันควบคุมโรค ซึ่งส่วนใหญ่ที่ผ่านมาได้รับความร่วมมืออย่างดี อย่างไรก็ตาม แม้จะมีการวางแผนเอาไว้อย่างดี แต่หน้างานที่มีคนเรือนหมื่นมาอยู่รวมกัน อาจมีความยากลำบากในการบริหารจัดการให้เป็นไปตามแผนการที่กำหนด โดยเฉพาะประตูทางเข้าที่อาจทำให้เกิดความแออัดได้ จึงขอให้ผู้จัดงานประมาณการณ์จำนวนคนเข้าร่วมงาน และพิจารณาเรื่องของการมีเครื่องดื่มแอลกอฮอล์ เป็นสาเหตุหนึ่งที่ทำให้อารมณ์และพฤติกรรมเปลี่ยนแปลงไป การขอความร่วมมือจึงยากมากขึ้น ซึ่งความร่วมมือของประชาชนเป็นสิ่งสำคัญ ดังนั้น การจัดงานคอนเสิร์ตหรืองานใดก็ตาม ต้องอาศัยความร่วมมือของทั้ง 3 ฝ่าย คือ ภาครัฐ เอกชน และประชาชน
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กล่าวถึง บุคลากรทางการแพทย์ติดเชื้อโควิด 19 รายที่ 7 นี้ เป็นเพื่อนร่วมห้องพักของผู้ป่วยบุคลากรทางการแพทย์รายที่ 6 ดังนั้นผู้ติดเชื้อทั้งหมดอยู่ในกลุ่มเดียวกัน โดยเริ่มจากการมีบุคลากรทางการแพทย์ติดเชื้อจากการปฏิบัติงานภายในสถานกักกันที่รัฐกำหนด (ASQ) และนำมาติดเพื่อนบุคลากรจากการมีกิจกรรมร่วมกันนอกเวลางาน ใช้ชีวิตด้วยกัน พักด้วยกัน รับประทานอาหารด้วยกัน จากการสอบสวนโรคพบว่า ผู้ป่วยรายที่ 7 มีความเกี่ยวข้อง โดยเมื่อวันที่ 4 ธันวาคม 2563 ทำงานร่วม Ward กับผู้ป่วยรายที่ 4 ที่เริ่มป่วยเป็นคนแรก, พักอาศัยร่วมห้องกับผู้ป่วยรายที่ 6 เมื่อวันที่ 5-7 ธันวาคม 2563 ก่อนที่จะทราบว่าผู้ป่วยรายที่ 6 ติดเชื้อ, วันที่ 8 ธันวาคม 2563 เก็บตัวอย่างตรวจหาเชื้อครั้งแรก ผลไม่พบเชื้อ และเข้ารับการกักกันในโรงพยาบาลเอกชนวันที่ 9-11 ธันวาคม 2563 ระหว่างนี้ไม่มีอาการ กระทั่งวันที่
12 ธันวาคม 2563 มีอาการเจ็บคอ แน่นจมูก ผลตรวจแล้วพบเชื้อ ขณะนี้อยู่ในการดูแลรักษาของแพทย์
“ผู้ป่วยรายที่ 7 อยู่ในสถานที่กักกันโรคตั้งแต่วันที่ 8-12 ธันวาคม จึงไม่มีการสัมผัสกับผู้อื่น ถือว่ามีความปลอดภัยสูง ขอยืนยันว่าไม่ต้องกังวล ผู้ที่พักในคอนโดเดียวกัน หากไม่มีอาการป่วย ไม่มีอาการผิดปกติ ถือเป็นกลุ่มที่ไม่เสี่ยง ส่วนกรณีสงสัยว่าอาจจะมีอาการป่วยเนื่องจากมีความใกล้ชิดช่วงก่อนหน้านี้ เช่น มีอาการทางเดินหายใจ ไข้ ไอ เจ็บคอ น้ำมูก ไม่ได้กลิ่น ไม่รับรส สามารถไปตรวจสถานพยาบาลใกล้บ้านได้ อย่างไรก็ตาม จากการสอบสวนพบว่าเป็นการติดเชื้อภายในกลุ่มเพื่อนร่วมงานที่ใช้ชีวิตร่วมกันเท่านั้น และขอให้ประชาชนยังคงตระหนักป้องกันโรคด้วยการใส่หน้ากาก เว้นระยะห่าง ล้างมือบ่อยๆ ทำความสะอาดพื้นผิวสัมผัสที่ใช้ร่วมกัน” นายแพทย์โสภณกล่าว
สำหรับผู้ติดเชื้อรายใหม่ ที่เดินทางมาจากเมียนมา 6 ราย เดินทางเข้ามาอย่างถูกต้องและเข้ารับการกักกันในสถานที่กักกันที่รัฐจัดให้ (Local Quarantine) จ.เชียงราย แล้วจึงตรวจพบเชื้อ ได้รับการดูแลรักษาในโรงพยาบาลเชียงรายประชานุเคราะห์ โดย 4 รายติดเชื้อไม่มีอาการ อีก 2 รายมีอาการเล็กน้อย จึงไม่ต้องตระหนก เนื่องจากไม่ได้มีการสัมผัสกับผู้อื่นภายนอก
************************************ 14 ธันวาคม 2563
*************************************

ที่มา : https://www.thaigov.go.th/news/contents/details/37594