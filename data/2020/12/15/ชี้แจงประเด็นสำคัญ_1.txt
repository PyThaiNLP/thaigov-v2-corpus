รัฐบาลไทย-ข่าวทำเนียบรัฐบาล-สำนักงานคณะกรรมการการอาชีวศึกษา ชี้แจงแบบเรียนชื่อ “ชีวิตกับสังคมไทย”


วันจันทร์ที่ 14 ธันวาคม 2563
พิมพ์
สำนักงานคณะกรรมการการอาชีวศึกษา ชี้แจงแบบเรียนชื่อ “ชีวิตกับสังคมไทย”
สำนักงานคณะกรรมการการอาชีวศึกษา ชี้แจงแบบเรียนชื่อ “ชีวิตกับสังคมไทย”
วันศุกร์ที่ 11 ธันวาคม พ.ศ. 2563  นายสุเทพ แก่งสันเทียะ เลขาธิการคณะกรรมการการอาชีวศึกษา  ชี้แจงข้อเท็จจริง เกี่ยวกับการวิจารณ์แบบเรียนชื่อ “ชีวิตกับสังคมไทย” เป็นหลักสูตรประกาศนียบัตรวิชาชีพขั้นสูง (ปวส.) ปี 2563 ของสำนักงานคณะกรรมการอาชีวศึกษา กระทรวงศึกษาธิการ ว่า หลักสูตรดังกล่าวอยู่ในหลักสูตรกลุ่มวิชาสังคมศาสตร์ ที่มีจุดประสงค์รายวิชา และสมรรถนะ แกนกลาง ประกอบด้วย ความเข้าใจเกี่ยวกับสังคม ศิลปวัฒนธรรมประเพณี และภูมิปัญญาของไทย สามารถวิเคราะห์และประเมิน การเปลี่ยนแปลงของสังคมไทยและวัฒนธรรมไทยตระหนักและเห็นคุณค่าของศิลปวัฒนธรรมประเพณีและภูมิปัญญาของไทย โดยครูผู้สอนสามารถเลือกใช้หนังสือต่าง ๆ  ประกอบการเรียนได้  โดยให้มีวัตถุประสงค์และสามารถสร้างสมรรถนะได้ตามที่หลักสูตรกำหนดไว้ โดยบางเนื้อหาที่มีความไม่ถูกต้อง เหมาะสม ก็มิได้นำมาเป็นบทเรียน ทั้งนี้ก็จะอยู่ในดุลยพินิจของผู้สอน โดยเชื่อมโยงกับแผนการสอน  และในแต่ละรายวิชาของหลักสูตร ปวส. จะมีหนังสือเรียนที่หลากหลาย และแต่ละบทเรียน ก็มิได้บังคับหรือจำเป็นจะต้องใช้หนังสือเรียนเพียงเล่มเดียว สามารถใช้หนังสือหลายเล่มประกอบกัน รวมถึงสามารถนำบริบท ชุมชนมาร่วมในการจัดการเรียนการสอนด้วย สอศ.จะกำหนดการหารือร่วมกับบริษัทผู้พิมพ์ผู้โฆษณา กองบรรณาธิการ และผู้เขียน พร้อมทั้งจะให้มีการทบทวนในเรื่องของการใช้หนังสือเรียนในหลักสูตรระดับประกาศนียบัตรวิชาชีพชั้นสูง (ปวส.) นำแนวคิดและกระบวนการในการคัดเลือกหนังสือเรียนตามหลักสูตรประกาศนียบัตรวิชาชีพ (ปวช.) ซึ่งมีคณะกรรมการผู้ทรงคุณวุฒิ ครูผู้ใช้หลักสูตร เป็นผู้ตรวจประเมิน และผ่านการกลั่นกรองจากคณะภาคี 4 ฝ่าย (ผู้แทนนักเรียน นักศึกษา ครู ผู้ปกครอง และชุมชน) เป็นผู้คัดเลือกหนังสือสำหรับใช้ในการเรียน  มาปรับใช้ในการคัดเลือกหนังสือเรียนในระดับ ประกาศนียบัตรวิชาชีพชั้นสูง (ปวส.) ด้วย

ที่มา : https://www.thaigov.go.th/news/contents/details/37565