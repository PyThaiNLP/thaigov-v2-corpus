รัฐบาลไทย-ข่าวทำเนียบรัฐบาล-SME D Bank จัดงานใหญ่ ‘SME D SHOPPING มหกรรมส่งต่อความสุข’ เชิญช้อปสินค้าดีเอสเอ็มอีไทย พาเปิดตลาดออนไลน์ด้วยแพลตฟอร์มดังระดับโลก


วันจันทร์ที่ 14 ธันวาคม 2563
พิมพ์
SME D Bank จัดงานใหญ่ ‘SME D SHOPPING มหกรรมส่งต่อความสุข’ เชิญช้อปสินค้าดีเอสเอ็มอีไทย พาเปิดตลาดออนไลน์ด้วยแพลตฟอร์มดังระดับโลก
SME D Bank สนับสนุน SMEs ไทยยกระดับธุรกิจสู่โลกออนไลน์ จัดงานยิ่งใหญ่ ส่งท้ายปีเก่า  ต้อนรับปีใหม่ “SME D SHOPPING มหกรรมส่งต่อความสุข” ต่อเนื่อง 3 วัน ระหว่างวันที่ 23-25 ธันวาคม 2563 พร้อมติดอาวุธผู้ประกอบการ รับยุค New Normal
SME D Bank สนับสนุนเอสเอ็มไทยยกระดับธุรกิจสู่โลกออนไลน์ จัดงานยิ่งใหญ่ ส่งท้ายปีเก่า  ต้อนรับปีใหม่ “SME D SHOPPING มหกรรมส่งต่อความสุข” ต่อเนื่อง 3 วัน ระหว่างวันที่ 23-25 ธันวาคม 2563 พร้อมติดอาวุธผู้ประกอบการ รับยุค New Normal พาเปิดตลาดบนแพลตฟอร์ม E-commerce ชั้นนำ ห้ามพลาด! รับสิทธิพิเศษฟรีเฉพาะงานนี้เท่านั้น
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยว่า SME D Bank  เตรียมจัดกิจกรรมส่งท้ายปีเก่า ต้อนรับปีใหม่ 2564 “SME D SHOPPING มหกรรมส่งต่อความสุข” 3 วันต่อเนื่อง ระหว่างวันที่23-25 ธันวาคม 2563 ณ สำนักงานใหญ่ SME D Bank  สนับสนุนลูกค้าธนาคาร และผู้ประกอบการเอสเอ็มอีไทย  เพิ่มยอดขาย สร้างรายได้ พร้อมยกระดับธุรกิจสู่โลกออนไลน์  ขยายตลาดบนแพลตฟอร์ม E-commerce และสัมมนารับฟังแนวคิดทำธุรกิจจากผู้ประกอบการที่พลิกวิกฤตโควิด-19 ให้เป็นโอกาสได้
สำหรับงานมหกรรมส่งต่อความสุขครั้งนี้ ผู้ที่เข้าร่วมงานสามารถเลือกซื้อสินค้าอุปโภคบริโภคของดี ของเด่นจากผู้ประกอบการเอสเอ็มอีทั่วประเทศกว่า 40 ร้านค้า ยกขบวนสินค้ามาวางจำหน่ายในราคาสุดพิเศษ พร้อมโปรโมชั่นที่แต่ละร้าน มานำเสนอส่งท้ายปีเก่า 2563 ต้อนรับปีใหม่ เพื่อจูงใจผู้บริโภคแบบลด แลก แถมกันเต็มที่ตลอดทั้ง 3 วัน เช่น กาแฟสด ซาวบาทคอฟฟี่ จ.เชียงใหม่, น้ำมันมะพร้าวสกัด พร้าวไทย By สวนลุงสงค์ จ.สุราษฏร์ธานี, ขาหมู อ.อินดี้บุรีรัมย์ จ.บุรีรัมย์, ขนมหม้อแกงและขนมหวาน แม่กิมไล้ จ.เพชรบุรี เป็นต้น พิเศษสุดทุกเวลา 12.12 น. ยังมีกิจกรรม Flash sale นาทีทองของนักช้อปที่มีสินค้ามาจัดรายการลดราคาสุดพิเศษ ห้ามพลาดของมีจำนวนจำกัด
“สินค้าที่วางจำหน่ายภายในงาน นอกจากจะมีการจัดโปรโมชั่นจากผู้ประกอบการเอสเอ็มอีแล้ว ผู้บริโภคยังใช้สิทธิผ่านโครงการคนละครึ่งได้ด้วย ถือเป็นการกระตุ้นเศรษฐกิจภายในประเทศ ผ่านการจับจ่ายใช้สอย ส่งท้ายปีเก่า ต้อนรับปีใหม่ ช่วยสนับสนุนให้ผู้ประกอบการมียอดขายและรายได้ที่เพิ่มขึ้น” นางสาวนารถนารี กล่าว
ทั้งนี้ ไฮไลท์งาน วันที่ 23 ธันวาคม 2563 ร่วมฟังสัมมนา SME D Seminar จากวิทยากรชื่อดัง หัวข้อ “เศรษฐกิจไทยไปต่อ” โดยนายพิเชฐ ด่านไทยนำ ผู้ช่วยผู้อำนวยการศูนย์ความเป็นเลิศด้านการค้า ธนาคารเพื่อการส่งออกและนำเข้าแห่งประเทศไทย (ธสน.) หรือ EXIM Bank และ “SMEs ยุคใหม่ทำไมต้อง Transform” โดยนายโอฬาร วีระนนท์ ประธานสมาคมฟินเทคประเทศไทย และCEO and Co-Founder บริษัท ดูเรียน คอร์ปปอเรชัน จำกัด มาร่วมถ่ายทอดแนวคิดปรับเปลี่ยนธุรกิจด้วยเทคโนโลยีสมัยใหม่
วันที่ 24 ธันวาคม 2563  สัมมนารวบรวมผู้นำแพลตฟอร์ม E-commerce ชื่อดังมาครบจบในที่เดียว เช่น Lazada, Thailandpostmart.com, Alibaba.com, JD Central เป็นต้น นำเสนอและบรรยายพิเศษตอบโจทย์โดนใจธุรกิจเอสเอ็มอี เช่น เทคนิคการขาย เพิ่มรายได้ สร้างการแข่งขัน ช่วยให้ผู้ประกอบการขยายตลาดออนไลน์สู่ความสำเร็จอย่างมั่นคง พร้อมมอบสิทธิพิเศษสุด ๆ มากมายภายในงานนี้เท่านั้น เช่น ฟรี ค่าสมัครเป็นผู้ขายบนแพลตฟอร์มออนไลน์, ฟรี บริการตกแต่งหน้าร้านค้าออนไลน์ และ ฟรี ออกแบบ Artwork และ Content เป็นต้น
ปิดท้ายวันที่ 25 ธันวาคม 2563 พบกับสัมมนา SME D Show ถ่ายทอดประสบการณ์โดยตรงจากผู้ประกอบการตัวจริงเสียงจริง หัวข้อ “พลิกวิกฤต Covid-19 อย่างไรให้เป็นโอกาส” โดยนายธวัชชัย สหัสสพาศน์ กรรมการผู้จัดการ บริษัท โซดาพริ้นติ้ง จำกัด ผู้ปรับมุมธุรกิจพัฒนาสินค้าคืนรายได้สู่ชุมชนกว่า 100 ครัวเรือน และนายกฤษดา รัตนแสงศรี เจ้าของธุรกิจไกด์ไก่บาร์บีคิว พลิกชีวิตชนะวิกฤต Covid-19 จากไกด์นำเที่ยวสู่เจ้าของธุรกิจขายไก่หลักล้านบาท
ผู้สนใจสามารถสมัครเข้าร่วมสัมมนาฟรีได้ที่หน้าแรกเว็บไซต์ www.powersmethai.com หรือกดเข้าลิงค์ที่  https://bit.ly/37dnY4A สอบถามข้อมูลเพิ่มเติมโทร 02-265-3192, 02-265-3775 หรือ Facebook : powersmethai (ศูนย์นวัตกรรมทางเทคโนโลยี) LINE OA : @powersmethai

ที่มา : https://www.thaigov.go.th/news/contents/details/37599