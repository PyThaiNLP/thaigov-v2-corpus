รัฐบาลไทย-ข่าวทำเนียบรัฐบาล-ปลัด พม. ลงพื้นที่จังหวัดนครศรีธรรมราช เร่งช่วยเหลือเยียวยากลุ่มเปราะบางประสบภัยน้ำท่วม


วันจันทร์ที่ 14 ธันวาคม 2563
ปลัด พม. ลงพื้นที่จังหวัดนครศรีธรรมราช เร่งช่วยเหลือเยียวยากลุ่มเปราะบางประสบภัยน้ำท่วม
ปลัด พม. ลงพื้นที่จังหวัดนครศรีธรรมราช เร่งช่วยเหลือเยียวยากลุ่มเปราะบางประสบภัยน้ำท่วม
วันที่ 10 ธ.ค. 63 เวลา 09.30 น.  นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวนริศา อดิเทพวรพันธุ์ ประจำสำนักเลขาธิการสำนักนายกรัฐมนตรี พร้อมด้วยคณะผู้บริหารกระทรวงการพัฒนาสังคมและความมั่นคงของมนุษย์ ลงพื้นที่จังหวัดนครศรีธรรมราช เพื่อเร่งช่วยเหลือเยียวยาประชาชนกลุ่มเป้าหมายที่ได้รับผลกระทบจากสถานการณ์น้ำท่วม โดยตนเป็นประธานเปิดโครงการ มหกรรม พม. เคลื่อนที่สร้างสุขสู่ชุมชน ณ เทศบาลตำบลปากนคร อำเภอเมือง ซึ่งมีนายสมพงษ์ มากมณี รองผู้ว่าราชการจังหวัดนครศรีธรรมราช กล่าวรายงานสถานการณ์อุทกภัยในพื้นที่ จากนั้น ได้มอบเครื่องอุปโภคบริโภค จำนวน  100 ครอบครัว เงินสงเคราะห์ช่วยเหลือผู้ประสบปัญหาทางสังคมกรณีฉุกเฉิน จำนวน 98 ราย รถสามล้อชนิดโยกสำหรับคนพิการ จำนวน 8 คัน เงินซ่อมแซมบ้านเพื่อที่อยู่อาศัยสำหรับคนพิการและผู้สูงอายุ และอาหารปรุงสุก สด สะอาด จำนวน 500 กล่อง นอกจากนี้ ทีม พม. One Home จังหวัดนครศรีธรรมราช และภาคีเครือข่าย ได้ร่วมกันออกหน่วยบริการเคลื่อนที่สำหรับประชาชนในพื้นที่ ได้แก่ การให้คำปรึกษาแก่ผู้ประสบปัญหาความเดือดร้อนจากสถานการณ์น้ำท่วม การสาธิตอาชีพ การบริการซ่อมจักรยานยนต์ การบริการตัดผมฟรี กิจกรรมเรียนรู้สำหรับเด็ก และการจำหน่ายสินค้าธงฟ้าราคาประหยัด
นางพัชรี กล่าวว่า ด้วย รัฐบาลมีความห่วงใยประชาชนที่ประสบปัญหาความเดือดร้อนจากสถานการณ์อุทกภัยในพื้นที่ภาคใต้ พลเอกประยุทธ์ จันทร์โอชา นายกรัฐมนตรี จึงสั่งการทุกหน่วยงานลงพื้นที่ช่วยเหลืออย่างเร่งรวดเร็ว สำหรับจังหวัดนครศรีธรรมราช พบว่า ขณะนี้ มีประชาชนได้รับความเดือดร้อนทั้งชีวิตและทรัพย์สินในทุกพื้นที่จำนวน 23 อำเภอ โดยมีประชาชนที่ได้รับผลกระทบ จำนวน 919,003 คน 323,536 ครัวเรือน มีผู้เสียชีวิต จำนวน 21 ราย อีกทั้งมีบ้านที่พังเสียหายบางส่วน จำนวน 4,216 หลัง และบ้านพังเสียหายทั้งหลัง จำนวน 29 หลัง ทั้งนี้ กระทรวง พม. จึงเร่งดำเนินภารกิจตามแผนการฟื้นฟูและพัฒนาผู้ประสบอุทกภัย 4 ด้าน คือ 1) ด้านชีวิต ด้วยการช่วยเหลือครอบครัวผู้เสียชีวิตกลุ่มเป้าหมาย ได้แก่ เด็ก เยาวชน ผู้สูงอายุ และคนพิการ เป็นต้น 2) ด้านที่อยู่อาศัย ด้วยการช่วยหลือปรับสภาพแวดล้อมที่อยู่อาศัยสำหรับคนพิการและผู้สูงอายุ 3) ด้านอาชีพ ด้วยการฟื้นฟูผู้ประสบภัยทั้งระยะสั้นและระยะยาว และ 4) ด้านสาธารณประโยชน์ ด้วยการพื้นฟูวิถีชุมชนและสภาพแวดล้อมของผู้ประสบภัย โดยทำความสะอาดบ้าน วัด มัสยิด และโรงเรียน รวมทั้งการประสานให้ความช่วยเหลือร่วมกับภาคเอกชน
นางพัชรี กล่าวเพิ่มเติมว่า ทั้งนี้ ประชาชนที่ประสบภัยน้ำท่วมหรือประสบภัยพิบัติต่างๆ สามารถขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 ซึ่งพร้อมให้ความช่วยเหลือตลอด 24 ชั่วโมง หรือติดต่อขอความช่วยเหลือเร่งด่วนด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด

ที่มา : https://www.thaigov.go.th/news/contents/details/37569