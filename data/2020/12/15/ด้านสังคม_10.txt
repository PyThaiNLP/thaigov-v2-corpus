รัฐบาลไทย-ข่าวทำเนียบรัฐบาล-พม. ลงพื้นที่ช่วยเหลือหญิงสาวแม่เลี้ยงเดี่ยว มีปัญหาด้านสุขภาพจิต เสี่ยงต่ออันตรายรอบด้าน ที่ย่านประชาสงเคราะห์ กรุงเทพฯ


วันจันทร์ที่ 14 ธันวาคม 2563
พม. ลงพื้นที่ช่วยเหลือหญิงสาวแม่เลี้ยงเดี่ยว มีปัญหาด้านสุขภาพจิต เสี่ยงต่ออันตรายรอบด้าน ที่ย่านประชาสงเคราะห์ กรุงเทพฯ
พม. ลงพื้นที่ช่วยเหลือหญิงสาวแม่เลี้ยงเดี่ยว มีปัญหาด้านสุขภาพจิต เสี่ยงต่ออันตรายรอบด้าน ที่ย่านประชาสงเคราะห์ กรุงเทพฯ
วันนี้ (14 ธ.ค. 63) เวลา 13.30 น.  ที่กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีสื่อสังคมออนไลน์มีการแชร์เรื่องราวขอความช่วยเหลือหญิงสาววัย 21 ปี มีลูกวัย 1 ขวบ ซึ่งสามีแยกทางกัน ทำให้เป็นแม่เลี้ยงเดี่ยว และมีปัญหาด้านสุขภาพจิต มีพฤติกรรมชอบใช้ชีวิตนอกบ้าน และไปอาศัยอยู่ในบ้านร้าง ซึ่งเสี่ยงต่อการเกิดอันตรายต่างๆ ที่ย่านประชาสงเคราะห์ เขตดินแดง กรุงเทพฯ ทั้งนี้ จากกรณีดังกล่าว วันนี้ตนได้มอบหมายให้ นายสนองวิชญ์ ภูวันทมาตย์ ผู้อำนวยการศูนย์ช่วยเหลือสังคม กระทรวง พม. พร้อมด้วยหน่วยงานที่เกี่ยวข้อง ลงพื้นที่ตรวจสอบข้อเท็จจริงและให้ความช่วยเหลือตามภารกิจของกระทรวง พม.
นางพัชรี กล่าวว่า จากการตรวจสอบขอเท็จจริงพบว่า หญิงสาวคนดังกล่าวได้แยกทางกับสามี และมีพฤติกรรมชอบใช้ชีวิตนอกบ้าน อาศัยนอนบ้านร้าง มีปัญหาด้านสุขภาพจิต ไม่สามารถเลี้ยงดูลูกได้ ต้องให้ตากับยายช่วยเลี้ยงดู ซึ่งศูนย์ช่วยเหลือสังคม กระทรวง พม. ได้ให้การช่วยเหลือเบื้องต้นด้วยการมอบนมผงและสิ่งของเครื่องใช้ที่จำเป็นสำหรับเด็ก ส่วนผู้เป็นแม่ได้นำตัวไปตรวจรักษาด้านสุขภาพจิตที่โรงพยาบาล อีกทั้งได้หารือกับหน่วยงานที่เกี่ยวข้องในพื้นที่รวมทั้งอาสาสมัครพัฒนาสังคมและความมั่นคงของมนุษย์ (อพม.) เพื่อหาแนวทางในการช่วยเหลือในระยะยาวทั้งเรื่องการปรับเปลี่ยนพฤติกรรม การประกอบอาชีพ และนำกระบวนการมีส่วนร่วมของชุมชน ช่วยในการเยียวยาจิตใจเพื่อให้หญิงรายดังกล่าวได้กลับมาใช้ชีวิตได้อย่างปกติต่อไป
นางพัชรี กล่าวเพิ่มเติมว่า ทั้งนี้ หากประชาชนประสบปัญหาทางสังคม สามารถขอความช่วยเหลือได้ที่ ศูนย์ช่วยเหลือสังคม สายด่วน พม. โทร. 1300 ซึ่งพร้อมให้ความช่วยเหลือตลอด 24 ชั่วโมง หรือติดต่อขอความช่วยเหลือเร่งด่วนด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด

ที่มา : https://www.thaigov.go.th/news/contents/details/37598