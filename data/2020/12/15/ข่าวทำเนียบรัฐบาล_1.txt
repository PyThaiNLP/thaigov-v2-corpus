รัฐบาลไทย-ข่าวทำเนียบรัฐบาล-นายกรัฐมนตรีมอบรางวัลอุตสาหกรรมยอดเยี่ยม ประจำปี 2563 พร้อมจับมือเอกชนขับเคลื่อนโมเดลเศรษฐกิจใหม่ BCG เศรษฐกิจชีวภาพ / เศรษฐกิจหมุนเวียน / เศรษฐกิจสีเขียว 


วันจันทร์ที่ 14 ธันวาคม 2563
พิมพ์
นายกรัฐมนตรีมอบรางวัลอุตสาหกรรมยอดเยี่ยม ประจำปี 2563 พร้อมจับมือเอกชนขับเคลื่อนโมเดลเศรษฐกิจใหม่ BCG เศรษฐกิจชีวภาพ / เศรษฐกิจหมุนเวียน / เศรษฐกิจสีเขียว
นายกรัฐมนตรีมอบรางวัลอุตสาหกรรมยอดเยี่ยม ประจำปี 2563 พร้อมจับมือเอกชนขับเคลื่อนโมเดลเศรษฐกิจใหม่ BCG เศรษฐกิจชีวภาพ / เศรษฐกิจหมุนเวียน / เศรษฐกิจสีเขียว
วันนี้ (14 ธ.ค. 63) เวลา 13.30 น. นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นประธานในพิธีมอบรางวัลอุตสาหกรรม ประจำ 2563  โดยมี นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม นายดิสทัต โหตระกิตย์ เลขาธิการนายกรัฐมนตรี พร้อมด้วย ผู้บริหารหน่วยงานภาครัฐ ผู้แทนสภาอุตสาหกรรม ผู้แทนสภาหอการค้าแห่งประเทศไทย ผู้ประกอบการธุรกิจอุตสาหกรรม และสื่อมวลชน เข้าร่วมงาน ณ ห้องมัฆวานรังสรรค์ สโมสรทหารบก ถนนวิภาวดีรังสิต กรุงเทพฯ
โฆษกประจำสำนักนายกรัฐมนตรี เผยนายกรัฐมนตรีได้กล่าวมอบนโยบายมีใจความสำคัญตอนหนึ่งว่า ภาคอุตสาหกรรมมีบทบาทสำคัญอย่างมากในการช่วยขับเคลื่อนระบบเศรษฐกิจของประเทศไปสู่ยุค 4.0 จากแนวโน้มเศรษฐกิจโลกที่มีการเปลี่ยนแปลง และเติบโตอย่างรวดเร็วด้วยเทคโนโลยีดิจิทัล การพัฒนาภาคอุตสาหกรรมจึงต้องประยุกต์ใช้เทคโนโลยีนวัตกรรมผสานกับความคิดสร้างสรรค์ สร้างผลิตภัณฑ์ที่มีมูลค่าเชิงพาณิชย์มากยิ่งขึ้น ซึ่งเป็นส่วนสำคัญที่จะเพิ่มขีดความสามารถในการแข่งขัน ส่งเสริมภาคอุตสาหกรรมไทยเข้มเข็ง พร้อม ๆ ไปกับนำรายได้ให้กับประเทศเพิ่มมากขึ้นด้วย
รัฐบาลมุ่งเน้นการพัฒนาอุตสาหกรรมเป้าหมาย S-Curve  จากเดิมที่มี 5 ประเภทเพิ่มอีก 7 ประเภท เพื่อเชื่อมโยงอุตสาหกรรมไทยสู่สากล ด้วยการพัฒนาโครงสร้างพื้นฐาน สนับสนุนและส่งเสริมผู้ประกอบการใหม่ในเชิงสร้างสรรค์ เพิ่มศักยภาพ SMEs และผู้ประกอบการชุมชน เพิ่มมูลค่าผลิตภัณฑ์ชุมชนเพื่อสร้างความเข้มแข็งของเศรษฐกิจในระดับภาค มุ่งยกระดับสถานประกอบการด้วยเทคโนโลยีและนวัตกรรมต่าง ๆ ทั้งด้านสิ่งแวดล้อม ความปลอดภัย  พลังงาน และบูรณาการพัฒนาเมืองอุตสาหกรรมเชิงนิเวศแบบครบวงจร ภายใต้โมเดลเศรษฐกิจใหม่ (BCG) ซึ่งเป็นการพัฒนาเศรษฐกิจแบบองค์รวมที่จะพัฒนา 3 เศรษฐกิจ คือ เศรษฐกิจชีวภาพ (Bio economy) เศรษฐกิจหมุนเวียน (Circular economy) และเศรษฐกิจสีเขียว (Green
economy)  ตลอดจนการส่งเสริมการลงทุนในพื้นที่ การเชื่อมโยงและพัฒนาระบบฐานข้อมูล หรือ BIG DATA สู่อุตสาหกรรม 4.0 การบริหารข้อมูลที่ทันสมัย ด้วยการพัฒนานวัตกรรมใหม่ ๆ ซึ่งปัจจุบันมีงานวิจัยถึง 300 รายการที่ขึ้นทะเบียน
ในช่วงท้าย นายกรัฐมนตรีย้ำถึงหัวใจสำคัญของการขับเคลื่อนภาคอุตสาหกรรมและผู้ประกอบการไทยว่า  จะต้องช่วยกันดูแลผู้ประกอบการ SMEs รายย่อย ยกระดับภาคธุรกิจรายย่อยมีความแข็งแรง เติบโตควบคู่ไปกับการใช้หลักสิทธิมนุษยชนในการประกอบธุรกิจ “เคารพ คุ้มครอง เยียวยา” รวมไปถึงการรักษาทรัพยากรธรรมชาติ สิ่งแวดล้อม โดยเฉพาะการแก้ไขปัญหาน้ำเสีย ปัญหาฝุ่นละออง PM 2.5  ซึ่งจะต้องร่วมมือช่วยกันทุกฝ่ายด้วย
จากนั้น นายกรัฐมนตรีมอบรางวัลอุตสาหกรรมแก่ผู้ประกอบการ ทั้งสิ้น 79 รางวัล โดยรางวัลอุตสาหกรรมยอดเยี่ยม (The Prime Minister’s Best Industry Award) ในปีนี้ ได้แก่ บริษัท เอฟแอนด์เอ็น แดรี่ส์ (ประเทศไทย) จำกัด และเยี่ยมชมนิทรรศการของบริษัทที่ได้รับรางวัล ก่อนเดินทางกลับ
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37601