รัฐบาลไทย-ข่าวทำเนียบรัฐบาล-‘สุชาติ’มอบเงินกว่า 2.2 ล้านบาท ช่วยเหลือครอบครัว จนท.ล่ามแรงงานในกรุงริยาด


วันจันทร์ที่ 14 ธันวาคม 2563
‘สุชาติ’มอบเงินกว่า 2.2 ล้านบาท ช่วยเหลือครอบครัว จนท.ล่ามแรงงานในกรุงริยาด
นายสุชาติ ชมกลิ่น รัฐมนตรีว่าการกระทรวงแรงงาน มอบเงินช่วยเหลือแก่ครอบครัวนายหมัด มะมิน ล่ามประจำสำนักงานแรงงานในประเทศซาอุดีอาระเบีย (กรุงริยาด) เป็นค่าตอบแทนสิ้นสุดการทำงาน เงินช่วยพิเศษ และเงินสงเคราะห์จากเงินทุนเลี้ยงชีพซึ่งรับมอบจากนายกรัฐมนตรี
เมื่อวันที่ 14 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบเงินช่วยเหลือแก่ครอบครัวนางอนุรักษ์ มะมิน ภรรยาของนายหมัด มะมิน ล่ามประจำสำนักงานแรงงานในประเทศซาอุดีอาระเบีย (กรุงริยาด) และครอบครัว  เป็นค่าตอบแทนสิ้นสุดการทำงาน จำนวน 1,851,643.67 บาท เงินช่วยพิเศษ 290,464.22 บาท และเงินทุนเลี้ยงชีพสำหรับครอบครัวนายหมัด มะมิน ล่ามประจำสำนักงานแรงงานในประเทศซาอุดีอาระเบีย (กรุงริยาด) ที่เสียชีวิตจากการปฏิบัติหน้าที่ให้ความช่วยเหลือแรงงานไทยในประเทศซาอุดีอาระเบียในช่วงสถานการณ์การแพร่ระบาดของโรค COVID – 19 จำนวน 100,000 บาท จากพลเอกประยุทธ์ จันทร์โอชา นายกรัฐมนตรี ในพิธีมอบเงินช่วยเหลือแก่เจ้าหน้าที่ที่ได้รับผลกระทบจากการปฏิบัติหน้าที่ด้านการป้องกันและแก้ไขปัญหาการแพร่ระบาดของโรคติดเชื้อไวรัสโควิด -19 ซึ่งนายสุทธิ สุโกศล ปลัดกระทรวงแรงงาน เป็นผู้รับมอบเมื่อวันที่ 4 ธันวาคมที่ผ่านมา รวมเป็นเงินทั้งสิ้น 2,242,107.89 บาท เพื่อช่วยเหลือและให้กำลังใจแก่ครอบครัว ณ ห้องจัตุมงคล ชั้น 6 อาคารกระทรวงแรงงาน โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน พร้อมด้วย ผู้บริหารระดับสูงกระทรวงแรงงาน นายปรีดา เชื้อผู้ดี ที่ปรึกษาจุฬาราชมนตรีและนายกองค์การบริหารสวนตำบลท่าอิฐ นายประสิทธิ์ มะหะหมัด สมาชิกสภาผู้แทนราษฎรจังหวัดกรุงเทพมหานคร เขต 19 พรรคพลังประชารัฐ นายแพทย์กษิดิษ ศรีสง่า โรงพยาบาลกรุงเทพ นางอนุรักษ์ มะมิน ภรรยาของนายหมัด มะมิน และบุตรชายอีก 2 คน เข้าร่วมในครั้งนี้ด้วย ซึ่งนายหมัด มะมิน ล่ามประจำสำนักงานแรงงานในประเทศซาอุดีอาระเบีย (กรุงริยาด) ได้เสียชีวิตเนื่องจากปอดติดเชื้อและพระบาทสมเด็จพระเจ้าอยู่หัวทรงพระราชทานดินไปในการฝังศพเป็นกรณีพิเศษเมื่อวันที่ 19 กันยายนที่ผ่านมา ณ มัสยิดบุสตานุ้ลอารีฟีน ในอำเภอบางน้ำเปรี้ยว จังหวัดฉะเชิงเทรา โดย รมว.แรงงาน กล่าวว่า ท่านนายกรัฐมนตรี พล.อ.ประยุทธ์ จันทร์โอชา ได้มีความห่วงใยต่อครอบครัวของนายหมัด มะมิน ล่ามประจำสำนักงานแรงงานในประเทศซาอุดิอาระเบีย (กรุงริยาด) ที่ได้สูญเสียเสาหลักของครอบครัว จึงมอบหมายให้กระทรวงแรงงานเข้าไปดูแลช่วยเหลือครอบครัว ซึ่งในวันนี้จึงได้มอบเงินเป็นค่าตอบแทนสิ้นสุดการทำงาน เงินช่วยพิเศษ และเงินสงเคราะห์จากเงินทุนเลี้ยงชีพซึ่งรับมอบจากนายกรัฐมนตรี รวมเป็นเงินทั้งสิ้นกว่า 2 ล้าน 2 แสนบาท เพื่อเป็นการช่วยเหลือให้กำลังใจแก่ครอบครัวของนายหมัดฯ
นายสุชาติ กล่าวต่อว่า นายหมัด มะมิน เป็นล่ามให้กระทรวงแรงงานมากว่า 20 ปี ถือเป็นผู้เสียสละที่ได้ช่วยเหลือแรงงานไทยทั้งใน ซาอุดีอาระเบีย และพื้นที่อาณาทั้งในคูเวต บาห์เรน เลบานอน มามากมาย โดยได้ออกไปทำงานเพื่อช่วยให้คนไทยที่เจ็บป่วยได้เดินทางกลับบ้านในช่วงที่มีการแพร่ระบาดของโควิด -19 และได้ดำเนินการจนสำเร็จลุล่วง จนทำให้ตัวเองต้องล้มป่วยจากปอดติดเชื้อจากแบคทีเรียที่ดื้อยา และกลับมารักษาตัวจนต้องมาเสียชีวิตที่ประเทศไทยในที่สุด สำหรับการให้ความช่วยเหลือของกระทรวงแรงงาน ผมและท่านปลัดกระทรวงได้มอบหมายให้สำนักประสานความร่วมมือระหว่างประเทศประสานกับหน่วยงานที่เกี่ยวข้องเพื่อให้ความช่วยเหลือครอบครัวนายหมัด ได้แก่ การรับพระราชทานดินในการฝังศพ การมอบเงินช่วยเหลือจากกองทุนสวัสดิการสำนักงานปลัดกระทรวงแรงงาน จำนวน 50,000 บาท การขอรับพระราชทานเครื่องราชอิสริยาภรณ์ชั้นต่ำกว่าสายสะพาย เป็นกรณีพิเศษ สำหรับผู้วายชนม์ ชั้นตรา เบญจมาภรณ์มงกุฎไทย ให้แก่นายหมัดฯ การทำหนังสือถึงกรมบัญชีกลางเรื่อง ขออนุมัติจ่ายเงินช่วยพิเศษและเงินค่าตอบแทนสิ้นสุดการทำงานให้แก่นายหมัดฯ โดยได้รับอนุมัติแล้ว รวม 2,142,107.89 บาท และการทำหนังสือถึงสำนักงานปลัดสำนักนายกรัฐมนตรีเพื่อขอสนับสนุนเงินบริจาคบัญชี “สำนักงานปลัดสำนักนายกรัฐมนตรีเพื่อบริจาคสนับสนุนแก้ไขปัญหาโรคติดเชื้อไวรัสโควิด -19 โดยได้รับเงินสงเคราะห์จากเงินทุนเลี้ยงชีพฯ 100,000 บาท เป็นต้น

ที่มา : https://www.thaigov.go.th/news/contents/details/37608