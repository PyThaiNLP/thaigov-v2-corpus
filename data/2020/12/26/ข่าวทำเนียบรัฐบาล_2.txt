รัฐบาลไทย-ข่าวทำเนียบรัฐบาล-โฆษก ศบค. ย้ำรพ.สนามมีความจำเป็นสำหรับดูแลคนในพื้นที่ มีระบบดูแลสภาพแวดล้อมอย่างดี ขณะที่ สธ. ประสานดูแล 31 คนไทยที่ติดเชื้อโควิด-19 ที่เกาหลีใต้  ยืนยันประชาชนยังเดินทางได้ตามปกติ


วันศุกร์ที่ 25 ธันวาคม 2563
พิมพ์
โฆษก ศบค. ย้ำรพ.สนามมีความจำเป็นสำหรับดูแลคนในพื้นที่ มีระบบดูแลสภาพแวดล้อมอย่างดี ขณะที่ สธ. ประสานดูแล 31 คนไทยที่ติดเชื้อโควิด-19 ที่เกาหลีใต้  ยืนยันประชาชนยังเดินทางได้ตามปกติ
โฆษก ศบค. ย้ำรพ.สนาม มีความจำเป็นสำหรับดูแลคนในพื้นที่ มีระบบดูแลสภาพแวดล้อมอย่างดี ขณะที่ สธ. ประสานดูแล 31 คนไทยที่ติดเชื้อโควิด-19 ที่เกาหลีใต้  ยืนยันประชาชนยังเดินทางได้ตามปกติ ยกเว้นจ. สมุทรสาคร
วันนี้ (25 ธ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19)  (โควิด-19) (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน ในฐานะโฆษก ศบค. แถลงสถานการณ์การแพร่ระบาดของเชื้อไวรัสโควิด-19 ดังนี้
โฆษก ศบค. รายงานสถานการณ์ไวรัสโควิด-19 ในไทยพบผู้ป่วยรายใหม่ 81 ราย ติดเชื้อในประเทศ 37 ราย  ติดเชื้อในแรงงานต่างด้าว 35 ราย สถานที่กักกันที่รัฐจัดให้ 9 ราย ทำให้ตัวเลขผู้ป่วยยืนยันสะสมอยู่ที่ 5,910 ราย โดยแยกกลุ่มแรงงานต่างด้าว (คัดกรองเชิงรุก 1,308 ราย มีผู้ที่เดินทางมาจากต่างประเทศ 1,943 ราย  สถานที่กักกันที่รัฐจัดให้ 1,411 ราย  หายป่วยแล้ว 4,137 ราย เสียชีวิต 60 ราย ผู้ป่วยรักษาอยู่ 1,713 ราย  ซึ่งจำนวนหนึ่งอยู่ที่พื้นที่กักกันในจังหวัดสมุทรสาครอยู่ด้วย โดยมีการแยกตัวเลขอยู่ในโรงพยาบาลประมาณ 500 ราย  กักตัวอยู่ 1,200 ราย  มีอาการหนัก 2-3 ราย นอกจากนี้  มีผู้เดินทางมาจากต่างประเทศ คัดกรอง ณ ด่านฯ และเข้าสถานกักกันทุกประเภทที่รัฐจัดให้มาจากประเทศสหรัฐอเมริกา  รัสเซีย สวิสเซอร์แลนด์  เยอรมนี และเมียนมา มีทั้งคนไทยและคนต่างชาติ ส่วนใหญ่ไม่มีอาการ บางรายอาจจะมีอาการ ไอ น้ำมูก เจ็บคอ ส่วนสหรัฐอาหรับเอมิเรตส์ มีอยู่สถาน Alternative State Quarantine (ASQ  สมุทรปราการ) จำนวน 1 ราย
จากตัวเลขของการติดเชื้อในที่มีความเกี่ยวเนื่องจากจังหวัดสมุทรสาคร จะมีความแตกต่างทั้งเพศและอาชีพ เช่น ค้าขาย รับราชการ และขนส่งอาหารทางทะเล  พนักงานธนาคาร ซึ่งกระจายไปยังจังหวัด ต่าง ๆ อาการโดยส่วนใหญ่จะเกิดขึ้นกับคนวัยทำงาน  ในการนี้ นายกรัฐมนตรีในฐานะผู้อำนวยการ ศบค. ได้เชิญคณะแพทย์ผู้เชี่ยวชาญจากมหาวิทยาลัยเข้ามาร่วมทีมค้นหาผู้ป่วยที่อยู่ในจังหวัดสมุทรสาครให้ได้มากที่สุดและให้มีการแยกแยะคนที่เจ็บป่วยออกมารักษา ดังนั้น การจัดตั้งโรงพยาบาลสนามในพื้นที่ต่าง ๆ  เป็นสิ่งสำคัญ ไม่ได้ก่อให้เกิดความเสี่ยงสูง  และมีระบบของการดูแลสภาวะแวดล้อมอย่างดี  โฆษก ศบค. ได้ขอความร่วมมือและความเข้าใจในการดูแลคนกลุ่มนี้ในจังหวัดของท่านและอยู่ใกล้พื้นที่ซึ่งจะสะดวกในการดูแล   โดยทางทีมแพทย์จะสนธิกำลังเติมเข้าไปสนับสนุนดูแลอย่างเต็มที่
สำหรับ สถานการณ์การติดเชื้อโควิด-19 โลก ตัวเลขผู้ติดเชื้อสะสมอยู่ที่  79,729,121 ราย  เสียชีวิตเพิ่มขึ้น 106,250 ราย เสียชีวิต 1,749,340 ราย  ส่วน 5 อันดับแรก คือ ประเทศสหรัฐอเมริกา  อินเดีย บราซิล  รัสเซีย ฝรั่งเศส ประเทศไทยอยู่อันดับที่ 144  ส่วนประเทศในเอเชียพบผู้ป่วยอย่างต่อเนื่อง ได้แก่  อินเดีย อินโดนีเซีย ปากีสถาน ญี่ปุ่น บังคลาเทศ ฟิลิปปินส์ เมียนมา ขณะที่มาตรการนำคนไทยกลับจากต่างประเทศนั้น ในวันนี้ ( 25 ธันวาคม 2563) มีคนไทยเดินทางกลับมา 575 ราย พรุ่งนี้ (26 ธ.ค. 63)  จำนวน 311 ราย และในช่วงสัปดาห์หน้าถึงวันที่ 1 ม.ค. 64  จะเห็นเที่ยวบินนำคนไทยที่ตกค้างกลับไทยอีก ย้ำความจำเป็นยังต้องแสกน “ไทยชนะ” และ “หมอชนะ”
โฆษก ศบค. ย้ำอีกรอบในการแบ่งพื้นที่ตามความรุนแรงของสถานการณ์เป็น 4 ระดับ ได้แก่ พื้นที่ควบคุมสูงสุด  พื้นที่ควบคุม พื้นที่เฝ้าระวังสูงและพื้นที่เฝ้าระวัง ซึ่งมอบหมายให้ศูนย์ปฏิบัติการควบคุมโรคจังหวัดและคณะกรรมการโรคติดต่อจังหวัด รับผิดชอบกำหนดระดับพื้นที่สถานการณ์เพื่อให้มีการยืนยันต่อ ศบค. และกองระบาดวิทยา พิจารณาว่าจังหวัดนั้น ๆ ควรอยู่ในพื้นที่ระดับใด ตามเกณฑ์ 4 ข้อ ได้แก่ 1) อัตราการขยายของจำนวนผู้ติดเชื้อ 2) ขีดความสามารถทางการแพทย์และสาธารณสุข 3) ภาครัฐ ภาคประชาชน ภาคประชาสังคมให้การสนับสนุน ศบค. สธ. และ 4) ภาครัฐ ภาคประชาชน ภาคประชาสังคมและอื่น ๆ มีความตระหนักรู้ถึงมาตรการป้องกันโรคโควิด-19
โฆษก ศบค. ยังขอความร่วมมือบุคคลที่การทำความผิด เช่น เคลื่อนย้ายแรงงานต่างด้าวโดยไม่ได้รับอนุญาต ลักลอบพาแรงงานต่างด้าวหลบหนี ให้หยุดการกระทำดังกล่าวเพื่อไม่ให้เกิดผลกระทบและการแพร่ระบาดไปมากกว่านี้ ทั้งนี้ โฆษกยังกล่าวถึงการจัดกิจกรรมฉลองปีใหม่ 2564 และการจัดกิจกรรมงานวันเด็กว่า สำหรับพื้นที่ควบคุมสูงสุดให้งดการจัดกิจกรรมฉลองทุกชนิด ยกเว้นการจัดกิจกรรมออนไลน์ พื้นที่ควบคุม ให้งดการจัดกิจกรรมที่เป็นสาธารณะ แต่ผ่อนผันให้จัดกิจกรรมที่มีเฉพาะคนรู้จักหรือแบบออนไลน์ สำหรับพื้นที่เฝ้าระวังสูงและพื้นที่เฝ้าระวังสามารถจัดกิจกรรมได้ แต่ต้องลดขนาดของงานให้เล็กลงกว่าปกติ พร้อมมีมาตรการ DMHT คือ D – Distancing เว้นระยะห่าง M – Mask wearing สวมใส่หน้ากากอนามัน H – Hand washing ล้างมือ และ T – Testing ตรวจวัดอุณหภูมิร่างกาย
โอกาสนี้ โฆษก ศบค.  ยังตอบคำถามของต่อสื่อมวลชนกรณีข้อเรียกร้องจากผู้ประกอบการจังหวัดสมุทรสาครที่หลายจังหวัดปฏิเสธ การรับสินค้าจากจังหวัดสมุทรสาคร ว่า กระบวนการติดเชื้อไวรัสโควิด-19 นั้นมาจากทางเดินหายใจ พร้อมยืนยันหากเป็นการอุปโภค บริโภค เมื่อทำความสะอาดแล้ว ปรุงสุกแล้ว สินค้าเหล่านั้นยังสามารถบริโภคได้เหมือนเดิม โดยนายกรัฐมนตรีได้กำชับให้รัฐมนตรีว่าการกระทรวงพาณิชย์และกระทรวงสาธารณสุขจัดทีมตรวจสอบคุณภาพสินค้าจากผู้ผลิต เพื่อสร้างความมั่นใจต่อผู้บริโภค สำหรับกรณีคนไทยติดเชื้อไวรัสโควิด-19 ในประเทศเกาหลีใต้ 31 ราย ว่า ขณะนี้อยู่ภายใต้การดูแลของกรมการแพทย์ โดยกระทรวงสาธารณสุข ซึ่งมีการประสานงานให้การดูแลอย่างต่อเนื่อง
ในช่วงท้ายนี้ โฆษก ศบค. ยังขอบคุณผู้ประกอบการกิจการ/กิจกรรม ต่าง ๆ ที่มีมาตรการป้องกันอย่างเข้มงวด และขอให้ประชาชนร่วมกันเตือนหากพบเจอผู้ไม่สวมใส่หน้ากากอนามัยหรือหน้ากากผ้า รวมไปถึงชาวต่างชาติที่พำนักอาศัยอยู่ในประเทศไทย ขอความร่วมมือให้ปฏิบัติตามมาตรการของประเทศไทยด้วยเช่นกัน  พร้อมฝากถึงประชาชนที่ต้องการเดินทางไปจังหวัดต่าง ๆ ว่าขณะนี้จำกัดการเดินทางเข้า-ออก แค่ในพื้นที่ควบคุมสูงสุด คือจังหวัดสมุทรสาคร แต่ในพื้นที่อื่น ๆ ยังสามารถเดินทางได้ปกติ เพียงแต่ขอให้หลีกเลี่ยงพื้นที่แออัด และขอให้ติดตามการรายงานสถานการณ์ประจำวันจาก ศบค. เพื่อความรวมศูนย์ของชุดข้อมูลที่มีความถูกต้องแม่นยำ
-------------------------------
กลุ่มประชาสัมพันธ์และเผยแพร่
สำนักโฆษก

ที่มา : https://www.thaigov.go.th/news/contents/details/37911