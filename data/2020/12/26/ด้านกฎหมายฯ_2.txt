รัฐบาลไทย-ข่าวทำเนียบรัฐบาล-กระทรวงยุติธรรม หารือแนวทางการขับเคลื่อนการปฏิรูปกระบวนการยุติธรรม ร่วมกับคณะอนุกรรมาธิการด้านสิทธิมนุษยชนและสิทธิเสรีภาพ 


วันศุกร์ที่ 25 ธันวาคม 2563
กระทรวงยุติธรรม หารือแนวทางการขับเคลื่อนการปฏิรูปกระบวนการยุติธรรม ร่วมกับคณะอนุกรรมาธิการด้านสิทธิมนุษยชนและสิทธิเสรีภาพ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และคณะผู้บริหารกระทรวงยุติธรรม ให้การต้อนรับนายสุวพันธุ์ ตันยุวรรธนะ ที่ปรึกษาคณะกรรมาธิการและประธานคณะอนุกรรมาธิการ นายมณเฑียร บุญตัน รองประธานคณะกรรมาธิการ คนที่ ๑ พร้อมคณะฯ
ในวันพฤหัสบดีที่ ๒๓ ธันวาคม ๒๕๖๓ เวลา ๐๙.๓๐ น. ณ ห้องประชุม ๕-๐๑ ชั้น ๕ อาคารที่ทำการกระทรวงยุติธรรม ถนนแจ้งวัฒนะ กรุงเทพฯ
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และคณะผู้บริหารกระทรวงยุติธรรม ให้การต้อนรับนายสุวพันธุ์ ตันยุวรรธนะ ที่ปรึกษาคณะกรรมาธิการและประธานคณะอนุกรรมาธิการ นายมณเฑียร บุญตัน รองประธานคณะกรรมาธิการ คนที่ ๑ พร้อมด้วยคณะอนุกรรมาธิการด้านสิทธิมนุษยชนและสิทธิเสรีภาพ ในคณะกรรมาธิการสิทธิมนุษยชน สิทธิและเสรีภาพและการคุ้มครองผู้บริโภค วุฒิสภา เพื่อร่วมแลกเปลี่ยนข้อคิดเห็นและหาแนวทางการขับเคลื่อน เรื่อง การปฏิรูปกระบวนการยุติธรรม พร้อมทั้งรับทราบความคืบหน้าเกี่ยวกับการดำเนินงาน ๕ ประเด็นที่เกี่ยวข้อง
โดยนายเรืองศักดิ์ สุวารี อธิบดีกรมคุ้มครองสิทธิและเสรีภาพ ได้นำเสนอความคืบหน้าเกี่ยวกับร่างพระราชบัญญัติป้องกันและปราบปรามทรมานและการกระทำให้บุคคลสูญหาย พ.ศ. .... ร่างพระราชบัญญัติขจัดการเลือกปฏิบัติต่อบุคคล พ.ศ. .... และธุรกิจกับสิทธิมนุษยชน พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ นำเสนอความคืบหน้าเรื่องกฎหมายว่าด้วยนิติวิทยาศาสตร์ ระบบนิติเวช และนายมนินธ์ สุทธิวัฒนานิติ ผู้อำนวยการสำนักงานกองทุนยุติธรรม กล่าวถึงประเด็นพระราชบัญญัติกองทุนยุติธรรม พ.ศ. ๒๕๕๘
ทั้งนี้ การแลกเปลี่ยนข้อมูลในครั้งนี้ จะได้จัดทำเป็นข้อสรุป พร้อมทั้งข้อเสนอแนะต่อการขับเคลื่อน เรื่อง การปฏิรูปกระบวนการยุติธรรม เพื่อให้เกิดผลเป็นรูปธรรม ลดความเหลื่อมล้ำ และเพื่อให้ประชาชนสามารถเข้าถึงกระบวนการยุติธรรมได้โดยสะดวก รวดเร็ว และเป็นธรรม

ที่มา : https://www.thaigov.go.th/news/contents/details/37904