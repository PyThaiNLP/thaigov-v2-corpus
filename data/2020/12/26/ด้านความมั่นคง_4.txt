รัฐบาลไทย-ข่าวทำเนียบรัฐบาล-‘จับกัง1’ห่วงแรงงานไทยในเกาหลีติดเชื้อโควิด-19 กำชับ ทูตแรงงานประสานความช่วยเหลือ


วันศุกร์ที่ 25 ธันวาคม 2563
‘จับกัง1’ห่วงแรงงานไทยในเกาหลีติดเชื้อโควิด-19 กำชับ ทูตแรงงานประสานความช่วยเหลือ
นายสุชาติ ชมกลิ่น รัฐมนตรีว่าการกระทรวงแรงงาน ห่วงใย กรณีคนงานไทยในสาธารณรัฐเกาหลีตรวจพบเชื้อโควิด -19 กว่า 30 คน กำชับทูตแรงงาน สนร.กรุงโซล ประสานให้ความช่วยเหลือตามขั้นตอน
เมื่อวันที่ 25 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่คนไทยในสาธารณรัฐเกาหลีตรวจพบเชื้อโควิด -19 กว่า 30 คน ว่า กระทรวงแรงงานได้รับการรายงานจากอัครราชทูตที่ปรึกษา (ฝ่ายแรงงาน) ประจำสถานเอกอัครราชทูต ณ กรุงโซลว่า เมื่อวันที่ 24 ธันวาคมที่ผ่านมา เทศบาลเมืองชอนัน จังหวัดชุงชองนัม สาธารณรัฐเกาหลีได้รายงานผลการตรวจหาเชื้อโควิด – 19 พบว่า มีคนไทยที่มีผลการตรวจเป็นบวก จำนวน 31 คน ซึ่งฝ่ายแรงงานฯ ได้ตรวจสอบข้อเท็จจริงเบื้องต้น พบว่า สถานที่ที่ตรวจพบว่าเป็นแหล่งที่คนไทยติดเชื้อโควิด -19 คือ อาคารพาณิชย์ในย่านเพียงชอน โดยชั้น 2 เป็นร้านอาหารไทยตามสั่งและบริการบุฟเฟ่ต์ รวมทั้งมีโต๊ะสนุ๊กให้บริการด้วย ซึ่งคาดว่า พ่อครัวติดเชื้อโควิด – 19 แต่ยังไม่แสดงอาการ จึงทำให้คนไทยที่ไปใช้บริการในร้านติดเชื้อไปด้วยจำนวนมาก ในจำนวน 31 คนนี้ ส่วนใหญ่ซึ่งคนไทยส่วนใหญ่ไม่มีวีซ่าและยังไม่ทราบชื่อทั้งหมด รอรับการแจ้งจากศูนย์อนามัย ทั้งนี้ มีการตรวจผู้มีความเสี่ยงจากร้านอาหารจำนวน 90 คน และรอผลอยู่ 28 คน
นายสุชาติ ยังกล่าวถึงรายงานของอัครราชทูตที่ปรึกษา (ฝ่ายแรงงาน) ประจำสถานเอกอัครราชทูต
ณ กรุงโซลว่า การให้บริการตรวจหาเชื้อจะไม่มีค่าใช้จ่ายและจากการสอบถามสายด่วน 1339 ของกระทรวงสาธารณสุขแจ้งว่าคนไทยติดเชื้อโควิด – 19 ในเกาหลีใต้จะได้รับสนับสนุนค่ารักษา อย่างไรก็ตามคนไม่มีวีซ่าต้องสอบถามแต่ละโรงพยาบาลอีกครั้ง สถานเอกอัครราชทูต ณ กรุงโซลได้ตั้งกลุ่มไลน์ชื่อ “ที่ปรึกษาสุขภาพกรณีโควิด-19 เกาหลี” โดยมีนายแพทย์จากประเทศไทยเข้ามาให้คำแนะนำปรึกษาทางไลน์
ทั้งนี้ รัฐบาลเกาหลีมีมาตรการเข้มงวดให้งดรวมกลุ่มเกิน 5 คนทั่วประเทศ ตั้งแต่วันที่ 24 ธันวาคม 2563 – 3 มกราคม 2564 และนายจ้างจำนวนมากไม่อนุญาตให้แรงงานออกนอกโรงงานด้วย สำหรับการให้ความช่วยเหลือฝ่ายแรงงานฯ อยู่ระหว่างประสานข้อมูลเพิ่มเติมจากหน่วยงานต่างๆ พร้อมดำเนินงานร่วมกับสถานเอกอัครราชทูตเพื่อให้การช่วยเหลือแก่ผู้ติดเชื้อ รวมทั้งประชาสัมพันธ์ผ่านช่องทางออนไลน์และเครือข่ายอาสาสมัครแรงงานศูนย์ช่วยเหลือต่างๆ แจ้งให้ผู้ที่มีความเสี่ยงออกมาตรวจหาเชื้อด้วยแล้ว โดยจนถึงขณะนี้สาธารณรัฐเกาหลีมีผู้ติดเชื้อสะสม 54,770 คน ออกจากโรงพยาบาลแล้ว จำนวน 38,048 คน เสียชีวิต 773 คน ผู้ป่วยเฝ้าระวัง 156,789 คน

ที่มา : https://www.thaigov.go.th/news/contents/details/37927