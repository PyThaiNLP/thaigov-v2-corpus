รัฐบาลไทย-ข่าวทำเนียบรัฐบาล-รมต.นร. นายอนุชาฯ  มั่นใจ คนไทยต้องชนะโควิด ชวนร่วมสวดมนต์ข้ามปี Online ผ่านช่อง 7 HD  NBT2HD และ MCOT เพื่อความเป็นสิริมงคลตลอดปี 2564


วันศุกร์ที่ 25 ธันวาคม 2563
พิมพ์
รมต.นร. นายอนุชาฯ  มั่นใจ คนไทยต้องชนะโควิด ชวนร่วมสวดมนต์ข้ามปี Online ผ่านช่อง 7 HD  NBT2HD และ MCOT เพื่อความเป็นสิริมงคลตลอดปี 2564
รมต.นร. นายอนุชาฯ  มั่นใจ คนไทยต้องชนะโควิด ชวนร่วมสวดมนต์ข้ามปี Online ผ่านช่อง 7 HD  NBT2HD และ MCOT เพื่อความเป็นสิริมงคลตลอดปี 2564
วันนี้ (25 ธันวาคม 2563) เวลา 09.00 น. ณ ตึกบัญชาการ 1 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี ให้สัมภาษณ์สื่อมวลชนว่า จากสถานการณ์แพร่ระบาดเชื้อไวรัสโควิด-19 ระลอกที่ 2 ซึ่งพบจำนวนผู้ติดเชื้อเป็นจำนวนมาก และมีการแพร่ระบาดหลายจังหวัดอย่างรวดเร็ว รัฐบาลโดยสำนักงานพระพุทธศาสนาแห่งชาติ จึงงดจัดพิธีเจริญพระพุทธมนต์ในวัดต่าง ๆ ทั่วประเทศ เพื่อยับยั้งและป้องกันการแพร่ระบาด  แต่จะมีการถ่ายทอดสดพิธีเจริญพระพุทธมนต์ จากวัดอรุณราชวรารามวรวิหารให้ประชาชนได้ติดตามชมและร่วมเจริญจิตตภาวนา ผ่านทางสถานีโทรทัศน์ ช่อง 7 HD และสถานีวิทยุโทรทัศน์แห่งประเทศไทย (NBT2HD) รวมทั้งสื่อ Online ของวัดอรุณราชวราราม และสำนักงานพระพุทธศาสนาแห่งชาติ และ 9 MCOT ในวันที่ 31 ธันวาคม 2563 เวลา 23.00 น. เป็นต้นไปจนกว่าจะเสร็จสิ้นพิธี เพื่อความเป็นสิริมงคลแก่ตนเองและประเทศชาติ และมีความเจริญรุ่งเรืองตลอดปี 2564
รัฐมนตรีประจำสำนักนายกรัฐมนตรี กล่าวถึง กรณีที่พบผู้ติดเชื้อไวรัสโควิด-19 ในพื้นที่ จ.ชัยนาท จำนวน 6 ราย  โดยรายแรกเป็นพ่อค้าอาหารทะเลที่เดินทางมาจากสมุทรสาคร มีการแพร่ระบาดไปยังผู้ติดเชื้อ 2 ราย เป็นแม่ลูกที่เข้ารับการรักษาคลีนิกเดียวกัน รวมทั้งสมาชิกในครอบครัวของผู้ติดเชื้อรายแรก ตรวจพบเชื้อเพิ่มเติมอีก 3 ราย นั้น ทางจ.ชัยนาท ได้ดำเนินการเชิงรุกในการป้องกันและยับยั้งการแพร่ระบาด โดยมีการควบคุมพื้นที่ที่เกิดการแพร่ระบาด จึงขอให้ประชาชนชาวชัยนาทมั่นใจว่ารัฐบาลมีการดำเนินงานอย่างเข้มงวด
รัฐมนตรีประจำสำนักนายกรัฐมนตรี กล่าวเพิ่มเติมว่า พลเอก ประยุทธ์ จันทร์โอชา นายกรัฐมนตรี เน้นย้ำเรื่องความร่วมมือ ความสามัคคีของคนในประเทศ ซึ่งตนมีความมั่นใจว่า “แม้โรคนี้จะร้ายแรงเพียงใด แต่สู้พี่น้องคนไทยไม่ได้” หากเรามีความรัก ความสามัคคี ก็จะเอาชนะโรคร้ายที่กำลังเผชิญอยู่ไปได้ดั่งเช่นการแพร่ระบาดระลอกแรกที่เราสามารถเอาชนะมาได้ จึงขอให้ประชาชนอย่าตื่นตระหนกกับสถานการณ์แพร่ระบาด ขอให้ทุกฝ่ายเห็นอกเห็นใจ ช่วยดูแลซึ่งกันและกันในฐานะพี่น้องคนไทยด้วยกัน
..................

ที่มา : https://www.thaigov.go.th/news/contents/details/37902