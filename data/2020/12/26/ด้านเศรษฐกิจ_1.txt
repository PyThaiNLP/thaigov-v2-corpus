รัฐบาลไทย-ข่าวทำเนียบรัฐบาล-พันธบัตรออมทรัพย์ รุ่นวอลเล็ต สบม. พร้อมแล้ว!! กับการโอนดอกเบี้ยงวดแรกและการซื้อขายในตลาดรองบนแอปเป๋าตัง


วันศุกร์ที่ 25 ธันวาคม 2563
พิมพ์
พันธบัตรออมทรัพย์ รุ่นวอลเล็ต สบม. พร้อมแล้ว!! กับการโอนดอกเบี้ยงวดแรกและการซื้อขายในตลาดรองบนแอปเป๋าตัง
สบน.เปิดจำหน่ายพันธบัตรออมทรัพย์วอลเล็ต สบม. แล้ว 2 รุ่น วงเงินรวม 5,200 ล้านบาท โดยรุ่นที่สามารถขายคืนบนตลาดรองได้
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยว่า ผู้ลงทุนวอลเล็ต สบม. จะได้สัมผัสประสบการณ์ใหม่ 2 เรื่อง ได้แก่ 1) ดอกเบี้ยจ่ายงวดแรกของวอลเล็ต สบม. โอนเข้าวอลเล็ตผู้ลงทุนแล้ว 2) การเปิดตัวตลาดรอง โดยเป็นครั้งแรกในประเทศไทยที่ผู้ลงทุนสามารถซื้อขายพันธบัตรได้ด้วยตนเองผ่านโทรศัพท์มือถือ รวมถึงเช็คราคาพันธบัตรและรับเงินจากการขายได้ทันทีตั้งแต่วันที่ 24 ธันวาคม 2563 เป็นต้นไป ซึ่งนวัตกรรมนี้จะช่วยเพิ่มความมั่นใจว่าพันธบัตรออมทรัพย์สามารถเปลี่ยนเป็นเงินสดได้ง่ายโดยไม่มีค่าธรรมเนียม และดึงดูดความสนใจของผู้ลงทุนในพันธบัตรออมทรัพย์ได้มากขึ้น นอกเหนือจากการซื้อได้ง่ายและทำทุกอย่างได้สะดวกผ่านปลายนิ้ว
สบน. ได้เปิดจำหน่ายพันธบัตรออมทรัพย์วอลเล็ต สบม. แล้ว 2 รุ่น วงเงินรวม 5,200 ล้านบาท โดยรุ่นที่สามารถขายคืนบนตลาดรองได้ คือ รุ่น SB236A อายุ 3 ปี อัตราดอกเบี้ย 1.7% ต่อปี ที่จำหน่ายเมื่อวันที่ 24 มิถุนายน 2563 วงเงิน 200 ล้านบาท ในขณะที่พันธบัตรออมทรัพย์ รุ่นวอลเล็ต สบม.-2 อายุ 4 ปี อัตราดอกเบี้ย 1.7% ต่อปี วงเงิน 5,000 ล้านบาท จะเริ่มซื้อขายในตลาดรองได้ตั้งแต่วันที่ 26 กุมภาพันธ์ 2564 เป็นต้นไป  ทั้งนี้ ผู้ที่เคยยืนยันตัวตนทางอิเล็กทรอนิกส์ด้วยบัตรประชาชน (Dip chip) ที่ธนาคารกรุงไทยแล้ว สามารถสแกนใบหน้าในแอปพลิเคชันและทำธุรกรรมตลาดรองได้ทันที
สบน. ขอขอบคุณประชาชนที่ให้ความสนใจลงทุนพันธบัตรออมทรัพย์ และขอให้ติดตามข่าวสารการจำหน่ายพันธบัตรออมทรัพย์ผ่านเว็บไซต์ http://www.pdmo.go.th และ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809, 5820

ที่มา : https://www.thaigov.go.th/news/contents/details/37897