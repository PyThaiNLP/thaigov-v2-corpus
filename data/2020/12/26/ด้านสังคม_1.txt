รัฐบาลไทย-ข่าวทำเนียบรัฐบาล-รมช.สาธิต เปิดศูนย์ผ่าตัดโรคซับซ้อนด้วยหุ่นยนต์โรงพยาบาลราชวิถี 


วันศุกร์ที่ 25 ธันวาคม 2563
รมช.สาธิต เปิดศูนย์ผ่าตัดโรคซับซ้อนด้วยหุ่นยนต์โรงพยาบาลราชวิถี
รัฐมนตรีช่วยว่าการกระทรวงสาธารณสุข เปิดตัวศูนย์ผ่าตัดด้วยหุ่นยนต์โรงพยาบาลราชวิถี ใช้หุ่นยนต์ช่วยผ่าตัดรุ่นใหม่มีเทคโนโลยีภาพ 3 มิติ แขนกลเคลื่อนไหว 7 ทิศทาง ผ่าตัดรักษาโรคซับซ้อนหลายระบบอย่างแม่นยำ ลดภาวะแทรกซ้อน มีความปลอดภัยมากขึ้น
รัฐมนตรีช่วยว่าการกระทรวงสาธารณสุข เปิดตัวศูนย์ผ่าตัดด้วยหุ่นยนต์โรงพยาบาลราชวิถี ใช้หุ่นยนต์ช่วยผ่าตัดรุ่นใหม่มีเทคโนโลยีภาพ 3 มิติ แขนกลเคลื่อนไหว 7 ทิศทาง ผ่าตัดรักษาโรคซับซ้อนหลายระบบอย่างแม่นยำ ลดภาวะแทรกซ้อน มีความปลอดภัยมากขึ้น ฟื้นตัวเร็ว ลดเวลาการครองเตียง รองรับผู้ป่วยมากขึ้น
วันนี้ (25 ธันวาคม 2563) ที่อาคารศูนย์การแพทย์ราชวิถี โรงพยาบาลราชวิถี กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ และนายแพทย์สมเกียรติ ลลิตวงศา ผู้อำนวยการโรงพยาบาลราชวิถี ร่วมเปิดห้องผ่าตัดแห่งใหม่ และศูนย์ผ่าตัดด้วยหุ่นยนต์โรงพยาบาลราชวิถี เพื่อรองรับการผ่าตัดรักษาที่มีความซับซ้อน พร้อมชมการสาธิตการใช้งานหุ่นยนต์ช่วยผ่าตัดรุ่นใหม่
ดร.สาธิตกล่าวว่า กระทรวงสาธารณสุข มีนโยบายให้โรงพยาบาลทุกแห่งนำเทคโนโลยีและนวัตกรรมทางการแพทย์เพิ่มคุณภาพบริการและความปลอดภัยให้กับประชาชน โดยเฉพาะโรงพยาบาลที่เป็นศูนย์เชี่ยวชาญรักษาโรคที่มีความยุ่งยากและซับซ้อน สำหรับโรงพยาบาลราชวิถี กรมการแพทย์ เป็นโรงพยาบาลต้นแบบและสนับสนุนวิชาการให้แก่โรงพยาบาลในส่วนภูมิภาค ได้นำนวัตกรรมทางการแพทย์ต่าง ๆ มาอำนวยความสะดวก เพิ่มประสิทธิภาพ ความปลอดภัยให้กับทั้งผู้ป่วยและบุคลากรทางการแพทย์ เพิ่มพื้นที่ส่วนให้บริการผ่าตัดแห่งใหม่และศูนย์ผ่าตัดด้วยหุ่นยนต์ เพื่อดูแลรักษาผู้ป่วยที่มีความจำเป็นต้องได้รับการผ่าตัดรักษาที่ซับซ้อน นำหุ่นยนต์ช่วยผ่าตัดรุ่นใหม่มาติดตั้งที่มีเทคโนโลยีภาพ 3 มิติ และแขนกลที่เคลื่อนไหวได้ 7 ทิศทาง คล้ายการเคลื่อนไหวของมือมนุษย์ โดยตัวหุ่นยนต์อยู่ข้างคนไข้ ทำการผ่าตัดเลียนแบบการเคลื่อนไหวของมือศัลยแพทย์ที่ควบคุมสั่งการอยู่ที่เครื่องควบคุม ทำให้มีความแม่นยำในการผ่าตัด โดยเฉพาะตำแหน่งที่เข้าถึงได้ยาก ช่วยลดภาวะแทรกซ้อนในการผ่าตัดได้  มีความปลอดภัยในการรักษามากขึ้น ระยะเวลาในการฟื้นตัวเร็วขึ้น และพักรักษาตัวในโรงพยาบาลสั้นลง รวมทั้งลดการสัมผัสระหว่างผู้ป่วยและแพทย์ผู้ผ่าตัด ลดการแพร่กระจายเชื้อในสถานการณ์โรคโควิด 19
นายแพทย์สมศักดิ์กล่าวว่า ศูนย์ผ่าตัดด้วยหุ่นยนต์สามารถรองรับการผ่าตัดผู้ป่วยมะเร็ง และโรคที่ต้องอาศัยการผ่าตัดที่ซับซ้อนในหลายระบบได้ เช่น โรคในระบบทางเดินปัสสาวะ ได้แก่ มะเร็งต่อมลูกหมาก, โรคระบบโสต ศอ นาสิก ได้แก่ โรคของต่อมทอลซิล และมะเร็งที่โคนลิ้น, โรคในระบบศัลยศาสตร์ ได้แก่ โรคมะเร็งตับ และลำไส้ใหญ่, โรคในระบบนรีเวช ได้แก่ เนื้องอกมดลูก และโรคในระบบหัวใจและทรวงอก เป็นต้น นอกจากนี้ เพื่อลดความแออัดของผู้มารับบริการ โรงพยาบาลราชวิถีได้เพิ่มห้องผ่าตัดแห่งใหม่ จำนวน 11 ห้อง ได้แก่ ห้องผ่าตัดแผนกจักษุ 4 ห้อง ห้องผ่าตัดออร์โธปิดิกส์ 3 ห้อง ห้องผ่าตัดอุบัติเหตุฉุกเฉิน 3 ห้อง และศูนย์ผ่าตัดด้วยหุ่นยนต์ 1 ห้อง ที่ชั้น 4 อาคารศูนย์การแพทย์โรงพยาบาลราชวิถี รองรับผู้ป่วยที่มีจำนวนเพิ่มขึ้นเฉลี่ย 6,000 รายต่อวัน รวมทั้งผู้ป่วยที่ต้องได้รับการผ่าตัดซับซ้อนที่มีมากขึ้นด้วย
********************************************* 25 ธันวาคม 2563

ที่มา : https://www.thaigov.go.th/news/contents/details/37915