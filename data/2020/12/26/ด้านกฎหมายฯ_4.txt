รัฐบาลไทย-ข่าวทำเนียบรัฐบาล-กระทรวงยุติธรรม โดยกรมบังคับคดีเปิดตัวโครงการ Open House มิติใหม่นวัตกรรมการให้บริการด้านการบังคับคดีทางระบบอิเล็กทรอนิกส์ ภายใต้แนวคิด LED New Normal Service 2021 


วันศุกร์ที่ 25 ธันวาคม 2563
กระทรวงยุติธรรม โดยกรมบังคับคดีเปิดตัวโครงการ Open House มิติใหม่นวัตกรรมการให้บริการด้านการบังคับคดีทางระบบอิเล็กทรอนิกส์ ภายใต้แนวคิด LED New Normal Service 2021
นางอรัญญา ทองน้ำตะโก อธิบดีกรมบังคับคดี เป็นประธานในพิธีเปิดโครงการ Open House มิติใหม่นวัตกรรมการให้บริการด้านการบังคับคดี ทางระบบอิเล็กทรอนิกส์ ปี 2564 ภายใต้แนวคิด LED New Normal Service 2021
วันที่ ๒๔ ธันวาคม ๒๕๖๓ เวลา ๐๙.๐๐ น. ณ ห้องประชุมชั้น ๙ อาคารกรมบังคับคดี นางอรัญญา ทองน้ำตะโก อธิบดีกรมบังคับคดี เป็นประธานในพิธีเปิดโครงการ Open House มิติใหม่นวัตกรรมการให้บริการด้านการบังคับคดี ทางระบบอิเล็กทรอนิกส์ ปี ๒๕๖๔ ภายใต้แนวคิด LED New Normal Service 2021
นางอรัญญา ทองน้ำตะโก อธิบดีกรมบังคับคดี กล่าวว่า จากนโยบายรัฐบาล Thailand 4.0 ที่ต้องการให้หน่วยงานภาครัฐยกระดับการพัฒนาระบบราชการให้ขับเคลื่อนด้วยการใช้เทคโนโลยี ในการให้บริการแก่ประชาชนด้วยความสะดวก รวดเร็ว ลดขั้นตอน และลดภาระของประชาชนผู้ใช้บริการ โดยมุ่งตอบสนองความต้องการของประชาชนเป็นหลัก กรมบังคับคดี เป็นหน่วยงานภาครัฐที่ได้พัฒนานวัตกรรมการให้บริการอย่างต่อเนื่อง โดยในปี ๒๕๖๔ กำหนดให้มีการนำเทคโนโลยีเข้ามาเพิ่มประสิทธิภาพกระบวนการบังคับคดีให้เป็นระบบอิเล็กทรอนิกส์ในรูปแบบ LED 4.0 ผ่านระบบ e – Filing ทั่วประเทศ ประกอบด้วย การอายัดทรัพย์ การวางเงินค่าใช้จ่ายในคดี การยื่นคำร้องอื่นๆ และการยึดทรัพย์ เพื่ออำนวยความสะดวกให้ประชาชน อันเป็นการสร้างโอกาสในการเข้าถึงการให้บริการของหน่วยงานรัฐได้โดยง่ายแบบ Easier Anywhere Better ง่าย ทำได้ทุกที่ ดีกว่าเดิม และเพื่อมอบเป็นของขวัญปีใหม่ให้กับประชาชน อีกทั้งเป็นการสอดรับกับมาตรการป้องกันการแพร่ระบาดของโรคติดเชื้อไวรัสโคโรนา 2019 (COVID - 19) อีกด้วย ซึ่งภายในงานได้มีการแนะนำ พร้อมสาธิตการใช้ระบบ e – Filing โดยเปิดให้มีการลงทะเบียนยืนยันตัวตนในระบบการใช้งานจริง ทั้งนี้ กรมบังคับคดีจะเปิดให้บริการระบบอายัดทรัพย์ครอบคลุมทั่วประเทศ ตั้งแต่วันที่ ๑ มกราคม ๒๕๖๔ เป็นต้นไป

ที่มา : https://www.thaigov.go.th/news/contents/details/37907