รัฐบาลไทย-ข่าวทำเนียบรัฐบาล-รมว.ยุติธรรม เข้าอาคารกระทรวงยุติธรรมแห่งใหม่อย่างเป็นทางการวันแรก พร้อมแถลงข่าว เรื่อง “การยกระดับมาตรการคุมเข้มโควิด-19 ในเรือนจำทั่วประเทศ” 


วันศุกร์ที่ 25 ธันวาคม 2563
รมว.ยุติธรรม เข้าอาคารกระทรวงยุติธรรมแห่งใหม่อย่างเป็นทางการวันแรก พร้อมแถลงข่าว เรื่อง “การยกระดับมาตรการคุมเข้มโควิด-19 ในเรือนจำทั่วประเทศ”
นายสมศักดิ์ เทพสุทิน รัฐมนตรีว่าการกระทรวงยุติธรรม เดินทางเข้าอาคารกระทรวงยุติธรรมแห่งใหม่อย่างเป็นทางการวันแรก พร้อมแถลงข่าว เรื่อง “การยกระดับมาตรการคุมเข้มโควิด-19 ในเรือนจำทั่วประเทศ”
ในวันศุกร์ที่ ๒๕ ธันวาคม ๒๕๖๓ เวลา ๑๐.๐๐ น.
ณ ห้องรับรอง ๒ - ๐๑ อาคารกระทรวงยุติธรรมแห่งใหม่ ถนนแจ้งวัฒนะ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม
เดินทางเข้าอาคารกระทรวงยุติธรรมแห่งใหม่อย่างเป็นทางการวันแรก
พร้อมแถลงข่าว เรื่อง “การยกระดับมาตรการคุมเข้มโควิด-19 ในเรือนจำทั่วประเทศ”
โดยกล่าวถึงการเข้าเยี่ยมคารวะประธานศาลฎีกา ในโอกาสเข้าอวยพรปีใหม่
และหารือเรื่องแนวทางการออกหมายศาลสำหรับผู้ต้องขังที่ได้รับพระราชทานอภัยโทษ
ตามพระราชกฤษฎีกาพระราชทานอภัยโทษ พ.ศ. ๒๕๖๓ ประมาณ ๒๐,๐๐๐ ราย ที่จากเดิมต้องใช้เวลา ๑๒๐ วัน
จึงอยากขอให้ศาลได้ช่วยในเรื่องของการออกหมายให้เร็วขึ้น เพื่อเป็นการลดความแออัดภายในเรือนจำ
และเป็นการป้องกันการแพร่ระบาดของโควิด-19 ในกลุ่มผู้ต้องขัง
เนื่องจากสถานการณ์การแพร่ระบาดของเชื้อไวรัสโควิด-19 ที่เกิดขึ้นภายในประเทศ
พร้อมทั้งยืนยันต่อประชาชนให้มั่นใจว่าผู้ต้องขังที่ได้รับพระราชทานอภัยโทษทั้งหมด
ไม่ได้เป็นกลุ่มผู้ต้องขัง ๗ ประเภทที่ต้องเฝ้าระวังการก่ออาชญากรรมสะเทือนขวัญหรือเป็นภัยต่อสังคม (Watch List)
คือ ฆ่าข่มขืนเด็ก ฆ่าข่มขืน ฆาตรกรต่อเนื่อง ฆาตรกรโรคจิต สังหารหมู่ ปล้นฆ่าชิงทรัพย์ และนักค้ายาเสพติดรายสำคัญ
พร้อมทั้งจะรายงานต่อประธานศาลฎีกาเรื่องการไต่สวนผ่านระบบ Video Conference
ซึ่งเป็นความร่วมมือระหว่างศาลและกระทรวงยุติธรรม
โดยขณะนี้กรมราชทัณฑ์ได้ทำเรื่องเสนอมายังกระทรวงยุติธรรมไปยังศาลแล้ว
และมีการเตรียมพร้อมของอุปกรณ์เพื่อให้ติดตั้งระบบ Video Conference
เนื่องจากการนำผู้ต้องขังออกไปขึ้นศาลอาจเสี่ยงที่จะเป็นพาหะนำเชื้อไวรัสโควิด - 19
ไปแพร่ระบาดในสถานที่กักขังหรือเรือนจำ
และอาจส่งผลเสียหายต่อระบบสาธารณสุขโดยรวมของประเทศ
ซึ่งเป็นไปตามนโยบายของประธานศาลฎีกาในการหลีกเลี่ยงการส่งจำเลยเข้าไปรับโทษกักขัง
ในสถานที่กักขังหรือจำคุกในเรือนจำ
รวมทั้งเรื่องการเสนอนำเครื่องมืออุปกรณ์อิเล็กทรอนิกส์ติดตามตัว (Electronic Monitoring : EM) ผู้ต้องขัง
นอกจากนี้ ในหลายเรือนจำที่ต้องปิดการเยี่ยมญาติตามคำสั่งกรมราชทัณฑ์แต่มีหลายแห่งสมัครใจ
ซึ่งแม้จะปิดการเยี่ยมญาติ แต่สามารถเยี่ยมญาติผ่านระบบ Application Line
เพื่อป้องกันการแพร่ระบาดเชื้อไวรัสโควิด-19 โดยเฉพาะเรือนจำที่อยู่ในเขตพื้นที่สีแดงที่เป็นจังหวัดพื้นที่การระบาด
ขณะนี้มีเรือนจำ/ทัณฑสถานที่งดเยี่ยมญาติแล้ว จำนวน ๖๖ แห่ง
แบ่งเป็น ๑) กรมราชทัณฑ์สั่งปิด ๑๓ แห่ง เรือนจำ/ทัณฑสถานสั่งปิดตามสถานการณ์ในจังหวัด ๕๓ แห่ง
๒) เรือนจำ/ทัณฑสถานที่กำลังจะงดเยี่ยมญาติภายใน ๒๘ ธันวาคม ๒๕๖๓ จำนวน ๕๕ แห่ง
และมีเรือนจำที่ยังไม่ปิด จำนวน ๒๒ แห่ง
ส่วนผู้ต้องขังต่างด้าวจะมีการเฝ้าระวัง ๑๔ วัน โดยผู้ต้องขังที่รับตัวเข้าใหม่ (วันที่ ๑๑ - ๒๔ ธันวาคม ๒๕๖๓)
จำนวน ๒๕๓ ราย รับย้ายเรือนจำ จำนวน ๕๐ ราย เรือนจำที่รับตัวเข้าใหม่สูงสุด ๒ แห่ง คือ
เรือนจำจังหวัดกาญจนบุรี จำนวน ๒๘ คน และเรือนจำจังหวัดภูเก็ต ๒๗ คน
นอกจากนี้ยังมีมาตรการช่วยเหลือนักโทษเพิ่มเติม
คือ เรือนจำอนุญาตให้ผู้ต้องขังใช้เงินเพิ่มจากเดิม ๓๐๐ บาทต่อวันเป็น ๖๐๐ บาทต่อวัน
พร้อมทั้งยืนยันว่าไม่มีผู้ต้องขังติดเชื้อไวรัสโควิด - 19
แต่เป็นการดำเนินการตามมาตรการของรัฐบาลและกระทรวงสาธารณสุข
เพื่อป้องกันไม่ให้เกิดการแพร่ระบาดของเชื้อไวรัสที่จะกลายเป็นปัญหาต่อประชาชนและสังคม
ที่ผ่านมามีประสบการณ์มาแล้ว และไม่มีการไปริดรอนสิทธิใด ๆ
หากใครได้รับการพระราชทานอภัยโทษหรือพักโทษเราจะเร่งดำเนินการตามกระบวนการเหมือนเดิม
ทั้งนี้ การแพร่ระบาดของโควิด-19 ครั้งนี้ติดต่อง่าย อาจกระทบต่อการดำเนินกิจกรรมต่างๆ
จึงขอให้ทุกท่านดูแลความปลอดภัย ใส่หน้ากากอนามัย ปฏิบัติตามมาตรการอย่างเคร่งครัด
เพื่อที่จะทำให้สังคมปลอดภัยมีโอกาสกลับมาดำเนินชีวิตตามปกติโดยเร็ว
************************************

ที่มา : https://www.thaigov.go.th/news/contents/details/37925