รัฐบาลไทย-ข่าวทำเนียบรัฐบาล-กระทรวงมหาดไทยชี้แจงปัญหาขาดผู้รับผิดชอบในการควบคุมตัวแรงงานต่างด้าวระหว่างรอผลตรวจไวรัสโควิด- 19


วันศุกร์ที่ 25 ธันวาคม 2563
พิมพ์
กระทรวงมหาดไทยชี้แจงปัญหาขาดผู้รับผิดชอบในการควบคุมตัวแรงงานต่างด้าวระหว่างรอผลตรวจไวรัสโควิด- 19
โฆษกกระทรวงมหาดไทย ชี้แจงปัญหาขาดผู้รับผิดชอบในการควบคุมตัวแรงงานต่างด้าวระหว่างรอผลตรวจไวรัสโควิด-19
วันพฤหัสบดีที่ 24 ธันวาคม พ.ศ. 2563  นายสมคิด จันทมฤก รองปลัดกระทรวงมหาดไทย ในฐานะโฆษกกระทรวงมหาดไทย ชี้แจงข้อเท็จจริงตามที่มีการอ้างว่าภายหลังจับบุคคลต่างด้าวได้แล้ว กลับไม่มีสถานที่กักกันตัวเพื่อดูอาการนั้น จังหวัดประจวบคีรีขันธ์ขอชี้แจงว่า ได้มีการเตรียมจัดหาสถานที่สำรองเพื่อเป็นสถานกักกันตัวสำหรับบุคคลที่ลักลอบหลบหนีเข้าเมืองโดยผิดกฎหมายไว้ในพื้นที่ของจังหวัดประจวบคีรีขันธ์ จำนวน 8 อำเภอ ซึ่งปัจจุบันสถานการณ์ที่ผู้ลักลอบหลบหนีเข้าเมืองโดยผิดกฎหมายมีจำนวนน้อย และไม่บ่อยครั้งที่หน่วยงานจับกุมจะเป็นผู้ควบคุมและกักกันตัวเพื่อรอผลตรวจสอบหาเชื้อโควิด – 19 ซึ่งหากผลเป็นลบก็จะส่งพนักงานสอบสวนในพื้นที่เพื่อดำเนินคดีต่อไป ประกอบกับสถานีตำรวจในพื้นที่มีสถานที่เพื่อกักกันตัวเพียงพอซึ่งไม่ขัดข้องที่จะควบคุมตัวไว้ก่อนส่งดำเนินคดี
จังหวัดมีมาตรการในการแก้ปัญหา ดังนี้ 1) กรณีที่มีผู้หลบหนีเข้าเมืองเป็นจำนวนมาก จังหวัดได้จัดเตรียมสถานที่กักกันไว้รองรับทุกอำเภอแล้ว เพื่อรอผลตรวจหาเชื้อและดำเนินคดีต่อไป แต่หากกรณีมีจำนวนน้อยจะใช้มาตรการตาม พรบ. ควบคุมโรคจังหวัดประจวบคีรีขันธ์ โดยใช้มาตรการกักกันตัว ณ จุดเกิดเหตุจนกว่าจะทราบผลตรวจที่ถูกต้อง 2) สำหรับงบประมาณค่าใช้จ่ายในสถานกักกันตัวฯ จังหวัดได้มีการเตรียมพร้อมเพื่อสนับสนุน จากงบประมาณในการป้องกันและยับยั้งสาธารณภัย (งป.ฉุกเฉิน) ในกรณีหากมีผู้หลบหนีเข้าเมืองจำนวนมากในคราวเดียวกัน 3) เจ้าหน้าที่สาธารณสุข จะมีชุดเคลื่อนที่เร็วเพื่อออกตรวจสารคัดหลั่งเชื้อโควิด – 19 ทันที ถ้ามีการร้องขอ อีกทั้งจังหวัดจะดำเนินการจัดอบรมเจ้าหน้าที่สาธารณสุขโรงพยาบาลส่งเสริมสุขภาพตำบลทุกตำบลให้สามารถตรวจคัดกรองหาเชื้อโควิด – 19 ได้ พร้อมทั้งสนับสนุนชุดตรวจหาเชื้อประจำใน รพ.สต. ในพื้นที่ใกล้ชายแดนทุกตำบล เพื่อส่งไปตรวจในห้อง LAB โรงพยาบาลประจวบคีรีขันธ์ได้ทันที 4) จังหวัดประจวบคีรีขันธ์ได้กำชับให้เจ้าหน้าที่ในส่วนที่เกี่ยวข้องเพิ่มความเข้มงวดตามมาตรการในการป้องกันและยับยั้งเชื้อโควิด – 19 ในประเด็นที่เกี่ยวข้องในการควบคุมตัวแรงงานต่างด้าวระหว่างรอผลตรวจไวรัสโควิด – 19
นายแพทย์โอภาส การ์ยกวินพงศ์ อธิบดีกรมควบคุมโรค ยังชี้แจงถึงข้อร้องเรียนของแพทย์ชนบทไม่ได้รับการจัดสรรงบประมาณค่าตรวจเชื้อไวรัสโควิด-19 กลุ่มแรงงานต่างด้าวว่า  งบประมาณสำหรับต่างด้าวทุกกรณีในกรณีเข้าเกณฑ์ PUI และกลุ่มที่อยู่ในระบบการเฝ้าระวัง เช่น ผู้ต้องขังแรกรับ ผู้ต้องกักแรกรับหลบหนีเข้าเมือง เป็นต้น   กรมควบคุมโรคมีการสนับสนุนค่าตรวจทั้งคนไทยและต่างด้าว ตั้งแต่เดือน ม.ค. ถึง มี.ค.   และจ่ายให้กลุ่มต่างด้าวทุกกรณี ตั้งแต่ มี.ค.- ก.ย.63 จากงบกลางที่ได้รับมาจากรัฐบาลเป็นจำนวนเงิน 86,194,500 บาท ให้ทุกหน่วยที่เรียกเก็บมาในปีงบประมาณ 2564 ยังสนับสนุนการตรวจสำหรับต่างด้าว โดยงบประมาณของกรมควบคุมโรคซึ่งไม่เพียงพอ จึงได้ทำการของบประมาณเป็นงบกลางจากสำนักงบประมาณซึ่งอยู่ระหว่างรองบประมาณ แต่มีการแจ้งว่าสามารถเบิกจ่ายจากกรมควบคุมโรคได้  ซึ่งให้มาตั้งเบิกไว้ก่อน รอได้รับงบประมาณจะตัดจ่ายให้  ขณะนี้อยู่ในขั้นตอนขอรับงบประมาณ
------------------

ที่มา : https://www.thaigov.go.th/news/contents/details/37919