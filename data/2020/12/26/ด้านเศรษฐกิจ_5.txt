รัฐบาลไทย-ข่าวทำเนียบรัฐบาล-ทำธุรกรรมภาษีที่บ้าน TAX from Home ป้องกันการแพร่ระบาดของ Covid - 19


วันศุกร์ที่ 25 ธันวาคม 2563
พิมพ์
ทำธุรกรรมภาษีที่บ้าน TAX from Home ป้องกันการแพร่ระบาดของ Covid - 19
สรรพากรสนับสนุนผู้ประกอบการและประชาชนใช้บริการทำธุรกรรมภาษีที่บ้าน TAX from Home ทุกขั้นตอน ง่าย สะดวก ปลอดภัย ไม่ต้องเดินทาง เว้นระยะห่างทางสังคม ลดและป้องกันการแพร่ระบาดของโรคติดเชื้อไวรัสโคโรนา 2019 (Covid – 19) และยังได้รับการยกเว้นค่าธรรมเนียม
สรรพากรสนับสนุนผู้ประกอบการและประชาชนใช้บริการทำธุรกรรมภาษีที่บ้าน TAX from Home ทุกขั้นตอน ง่าย สะดวก ปลอดภัย ไม่ต้องเดินทาง เว้นระยะห่างทางสังคม ช่วยลดและป้องกันการแพร่ระบาดของโรคติดเชื้อไวรัสโคโรนา 2019 (Covid – 19) และยังได้รับการยกเว้นค่าธรรมเนียมการใช้บริการชำระภาษีออนไลน์จากธนาคารที่ร่วมโครงการอีกด้วย
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “จากสถานการณ์การแพร่ระบาดของโรคติดเชื้อไวรัสโคโรนา 2019 (Covid – 19) ในขณะนี้ กรมสรรพากรมีความห่วงใยผู้ประกอบการและผู้เสียภาษีที่ต้องทำธุรกรรมด้านภาษี กับหน่วยงานกรมสรรพากรทั่วประเทศ จึงขอแนะนำให้ผู้ประกอบการและผู้เสียภาษี “ทำธุรกรรมภาษีที่บ้าน TAX from Home” โดยทุกขั้นตอนของการทำธุรกรรมจะผ่านช่องทางอิเล็กทรอนิกส์ ที่ www.rd.go.th         และผู้ใช้บริการยังได้รับการยกเว้นค่าธรรมเนียมการใช้บริการชำระภาษีออนไลน์จากธนาคารที่ร่วมโครงการอีกด้วย สำหรับบริการ “ทำธุรกรรมภาษีที่บ้าน TAX from Home” ประกอบด้วย
การลงทะเบียน e-Registration ยื่นแบบผ่านอินเทอร์เน็ต ที่สามารถทำแบบออนไลน์   และนำส่งเอกสารที่เกี่ยวข้องผ่านทาง e-mail ได้ทันที
การยื่นแบบ  e-Filing ได้สิทธิพิเศษขยายเวลาการยื่นแบบและชำระภาษีออนไลน์ออกไปอีก 8 วัน นับแต่วันพ้นกำหนดเวลายื่นแบบแสดงรายการภาษี
การชำระภาษี  e-Payment โดยธนาคารที่ร่วมโครงการ* ยกเว้นการเก็บค่าธรรมเนียมการใช้บริการสำหรับแบบที่ยื่นและชำระภาษีทางอิเล็กทรอนิกส์จนถึงปี 2564
การคืนเงินภาษี  e-Refund ผู้เสียภาษีที่ชำระภาษีไว้เกิน กรมสรรพากรจะดำเนินการคืนเงินให้ผ่านระบบพร้อมเพย์ที่สะดวก รวดเร็ว ปลอดภัย”
โฆษกกรมสรรพากร กล่าวเพิ่มเติมว่า “การทำธุรกรรมภาษีที่บ้าน TAX from Home    จะช่วยให้ผู้ประกอบการและผู้เสียภาษีได้รับความสะดวก ปลอดภัย ไม่ต้องเดินทาง มีการเว้นระยะห่างทางสังคม ช่วยลดและป้องกันการแพร่ระบาดของโรคติดเชื้อไวรัสโคโรนา 2019 (Covid – 19) ได้เป็นอย่างดี”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
*ธนาคารกรุงไทย จำกัด (มหาชน) ยกเว้นค่าธรรมเนียมถึง 30 มิถุนายน 2564  ธนาคารกสิกรไทย จำกัด (มหาชน) ธนาคารกรุงศรีอยุธยา จำกัด (มหาชน) ธนาคารไทยพาณิชย์ จำกัด (มหาชน) ยกเว้นค่าธรรมเนียมถึง 31 ธันวาคม 2564
กรมสรรพากร  สำนักงานเลขานุการกรม  ส่วนประชาสัมพันธ์
โทร. 0 2272 9529-30   โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/37901