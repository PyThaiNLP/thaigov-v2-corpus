รัฐบาลไทย-ข่าวทำเนียบรัฐบาล-รมว.มท. เป็นประธานเปิดการประชุมคณะกรรมการผู้ช่วยรัฐมนตรี ครั้งที่ 8/2563 โดยกระทรวงมหาดไทยเป็นเจ้าภาพ


วันศุกร์ที่ 25 ธันวาคม 2563
พิมพ์
รมว.มท. เป็นประธานเปิดการประชุมคณะกรรมการผู้ช่วยรัฐมนตรี ครั้งที่ 8/2563 โดยกระทรวงมหาดไทยเป็นเจ้าภาพ
รมว.มท. เป็นประธานเปิดการประชุมคณะกรรมการผู้ช่วยรัฐมนตรี ครั้งที่ 8/2563 โดยกระทรวงมหาดไทยเป็นเจ้าภาพ
วันนี้ (25 ธ.ค. 63) เวลา 09.00 น. ณ ห้องประชุมนริศรานุสรณ์ ชั้น 11 อาคาร 11 ชั้น กรมโยธาธิการและผังเมือง ถนนพระราม 6 กรุงเทพมหานคร พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานกล่าวเปิดการประชุมคณะกรรมการผู้ช่วยรัฐมนตรี ครั้งที่ 8/2563 โดยมี พลตำรวจโท ณัฐพิชย์ สนิทวงศ์ ณ อยุธยา กรรมการผู้ช่วยรัฐมนตรีประจำกระทรวงมหาดไทย นายธีระทัศน์ เตียวเจริญโสภา กรรมการผู้ช่วยรัฐมนตรีประจำนายกรัฐมนตรี (ปฏิบัติหน้าที่กระทรวงมหาดไทย) พร้อมด้วย กรรมการผู้ช่วยรัฐมนตรีประจำนายกรัฐมนตรี กรรมการผู้ช่วยรัฐมนตรีประจำกระทรวง กรรมการผู้ช่วยรัฐมนตรี ผู้บริหารระดับสูงของกระทรวงมหาดไทย และเจ้าหน้าที่ที่เกี่ยวข้อง ร่วมรับฟัง
พลเอก อนุพงษ์ เผ่าจินดา กล่าวว่า กระทรวงมหาดไทยรู้สึกยินดีและเป็นเกียรติที่ได้ต้อนรับคณะกรรมการผู้ช่วยรัฐมนตรีในการประชุมคณะกรรมการผู้ช่วยรัฐมนตรี ครั้งที่ 8/2563 ในวันนี้ "ซึ่งกรรมการผู้ช่วยรัฐมนตรีเป็นผู้มีบทบาทสำคัญในการสนับสนุนการปฏิบัติราชการของคณะรัฐมนตรีและรัฐมนตรีในแต่ละกระทรวงด้วยความมุ่งมั่นและทุ่มเทอย่างต่อเนื่อง ซึ่งการประชุมคณะกรรมการผู้ช่วยรัฐมนตรีนี้ถือเป็นวาระสำคัญที่กรรมการผู้ช่วยรัฐมนตรีจะได้ร่วมกันแลกเปลี่ยนความคิดเห็น รวมถึงให้ข้อเสนอแนะที่เป็นประโยชน์ต่อการดำเนินงานของกระทรวง เพื่อนำข้อสรุปมาเป็นแนวทางสนับสนุนการบริหารราชการแผ่นดินของคณะรัฐมนตรีต่อไป"
จากนั้น พลตำรวจโท ณัฐพิชย์ สนิทวงศ์ ณ อยุธยา กรรมการผู้ช่วยรัฐมนตรีประจำกระทรวงมหาดไทย นายธีระทัศน์ เตียวเจริญโสภา กรรมการผู้ช่วยรัฐมนตรีประจำนายกรัฐมนตรี (ปฏิบัติหน้าที่กระทรวงมหาดไทย) เป็นประธานร่วมการประชุม โดยมีวาระการประชุมที่สำคัญ เช่น การรายงานผลการดำเนินงานตามข้อเสนอของคณะกรรมการผู้ช่วยรัฐมนตรีในการประชุมคณะกรรมการผู้ช่วยรัฐมนตรี ครั้งที่ 5/2563 ผลการดำเนินงานตามนโยบายรัฐบาลและการขับเคลื่อนภารกิจของกระทรวงมหาดไทยที่สำคัญ เป็นต้น
สำหรับการประชุมคณะกรรมการผู้ช่วยรัฐมนตรี ครั้งที่ 8/2563 นี้ กระทรวงมหาดไทย ได้รับมอบหมายให้เป็นเจ้าภาพจัดการประชุม ซึ่งในการประชุมฯ ได้มีการนำเสนอภารกิจสำคัญของกระทรวงมหาดไทยและผลการดำเนินงานที่สำคัญตามนโยบายรัฐบาล ได้แก่ โครงการเดินสํารวจออกโฉนดที่ดินและรังวัดรูปแปลงโฉนดที่ดินให้เป็นมาตรฐานเดียวกัน การดำเนินการวางและจัดทำผังเมืองรวมเมือง/ชุมชน การบูรณาการฐานข้อมูลประชาชนและการบริการภาครัฐ (Linkage Center) และการดำเนินโครงการหนึ่งตำบล หนึ่งผลิตภัณฑ์ (OTOP) จากนั้นคณะกรรมการผู้ช่วยรัฐมนตรีได้ร่วมกันแลกเปลี่ยนข้อคิดเห็น เพื่อเป็นการบูรณาการการทำงานร่วมกันของทุกกระทรวงต่อไป

ที่มา : https://www.thaigov.go.th/news/contents/details/37914