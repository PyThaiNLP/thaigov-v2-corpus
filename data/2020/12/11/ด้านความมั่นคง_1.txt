รัฐบาลไทย-ข่าวทำเนียบรัฐบาล-ผลการประชุม รมว.กห.อาเซียน กับ รมว.กห.สหรัฐฯ และ การประชุม รมว.กห.อาเซียน กับ สาธารณรัฐประชาชนจีน


วันพฤหัสบดีที่ 10 ธันวาคม 2563
ผลการประชุม รมว.กห.อาเซียน กับ รมว.กห.สหรัฐฯ และ การประชุม รมว.กห.อาเซียน กับ สาธารณรัฐประชาชนจีน
พล.ท.คงชีพ ตันตระวาณิชย์ โฆษก กห. เปิดเผยว่า หลังการประชุม รมว.กห.อาเซียนครั้งที่ 14 ในบ่ายวันเดียวกันของ 9 ธ.ค.63
ได้มีการประชุม รมว.กห.อาเซียน กับ รมว.กห.สหรัฐอเมริกา และต่อด้วย การประชุม รมว.กห.อาเซียน กับ รมว.กห.สาธารณประชาชนจีน โดย พล.อ.ชัยชาญ ช้างมงคล รมช.กห. เป็นผู้แทน รมว.กห. เข้าร่วมประชุมดังกล่าว ณ ศาลาว่าการกลาโหม
โดยการประชุม รมว.กห.อาเซียน กับ รมว.กห.สหรัฐฯ อย่างไม่เป็นทางการ (ASEAN-U.S. Defence Ministers’ Informal Meeting) นาย Christopher C. Miller (คริสโตเฟอร์ มิลเลอร์) รักษาการ รมว.กห.สหรัฐฯ ได้กล่าวถึงความสัมพันธ์ของ อาเซียน กับ สหรัฐฯ ว่ามีการขยายตัวจากความสัมพันธ์ทางการทูตสู่ความเป็นหุ้นส่วนทางยุทธศาสตร์ และย้ำถึงยุทธศาสตร์อินโด-แปซิฟิก ของสหรัฐฯ ที่เปิดกว้างและเสรี โดยยึดมั่นความเป็นแกนกลางอาเซียน และต้องการให้ภูมิภาคอาเซียน เปิดกว้าง มีเสรีภาพและเสถียรภาพ ทุกประเทศสามารถใช้ประโยชน์ร่วมกัน และพร้อมรับมือกับความท้าทายของภูมิภาคที่สำคัญ ด้วยความโปร่งใสและมีส่วนร่วม โดยเฉพาะการเฝ้าระวังความมั่นคงทางทะเล การก่อการร้าย การปกป้องอธิปไตยและโรคระบาด ด้วยการแบ่งปันข้อมูลร่วมกันและยึดมั่นในกฎหมายระหว่างประเทศ เพื่อเติบโตและเข้มแข็งไปด้วยกัน ทั้งนี้ กห.สหรัฐฯพร้อมให้การสนับสนุน กห.อาเซียน และร่วมกับ กห.ไทย อย่างใกล้ชิดในความร่วมมือด้านความมั่นคงทางทะเลต่อไป
อาเซียนได้ชื่นชมสหรัฐ ฯ ที่สนับสนุนความเป็นแกนกลาง และความเป็นหุ้นส่วนทางยุทธศาสตร์ ระหว่างอาเซียนกับสหรัฐฯ ผ่านแผนปฏิบัติการอาเซียน -สหรัฐฯ ปี 64-68 โดย พล.อ.ชัยชาญ ฯ ได้กล่าวย้ำว่า ไทยให้ความสำคัญกับบทบาทที่สร้างสรรค์ของสหรัฐ ฯในภูมิภาค ทั้งในมิติทางด้านความมั่นคง เศรษฐกิจ สังคมและวัฒนธรรม บนพื้นฐานความไว้เนื้อเชื่อใจ การเคารพซึ่งกันและกัน และผลประโยชน์ร่วมกัน รวมทั้งเสรีภาพของการเปิดกว้าง ความโปร่งใส เคารพในอธิปไตยและกฎกติกาสากล ไทยมุ่งมั่นสานต่อกิจกรรมที่เป็นประโยชน์ร่วมกันของทุกประเทศและพร้อมทำงานกับสหรัฐ ฯ ในคณะทำงานผู้เชี่ยวชาญด้านความมั่นคงทางทะเล
ต่อจากนั้น เวลา 1500 พล.อ.ชัยชาญฯ รมช.กห. ได้เข้าร่วมประชุม รมว.กห.อาเซียน กับ รมว.กห.สปจ.อย่างไม่เป็นทางการ (ASEAN-China Defence Ministers’ Informal Meeting) โดย พล.อ.เว่ย เฟิ่งเหอ (Wei Fenghe) รมว.กห.สปจ.ได้กล่าวว่า หลังสถานการณ์การแพร่ระบาด COVID-19 ทุกประเทศเผชิญกับสภาพแวดล้อมที่เปลี่ยนไป จีนในฐานะหุ้นส่วนทางยุทธศาสตร์ของ ASEAN ยินดีแบ่งปันข้อมูลและประสบการณ์ ที่เป็นประโยชน์ร่วมกัน โดยเราจำเป็นต้องเพิ่มพูนความร่วมมือและสนับสนุนกันรับมือกับปัญหาทั้ง COVID-19 ด้านเศรษฐกิจ และภัยพิบัติทางธรรมชาติ โดยจีนยินดีดำเนินการตามข้อตกลงต่างๆ ในฐานะหุ้นส่วนทางยุทธศาสตร์ และยินดีสนับสนุนความเป็นแกนกลางอาเซียน
พร้อมย้ำว่า ASEAN คือ คู่ค้ารายใหญ่ของจีน ที่เราต่างต้องร่วมกันแก้ปัญหารับมือกับโลกที่เปลี่ยนแปลง โดยจีนยืนยันไม่แทรกแซงเรื่องภายในของแต่ละประเทศ และพร้อมส่งเสริม เพิ่มพูนความร่วมมือกับอาเซียนรับมือกับปัญหาโรคระบาด ภัยพิบัติและการก่อการร้าย รวมทั้งส่งเสริมความร่วมมือในการรักษาสันติภาพ การแก้ปัญหาทุ่นระเบิด รวมทั้งการฝึกและลาดตระเวนร่วมทางทะเล โดยเฉพาะปัญหาทะเลจีนใต้ ที่เราจำเป็นที่ต้องยับยังชั่งใจ ไตร่ตรองให้รอบคอบกับการแทรกแซงจากภายนอกภูมิภาค
อาเซียนได้ชื่นชมบทบาทของจีน ที่สนับสนุนความเป็นแกนกลางของอาเซียน และความพยายามระหว่างอาเซียนกับจีนในการเจรจาจัดทำประมวลการปฏิบัติในทะเลจีนใต้ที่ผ่านมาอย่างเป็นขั้นตอน ช่วงที่อาเซียนและจีนอยู่ระหว่างเผชิญกับการแพร่ระบาดของ COVID-19 โดยพล.อ.ชัยชาญ ฯ ได้กล่าวย้ำว่า ไทยยืนยันส่งเสริมความร่วมมือและความไว้เนื้อเชื่อใจเชิงยุทธศาสตร์ที่เป็นประโยชน์ต่อทุกฝ่ายอย่างสร้างสรรค์ ซึ่งจะช่วยปรับเปลี่ยนให้ทะเลจีนใต้เป็นทะเลแห่งสันติภาพ เสถียรภาพ ความไพบูลย์และความยั่งยืนร่วมกัน

ที่มา : https://www.thaigov.go.th/news/contents/details/37528