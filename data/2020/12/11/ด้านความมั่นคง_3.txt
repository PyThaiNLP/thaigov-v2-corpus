รัฐบาลไทย-ข่าวทำเนียบรัฐบาล-‘จับกัง1’ ห่วงลูกจ้างวิงสแปนกว่า 2,500 ชีวิตถูกเลิกจ้าง สั่ง กสร.เร่งช่วยเหลือคุ้มครองตามสิทธิโดยด่วน


วันพฤหัสบดีที่ 10 ธันวาคม 2563
‘จับกัง1’ ห่วงลูกจ้างวิงสแปนกว่า 2,500 ชีวิตถูกเลิกจ้าง สั่ง กสร.เร่งช่วยเหลือคุ้มครองตามสิทธิโดยด่วน
‘สุชาติ ชมกลิ่น’ รมว.แรงงาน ห่วงใยลูกจ้างบริษัท วิงสแปน เซอวิสเซส จำกัด ซึ่งเป็นสถานประกอบกิจการด้านบริหารงานบุคคลให้กับบริษัทในเครือการบินไทย จำนวน 2,598 รายที่ถูกเลิกจ้างอย่างกะทันหัน สั่ง กสร.เร่งช่วยเหลือคุ้มครองตามสิทธิของกฎหมายเป็นการเร่งด่วน
เมื่อวันที่ 10 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่ลูกจ้างบริษัท วิงสแปน เซอวิสเซส จำกัด ถูกเลิกจ้างกะทันหันว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ให้ความสำคัญกับการคุ้มครองดูแลสิทธิประโยชน์ของแรงงานทุกกลุ่มเพื่อให้เกิดความเท่าเทียมตามกฎหมาย ผมในฐานะรัฐมนตรีว่าการกระทรวงแรงงาน ได้ติดตามสถานการณ์ด้านแรงงานอย่างต่อเนื่อง และมีความห่วงใยลูกจ้างบริษัท วิงสแปน จำนวน 2,598 รายที่ถูกเลิกจ้างอย่างกะทันหัน จึงได้สั่งการให้กรมสวัสดิการและคุ้มครองแรงงานลงพื้นที่เข้าไปดำเนินการตรวจสอบข้อเท็จจริงและให้การช่วยเหลือโดยเร็ว ซึ่งจากการตรวจสอบข้อมูลพบว่า กรณีบริษัท วิงสแปน เซอร์วิสเซส จำกัด ซึ่งเป็นสถานประกอบกิจการด้านบริหารงานบุคคลให้กับบริษัทในเครือการบินไทย ได้ประกาศเลิกจ้างลูกจ้าง จำนวน 2,598 ราย โดยลิกจ้างตั้งแต่วันที่ 1 กันยายน 2563 เป็นต้นมา ล่าสุดกระทรวงแรงงาน โดยกรมสวัสดิการและคุ้มครองแรงงาน ได้สั่งการให้พนักงานตรวจแรงงานดำเนินการตามอำนาจหน้าที่ พร้อมชี้แจง ข้อกฎหมายและสิทธิต่าง ๆ ตามกฎหมายให้ลูกจ้างทราบ เนื่องจากกรณีดังกล่าวส่งผลกระทบกับลูกจ้างเป็นจำนวนมาก สำหรับการให้ความช่วยเหลือในเบื้องต้นลูกจ้างได้รับสิทธิประโยชตามพระราชบัญญัติคุ้มครองแรงงาน พ.ศ. 2541 แล้ว จำนวน 1,072 คน เป็นเงินจำนวน 127,999,622.11 บาท (หนึ่งร้อยยี่สิบเจ็ดล้านเก้าแสนเก้าหมื่นเก้าพันหกร้อยยี่สิบสองบาทสิบเอ็ดสตางค์) สำหรับลูกจ้างอีก 1,526 ราย อยู่ระหว่างการนัดหมายให้เข้ามารับเงินกับนายจ้าง และอีกส่วนหนึ่งอยู่ในระหว่างการรวบรวมข้อเท็จจริงและพิจารณาออกคำสั่งให้ได้รับสิทธิประโยชน์ตามกฎหมาย
นายสุชาติ ยังกล่าวต่อว่า กระทรวงแรงงาน โดยกรมสวัสดิการและคุ้มครองแรงงานยังได้ประสานไปยังหน่วยงานที่เกี่ยวข้อง ได้แก่ สำนักงานจัดหางานจังหวัด สำนักงานประกันสังคม สำนักแรงงานจังหวัด สำนักงานพัฒนาสังคมและความมั่นคงของมนุษย์จังหวัด หน่วยงานสังกัดกระทรวมมหาดไทยและกระทรวงเกษตรและสหกรณ์ เพื่อช่วยเหลือลูกจัางตามอำนาจหน้าที่ ทั้งในเรื่องของการหาตำแหน่งานว่าง การดูแลสิทธิผู้ประกับตนเพื่อดำเนินการจ่ายเงินทดแทนกรณีว่างงาน การพัฒนา
ทักษะฝีมือเพื่อบรรเทาความดือดร้อนด้านอาชีพ การช่วยเหลือเงินเยียวยาเพื่อบรรเทาความเดือดร้อน รวมถึงการจ้างานตามโครงการของหน่วยงานต่าง ๆ อีกด้วย

ที่มา : https://www.thaigov.go.th/news/contents/details/37533