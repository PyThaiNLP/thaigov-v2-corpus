รัฐบาลไทย-ข่าวทำเนียบรัฐบาล-ครูโอ๊ะ แจ้งข่าวดี ศธ.-ซีมีโอสะเต็มเอ็ด-เชฟรอน ผนึกกำลังให้ทุนเรียนฟรีโครงการ “Career Academies” ประเดิมล็อตแรกสร้างโอกาสแก่เยาวชนปราจีนบุรี-นครนายก-สระแก้ว 


วันพุธที่ 2 ธันวาคม 2563
ครูโอ๊ะ แจ้งข่าวดี ศธ.-ซีมีโอสะเต็มเอ็ด-เชฟรอน ผนึกกำลังให้ทุนเรียนฟรีโครงการ “Career Academies” ประเดิมล็อตแรกสร้างโอกาสแก่เยาวชนปราจีนบุรี-นครนายก-สระแก้ว
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ เปิดเผยถึงความร่วมมือระหว่างกระทรวงศึกษาธิการ กับศูนย์ภูมิภาคว่าด้วยสะเต็มศึกษาขององค์การรัฐมนตรีศึกษาแห่งเอเชียตะวันออกเฉียงใต้ (SEAMEO STEM-ED) และบริษัท เชฟรอนประเทศไทยสำรวจและผลิต จำกัด
ครูโอ๊ะ แจ้งข่าวดี ศธ.-ซีมีโอสะเต็มเอ็ด-เชฟรอน ผนึกกำลังให้ทุนเรียนฟรีโครงการ “Career Academies” ประเดิมล็อตแรกสร้างโอกาสแก่เยาวชนปราจีนบุรี-นครนายก-สระแก้ว ลั่นเรียนจบแล้วได้งานทำ หวังสร้างเป็นโมเดลสะเต็มศึกษาสู่โลกอาชีพ ก่อนขยายอีกเก้าจุดทั่วประเทศ
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ เปิดเผยถึงความร่วมมือระหว่างกระทรวงศึกษาธิการ กับศูนย์ภูมิภาคว่าด้วยสะเต็มศึกษาขององค์การรัฐมนตรีศึกษาแห่งเอเชียตะวันออกเฉียงใต้ (SEAMEO STEM-ED) และบริษัท เชฟรอนประเทศไทยสำรวจและผลิต จำกัด จัดโครงการพัฒนารูปแบบสะเต็มศึกษาสู่โลกอาชีพ (Career Academies) เพิ่มพูนความรู้ ทักษะ คุณลักษณะที่เหมาะสมและความเท่าทันโลกอาชีพ  เพื่อสร้างโอกาสทางการศึกษาให้เยาวชนอายุ 17-25 ปีในจังหวัดปราจีนบุรี นครนายก และสระแก้ว 150 คนแรก ให้ได้รับประสบการณ์การประกอบอาชีพสะเต็มศึกษา วัดแวดความถนัดและความสนใจ เพื่อเตรียมความพร้อมในโปรแกรม Career Academies ตามมาตรฐานสหรัฐอเมริกา ก่อนเข้าสู่การทำงานในโลกอาชีพกลุ่มอุตสาหกรรม S-Curve ช่วยพัฒนาประเทศทันทีหลังจบการศึกษา โดยได้รับทุนเรียนฟรีตลอดโครงการ
“สำหรับความร่วมมือในโครงการสะเต็มศึกษาสู่อาชีพโลก เกิดจากความตระหนักในการเตรียมความพร้อมทรัพยากรมนุษย์สู่โลกของอาชีพ ภายใต้ความร่วมมือระหว่าง ศธ. ซีมีโอสะเต็มเอ็ด และเชฟรอน เพื่อพัฒนาเยาวชนที่ขาดโอกาส ให้มีความพร้อมทั้งความรู้ ทักษะ และคุณลักษณะที่เหมาะสมและก้าวทันโลกอาชีพ เน้นการสร้างการมีส่วนร่วมของผู้ประกอบการ ชุมชน องค์กรภาคสังคม และหน่วยงานทางการศึกษา พร้อมสร้างแรงบันดาลใจและประสบการณ์สู่โลกอาชีพที่อยู่ในกลุ่มอุตสาหกรรม (S-Curve) ที่จะช่วยผลักดันการเจริญเติบโตเศรษฐกิจของประเทศ รวมทั้งกลุ่มอาชีพที่มีความขาดแคลนและเป็นที่ต้องการของตลาดงาน มีเป้าหมายใน 2 กลุ่มอาชีพ คือกลุ่มอาชีพด้านวิทยาศาสตร์สุขภาพ (Healthcare and Wellness) และกลุ่มอาชีพด้านเทคโนโลยีสารสนเทศ (Information Technology) ซึ่งจะเริ่มนำร่องโครงการรอบแรกใน 3 จังหวัด ได้แก่ ปราจีนบุรี นครนายก และสระแก้ว โดยเปิดรับสมัครเยาวชนที่มีอายุ 17 ปีขึ้นไป ที่เป็นนักเรียนระดับชั้นมัธยมศึกษาปีที่ 6 ทั้งในสังกัด สพฐ., สช., องค์การบริหารส่วนท้องถิ่น และนักศึกษาสังกัด กศน.ระดับมัธยมศึกษาตอนปลายช่วงอายุระหว่าง 17–25 ปี เข้าสู่กระบวนการคัดเลือกเพื่อร่วมโครงการในปีการศึกษา 2564
โดยในวันที่ 6 ธันวาคม 2563 นี้ กำหนดจัดกิจกรรม “ค่ายเปิดโลกอาชีพสะเต็มศึกษา (Career Day)” เพื่อคัดเลือกนักเรียนนักศึกษาที่สมัครเข้าร่วมโครงการกว่า 400 คน ให้เหลือ 150 คน เพื่อเข้าค่ายสร้างแรงบันดาลใจและประสบการณ์ในการประกอบอาชีพด้านสะเต็มศึกษา และเข้าสู่เส้นทางอาชีพสะเต็ม ตั้งแต่เวลา 08.00-16.30 น. ที่โรงเรียนมัธยมวัดใหม่กรงทอง จ.ปราจีนบุรี โดยจะให้สิทธิ์กับโรงเรียนที่ตอบรับเข้าร่วมกิจกรรมมาเป็นอันดับแรก
ทั้งนี้ นักเรียนนักศึกษาที่สนใจสมัครเข้าร่วมโครงการ จะต้องเรียนอยู่ในพื้นที่ 3 จังหวัดนำร่อง โดยสามารถสมัครผ่านทางโรงเรียนและสถานศึกษาต้นสังกัด เพื่อเข้าสู่ระบบคัดเลือกเข้าค่ายเปิดโลกอาชีพสะเต็มศึกษา ตามฐาน workshop คนละไม่เกิน 3 ฐานจากทั้งหมด 5 ฐาน เมื่อสามารถผ่านการคัดเลือกก็จะเข้าสู่โปรแกรม Career Academies สำหรับจัดการเรียนรู้เป็นเวลา 2 ปีขึ้นไป โดยมีคณะครูดูแลรับผิดชอบเป็นการเฉพาะ พร้อมร่วมวางแผนลักสูตรและจัดสอน หรือเปิดโปรแกรมในสถาบันหรือศูนย์ฝึกวิชาชีพในรูปแบบหลักสูตรระยะสั้น เพื่อเพิ่มทักษะของกำลังคนในสาขาอาชีพที่มีความต้องการสูงหรือมีความขาดแคลน และที่สำคัญนักเรียนจะได้รับทุนเรียนฟรี และเมื่อเรียนจบ ก็จะมีงานรองรับทันที" รมช.ศธ. กล่าว
ค่ายเปิดโลกอาชีพสะเต็มศึกษา (Career Day) มีกิจกรรม Workshop 5 ฐานวิชาชีพ พร้อมกับการวัดแววความถนัดตามกลุ่มอาชีพ ได้แก่
- ฐานผู้ช่วยพยาบาล โดย วิทยากรจากวิทยาลัยนานาชาติเซนต์เทเรซา, โรงเรียนผู้ช่วยพยาบาลศิริราช และโรงเรียนผู้ช่วยพยาบาล มหาวิทยาลัยมหิดล
- ฐานผู้ดูแลผู้สูงอายุ โดย วิทยากรจากศูนย์ส่งเสริมฟื้นฟูสุขภาพผู้สูงอายุ สภากาชาดไทย
- ฐานผู้ดูแลเด็กเล็ก โดย สถาบันแห่งชาติเพื่อการพัฒนาเด็กและครอบครัว มหาวิทยาลัยมหิดล
- ฐานเชฟมืออาชีพ/นักโภชนาการ โดย เชฟบอล และเชฟราม กลุ่มมาสเตอร์เชฟ และบริษัทเอดูพาร์ค จำกัด
- นักออกแบบและพัฒนาเว็บไซต์ และนักพัฒนาซอฟต์แวร์ โดย วิทยากรจากบริษัทวิสดอมไวด์ จำกัด
จันทนา เชียงทอง: สรุป
นวรัตน์ รามสูต: เรียบเรียง
สถาพร ถาวรสุข, อิทธิพล รุ่งก่อน: กราฟิก
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/37235