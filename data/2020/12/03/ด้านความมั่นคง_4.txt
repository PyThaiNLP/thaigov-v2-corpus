รัฐบาลไทย-ข่าวทำเนียบรัฐบาล-มท.2 ประชุมศูนย์อำนวยการความปลอดภัยทางถนน เน้นย้ำ “8 แนวทางป้องกันและลดอุบัติเหตุทางถนนช่วงเทศกาลปีใหม่ พ.ศ. 2564”


วันพุธที่ 2 ธันวาคม 2563
พิมพ์
มท.2 ประชุมศูนย์อำนวยการความปลอดภัยทางถนน เน้นย้ำ “8 แนวทางป้องกันและลดอุบัติเหตุทางถนนช่วงเทศกาลปีใหม่ พ.ศ. 2564”
มท.2 ประชุมศูนย์อำนวยการความปลอดภัยทางถนน เน้นย้ำ “8 แนวทางป้องกันและลดอุบัติเหตุทางถนนช่วงเทศกาลปีใหม่ พ.ศ. 2564”
วันนี้ (2 ธ.ค.63) เวลา 13.30 น. ที่ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย นายนิพนธ์ บุญญามณี รัฐมนตรีช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 4/2563 โดยมี นายอรรษิษฐ์ สัมพันธรัตน์ รองปลัดกระทรวงมหาดไทย นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย และคณะกรรมการศูนย์อำนวยการความปลอดภัยทางถนน ร่วมการประชุม โดยเป็นการประชุมผ่านระบบ Video Conference ไปยังศาลากลางจังหวัดทุกจังหวัด และระบบ Video Streaming ไปยังอำเภอทุกอำเภอ โดยมี ผู้ว่าราชการจังหวัด รองผู้ว่าราชการจังหวัด หัวหน้าสำนักงานป้องกันและบรรเทาสาธารณภัยจังหวัด ขนส่งจังหวัด ผู้บังคับการตำรวจภูธรจังหวัด นายอำเภอ และหน่วยงานที่เกี่ยวข้อง ร่วมประชุม
นายนิพนธ์  บุญญามณี เปิดเผยว่า การประชุมคณะกรรมการศูนย์อำนวยการความปลอดภัยทางถนนในวันนี้ เป็นการย้ำเตือนมาตรการด้านความปลอดภัยการใช้รถใช้ถนนด้านต่าง ๆ เพื่อนำไปสู่การปฏิบัติในช่วงวันหยุดยาว 4 วัน ระหว่างวันที่ 10 – 13 ธันวาคม 2563 และในช่วงเทศกาลส่งท้ายปีเก่าต้อนรับปีใหม่ พ.ศ. 2564 (7 วันอันตราย) ซึ่งทุกจังหวัดและอำเภอจะได้ซักซ้อมและเตรียมการนำเอามาตรการต่าง ๆ ตามที่ที่ประชุมเห็นชอบร่วมกันไปสู่การปฏิบัติ โดยขอให้ทุกหน่วยงานได้ร่วมมือกันและถอดบทเรียนความสำเร็จจากการแก้ไขปัญหาโควิด-19 มาใช้ในการแก้ไขปัญหาอุบัติเหตุทางถนน ด้วยการกำหนดมาตรการลดการสูญเสียจากอุบัติเหตุทางถนน เพื่อทุกฝ่ายได้ร่วมกันเร่งรัดและหามาตรการลดการบาดเจ็บและลดความสูญเสียร่วมกันให้บรรลุเป้าหมายภายในปี 2030 จะมีผู้เสียชีวิตบนท้องถนน 12 คนต่อประชากร 100,000 คน
โดยในที่ประชุมได้เห็นชอบแนวทางการป้องกันและแก้ไขปัญหาอุบัติเหตุทางถนนบริเวณจุดตัดทางรถไฟ ทั่วประเทศ โดยใช้กลไกคณะกรรมการแก้ไขปัญหาจุดตัดทางรถไฟประจำจังหวัดหาแนวทางในการลดความเสี่ยงการเกิดอุบัติเหตุ และเห็นชอบการรณรงค์ป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 ภายใต้ชื่อ "ชีวิตวิถีใหม่ ขับขี่อย่างปลอดภัย ไร้อุบัติเหตุ" มีเป้าหมายเพื่อให้ประชาชนเดินทางอย่างสุขใจกับชีวิตวิถีใหม่ที่ห่างไกลจากอุบัติเหตุตลอดช่วงเทศกาลปีใหม่ พ.ศ. 2564 ตั้งเป้าหมายจำนวนครั้งการเกิดอุบัติเหตุ จำนวนผู้เสียชีวิต และจำนวนผู้บาดเจ็บ (Admit) ลดลงให้เหลือน้อยที่สุดเมื่อเทียบกับสถิติในช่วงเทศกาลปีใหม่เฉลี่ย 3 ปีย้อนหลัง
จากนั้น ผู้ว่าราชการจังหวัดชลบุรี ชุมพร พิจิตร และศรีสะเกษ ได้นำเสนอแนวทางการป้องกันและลดอุบัติเหตุทางถนนในช่วงวันหยุดยาว 4 วัน ระหว่างวันที่ 10 – 13 ธันวาคม 2563 และช่วงเทศกาลปีใหม่ พ.ศ. 2564 ครอบคลุมทั้งทางบก และทางน้ำ รวมทั้งแนวทางการป้องกันการแพร่ระบาดของโรคติดเชื้อไวรัสโคโรนา 2019 (โควิด-19)
สุดท้าย นายนิพนธ์  บุญญามณี ได้มอบแนวทางในการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 8 แนวทาง ได้แก่ 1) ให้ทุกภาคส่วนให้ความสำคัญกับการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 โดยร่วมกันขับเคลื่อนการดำเนินการป้องกันและลดอุบัติเหตุทางถนนตามกรอบแผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 รวมทั้งให้นำแนวทางการเฝ้าระวังป้องกันการแพร่ระบาดโรคติดเชื้อไวรัสโคโรนา 2019 (โควิด-19)มาดำเนินการ 2) ให้เน้นการดำเนินงานในพื้นที่ภายใต้แนวคิด การยึดพื้นที่เป็นที่ตั้ง (Area Approach) โดยใช้กลไกที่มีอยู่ให้มีประสิทธิภาพ โดยคำนึงถึงการมีส่วนร่วมของประชาชนในพื้นที่ 3) ให้บังคับใช้กฎหมายอย่างเข้มงวด จริงจังและต่อเนื่อง ตั้งแต่ช่วงก่อนควบคุมเข้มข้น ช่วงควบคุมเข้มข้น และช่วงหลังควบคุมเข้มข้น รวมทั้งดำเนินการตามมาตรการ “ตรวจวัดระดับแอลกอฮอล์” กรณีเกิดอุบัติเหตุแล้วมีผู้เสียชีวิตหรือบาดเจ็บรุนแรงทุกราย และให้ถือปฏิบัติตามแนวทางปฏิบัติที่ได้สั่งการอย่างเคร่งครัด 4) ให้อำนวยความสะดวกด้านการจราจร เร่งการระบายการจราจร และพิจารณาเปิดช่องทางจราจรพิเศษ เพื่อให้การเดินทางเกิดความปลอดภัยและคล่องตัว พร้อมประชาสัมพันธ์ให้ผู้ขับขี่ตรวจสอบสภาพการจราจร ทางเลี่ยง ทางลัด และหมายเลขสายด่วน 5) ให้นำข้อมูลการเกิดอุบัติเหตุทางถนนในพื้นที่มาวิเคราะห์เพื่อจัดทำแนวทางมาตรการการป้องกันและแก้ไขปัญหาให้ตรงกับสภาพข้อเท็จจริงในพื้นที่ เพื่อเฝ้าระวังไม่ให้เกิดอุบัติเหตุซ้ำ 6) ให้จังหวัดสั่งการผู้นำชุมชน กำนัน และผู้ใหญ่บ้าน ประสานการดำเนินการกับผู้บริหารองค์กรปกครองส่วนท้องถิ่น เพื่อให้เข้ามามีส่วนร่วมรับผิดชอบในการดำเนินการป้องกันและลดอุบัติเหตุทางถนนในพื้นที่โดยใช้มาตรการด้านสังคมและชุมชนอย่างเคร่งครัด เพื่อเฝ้าระวังตรวจตราป้องปรามและตักเตือนบุคคลที่มีพฤติกรรมเสี่ยงที่อาจก่อให้เกิดอุบัติเหตุทางถนน 7) ห้ามมิให้จำหน่ายเครื่องดื่มแอลกอฮอล์ทุกชนิดในพื้นที่จัดงานในพื้นที่กิจกรรมส่งท้ายปีเก่าต้อนรับปีใหม่ และให้จัดตั้งจุดตรวจ ด่านตรวจ บริเวณโดยรอบพื้นที่เพื่อป้องปรามผู้ที่มีพฤติกรรมเสี่ยง ดื่มแล้วขับและการสวมหมวกนิรภัย เพื่อเพิ่มความปลอดภัยให้กับประชาชนผู้ใช้รถใช้ถนน และ 8) ให้ผู้บังคับบัญชาเป็นแบบอย่างที่ดีในช่วงเทศกาลปีใหม่ พ.ศ. 2554 และกำหนดแผนการออกตรวจติดตามการดำเนินงานในพื้นที่เพื่อติดตามการดำเนินงานตรวจเยี่ยม เสนอแนะ รับทราบปัญหา และเพื่อเป็นขวัญกำลังใจให้กับเจ้าหน้าที่ผู้ปฏิบัติงาน

ที่มา : https://www.thaigov.go.th/news/contents/details/37251