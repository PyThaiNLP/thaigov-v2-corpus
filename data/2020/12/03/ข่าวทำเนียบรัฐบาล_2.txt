รัฐบาลไทย-ข่าวทำเนียบรัฐบาล-นายกฯ เยี่ยมชมวิสาหกิจชุมชนริมคลองโฮมสเตย์สมุทรสงคราม แนะขึ้นทะเบียนวิสาหกิจชุมชนน้ำตาลมะพร้าว เพื่อสนับสนุนเกษตรกรชาวสวนมะพร้าวยกระดับคุณภาพน้ำตาลมะพร้าวแท้ให้เป็นที่ยอมรับของตลาด


วันพุธที่ 2 ธันวาคม 2563
พิมพ์
นายกฯ เยี่ยมชมวิสาหกิจชุมชนริมคลองโฮมสเตย์สมุทรสงคราม แนะขึ้นทะเบียนวิสาหกิจชุมชนน้ำตาลมะพร้าว เพื่อสนับสนุนเกษตรกรชาวสวนมะพร้าวยกระดับคุณภาพน้ำตาลมะพร้าวแท้ให้เป็นที่ยอมรับของตลาด
นายกรัฐมนตรีเยี่ยมชมการท่องเที่ยวชุมชน วิสาหกิจชุมชนริมคลองโฮมสเตย์สมุทรสงคราม แนะขึ้นทะเบียนวิสาหกิจชุมชนน้ำตาลมะพร้าว เพื่อสนับสนุนเกษตรกรชาวสวนมะพร้าว ยกระดับคุณภาพน้ำตาลมะพร้าวแท้ให้เป็นที่ยอมรับของตลาด
วันนี้ (2 ธ.ค. 63) นายอนุชา บูรพชัยศรี โฆษกประจำสำนักนายกรัฐมนตรี เผยว่า เมื่อเวลา 08.20 น. พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ ลงพื้นที่ตรวจเยี่ยมชมการดำเนินกิจกรรมของกลุ่มวิสาหกิจชุมชนริมคลองโฮมสเตย์ ตำบลบ้านปรก อำเภอเมืองสมุทรสงคราม เพื่อติดตามการท่องเที่ยวชุมชน ที่ได้มีการบริหารจัดการโดยวิสาหกิจชุมชนบ้านริมคลองโฮมสเตย์ ซึ่งเปิดให้บริการที่พักในรูปแบบโฮมสเตย์ เป็นการจัดการท่องเที่ยวในชุมชนให้เป็นแหล่งเรียนรู้ชุมชนสร้างสรรค์ที่ดี และเป็นศูนย์การเผยแพร่วิถีชีวิตและวัฒนธรรมของชุมชนให้แก่นักท่องเที่ยว พร้อมเยี่ยมชมวิสาหกิจน้ำตาลมะพร้าว ที่ได้รับรางวัลจาก ททท. อาทิ รางวัล Village to the World 10 ชุมชนต้นแบบในประเทศไทย และเยี่ยมชมฐานการเรียนรู้การปลูกผักปลอดสารพิษ กิจกรรมทำเกลือสปา การทำน้ำหวานจากดอกมะพร้าว (SYRUP) การบริหารจัดการน้ำสะอาดคลองผีหลอก บ้านริมคลองโฮมสเตย์ จักสานทางมะพร้าวและผลิตภัณฑ์ของกลุ่มวิสาหกิจชุมชนริมคลองโฮมสเตย์ โดยมีนายชรัส บุญณสะ ผู้ว่าราชการจังหวัดสมุทรสงคราม นางถิรดา เอกแก้วนำชัย ประธานกลุ่มวิสาหกิจชุมชนบ้านริมคลองโฮมสเตย์ หัวหน้าส่วนราชการ ประชาชนในพื้นที่ให้การต้อนรับ
โอกาสนี้ นายกรัฐมนตรีกล่าวภายหลังการรับฟังบรรยายสรุป ว่า รู้สึกมีความสุขเมื่อได้มาจังหวัดสมุทรสงคราม เพราะเคยชินกับการมีบ้านในสวน ครอบครัวก็อยู่ริมแม่น้ำ ริมคลอง ทำให้รู้สึกถึงบรรยากาศเก่า ๆ โดยช่วงเช้าที่ผ่านมามีโอกาสได้ไปกราบสักการะหลวงพ่อวัดบ้านแหลม พระพุทธรูปคู่บ้าน คู่เมืองของชาว จ.สมุทรสงคราม ซึ่งมีประชาชนมาให้การต้อนรับทำให้รู้สึกมีความสุข โดยอยากให้ทุกคนมีความรักสามัคคีกัน ขอให้ทุกคนรักบ้าน รักชุมชนของตนเอง และช่วยกันรักษาสิ่งที่ดีที่สุดให้อยู่คู่กับสังคมไทยไปอย่างยาวนาน
นายกรัฐมนตรีกล่าวชื่นชมกลุ่มวิสาหกิจชุมชนบ้านริมคลองโฮมสเตย์ ที่มีการรู้จักคิดรู้จักทำเศรษฐกิจการท่องเที่ยวเชิงสร้างสรรค์ มีการนำนักท่องเที่ยวเข้ามาเรียนรู้ของเศรษฐกิจของชุมชน ซึ่งรัฐบาลโดยกระทรวงมหาดไทย และ ททท. พร้อมขับเคลื่อนการดำเนินงานตามนโยบายรวมไทยสร้างชาติในพื้นที่แต่ละจังหวัด โดยขอให้ชุมชนได้นำของดีของเด่นของจังหวัดออกมาขายสู่ตลาด โดยเฉพาะน้ำตาลมะพร้าว ที่อยากให้นำมาขึ้นทะเบียนวิสาหกิจชุมชน เพื่อให้ส่วนราชการและทุกภาคส่วนได้มาอุดหนุนซื้อสินค้าของดีของชุมชน เพื่อส่งเสริมและสนับสนุนเกษตรกรชาวสวนมะพร้าวให้มีรายได้เพิ่มมากขึ้น อีกทั้งเพื่อยกระดับคุณภาพน้ำตาลมะพร้าวแท้ให้เป็นที่ยอมรับและเป็นที่ต้องการของตลาดผู้บริโภค อีกด้วย
จากนั้น นายกรัฐมนตรีได้เยี่ยมชมกิจกรรมต่าง ๆ พร้อมนั่งเรือพายในร่องสวน เพื่อร่วมทำการปาดน้ำตาลมะพร้าวในสวน แล้วเดินทางต่อไปยังโรงทำน้ำตาลมะพร้าวแท้ โดยนายกรัฐมนตรีได้ร่วมกวนน้ำตาลบนกระทะ ด้วยการใช้ไม้กระทุ้งหรือไม้วีน้ำตาล คนน้ำตาลที่เคี่ยวแล้วให้แห้งเร็วขึ้น นอกจากนี้ นายกรัฐมนตรียังได้ชิมกาแฟดอกมะพร้าวพันธุ์ไทยของ Baanrimklong Homestay ก่อนออกเดินทางไปตรวจเยี่ยมการดำเนินกิจกรรมของหมู่บ้านรางวัลพระราชทานหมู่บ้านเศรษฐกิจพอเพียง “อยู่เย็น เป็นสุข” บ้านคลองวัว ณ หมู่ที่ 5 หมู่บ้านคลองวัว ตำบลเหมืองใหม่ อำเภออัมพวา จังหวัดสมุทรสงครามต่อไป
-------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37226