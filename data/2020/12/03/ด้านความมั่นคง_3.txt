รัฐบาลไทย-ข่าวทำเนียบรัฐบาล-ปลัดกระทรวงมหาดไทยร่วมลงพื้นที่ตรวจราชการกับนายกรัฐมนตรี ณ จังหวัดสมุทรสงคราม


วันพุธที่ 2 ธันวาคม 2563
พิมพ์
ปลัดกระทรวงมหาดไทยร่วมลงพื้นที่ตรวจราชการกับนายกรัฐมนตรี ณ จังหวัดสมุทรสงคราม
ปลัดกระทรวงมหาดไทยร่วมลงพื้นที่ตรวจราชการกับนายกรัฐมนตรี ณ จังหวัดสมุทรสงคราม
วันนี้ (2 ธันวาคม 2563) เวลา 08.30 น. พลเอกประยุทธ์ จันทร์โอชา นายกรัฐมนตรี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วยนายฉัตรชัย พรหมเลิศ ปลัดกระทรวงมหาดไทย นายธนาคม จงจิระ อธิบดีกรมการปกครอง นายสุทธิพงษ์ จุลเจริญ อธิบดีกรมพัฒนาชุมชน นายพรพจน์ เพ็ญพาส อธิบดีกรมโยธาธิการและผังเมือง และผู้บริหารระดับสูงของกระทรวงมหาดไทย ลงพื้นที่ตรวจราชการ ณ กลุ่มวิสาหกิจชุมชนริมคลองโฮมสเตย์หมู่ที่ 6 ต.บ้านปรก อ.เมือง และหมู่บ้านเศรษฐกิจพอเพียงบ้านคลองวัว ต.เหมืองใหม่ อ.อัมพวา จ.สมุทรสงคราม โดยมีนายชรัส บุญณสะ ผู้ว่าราชการจังหวัดสมุทรสงคราม ให้การต้อนรับเเละกล่าวรายงาน
พลเอกประยุทธ์ จันทร์โอชา นายกรัฐมนตรี กล่าวว่า ผมมีความสุขและเคยชินกับการอยู่บ้านในสวนทำให้หวนรู้สึกถึงบรรยากาศเก่า ๆ และผมดีใจที่ได้เห็นพี่น้องประชาชนในพื้นที่มีความสุขกับวิถีชีวิตแบบดั้งเดิม ขอให้รักษาวิถีชีวิตเเบบนี้ไว้ ให้รักบ้าน รักชุมชน และผมรู้สึกชื่นชมที่ชุมชนนี้ สามารถนำนโยบายของรัฐบาลที่ส่งมายังกระทรวงมหาดไทยสู่การปฏิบัติและขับเคลื่อนในพื้นที่ได้ผลจริงและเป็นรูปธรรม ทั้งนี้ขอให้พัฒนาต่อยอดศักยภาพเดิมที่เป็นวิถีชุมชน เพราะคนต่างชาติชอบการท่องเที่ยวที่มีวิถีชีวิต โฮมสเตย์แห่งนี้จึงเป็นหนึ่งในเป้าหมายของนักท่องเที่ยวทั้งในไทยเเละต่างชาติ และในอนาคตผมต้องการจะหยิบของดีในเเต่ละพื้นที่ เข้าสู่ระบบวิสาหกิจชุมชน พร้อมขึ้นบัญชีสินค้า ช่วยให้ผู้ขายและผู้ประกอบการมีระบบซื้อขายเเละจัดจำหน่ายที่เป็นมาตรฐาน ส่วนราชการจะได้สามารถดำเนินการจัดซื้อจัดจ้างอุดหนุนวิสาหกิจชุมชนได้อีกด้วย
นายชรัส บุญณสะ ผู้ว่าราชการจังหวัดสมุทรสงคราม กล่าวว่า จังหวัดสมุทรสงคราม มีประชากรประมาณ 2 แสนคน ส่วนใหญ่ประกอบอาชีพเกษตร และการประมง รายได้เฉลี่ย 1.42 แสนบาท/คน/ปี มีลักษณะพื้นที่มีระบบนิเวศ 3 ระบบทั้ง น้ำจืด น้ำกร่อย และ น้ำเค็ม มีผลไม้ที่มีชื่อเสียง 3 อย่างได้แก่ ลิ้นจี่ ส้มโอ และมะพร้าว นอกจากนี้ ยังเป็นจังหวัดที่มีคลองมากที่สุดในประเทศ วิถีชีวิตของคนจังหวัดสมุทรสงครามจึงผูกพันกับสายน้ำและธรรมชาติ จึงเป็นแหล่งท่องเที่ยวเชิงเกษตร และเชิงอนุรักษ์ที่สำคัญของประเทศไทย ซึ่งช่วงก่อนการเเพร่ระบาดของโควิด-19 มีนักท่องเที่ยวปีละ 2 ล้านคน และมีรายได้จากการท่องเที่ยวมากกว่า 3,000 ล้านบาท
จากนั้น ได้ลงพื้นที่หมู่บ้านเศรษฐกิจพอเพียง "อยู่เย็น เป็นสุข" บ้านคลองวัว หมู่ 5 ต.เหมืองใหม่ อ.อัมพวา จ.สมุทรสงคราม ได้นำแนวทางการพัฒนาหมู่บ้าน/ตำบล มาจากการเข้าอบรมวิธีการบริหารจัดการชุมชนของกรมการพัฒนาชุมชน กระทรวงมหาดไทย โดยยึดหลักการทำงานแบบมีส่วนร่วม และใช้แผนพัฒนาชุมชนในการดำเนินการจัดกิจกรรม โดยเริ่มต้นจากกิจกรรม "ลงเเขก ลงคลอง" ให้คนในชุมชนมาช่วยกำจัดยุงลายตามแหล่งน้ำ เพื่อแก้ไขปัญหาไข้เลือดออก ซึ่งต่อจากนั้นได้ริเริ่มกิจกรรมโดยกลุ่มเครือข่ายต่าง ๆ เพื่อสร้างอาชีพ อาทิ กลุ่มอนุรักษ์ฟื้นฟูมะพร้าวครบวงจรตำบลเหมืองใหม่, กลุ่มแปรรูปกล้วยมุก - หอม, กลุ่มแปรรูปผึ้งจิ๋ว (ชันโรง), ครัวเรือนต้นแบบเศรษฐกิจพอเพียง, กลุ่มเย็บกระทงใบตองแห้ง และ ฐานเรียนรู้ว่าวจุฬา สร้างเสริมแหล่งท่องเที่ยวชุมชน จนได้พัฒนาเป็นหมู่บ้านเศรษฐกิจพอเพียงต้นแบบระดับ มั่งมี ศรีสุข เมื่อปี พ.ศ.2553 และได้รับรางวัลพระราชทาน สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี หมู่บ้านเศรษฐกิจพอเพียง อยู่เย็นเป็นสุข ดีเด่น ระดับจังหวัด ซึ่งในปัจจุบันเป็นแหล่งท่องเที่ยว OTOP นวัตวิถีที่มีชื่อเสียงของจังหวัดสมุทรสงคราม

ที่มา : https://www.thaigov.go.th/news/contents/details/37244