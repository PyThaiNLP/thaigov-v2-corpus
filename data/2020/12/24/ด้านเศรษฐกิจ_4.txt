รัฐบาลไทย-ข่าวทำเนียบรัฐบาล-รมช.มนัญญา แถลงข่าวเตรียมจัดงาน “เทศกาลโคนมแห่งชาติ” ประจำปี 2564


วันพุธที่ 23 ธันวาคม 2563
รมช.มนัญญา แถลงข่าวเตรียมจัดงาน “เทศกาลโคนมแห่งชาติ” ประจำปี 2564
รมช.มนัญญา แถลงข่าวเตรียมจัดงาน “เทศกาลโคนมแห่งชาติ” ประจำปี 2564  หนุนเกษตรกรโคนมไทยสู่วิถีอนาคตNEXT NORMAL ส่งเสริมนวัตกรรมและเทคโนโลยี ผลักดันอุตสาหกรรมโคนมไทยมุ่งสู่ระดับสากล
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานแถลงข่าวการจัดงาน “เทศกาลโคนมแห่งชาติ” ประจำปี 2564 ว่า งานเทศกาลโคนมแห่งชาติ ดำเนินการโดยองค์การส่งเสริมกิจการโคนมแห่งประเทศไทย (อ.ส.ค.) เตรียมจัดขึ้นระหว่างวันที่ 8-17 มกราคม 2564 ซึ่งพิธีเปิดในวันที่ 8 มกราคม 2564 ได้รับเกียรติจาก สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เสด็จเป็นองค์ประธานพิธีเปิดงานเทศกาลโคนมแห่งชาติ ประจำปี 2564 ณ บริเวณเชิงเขาตาแป้น องค์การส่งเสริมกิจการโคนมแห่งประเทศไทย (อ.ส.ค.) อำเภอมวกเหล็ก จังหวัดสระบุรี เพื่อส่งเสริม พัฒนา ยกระดับและผลักดันอุตสาหกรรมโคนมไทยมุ่งสู่ระดับสากล สร้างความเข้มแข็งทางเศรษฐกิจแบบองค์รวม และสร้างความมั่นคงในอาชีพให้แก่เกษตรตรกรโคนมไทยทุกมิติ ตั้งแต่ต้นน้ำ กลางน้ำ ปลายน้ำ ตลอดจนให้การส่งเสริมด้านความรู้แก่เกษตรกรโคนม โดยนำเทคโนโลยีเข้ามาพัฒนากระบวนผลิตให้ได้น้ำนมคุณภาพ เพื่อส่งต่อผลิตภัณฑ์นมจากเกษตรโคนมไทยสู่กลุ่มผู้บริโภคได้อย่างมีประสิทธิภาพ นอกจากนี้ ยังส่งเสริมให้ประชาชนบริโภคนม ให้คนไทยมีสุขภาพแข็งแรง และสร้างความเชื่อมั่นในผลิตภัณฑ์นมของคนไทยอย่างยั่งยืน
"กระทรวงเกษตรและสหกรณ์ ให้ความสำคัญกับเกษตรกรผู้เลี้ยงโคนม และเป็นที่ทราบดีว่าความตกลงการค้าเสรีจะเป็นประโยชน์ต่อเกษตรกร สามารถส่งออกผลิตภัณฑ์นมไปต่างประเทศได้โดยไม่มีการกีดกันทางการค้า ซึ่งเราต้องยกระดับมาตรฐานของผลิตภัณฑ์นมไทยให้ได้คุณภาพ สามารถแข่งขันในตลาดโลกได้ และพัฒนาผลิตภัณฑ์นมไทยให้เป็นที่ยอมรับระดับสากล โดย อ.ส.ค. มีองค์ความรู้ด้านต่างๆ ถ่ายทอดให้เกษตรกรนำองค์ความรู้ไปพัฒนาผลิตภัณฑ์นมต่อไป" รมช.มนัญญา กล่าว
นายสุชาติ จริยาเลิศศักดิ์ รองผู้อำนวยการแทนผู้อำนวยการ อ.ส.ค. กล่าวเพิ่มเติมว่า งานเทศกาลโคนมแห่งชาติ ประจำปี 2564 จัดขึ้นภายใต้หัวข้อ “นวัตกรรมและเทคโนโลยีโคนมไทยสู่ NEXT NORMAL” โดยการนำเทคโนโลยีเข้ามามีบทบาทสำคัญในการพัฒนาอุตสาหกรรมโคนมไทยที่ต้องมองไปข้างหน้าและกำลังเข้าสู่ Next Normal เพื่อปรับตัวให้สอดรับกับการเปลี่ยนแปลงอย่างแข็งแกร่ง และเพื่อผลักดันให้อุตสาหกรรมโคนมไทยเป็นอีกหนึ่งอุตสาหกรรมที่มีศักยภาพในอนาคตได้
ทั้งนี้ องค์การส่งเสริมกิจการโคนมแห่งประเทศไทย (อ.ส.ค.) สังกัดกระทรวงเกษตรและสหกรณ์ ขับเคลื่อนภารกิจหลักด้านการส่งเสริมการเลี้ยงโคนม พัฒนาและยกระดับอุตสาหกรรมโคนมไทยสู่ระดับนานาชาติ โดย อ.ส.ค. ให้การสนับสนุนองค์ความรู้การเลี้ยงโคนมแก่เกษตรกร เพื่อสร้างความยั่งยืนให้แก่อาชีพ  “โคนมพระราชทาน” น้อมรำลึกถึงพระมหากรุณาธิคุณใน “พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (ในหลวงรัชกาลที่9) ภายในงาน เทศกาลเทศกาลโคนมแห่งชาติ ยังเป็นโอกาสให้กลุ่มสหกรณ์โคนม และเกษตรกรโคนมได้เข้ามามีส่วนร่วมในการแลกเปลี่ยนความรู้ด้านการเลี้ยงโคนม ด้านการพัฒนากระบวนการผลิตให้ได้น้ำนมดิบที่มีคุณภาพอีกด้วย เกษตรกรโคนมสามารถนำองค์ความรู้ไปปรับใช้ในฟาร์มโคนมของตน ช่วยยกระดับมาตรฐานของน้ำนมดิบให้มีคุณภาพ และพึ่งพาตนเองได้อย่างยั่งยืน
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/37847