รัฐบาลไทย-ข่าวทำเนียบรัฐบาล-นายกรัฐมนตรีขอความร่วมมือ ปชช.  แจ้งเบาะแสกระบวนการลักลอบแรงงาน ส่งตรงมายังสำนักนายกรัฐมนตรี  ขณะที่ การประชุม ศบค. เตรียมหารือมาตรการต่าง ๆ พรุ่งนี้


วันพุธที่ 23 ธันวาคม 2563
พิมพ์
นายกรัฐมนตรีขอความร่วมมือ ปชช.  แจ้งเบาะแสกระบวนการลักลอบแรงงาน ส่งตรงมายังสำนักนายกรัฐมนตรี  ขณะที่ การประชุม ศบค. เตรียมหารือมาตรการต่าง ๆ พรุ่งนี้
นายกรัฐมนตรีขอความร่วมมือ ปชช.  แจ้งเบาะแสกระบวนการลักลอบแรงงาน ส่งตรงมายังสำนักนายกรัฐมนตรี  ขณะที่ การประชุม ศบค. เตรียมหารือมาตรการต่าง ๆ พรุ่งนี้
วันนี้ (23 ธ.ค. 63) เวลา 10.40 น.  ณ บริเวณทางเชื่อมตึกไทยคู่ฟ้า ทำเนียบรัฐบาล กรุงเทพฯ  พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์ถึงสถานการณ์โควิด -19 ก็ได้รับรายงานสถิติสถานการณ์ของผู้ติดเชื้อใหม่รายวันก็เริ่มจะลดลง เนื่องจากได้มีการตรวจสอบและควบคุมพื้นที่มากขึ้น
นายกรัฐมนตรียอมรับ จากการวิเคราะห์สาเหตุต้นทางมาจากแรงงานต่างด้าว ซึ่งมีทั้งที่เข้ามาอย่างถูกกฎหมายที่อาศัยในประเทศไทยมานาน ซึ่งกลุ่มนี้ไม่มีปัญหา  เว้นแต่ผู้ที่ลักลอบเข้ามาอย่างผิดกฎหมาย มีการหลบเลี่ยง เป็นแรงงานที่ไมได้ขึ้นทะเบียน ซึ่งขณะนี้ได้สั่งทุกหน่วยงาน ตรวจสอบกระบวนการลักลอบนำเข้าแรงงานอย่างผิดกฎหมาย ซึ่งบางโรงงานใช้แรงงานที่ไม่ถูกต้องตามกฎหมาย นำแรงงานไปปล่อยในพื้นที่อื่น รวมทั้งมีการจ้างงานโดยไม่จ่ายค่าแรงตามกฎหมาย  เมื่อเช้าได้สั่งการไปยัง ศบค. เร่งหามาตรการดำเนิน เพื่อเร่งแก้ปัญหานี้ด้วย รวมทั้งให้กระทรวงมหาดไทย กระทรวงแรงงาน และหน่วยงานที่เกี่ยวข้องไปพิจารณาแนวทางที่เหมาะสมสำหรับการขึ้นทะเบียนแรงงาน  ซึ่งก่อนหน้านี้ วิธีการที่ดำเนินการอยู่ ขึ้นทะเบียนชั่วคราวบัตรสีชมพูว่า หากมีการดำเนินการอย่างเข้มข้นจะมีการนำแรงงานเหล่านี้ไปปล่อยที่อื่น ทั้งนี้ ในที่ประชุม ศบค. วันพรุ่งนี้ จะมีการวิเคราะห์จุดไหนที่มีการแพร่ระบาดมาก น้อยเพียงใดในทุกพื้นที่ ทุกจังหวัดจะระบุเป็นสีต่างๆ อาทิ สีเขียว สีส้ม สีแดง และจะมีการกำหนดมาตรการเฉพาะลงไปว่าจะทำอย่างไรได้บ้าง รวมทั้งจะได้ข้อยุติเกี่ยวกับมาตรการต่างๆ
นายกรัฐมนตรีย้ำสิ่งสำคัญที่สุดขณะนี้ คือความร่วมมือของพวกเราทุกคน ยังขอความร่วมมือประชาชนในพื้นที่ แจ้งเบาะแสกับเจ้าหน้าที่ถึงกระบวนการลักลอบแรงงานต่างด้าวที่เดินทางเข้ามายังประเทศไทย ซึ่งคนพื้นที่จะรู้มากที่สุด  และสามารถส่งข้อมูลการทำผิดกฎหมาย การทุจริตของเจ้าหน้าที่ต่างๆ ตรงมาที่สำนักนายกรัฐมนตรี  พร้อมฝากถึงสื่อขอให้เสนอเนื้อหาข้อมูล และให้ประชาชนรับฟังข่าวสารจากการแถลงข่าวของที่ประชุม ศบค. โดยอย่านำข้อมูลจากบุคคลอื่นที่เป็นข้อมูลบิดเบือนความจริง ข้อมูลที่พิสูจน์ไม่ได้ เผยแพร่ เพราะจะทำให้เกิดความตื่นตระหนก และสร้างการรับรู้ต่างประเทศรับรู้อย่างผิดๆ  กระทบต่อความเชื่อมั่นระบบสาธารณสุขไทย
นายกรัฐมนตรียืนยันวันนี้เรารู้ที่มาของการแพร่ระบาดและมีมาตรการเฉพาะต่าง ๆ และมาตรการทางสาธารณสุขยังสามารถรับมือได้ทั้งหมด  ทั้งนี้ มั่นใจว่าประเทศไทยทำได้ดีกว่าประเทศอื่นหลายประเทศด้วยกัน ///
...............

ที่มา : https://www.thaigov.go.th/news/contents/details/37845