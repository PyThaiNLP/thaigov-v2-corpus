รัฐบาลไทย-ข่าวทำเนียบรัฐบาล-อนุทิน ยืนยัน หน้ากากอนามัย N95 ชุดPPE. ยา เวชภัณฑ์ เพียงพอ


วันพุธที่ 23 ธันวาคม 2563
อนุทิน ยืนยัน หน้ากากอนามัย N95 ชุดPPE. ยา เวชภัณฑ์ เพียงพอ
รองนายกรัฐมนตรีและรัฐมนตรีว่าการกระทรวงสาธารณสุข ยืนยันกระทรวงสาธารณสุข จัดเตรียมหน้ากากอนามัย  N95 ชุด PPE. สำหรับป้องกันบุคลากรทางแพทย์และอสม.ปฏิบัติงาน รวมทั้งยาและเวชภัณฑ์ รักษาผู้ป่วยโควิด 19 เพียงพอ
รองนายกรัฐมนตรีและรัฐมนตรีว่าการกระทรวงสาธารณสุข ยืนยันกระทรวงสาธารณสุข จัดเตรียมหน้ากากอนามัย  N95 ชุด PPE. สำหรับป้องกันบุคลากรทางแพทย์และอสม.ปฏิบัติงาน รวมทั้งยาและเวชภัณฑ์ รักษาผู้ป่วยโควิด 19 เพียงพอ
วันนี้ (23 ธันวาคม 2563 ) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า กระทรวงสาธารณสุข ได้ส่งอุปกรณ์ป้องกัน เวชภัณฑ์สำหรับบุคลากรทางแพทย์และอสม.ลงพื้นที่ปฏิบัติงานป้องกันควบคุมโรคโควิด 19 โดยสำนักงานสาธารณสุขจังหวัดเป็นผู้แจกจ่าย สำหรับการกระจายเวชภัณฑ์ต่างๆ ยืนยันว่าไม่ขาดแคลนแน่นอน ในระยะเวลาเกือบปีที่ผ่านมากระทรวงสาธารณสุขได้สำรองเวชภัณฑ์ ทั้งหน้ากากอนามัยมีถึง 50 ล้านชิ้น หน้ากาก N95 ประมาณ 5 ล้านชิ้นและยารักษาผู้ป่วยโรคโควิด 19 มีเพียงพอรองรับผู้ป่วยแน่นอน ในส่วนของเตียงและโรงพยาบาลที่จะใช้ในการดูแลรักษา ได้เตรียมการจัดระบบรับและส่งต่อตามระดับความรุนแรงของอาการป่วย รวมทั้งประสานส่งต่อโรงพยาบาลสังกัดอื่น ๆ สำหรับการจัดตั้งโรงพยาบาลสนามมอบหมายให้ปลัดกระทรวงสาธารณสุขดำเนินการ ติดตามกำกับ เบื้องต้นเตรียมไว้ 100 เตียง โดยผู้ที่รับผิดชอบมีประสบการณ์ในการจัดตั้งโรงพยาบาลสนามที่เคยทำมาแล้ว เช่น จ.เชียงใหม่ จ.ภูเก็ต และอำเภอสะเดา จ.สงขลา สามารถจัดตั้งโรงพยาบาลสนามได้ในระยะเวลารวดเร็ว ขอให้ความมั่นใจ
สำหรับการดูแลแรงงานต่างด้าวในตลาดกลางกุ้งนั้น ท่านผู้ว่าราชการจังหวัดสมุทรสาครได้ออกประกาศจังหวัด ห้ามมีการเคลื่อนย้ายแรงงานต่างด้าวหรือเข้าออกจากจังหวัด ให้แรงงานดังกล่าวยังคงอยู่ในหอพักเดิมที่เคยอาศัยอยู่ได้นำกำลังเจ้าหน้าที่ฝ่ายปกครอง ฝ่ายความมั่นคง ตำรวจ ทหาร อส. เข้าไปควบคุมพื้นที่ ส่วนกระทรวงสาธารณสุขจะทำการคัดกรองค้นหาผู้ติดเชื้อ เพราะส่วนใหญ่เป็นผู้ติดเชื้อไม่มีอาการ เมื่อไม่มีอาการภายใน 5 -7 วัน ร่างกายจะค่อยๆ สร้างภูมิคุ้มกันโรค สำหรับผู้ที่ติดเชื้อมีอาการจะนำตัวออกมารักษาที่โรงพยาบาล แต่หากเจ็บป่วยเล็กน้อยก็สามารถรักษาที่ รพ.สนาม ที่จัดตั้งไว้
“ขอประชาชนมั่นใจว่าทางกระทรวงสาธารณสุขได้ดำเนินการอย่างรัดกุม เพื่อความปลอดภัยทั้งเจ้าหน้าที่ผู้ปฏิบัติงานบุคลากรทางการแพทย์ อสม. อสต. ที่ลงพื้นที่ให้คำแนะนำคนในชุมชน และประชาชน รวมทั้งผู้ติดเชื้อทุกคนจะได้รับการดูแลรักษาอย่างเต็มที่” นายอนุทินกล่าว
****************************  23 ธันวาคม 2563

ที่มา : https://www.thaigov.go.th/news/contents/details/37857