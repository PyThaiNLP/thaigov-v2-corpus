รัฐบาลไทย-ข่าวทำเนียบรัฐบาล-องคมนตรี ตรวจเยี่ยม รพ.นาวังเฉลิมพระเกียรติ 80 พรรษา จ.หนองบัวลำภู


วันพุธที่ 23 ธันวาคม 2563
องคมนตรี ตรวจเยี่ยม รพ.นาวังเฉลิมพระเกียรติ 80 พรรษา จ.หนองบัวลำภู
องคมนตรี ตรวจเยี่ยมการดำเนินงานโรงพยาบาลนาวังเฉลิมพระเกียรติ 80 พรรษา จังหวัดหนองบัวลำภู  เป็นศูนย์ผ่าตัดตาต้อกระจกเขตสุขภาพที่ 8 ลดเวลารอคอยจาก 3 เดือนเหลือเพียงไม่เกิน 1 สัปดาห์  เป็นสมาร์ทฮอสปิทัล ใช้ปัญญาประดิษฐ์คัดกรองวัณโรคปอด
องคมนตรี ตรวจเยี่ยมการดำเนินงานโรงพยาบาลนาวังเฉลิมพระเกียรติ 80 พรรษา จังหวัดหนองบัวลำภู  เป็นศูนย์ผ่าตัดตาต้อกระจกเขตสุขภาพที่ 8 ลดเวลารอคอยจาก 3 เดือนเหลือเพียงไม่เกิน 1 สัปดาห์  เป็นสมาร์ทฮอสปิทัล ใช้ปัญญาประดิษฐ์คัดกรองวัณโรคปอด ใช้ Smart Ambulance สร้างความปลอดภัยรถพยาบาลนำส่งผู้ป่วย
วันนี้ (23 ธันวาคม 2563) พลอากาศเอก ชลิต พุกผาสุข องคมนตรี ในฐานะรองประธานกรรมการมูลนิธิเทพรัตนเวชชานุกูล พร้อมด้วยนายแพทย์ณรงค์ สายวงศ์ รองปลัดกระทรวงสาธารณสุข และคณะ ตรวจเยี่ยมให้กำลังใจบุคลากรและติดตามความคืบหน้าการดำเนินงานโรงพยาบาลนาวังเฉลิมพระเกียรติ 80 พรรษา จังหวัดหนองบัวลำภู
นายแพทย์ณรงค์ สายวงศ์ รองปลัดกระทรวงสาธารณสุข กล่าวว่า โรงพยาบาลนาวังเฉลิมพระเกียรติ 80 พรรษา ได้พัฒนาระบบบริการ เป็นศูนย์ผ่าตัดตาต้อกระจกของเขตสุขภาพที่ 8 ดูแลผู้ป่วยในจังหวัดหนองบัวลำภู เลย อุดรธานี หนองคาย และเพชรบูรณ์ ตั้งแต่ปี พ.ศ. 2556 ให้บริการผ่าตัดตาต้อกระจกแล้ว 6,129 ราย ต้อเนื้อ 1,203 ราย รวมผ่าตัดทั้งสิ้น 7,332 ราย ลดเวลารอคอยการผ่าตัดจากประมาณ 3 เดือน เหลือเพียงไม่เกิน 1 สัปดาห์ และลดผู้พิการตาบอดจากโรคตาต้อกระจกได้เป็นจำนวนมาก นับเป็นการคืนคุณภาพชีวิตที่ดีให้กับผู้รับบริการ และขยายบริการสู่ อำเภอสุขภาพตาดี โดยคัดกรองสายตาสั้น ยาว เอียง ในเด็กประถมวัยครอบคลุมร้อยละ 77 รวมทั้งเป็นโรงพยาบาล Smart Hospital นำปัญญาประดิษฐ์ (AI) มาใช้คัดกรองวัณโรคปอดร่วมกับกรมการแพทย์ และเพิ่มความปลอดภัยในการนำส่งผู้ป่วยระหว่างสถานบริการด้วยระบบ Smart ambulance ร่วมกับบริษัทเอสซีจีโลจิสติกส์ แมเนจเม้นท์ จำกัด
นอกจากนี้ ได้ร่วมมือกับสถาบันทันตกรรม กรมการแพทย์ ให้บริการทันตกรรมที่ซับซ้อนโดยแพทย์ผู้เชี่ยวชาญเฉพาะทาง อาทิ การรักษารากฟัน ทำครอบฟัน ฟันปลอมเฉพาะส่วน และฟันปลอมทั้งปาก มีระบบการป้องกันการแพร่ระบาดโรคโควิด 19 ให้บริการวันละ 40-50 คนต่อวัน ช่วยลดการรอคอยจากเดิม 2-3 เดือน เหลือเพียง 3 สัปดาห์
ทั้งนี้ ในปี พ.ศ. 2562 นับเป็นพระมหากรุณาธิคุณที่ได้รับพระราชทานสนับสนุนงบประมาณจากมูลนิธิเทพรัตนเวชชานุกูล ก่อสร้างระบบเครื่องกรองน้ำบริสุทธิ์ (RO) สามารถผลิตน้ำได้วันละ 12,000 ลูกบาศก์ลิตรต่อวัน และระบบออกซิเจนทางการแพทย์ ( O2 PIPE line) ให้บริการผู้ป่วยมากกว่า 1,000 รายต่อปี และในปี 2563 ได้รับพระราชทานงบประมาณการก่อสร้างปรับปรุงอาคารและระบบบริการผู้ป่วยนอก (อุบัติเหตุและฉุกเฉิน) งบประมาณ 2,810,000 บาท ปัจจุบันอยู่ระหว่างดำเนินการก่อสร้าง และจะแล้วเสร็จตามสัญญาจ้างภายในเดือนมกราคม 2564
*************************************  23 ธันวาคม 2563

ที่มา : https://www.thaigov.go.th/news/contents/details/37860