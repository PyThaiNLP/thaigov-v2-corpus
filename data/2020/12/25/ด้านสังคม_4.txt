รัฐบาลไทย-ข่าวทำเนียบรัฐบาล-ปลัด สธ. เผยโควิด 19 สมุทรสาครเป็นไปตามแผนควบคุมโรค เตรียมตรวจภูมิคุ้มกันหลังครบกักกัน


วันพฤหัสบดีที่ 24 ธันวาคม 2563
ปลัด สธ. เผยโควิด 19 สมุทรสาครเป็นไปตามแผนควบคุมโรค เตรียมตรวจภูมิคุ้มกันหลังครบกักกัน
ปลัดกระทรวงสาธารณสุขเผยการควบคุมโรคโควิด  19 จ.สมุทรสาครเป็นไปตามแผน เตรียมตรวจหาภูมิคุ้มกันกลุ่มผู้กักกันในหอพักตลาดกลางกุ้ง ให้มั่นใจว่าปลอดภัย ไม่แพร่เชื้อต่อ สร้างความมั่นใจประชาชนก่อนสิ้นสุดกักกัน ส่วนผู้ป่วยโควิด 19 สมุทรสาคร รวม 1,356 ราย
ปลัดกระทรวงสาธารณสุขเผยการควบคุมโรคโควิด  19 จ.สมุทรสาครเป็นไปตามแผน เตรียมตรวจหาภูมิคุ้มกันกลุ่มผู้กักกันในหอพักตลาดกลางกุ้ง ให้มั่นใจว่าปลอดภัย ไม่แพร่เชื้อต่อ สร้างความมั่นใจประชาชนก่อนสิ้นสุดกักกัน ส่วนผู้ป่วยโควิด 19 สมุทรสาคร รวม 1,356 ราย มาจากคัดกรองเชิงรุก 1,273 ราย มาตรวจที่โรงพยาบาล 83 ราย
วันนี้ (24 ธันวาคม 2563) เมื่อเวลา 18.00 น. ที่โรงพยาบาลสมุทรสาคร  นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ภายหลังการประชุมติดตามความคืบหน้าการดำเนินงานป้องกันควบคุมโรค จ.สมุทรสาคร ว่า จากการติดตามสถานการณ์โรคโควิด 19 จ.สมุทรสาคร พบว่า การควบคุมโรคยังคงเป็นไปตามแผนที่วางไว้คือ ไม่มีการแพร่เชื้ออย่างรวดเร็ว และไม่มีการระบาดเป็นกลุ่มก้อนออกไปนอกพื้นที่ ผู้ที่ติดเชื้ออยู่ในสถานที่ปลอดภัย ไม่แพร่เชื้อสู่ภายนอก ทั้งนี้ ผู้ที่ถูกกักกันในหอพักบริเวณตลาดกลางกุ้ง ซึ่งกักกันมาประมาณ 6 วันแล้ว เมื่อเจ็บป่วยจะได้รับการดูแลรักษาที่หน่วยปฐมพยาบาล ที่จัดตั้งเมื่อวันที่ 23 ธันวาคม 2563 หากมีอาการมากจะส่งต่อไปยังโรงพยาบาล
“วันนี้ได้ประชุมหารือร่วมกับอธิบดีกรมควบคุมโรค นายแพทย์สาธารณสุขจังหวัดสมุทรสาครและทีมในพื้นที่ ออกแบบการบริหารจัดการกลุ่มที่กักกันในหอพักบริเวณตลาดกลางกุ้ง จะทดสอบตรวจหาภูมิต้านทาน      ให้มั่นใจว่าบุคคลกลุ่มนี้มีความปลอดภัย ไม่แพร่เชื้อแล้ว ถึงหยุดการกักกัน กลับมาดำเนินชีวิตได้ตามปกติ แต่ยังต้องคงมาตรการสวมหน้ากาก ล้างมือ เว้นระยะห่าง”
สำหรับ จ.สมุทรสาครมีผู้ป่วยโควิด 19 รายใหม่ 96 ราย มาจากการคัดกรองเชิงรุก 89 ราย และผู้ป่วยเข้ามารับการตรวจที่โรงพยาบาล 7 ราย ส่งผลให้มีผู้ป่วยยืนยันสะสมรวม 1,356 ราย แบ่งเป็นการคัดกรองเชิงรุกรวม 1,273 ราย (คนไทย 56 ราย ต่างด้าว 1,217 ราย) จากที่คัดกรองแล้ว 12,964 ราย มีผลตรวจทางห้องปฏิบัติการแล้ว 6,964 ราย และผู้ป่วยเข้ามารับการตรวจที่โรงพยาบาลรวม 83 ราย ยังคงรักษาอยู่ 73 ราย

ที่มา : https://www.thaigov.go.th/news/contents/details/37895