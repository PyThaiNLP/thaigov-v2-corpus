รัฐบาลไทย-ข่าวทำเนียบรัฐบาล-นายกรัฐมนตรีแถลงหลังประชุม ศบค. ชุดใหญ่ เผยไม่ล็อคดาวน์แต่แบ่งโซนนิ่ง บริหารพื้นที่ตามสถานการณ์ ยืนยันดูแลคนในประเทศไทยทั้ง 70 ล้านคน 


วันพฤหัสบดีที่ 24 ธันวาคม 2563
พิมพ์
นายกรัฐมนตรีแถลงหลังประชุม ศบค. ชุดใหญ่ เผยไม่ล็อคดาวน์แต่แบ่งโซนนิ่ง บริหารพื้นที่ตามสถานการณ์ ยืนยันดูแลคนในประเทศไทยทั้ง 70 ล้านคน
นายกรัฐมนตรีแถลงหลังประชุม ศบค. ชุดใหญ่ เผยไม่ล็อคดาวน์แต่แบ่งโซนนิ่ง บริหารพื้นที่ตามสถานการณ์ ยืนยันดูแลคนในประเทศไทยทั้ง 70 ล้านคน
วันนี้ (24 ธ.ค. 63) เวลา 11.50 น. ณ ตึกสันติไมตรี ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงหลังการประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) ยกระดับของมาตรการป้องกันการแพร่ระบาดของโรคติดเชื้อไวรัสโคโรนา 2019 เข้มข้นในแต่ละพื้นที่ทั่วประเทศ
นายกรัฐมนตรีกล่าวว่า ในที่ประชุมได้มีมาตรการยกระดับความเข้มข้นในการป้องกันการแพร่ระบาดของโรคติดเชื้อไวรัสโคโรนา 2019 โดยแบ่งพื้นที่ออกเป็น 4 ประเภท ได้แก่ 1. พื้นที่ควบคุมสูงสุด 2. พื้นที่ควบคุม 3. พื้นที่เฝ้าระวังสูง และ 4. พื้นที่เฝ้าระวัง ซึ่งในแต่ละจังหวัดจะผ่านการพิจารณาจากผู้ว่าราชการจังหวัดและหน่วยงานที่เกี่ยวข้อง ทั้งมาตรการสถานศึกษา สถานที่ทำงาน โดยเฉพาะมาตรการการจัดกิจกรรมสาธารณะที่มีการรวมกลุ่มของบุคคลที่ไม่สามารถจำกัดจำนวนได้ อย่างไรก็ตามการดำเนินมาตรการต่าง ๆ ต้องคำนึงถึงความเหมาะสม ควบคู่ไปกับการดูแลเศรษฐกิจ การท่องเที่ยว รวมทั้งในช่วงเทศกาลปีใหม่ที่กำลังจะเกิดขึ้น ขณะที่กรมควบคุมโรคได้เร่งดำเนินการตรวจสอบข้อเท็จจริงจากสถานประกอบการค้าสัตว์น้ำ และในบางพื้นที่ที่มีการแพร่ระบาด เพื่อไม่ให้ส่งผลกระทบต่อการส่งออกของประเทศด้วย ในระยะนี้ขอให้ทุกคนช่วยกันทำให้บ้านเมืองปลอดภัย
นายกรัฐมนตรีกล่าวถึงแรงงานต่างด้าวว่า วันนี้แรงงานต่างด้าวควรอยู่ในพื้นที่เพื่อแยกให้ชัดเจนระหว่างผู้มีความเสี่ยงมากกับผู้ที่มีความเสี่ยงน้อย ซึ่งในการประชุมคณะรัฐมนตรีสัปดาห์หน้า จะมีการพิจารณามาตรการในการให้แรงงานต่างด้าวทำงานได้เป็นการชั่วคราว เนื่องจากตอนนี้ผู้ประกอบการยังต้องการแรงงานเป็นจำนวนมาก โดยจะยังไม่มีการลงโทษแรงงานที่ผิดกฎหมายแต่จะต้องตรวจสอบและขึ้นบัญชีให้เรียบร้อย เพื่อให้คนเหล่านี้เข้าสู่ระบบตามความต้องการของตลาดแรงงานอย่างแท้จริง โดยเน้นผู้ว่าราชการจังหวัดซึ่งได้มอบอำนาจลงไปแล้วให้เน้นดูแลพื้นที่รวมทั้งปราบปรามการทุจริต
นายกรัฐมนตรียืนยันว่าโรคโควิด-19 สามารถรักษาได้ ขอให้ความมั่นใจว่ารัฐบาลพร้อมดูแลคนในประเทศทั้ง 70 ล้านคน ทั้งนี้ สาธารณสุขมีความพร้อมและสามารถรับมือกับสถานการณ์ได้ มั่นใจทุกคนให้ความร่วมมือตามแนวทาง “รวมไทย สร้างชาติ” โดยในตอนท้ายนายกรัฐมนตรียังกล่าวผ่านการแถลงข่าวว่า “คนไทยทั้งประเทศ ลุงตู่ห่วงใย” ด้วย
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37886