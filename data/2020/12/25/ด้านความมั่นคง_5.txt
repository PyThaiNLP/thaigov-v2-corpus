รัฐบาลไทย-ข่าวทำเนียบรัฐบาล-นฤมล เยือน อยุธยา มุ่ง Upskill แรงงาน ขับเคลื่อนเศรษฐกิจไทย


วันพฤหัสบดีที่ 24 ธันวาคม 2563
นฤมล เยือน อยุธยา มุ่ง Upskill แรงงาน ขับเคลื่อนเศรษฐกิจไทย
รมช.แรงงาน ลงพื้นที่ จ.พระนครศรีอยุธยา มุ่งเน้นยกระดับฝีมือแรงงาน ภายใต้นโยบาย สร้าง ยก ให้ รวมไทยสร้างชาติ ขับเคลื่อนเศรษฐกิจไทยอย่างยั่งยืน
วันที่ 24 ธันวาคม 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน ลงพื้นที่จังหวัดพรนครศรีอยุธยา ตรวจเยี่ยมภารกิจของสถาบันพัฒนาฝีมือแรงงาน 15 พระนครศรีอยุธยา (สพร.15 พระนครศรีอยุธยา) มอบป้ายศูนย์ทดสอบมาตรฐานฝีมือแรงงาน รวมถึงประชุมติดตามผลการดำเนินงานการขับเคลื่อนด้านแรงงานในพื้นที่จังหวัดพระนครศรีอยุธยา ณ สถาบันพัฒนาฝีมือแรงงาน 15 พระนครศรีอยุธยา โดยศาสตราจารย์ นฤมล กล่าวว่า กรมพัฒนาฝีมือแรงงาน (กพร.) มีความมุ่งมั่นที่จะ “สร้าง” แรงงานให้มีทักษะใหม่อย่างมีคุณภาพ สามารถไปประกอบอาชีพที่หลากหลาย สอดรับกับสถานการณ์ที่เปลี่ยนแปลงได้อย่างทันท่วงที นอกจากนี้ยังมุ่งเน้น “ยก” ระดับมาตรฐานฝีมือให้มีทักษะที่สูงขึ้น เพื่อให้สามารถได้รับค่าจ้างที่สูงขึ้นตามมาตรฐานฝีมือ รวมถึง “ให้” แรงงานทุกกลุ่มโดยเฉพาะกลุ่มเปราะบางได้มีโอกาสในการเข้าถึงบริการของภาครัฐ ทั้งนี้ ได้สร้างความร่วมมือกับภาคีเครือข่ายทุกฝ่าย เพื่อให้การดำเนินงานเกิดเป็นประโยชน์ต่อประชาชน เป็นฟันเฟืองในการขับเคลื่อนเศรษฐกิจในภาพรวมของประเทศได้อย่างยั่งยืนต่อไป
รมช.แรงงาน กล่าวต่อว่า ในวันนี้ได้ลงพื้นที่ตรวจเยี่ยมภารกิจของสพร. 15 พระนครศรีอยุธยา เพื่อตรวจเยี่ยมการฝึกอบรม ช่างเทคนิคการติดตั้งและบำรุงรักษาเซลล์แสงอาทิตย์ และการประกอบอาหารไทย การทดสอบมาตรฐานฝีมือแรงงานแห่งชาติ สาขา ช่างเครื่องปรับอากาศในบ้านและการพาณิชย์ขนาดเล็ก ระดับ 1 การประเมินความรู้ความสามารถ ช่างเชื่อมอาร์กโลหะด้วยมือ ระดับ 1 นอกจากนี้ยังได้มอบป้ายศูนย์ทดสอบมาตรฐานฝีมือแรงงาน ให้แก่ ศูนย์ทดสอบมาตรฐานฝีมือแรงงาน I CHEF ซึ่งเป็นศูนย์ทดสอบสาขาผู้ประกอบอาหารไทย ระดับ 1 มอบหนังสือการรับรองความรู้ความสามารถแก่ช่างไฟฟ้าภายในอาคาร และมอบหนังสือรับรองมาตรฐานฝีมือแรงงานของผู้ประกอบอาชีพ ให้แก่ บริษัท มิตซุย ไฮเทค (ประเทศไทย) จำกัด ซึ่งบริษัทได้จัดทำมาตรฐานของตนเอง ในสาขาช่างติดตั้งแม่พิมพ์ปั้มโลหะ ระดับ 1 สำหรับทดสอบความรู้ความสามารถของพนักงานในบริษัท สามารถนำไปใช้ประโยชน์เพื่อพิจารณาปรับอัตราค่าจ้างหรือเลื่อนตำแหน่ง หรือเป็นข้อมูลในการพัฒนาทักษะฝีมือให้แก่พนักงานแต่ละราย รวมถึงใช้เป็นเกณฑ์ในการคัดเลือกพนักงานใหม่ได้อีกด้วย
“ขอขอบคุณทุกหน่วยงานทั้งภาครัฐและเอกชนที่ได้ร่วมเป็นส่วนหนึ่งในการขับเคลื่อนนโยบาย สร้าง ยก ให้ รวมไทยสร้างชาติ รวมถึงการขับเคลื่อนภารกิจของกระทรวงแรงงาน เพื่อให้ปรับเปลี่ยนจากกระทรวงด้านสังคมไปสู่ด้านเศรษฐกิจ และขอฝากให้ สพร.15 พระนครศรีอยุธยา ได้คัดเลือกและพัฒนาหลักสูตรที่เหมาะสม ตรงตามความต้องการของพื้นที่และอุตสาหกรรม ตอบโจทย์ต่อการเปลี่ยนแปลงของสถานการณ์ เพื่อให้เกิดแรงงานที่มีคุณภาพต่อไป” รมช. แรงงาน กล่าวในตอนท้ายสุด
หลังจากนั้น รมช. แรงงาน ได้เดินทางไปตรวจเยี่ยมการสัมมนา “เทคนิคการวิเคราะห์อันตรายในงาน (Job Safety Analysis Technique: JSA)” ของสถาบันส่งเสริมความปลอดภัย อาชีวอนามัย และสภาพแวดล้อมในการทำงาน (องค์การมหาชน) หรือ สสปท. ณ โรงแรมคลาสสิค คามิโอ อยุธยา จังหวัดพระนครศรีอยุธยา ซึ่งการสัมมนาครั้งนี้ เพื่อสร้างองค์ความรู้เรื่องความปลอดภัยในการทำงาน และวิธีการป้องกันอันตรายจากการทำงานในเชิงป้องกัน ให้สามารถนำองค์ความรู้ที่ได้รับไปขยายผลลงสู่การปฏิบัติได้จริง ผู้เข้าสัมมนาประกอบด้วย สถานประกอบกิจการ เจ้าหน้าที่ความปลอดภัยในการทำงานทุกระดับ นายจ้าง ลูกจ้าง และประชาชนทั่วไป
ศาสตราจารย์ นฤมล ได้พบปะ พูดคุยกับผู้เข้าสัมมนาและกล่าวตอนหนึ่งว่า “ ความปลอดภัย เป็นเรื่องสำคัญ เพราะเกี่ยวข้องกับชีวิตและทรัพย์สินทั้งตัวเราเองและบุคคลอื่น รวมถึงสาธารณะ ทุกคนจึงควรมีส่วนร่วมในการป้องกันอันตรายต่างๆ ที่อาจเกิดขึ้นในการใช้ชีวิตประจำวันและช่วงเวลาในการทำงาน ต้องมีมาตรการป้องกันหรือกำหนดมาตรฐานในการทำงานอย่างเหมาะสม ที่สำคัญที่สุดคือตัวผู้ปฏิบัติงานต้องมีวินัย ปฏิบัติตามกฎ ระเบียบและข้อบังคับอย่างเคร่งคัด และหวังว่าการสัมมนาในวันนี้ จะช่วยให้สามารถค้นหาอันตรายที่แฝงมาจากการทำงาน แล้วนำไปสู่การกำหนดมาตรการต่าง ๆ อย่างเหมาะสม ทำให้การทำงานมีความปลอดภัยและมีประสิทธิภาพมากยิ่งขึ้น ซึ่งเป็นส่วนหนึ่งในการขับเคลื่อน “Safety Thailand”ตามนโยบายของรัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี”

ที่มา : https://www.thaigov.go.th/news/contents/details/37880