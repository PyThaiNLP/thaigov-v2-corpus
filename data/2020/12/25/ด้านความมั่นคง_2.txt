รัฐบาลไทย-ข่าวทำเนียบรัฐบาล-รมว.มท. ประชุมร่วม รมว.แรงงาน หารือการบริหารสถานการณ์โควิด-19 ผู้ว่าฯ ทั่วประเทศ เน้นย้ำ “รณรงค์ให้ประชาชนเข้มมาตรการสาธารณสุข วอนผู้ประกอบการอย่าตระหนก ไม่เคลื่อนย้ายแรงงาน ดูแลแร


วันพฤหัสบดีที่ 24 ธันวาคม 2563
พิมพ์
รมว.มท. ประชุมร่วม รมว.แรงงาน หารือการบริหารสถานการณ์โควิด-19 ผู้ว่าฯ ทั่วประเทศ เน้นย้ำ “รณรงค์ให้ประชาชนเข้มมาตรการสาธารณสุข วอนผู้ประกอบการอย่าตระหนก ไม่เคลื่อนย้ายแรงงาน ดูแลแร
รมว.มท. ประชุมร่วม รมว.แรงงาน หารือการบริหารสถานการณ์โควิด-19 ผู้ว่าฯ ทั่วประเทศ เน้นย้ำ “รณรงค์ให้ประชาชนเข้มมาตรการสาธารณสุข วอนผู้ประกอบการอย่าตระหนก ไม่เคลื่อนย้ายแรงงาน ดูแลแรงงานให้ดีตามหลักมนุษยธรรม”
เมื่อวันที่ 23 ธ.ค. 63 เวลา 15.00 น. ที่ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมข้อราชการสำคัญเกี่ยวกับการบริหารการแพร่ระบาดของโรคระบาดติดเชื้อไวรัสโคโรนา 2019 (โควิด-19) โดยมี นายสุชาติ ชมกลิ่น รัฐมนตรีว่าการกระทรวงแรงงาน นายสมคิด จันทมฤก รองปลัดกระทรวงมหาดไทย ผู้อำนวยการศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงมหาดไทย นายสุทธิ สุโกศล ปลัดกระทรวงแรงงาน ผู้บริหารระดับสูงของกระทรวงมหาดไทย ผู้บริหารระดับสูงของกระทรวงแรงงาน นายแพทย์ชวินทร์ ศิรินาค รองปลัดกรุงเทพมหานคร ผู้แทนสำนักงานตรวจคนเข้าเมือง และส่วนราชการที่เกี่ยวข้อง ร่วมประชุม ซึ่งเป็นการประชุมผ่านระบบ Video Conference ไปยังศาลากลางจังหวัด และที่ว่าการอำเภอ ทั่วประเทศ โดยมีผู้ว่าราชการจังหวัด รองผู้ว่าราชการจังหวัด หัวหน้าส่วนราชการประจำจังหวัด นายอำเภอ และคณะกรรมการโรคติดต่อจังหวัด ร่วมประชุม
พลเอก อนุพงษ์ เผ่าจินดา กล่าวว่า จากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ที่ในขณะนี้ได้เกิดการระบาดในพื้นที่จังหวัดสมุทรสาคร และจังหวัดอื่น ๆ ตามที่ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) ได้รายงานให้ได้ทราบนั้น เพื่อเป็นการหยุดยั้งการแพร่ระบาด ขอให้ผู้ว่าราชการจังหวัดและส่วนราชการที่เกี่ยวข้องดำเนินการตามมาตรการเพื่อไม่ให้เกิดการแพร่กระจายของเชื้อ ลดการเคลื่อนย้ายคน (Mobility) โดยเฉพาะอย่างยิ่งมาตรการทางสาธารณสุข ผู้ว่าราชการจังหวัดต้องรณรงค์ให้ประชาชนป้องกันตนเอง สวมหน้ากากอนามัย เว้นระยะห่าง ซึ่งเป็นมาตรการป้องกันที่สำคัญที่สุด สำหรับในส่วนของผู้ติดเชื้อ ต้องดำเนินการสอบสวนโรคตามขั้นตอนว่าไปสถานที่ใด พบปะกับใคร และกักกัน (quarantine) ไม่ให้ออกนอกพื้นที่ และเข้าสู่กระบวนการรักษาตามหลักสาธารณสุข เพื่อหยุดการแพร่กระจายของเชื้อโรค ลดผลกระทบทางเศรษฐกิจ ถ้าประชาชนทุกคนมีสุขอนามัยที่ดี มีการป้องกันตนเองอย่างเข้มงวดทุกอย่าง แม้จะมีเชื้อโรคแต่ก็ไม่สามารถติดต่อได้ ทุกคนจะปลอดภัย และเราจะผ่านพ้นสถานการณ์นี้ไปได้ในเร็ววัน
นายสุชาติ ชมกลิ่น กล่าวว่า ขอให้ผู้ว่าราชการจังหวัดได้ให้อำนาจแรงงานจังหวัดและหัวหน้าส่วนราชการในสังกัดกระทรวงแรงงานในทุกจังหวัดเข้าร่วมสนับสนุนการตรวจสอบและทำความเข้าใจสถานประกอบการและแรงงานตามอำนาจหน้าที่ตามกฎหมาย รวมทั้งวางระเบียบเกี่ยวกับสถานประกอบการให้ถูกต้อง โดยกระทรวงแรงงานจะทำการสำรวจข้อมูลและจัดระบบแรงงานทุกประเภทให้เรียบร้อย
พลเอก อนุพงษ์ เผ่าจินดา กล่าวต่อว่า เนื่องจากขณะนี้ มีผู้ประกอบการและแรงงานบางส่วนเกิดความวิตก และเคลื่อนย้ายแรงงานออกไป  ขอให้ผู้ว่าราชการจังหวัดสร้างความเข้าใจผู้ประกอบการในพื้นที่ไม่ต้องตระหนก และให้แรงงานได้ทำงานอยู่ในพื้นที่ต่อไป และขอให้ดูแลแรงงานกลุ่มนี้ให้ดี เพื่อลดปัญหาด้านต่าง ๆ โดยกระทรวงมหาดไทยและกระทรวงแรงงานจะพิจารณาเพื่อหาแนวทางในการดำเนินการในส่วนที่เกี่ยวข้องต่อไป
จากนั้น เป็นการรายงานการดำเนินงานบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ในพื้นที่กรุงเทพมหานคร จังหวัดสมุทรสาคร สมุทรปราการ ชลบุรี ปทุมธานี นนทบุรี เชียงราย ตาก และอธิบดีกรมป้องกันและบรรเทาสาธารณภัย รายงานแนวทางการใช้จ่ายเงินทดรองราชการในการแก้ไขปัญหาการระบาดของโรคติดเชื้อไวรัสโคโรนา 2019 (โควิด-19)
สุดท้าย พลเอก อนุพงษ์ เผ่าจินดา เน้นย้ำว่า พลเอก ประยุทธ์ จันทร์โอชา นายกรัฐมนตรี ได้มอบนโยบายและเน้นย้ำให้ผู้ว่าราชการจังหวัดและหน่วยงานที่เกี่ยวข้องในระดับพื้นที่ดำเนินการตามมาตรการที่ได้มอบนโยบายไว้ โดยในพื้นที่ชายแดน ขอให้เจ้าหน้าที่ผู้มีอำนาจรับผิดชอบตามแนวชายแดน ต้องดำเนินมาตรการสกัดกั้นตามแนวชายแดนอย่างเคร่งครัด เพื่อไม่ให้มีบุคคลหลบหนีเข้ามาอย่างผิดกฎหมาย ถัดมาในพื้นที่ชั้นใน ให้ตำรวจภูธรจังหวัดกำกับดูแลและตรวจสอบในพื้นที่ และสำหรับในพื้นที่ชุมชนให้ขอความร่วมมือประชาชนในชุมชนช่วยกันดูแลคนในชุมชน ถ้าทุกส่วนช่วยกันอย่างเคร่งครัดก็จะเป็นการสกัดกั้นการแพร่ระบาด รวมทั้งต้องชี้แจงให้ประชาชนทุกคนปฏิบัติตามมาตรการสาธารณสุขอย่างเคร่งครัด สวมหน้ากากอนามัยหรือหน้ากากผ้า หมั่นใช้เจลแอลกอฮอล์ล้างมือ และเว้นระยะห่างทางสังคม เพื่อความปลอดภัยของทุกคน และหยุดยั้งการแพร่ระบาดของเชื้อดังกล่าว

ที่มา : https://www.thaigov.go.th/news/contents/details/37873