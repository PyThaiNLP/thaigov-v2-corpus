รัฐบาลไทย-ข่าวทำเนียบรัฐบาล-พม. รับมอบผลิตภัณฑ์ทำความสะอาด ฆ่าเชื้อโรค “ลาซารัส” สำหรับผู้สูงอายุ คนพิการ และผู้ป่วยติดเตียง ในสถานการณ์โรคโควิด-19


วันพฤหัสบดีที่ 24 ธันวาคม 2563
พม. รับมอบผลิตภัณฑ์ทำความสะอาด ฆ่าเชื้อโรค “ลาซารัส” สำหรับผู้สูงอายุ คนพิการ และผู้ป่วยติดเตียง ในสถานการณ์โรคโควิด-19
พม. รับมอบผลิตภัณฑ์ทำความสะอาด ฆ่าเชื้อโรค “ลาซารัส” สำหรับผู้สูงอายุ คนพิการ และผู้ป่วยติดเตียง ในสถานการณ์โรคโควิด-19
วันนี้ (24 ธ.ค. 63) เวลา 11.00 น. ที่บริเวณโถงชั้น 1 อาคารกรมพัฒนาสังคมและสวัสดิการ กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางจตุพร โรจนพานิช ผู้ช่วยปลัดกระทรวงการพัฒนาสังคมและความมั่นคงของมนุษย์ รับมอบผลิตภัณฑ์ ลาซารัส ซึ่งเป็นผลิตภัณฑ์ทำความสะอาดฆ่าเชื้อโรค และกำจัดกลิ่นไม่พึงประสงค์ โดยปราศจากแอลกอฮอล์และไร้สารเคมี จากนางสาวชื่นฤทัย วุฒิภัทรปิยชาติ และนายพิศาล ลิขิตกุล ผู้บริหารบริษัท เอสซีเวอร์ค จำกัด และนางสาวปุณยนุช วรนิธิพงศ์ บริษัท ทูโก จำกัด เพื่อนำไปช่วยเหลือกลุ่มเป้าหมายที่เป็นผู้สูงอายุ คนพิการ และผู้ป่วยติดเตียง ในความดูแลของกระทรวง พม.
นางจตุพร กล่าวว่า กระทรวง พม. ขอขอบคุณบริษัท เอสซีเวอร์ค จำกัด และบริษัท ทูโก จำกัด ที่เล็งเห็นถึงความสำคัญด้านสุขอนามัยและความปลอดภัยของกลุ่มเปราะบาง ทั้งผู้สูงอายุ คนพิการ และผู้ป่วยติดเตียง ซึ่งเป็นกลุ่มที่มีความเสี่ยงสูงในสถานการณ์การแพร่ระบาดของโรคโควิด-19 โดยได้มอบผลิตภัณฑ์นวัตกรรม Electrolyte ภายใต้ชื่อ ลาซารัส สำหรับทำความสะอาด ฆ่าเชื้อโรค และกำจัดกลิ่นไม่พึงประสงค์ ปราศจากแอลกอฮอล์และไร้สารเคมี ให้กับกระทรวง พม. ซึ่งในวันนี้ จะมีการส่งมอบผลิตภัณฑ์ ลาซารัส ครั้งที่ 1 จำนวน 154.90 ลิตร และจะส่งมอบครั้งที่ 2 อีกจำนวน 197.60 ลิตร รวมทั้งสิ้น 352 ลิตร ทั้งนี้ กระทรวง พม. จะส่งต่อผลิตภัณฑ์ไปยังศูนย์พัฒนาการจัดสวัสดิการสังคมผู้สูงอายุ ภายใต้สังกัดกรมกิจการผู้สูงอายุ จำนวน 12 แห่งทั่วประเทศ รวมทั้งศูนย์พัฒนาศักยภาพและอาชีพคนพิการ และสถานคุ้มครองและพัฒนาคนพิการ ภายใต้สังกัดกรมส่งเสริมและพัฒนาคุณภาพชีวิตคนพิการ จำนวน 22 แห่งทั่วประเทศ

ที่มา : https://www.thaigov.go.th/news/contents/details/37883