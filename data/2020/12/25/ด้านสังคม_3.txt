รัฐบาลไทย-ข่าวทำเนียบรัฐบาล-สธ.มอบของขวัญปีใหม่ 2564 คนไทยทุกคนมีหมอประจำตัว 3 คน “ดูแลใกล้ตัว ใกล้บ้าน ใกล้ใจ”


วันพฤหัสบดีที่ 24 ธันวาคม 2563
สธ.มอบของขวัญปีใหม่ 2564 คนไทยทุกคนมีหมอประจำตัว 3 คน “ดูแลใกล้ตัว ใกล้บ้าน ใกล้ใจ”
กระทรวงสาธารณสุขมอบของขวัญปีใหม่ 2564 “คนไทยทุกครอบครัว มีหมอประจำตัว 3 คน” คือ อสม.หมอประจำตัว หมอสาธารณสุข และหมอครอบครัว “ดูแลใกล้ตัว ใกล้บ้าน ใกล้ใจ” ลดความแออัดโรงพยาบาล
พร้อมจัดคาราวาน 3 หมอเคาะประตูบ้าน มอบบัตรแนะนำตัวให้รู้จักชื่อ เบอร์โทร และช่องทางติดต่อเป็นครั้งแรก มีความพร้อมแล้วกว่า 5.3 ล้านครอบครัว
วันนี้ (24 ธันวาคม 2563) ที่กระทรวงสาธารณสุข จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นพ.เกียรติภูมิ วงศ์รจิต ปลัดกระทรวงสาธารณสุข นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ และคณะผู้บริหาร ร่วมแถลงข่าวส่งความสุขมอบของขวัญปีใหม่ 2564 “คนไทยทุกครอบครัว มีหมอประจำตัว 3 คน” พร้อมส่งมอบของขวัญปีใหม่ 2564 “3 หมอ 3 มอบ” สู่ประชาชน โดยการถ่ายทอดสดไปยังทุกจังหวัดและจากพื้นที่มายังบริเวณงานผ่านระบบออนไลน์
นายอนุทิน กล่าวว่า ประเทศไทยมีระบบสุขภาพปฐมภูมิที่เข้มแข็งและเป็นรากฐานของระบบสาธารณสุขไทย โดยเฉพาะอย่างยิ่งในสถานการณ์โรคโควิด 19 ได้พัฒนาระบบการดูแลสุขภาพแบบชีวิตวิถีใหม่ และต่อยอดการดำเนินงานด้วยนโยบาย “คนไทยทุกครอบครัวมีหมอประจำตัว 3 คน” ประสานการทำงานดูแลประชาชนที่บ้านและชุมชนแบบ “ใกล้ตัว ใกล้บ้าน ใกล้ใจ” เพิ่มความครอบคลุมให้ได้รับบริการต่อเนื่อง ลดการเดินทาง ลดความแออัดของโรงพยาบาลขนาดใหญ่ เน้นการส่งเสริมสุขภาพ ป้องกันโรค และส่งต่อรักษาในโรคซับซ้อนยุ่งยาก โดยหมอคนที่ 1 หมอประจำบ้าน คือ อสม.เป็นหมอใกล้ตัว แนะนำดูแลผู้ป่วยถึงบ้านและสุขภาพของคนในชุมชน 1 คนดูแลประชาชน 10-20 หลังคาเรือน หมอคนที่ 2 หมอสาธารณสุข คือ บุคลากรในสถานบริการปฐมภูมิ ให้การรักษาและส่งต่อ รวมถึงดูแลสุขภาพให้คำแนะนำประชาชนในทุกมิติ 1 คนดูแลประชาชน 1,250 – 2,500 คน และหมอคนที่ 3 หมอครอบครัว คือ แพทย์ในโรงพยาบาล รับการส่งต่อ 1 คนดูแลประชาชน 8,000 – 12,000 คน โดยมีเป้าหมายให้ประชาชนรู้รายชื่อหมอประจำตัว 3 คนของตนเอง
นายอนุทิน กล่าวต่อว่า ในช่วงเทศกาลปีใหม่ 2564 นี้ กระทรวงสาธารณสุข ได้ส่งมอบของขวัญปีใหม่ "คนไทยทุกครอบครัวมีหมอประจำตัว 3 คน" ให้แก่คนไทยทั้งประเทศ ผ่าน 3 หมอ 3 มอบ ได้แก่ 1.มอบบัตรแนะนำตัว 3 หมอ ให้แก่ทุกครัวเรือน โดยในบัตรจะมีชื่อ ชื่อเล่น หมายเลขโทรศัพท์ทั้ง 3 คน ทั้งรูปแบบ E-Card โปสการ์ด โปสเตอร์ หรือชุดบัตรแนะนำตัว 3 หมอ พร้อมความรู้ ตารางนัดหมายและบันทึกสุขภาพ 2. มอบการดูแลผู้สูงอายุติดบ้าน ติดเตียงถึงที่บ้าน พร้อมชุดของขวัญปีใหม่ 2564 และ 3. มอบคำแนะนำ ปรึกษา รักษา ประสานงาน และส่งต่อ ซึ่งจะใช้แอปพลิเคชันในระบบให้คำแนะนำ ปรึกษา คือ แอปพลิเคชัน 3 หมอ รู้จักคุณ และแอปพลิเคชัน คุยกับหมอ รวมทั้งให้กรมการแพทย์แผนไทยฯ จัดทำ Line official : @Ganja Chatbot กัญชาแชตบอท ใช้ปัญญาประดิษฐ์ตอบคำถามเรื่องกัญชาทางการแพทย์แผนไทยแบบอัตโนมัติกว่า 100 เรื่อง และมีทีม 3 หมอช่วยตอบคำถามที่ไม่มีอยู่ในระบบแชตบอท เพิ่มช่องทางการเข้าถึงกัญชาทางการแพทย์แผนไทยที่เชื่อถือได้จากบุคลากรทางการแพทย์แผนไทย
“การมอบของขวัญปีใหม่ปีนี้ ถือเป็นครั้งแรกที่คนไทยทุกครอบครัว จะได้ทราบชื่อ เบอร์โทร และช่องทางให้คำปรึกษาจากหมอประจำตัว 3 คนของตนเอง ทุกพื้นที่ได้มีระบบการมอบหมายหมอประจำตัว 3 คนของประชาชนในพื้นที่ โดยข้อมูลระบบ 3 หมอเมื่อวันที่ 22 ธันวาคม 2563 มีครอบครัวที่มีชื่อหมอประจำตัว 3 คนแล้ว 5,309,237 ครอบครัว โดยวันนี้มีการปล่อยคาราวาน 3 หมอไปยังทุกจังหวัด ไปเคาะประตูบ้าน มอบบัตรแนะนำตัว ทำความรู้จัก และส่งมอบชุดของขวัญปีใหม่แก่ผู้สูงอายุ ผู้ป่วยติดเตียง” นายอนุทิน กล่าว
************************************* 24 ธันวาคม 2563

ที่มา : https://www.thaigov.go.th/news/contents/details/37894