รัฐบาลไทย-ข่าวทำเนียบรัฐบาล-สธ. หนุน รัฐ-เอกชน ตั้งศูนย์สุขภาพดีวัยทำงาน ลดปัจจัยเสี่ยงจากการประกอบอาชีพ


วันศุกร์ที่ 18 ธันวาคม 2563
สธ. หนุน รัฐ-เอกชน ตั้งศูนย์สุขภาพดีวัยทำงาน ลดปัจจัยเสี่ยงจากการประกอบอาชีพ
สธ. หนุน รัฐ-เอกชน ตั้งศูนย์สุขภาพดีวัยทำงาน ลดปัจจัยเสี่ยงจากการประกอบอาชีพ
กระทรวงสาธารณสุข หนุนหน่วยงานภาครัฐและเอกชน ตั้งศูนย์สุขภาพดีวัยทำงานลดปัจจัยเสี่ยงด้านสุขภาพ คัดกรองความเสี่ยงจากการประกอบอาชีพ ลดโรคไม่ติดต่อเรื้อรัง
วันนี้ (18 ธันวาคม 2563) ที่ศูนย์การประชุมอิมแพค เมืองทองธานี จังหวัดนนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุขเปิดการประชุมเชิงปฏิบัติการ เพื่อแลกเปลี่ยนเรียนรู้เครือข่ายการดำเนินงานเฝ้าระวัง ป้องกัน ควบคุมโรคและภัยสุขภาพจากการประกอบอาชีพกลุ่มวัยแรงงาน โดยมี ผู้บริหารกระทรวงสาธารณสุข สภาอุตสาหกรรมแห่งประเทศไทย  สภาหอการค้าแห่งประเทศไทย สภานายจ้างแห่งประเทศไทย สภาลูกจ้างแห่งประเทศไทย ผู้แทนจากสำนักงานป้องกันควบคุมโรค ผู้แทนจากโรงพยาบาล สำนักงานสาธารณสุขจังหวัด สถานประกอบการและวิสาหกิจชุมชน นายจ้าง ลูกจ้าง และผู้ที่เกี่ยวข้องจำนวน 320 คน เข้าร่วมประชุม
นายแพทย์เกียรติภูมิกล่าวว่า กระทรวงสาธารณสุข ได้ให้กรมควบคุมโรคดำเนินการเฝ้าระวัง ป้องกัน ควบคุมโรคและภัยสุขภาพของผู้ประกอบอาชีพในกลุ่มวัยทำงาน ทั้งในและนอกระบบจำนวนกว่า 37.5 ล้านคน ซึ่งเป็นกำลังหลักในการขับเคลื่อนสังคม และระบบเศรษฐกิจประเทศ และใช้ชีวิตในสถานที่ทำงานกว่า 1 ใน 3 ของชีวิตประจำวัน โดยให้จัดตั้งศูนย์สุขภาพดีวัยทำงาน (Wellness Center) และโครงการสถานประกอบการปลอดโรค ปลอดภัย กายใจเป็นสุข เพื่อดูแลสุขภาพคนวัยทำงานและลดปัจจัยเสี่ยงด้านสุขภาพจากการประกอบอาชีพ โดยนำนโยบาย 5 ด้าน ได้แก่ ความปลอดภัย อาชีวอนามัย และสิ่งแวดล้อม, โครงการสถานประกอบการปลอดโรค ปลอดภัย กายใจเป็นสุข, คลินิกโรคจากการทำงาน, ศูนย์สุขภาพดีวัยทำงาน  และความรับผิดชอบต่อสังคม เป็นตัวขับเคลื่อนการดำเนินงาน เริ่มตั้งแต่ปี 2562 ปัจจุบันมีองค์กรต้นแบบในการจัดตั้งศูนย์สุขภาพวัยทำงาน 8 แห่ง และองค์กรภาครัฐและเอกชนเข้าร่วมโครงการสถานประกอบการปลอดโรค ปลอดภัย กายใจเป็นสุข  198 แห่ง และเชิญชวนสถานประกอบการที่เข้าร่วมโครงการอย่างต่อเนื่อง
นายแพทย์เกียรติภูมิกล่าวต่อว่า  ในการดำเนินงานจะเชื่อมโยงงานส่งเสริมสุขภาพ ป้องกัน ควบคุมโรคระหว่างสถานประกอบการและหน่วยบริการสาธารณสุข เพื่อให้ประชาชนกลุ่มวัยทำงานในสถานประกอบการมีสุขภาพที่แข็งแรงในทุกมิติ สามารถดูแลสุขภาพและบริหารจัดการได้ด้วยองค์กร โดยมีหน่วยบริการสาธารณสุขเป็นที่ปรึกษาให้คำแนะนำด้านสุขภาพ ให้มีพฤติกรรมสุขภาพระหว่างการทำงานที่เหมาะสม มีสภาพแวดล้อมการทำงานที่ดี ลดการเจ็บป่วยจากโรคไม่ติดต่อเรื้อรัง ขอเชิญชวนหน่วยงานและสถานประกอบการเข้าร่วมโครงการ เพื่อให้บุคลากรมีความปลอดภัยจากการประกอบอาชีพ มีสุขภาพกายและสุขภาพจิตที่ดี เมื่อเจ็บป่วยจะสามารถตรวจพบและเข้าสู่ระบบการดูแลรักษาได้เร็ว
ด้านนายแพทย์โอภาส การย์กวินพงศ์ อธิบดีกรมควบคุมโรค กล่าวว่า จากการดำเนินงานศูนย์สุขภาพดีวัยทำงาน ในปี 2562 ที่ผ่านมาทำให้พบรายงานปัญหาสุขภาพที่สำคัญของคนวัยทำงานส่วนใหญ่คือ การสูบบุหรี่ร้อยละ 42.88, สมรรถภาพการได้ยิน ร้อยละ 14.28, น้ำตาลในเลือด ร้อยละ 14.28, โรคติดต่อร้อยละ 14.28,ความดันโลหิตร้อยละ 14.28 และในวันนี้มีการมอบโล่รางวัลต้นแบบแก่ศูนย์สุขภาพดีวัยทำงาน จำนวน 8 แห่ง และรางวัลแก่สถานประกอบการที่ผ่านการประเมินคุณภาพจำนวนนี้ระดับประเทศ ประจำปีงบประมาณ 2562 จำนวน 81 แห่ง แบ่งเป็น สถานประกอบการปลอดโรค ปลอดภัย กายใจเป็นสุข ระดับโล่เงิน จำนวน 32 แห่ง ระดับโล่ทอง จำนวน 27 แห่ง ระดับโล่ทอง 3 ปีต่อเนื่อง จำนวน 14 แห่ง
****************************  18 ธันวาคม 2563
************************************

ที่มา : https://www.thaigov.go.th/news/contents/details/37724