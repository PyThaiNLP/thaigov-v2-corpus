รัฐบาลไทย-ข่าวทำเนียบรัฐบาล-คณะกรรมการจิตอาสาพัฒนาคุณภาพชีวิต เพื่อความสุขของประชาชน บูรณาการขับเคลื่อนงานโครงการจิตอาสาฯ ร่วมศูนย์อำนวยการใหญ่จิตอาสาพระราชทาน ให้การทำงานมีประสิทธิภาพเป็นรูปธรรม 


วันศุกร์ที่ 18 ธันวาคม 2563
พิมพ์
คณะกรรมการจิตอาสาพัฒนาคุณภาพชีวิต เพื่อความสุขของประชาชน บูรณาการขับเคลื่อนงานโครงการจิตอาสาฯ ร่วมศูนย์อำนวยการใหญ่จิตอาสาพระราชทาน ให้การทำงานมีประสิทธิภาพเป็นรูปธรรม
นายกรัฐมนตรีประชุมคณะกรรมการจิตอาสาพัฒนาคุณภาพชีวิต เพื่อความสุขของประชาชน บูรณาการขับเคลื่อนงานโครงการจิตอาสาฯ ร่วมศูนย์อำนวยการใหญ่จิตอาสาพระราชทาน ให้การทำงานมีประสิทธิภาพเป็นรูปธรรม
วันนี้ (18 ธ.ค.63) นายอนุชา บูรพชัยศรี โฆษกประจำสำนักนายกรัฐมนตรี เผยว่า เมื่อเวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการจิตอาสาพัฒนาคุณภาพชีวิตเพื่อความสุขของประชาชน ครั้งที่ 1/2563 ซึ่งคณะกรรมการดังกล่าวมีหน้าที่และอำนาจสำคัญในการขับเคลื่อนการดำเนินงานร่วมกับศูนย์อำนวยการใหญ่จิตอาสาพระราชทาน ในการน้อมนำแนวพระราชดำริมาดำเนินการให้เกิดผลเป็นรูปธรรม
โอกาสนี้ นายกรัฐมนตรี กล่าวว่ารัฐบาลสำนึกในพระมหากรุณาธิคุณพระบาทสมเด็จพระเจ้าอยู่หัวที่ทรงประกอบพระราชกรณียกิจนานัปการ เพื่อประโยชน์สุขของประชาชน จึงมีคำสั่งสำนักนายกรัฐมนตรี ที่ 156/2563 เรื่อง แต่งตั้งคณะกรรมการจิตอาสาพัฒนาคุณภาพชีวิตเพื่อความสุขของประชาชนขึ้น เพื่อให้การขับเคลื่อนการดำเนินงานโครงการจิตอาสาพระราชทานเป็นไปด้วยความเรียบร้อย มีประสิทธิภาพ และเกิดผลเป็นรูปธรรมตามพระบรมราโชบายอย่างสมพระเกียรติ
สำหรับการประชุมวันนี้เป็นการประชุมร่วมกันของคณะกรรมการจิตอาสาพัฒนาคุณภาพชีวิตเพื่อความสุขของประชาชน และศูนย์อำนวยการใหญ่จิตอาสาพระราชทาน เพื่อบูรณาการและเสริมการทำงานร่วมกันให้การทำงานเป็นไปอย่างมีประสิทธิภาพและรวดเร็วขึ้น ด้วยสำนึกในพระมหากรุณาธิคุณหาที่สุดมิได้ที่พระบาทสมเด็จพระเจ้าอยู่หัว ทรงพระกรุณาโปรดเกล้าฯ พระราชทาน โครงการจิตอาสาพระราชทาน เพื่อให้เกิดความรู้รักสามัคคี ประชาชนมีความสุข ประเทศชาติมีความมั่นคง อย่างยั่งยืน ภายใต้พระราชปณิธาน “สืบสาน รักษา ต่อยอด” โครงการอันเนื่องมาจากพระราชดำริ และแนวพระราชดำริต่าง ๆ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  ซึ่งปัจจุบันมีประชาชนที่ลงทะเบียนเป็นจิตอาสาพระราชทานแล้วจำนวนประมาณ 6.7 ล้านคน โดยนายกรัฐมนตรีแนะให้มีการบริหารจัดการข้อมูลของจิตอาสาให้ชัดเจนเป็นปัจจุบันและทันสมัย เพื่อนำข้อมูลมาใช้ประกอบการพิจารณาในการดำเนินการหาจิตอาสามาทดแทนในส่วนที่ต้องเสริมให้เพียงพอ พร้อมเน้นย้ำถึงความปลอดภัยในการปฏิบัติงานของจิตอาสาต้องมีความระมัดระวังและมีอุปกรณ์ในการดูแลป้องกันตนเองในระหว่างปฏิบัติหน้าที่ด้วย โดยเฉพาะการปฏิบัติหน้าที่เรื่องของภัยพิบัติ
นอกจากนี้ นายกรัฐมนตรี ฝากให้ช่วยกันดำเนินการในเรื่องของการทำฝายชะลอน้ำ เพื่อเก็บกักน้ำต้นทางไว้ให้มากที่สุด รวมไปถึงการดูแลแม่น้ำลำคลองให้สะอาดสวยงาม การกำจัดผักตบชวา การสนับสนุนส่งเสริมให้ปลูกไม้มีค่า 58 ชนิด เพื่อเป็นสินทรัพย์และหลักทรัพย์ค้ำประกันของประชาชนในอนาคต การปลูกไม้ยืนต้นและไม้ดอกสวยงามตามพื้นที่ต่าง ๆ ให้มากขึ้น เพื่อเพิ่มสีสันและความสวยงามให้กับประเทศได้
พร้อมกันนี้ที่ประชุมได้รับทราบภาพรวมภารกิจและผลการดำเนินงานจิตอาสาพระราชทาน ซึ่งได้รวมความสามัคคีของคนไทยทุกหมู่เหล่า มาทำกิจกรรมสาธารณประโยชน์ในการพัฒนาพื้นที่ชุมชนต่าง ๆ ให้มีความเจริญก้าวหน้าจนบังเกิดเป็นประโยชน์สุขต่อสังคมส่วนรวมอย่างยั่งยืน โดยมีการแบ่งจิตอาสาพระราชทาน แยกตามภารกิจ/กิจกรรม เป็น 3 ประเภท ได้แก่ จิตอาสาพัฒนา จิตอาสาภัยพิบัติ จิตอาสาเฉพาะกิจ
นอกจากนี้ ที่ประชุมเห็นชอบการแต่งตั้งผู้ประสานงานของหน่วยงานระดับกระทรวงหรือเทียบเท่า โดยมอบหมายให้ผู้บริหารระดับสูงของหน่วยงานราชการระดับกระทรวงหรือเทียบเท่า เป็นผู้ประสานงานและแจ้งให้สำนักงานปลัดสำนักนายกรัฐมนตรีทราบภายในวันที่ 30 ธันวาคม 2563 ทั้งนี้ เพื่ออำนวยการ กำกับดูแล สนับสนุนการดำเนินกิจกรรมจิตอาสากับทุกภาคส่วนที่เกี่ยวข้อง รวมทั้งเห็นชอบให้ทุกหน่วยงานพิจารณาดำเนินงานและจัดกิจกรรมจิตอาสาตามหน้าที่และอำนาจของแต่ละหน่วยงานต่อไป
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37731