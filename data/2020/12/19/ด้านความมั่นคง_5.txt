รัฐบาลไทย-ข่าวทำเนียบรัฐบาล-"สุชาติ" ยันจ๊อบเอ็กซ์โป ประสบความสำเร็จ หลัง 3 เดือน จ้างงานแล้วเกือบ 4 แสนอัตราจากเป้า 1 ล้านอัตรา 


วันศุกร์ที่ 18 ธันวาคม 2563
พิมพ์
"สุชาติ" ยันจ๊อบเอ็กซ์โป ประสบความสำเร็จ หลัง 3 เดือน จ้างงานแล้วเกือบ 4 แสนอัตราจากเป้า 1 ล้านอัตรา
แจง ตัวเลขจ้างงานเด็กจบใหม่น้อย เพราะเพียงเสี้ยวเดียวของการจ้างงานทั้งระบบ  หลังธุรกิจหลักเริ่มฟื้นตัว ลั่นมีงบจ้างงานเด็กจบใหม่รองรับเม.ย. 64
วันที่ 18 ธ.ค. 2563 ที่ทำเนียบรัฐบาล นายสุชาติ ชมกลิ่น รัฐมนตรีว่าการกระทรวงแรงงาน กล่าวถึงความคืบหน้าการจ้างงานภายหลังการจัดมหกรรมจ๊อบเอ็กซ์โป ว่า สำหรับการจัดงานดังกล่าวจำนวน 1 ล้านตำแหน่ง ถือเป็นนโยบายที่ยิ่งใหญ่ของรัฐบาล ซึ่งตัวเลขบรรจุงานล่าสุด คือ 399,072 อัตรา หรือประมาณร้อยละ 40 โดยเป็นการจ้างงานของภาครัฐ 2 แสนอัตรา  เอกชน 1 แสนอัตรา และส่งแรงงานไปต่างประเทศ 3 หมื่นอัตรา เป็นต้น โดยใช้เวลาประมาณ 2-3 เดือนหลังการจัดงานจ๊อบเอ็กซ์โป ปลายเดือน ก.ย. ที่ผ่านมา ซึ่งถือว่าประสบความสำเร็จอย่างมาก  แต่จากข้อมูลของบางสื่อได้วิเคราะห์ อาจโฟกัสไปที่นักศึกษาจบใหม่ซึ่งถือเป็นเสี้ยวหนึ่งของการจัดงานดังกล่าว ซึ่งมีการจ้างงาน 4 กลุ่ม และนักศึกษาจบใหม่เป็น 1 กลุ่มเท่านั้น
“เราตั้งเป้าจ้างนักศึกษาจบใหม่ 2.6 แสนอัตราก็จริง  แต่การจ้างงานนักศึกษาจบใหม่ตั้งแต่เดือน เม.ย.- ต.ค. มีจำนวน 182,000 คน และ ภายหลังการจัดงานจ๊อบเอ็กซ์โปเมื่อปลายเดือนก.ย. ต่อมามีตัวเลขระหว่างวันที่ 1 ต.ค.- 31 ต.ค. มีการจ้างงานคนที่มีอายุต่ำกว่า 25 ปีลงมา 2 หมื่นกว่าอัตรา แต่เข้าระบบ Co-payment หรือจ้างงานเด็กจบใหม่ โดยมีบางสื่อ ระบุว่า จ้างงาน 2,000 อัตรา ผมไปตรวจสอบบริษัทที่ไม่เข้าร่วมโครงการจ้างนักศึกษาจบใหม่ เพราะอยู่ในภาคธุรกิจที่ยังแข็งแรงอยู่ และต้องการสร้างความมั่นคงในชีวิตให้พนักงาน เช่น ธุรกิจยานยนต์ อุตสาหกรรมรถยนต์ สิ่งทอ ซึ่งขณะนี้ฟื้นตัวแล้ว ดังนั้นหากจ้างนักศึกษาจบใหม่ เข้าโครงการนี้ อาจจะไม่ได้รับความมั่นคงในชีวิตเนื่องจากเป็นการจ้างงานปีเดียว ซึ่งบริษัทต่างๆมีความแข็งแรง จึงสามารถจ้างแรงงานปกติได้ อย่างไรก็ตาม รัฐบาลยังมีงบประมาณเพื่อรับนักศึกษาที่จบใหม่ในเดือน เม.ย. ปี 2564"
นายสุชาติ กล่าวว่า สำหรับโครงการ Co-payment รัฐบาลทำขึ้นเนื่องจากมีความเป็นห่วงธุรกิจสตาร์ทอัพ ธุรกิจ SME ที่มีกำลังเม็ดเงินจำนวนน้อย และถือเป็น 1ใน 4 ของงานจ๊อบเอ็กซ์โปเท่านั้นเอง

ที่มา : https://www.thaigov.go.th/news/contents/details/37733