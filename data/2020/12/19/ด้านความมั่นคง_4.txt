รัฐบาลไทย-ข่าวทำเนียบรัฐบาล-‘จับกัง1’  ห่วงโควิดระบาดเข้าประเทศ แนะนายจ้างสอดส่องลูกจ้างต่างด้าว


วันศุกร์ที่ 18 ธันวาคม 2563
พิมพ์
‘จับกัง1’  ห่วงโควิดระบาดเข้าประเทศ แนะนายจ้างสอดส่องลูกจ้างต่างด้าว
นายสุชาติ ชมกลิ่น  รัฐมนตรีว่าการกระทรวงแรงงาน ห่วงโรคโควิด-19 ระบาดซ้ำ มอบกรมการจัดหางาน แนะนายจ้าง/สถานประกอบการที่จ้างแรงงานต่างด้าว พูดคุยทำความเข้าใจป้องกันการลักลอบ ออก-เข้าประเทศ พร้อมย้ำฉลองคริสต์มาส-ปีใหม่ต้องปฏิบัติตามมาตรการป้องกันโรค
นายสุชาติ พรชัยวิเศษกุล อธิบดีกรมการจัดหางาน (กกจ.) เปิดเผยว่า นายสุชาติ ชมกลิ่น รัฐมนตรีว่าการกระทรวงแรงงาน ห่วงใยแรงงานต่างด้าว 3 สัญชาติ (กัมพูชา ลาว และเมียนมา) และนายจ้าง/สถานประกอบการ หวั่นแรงงานต่างด้าวต้องการเดินทางร่วมงาน เทศกาลคริสมาสต์-ปีใหม่ กิจกรรมเฉลิมฉลองตามประเพณี ที่ประเทศภูมิลำเนา จนเกิดการลักลอบออก-เข้าประเทศตามช่องทางธรรมชาติ กำชับกรมการจัดหางาน แนะนายจ้างพูดคุยทำความเข้าใจกับลูกจ้างเพื่อสร้างจิตสำนึกด้านความปลอดภัยร่วมกัน หากจัดกิจกรรมที่มีการรวมตัวกันหลายคน  ต้องปฏิบัติตามมาตรการป้องกันโรคที่กระทรวงสาธารณสุขกำหนดอย่างเคร่งครัด  เช่น สวมหน้ากากอนามัยหรือหน้ากากผ้าตลอดเวลาที่ร่วมกิจกรรม ล้างมือบ่อย ๆ หรือทำความสะอาดด้วยเจลแอลกอฮอล์ เว้นระยะห่างระหว่างกันอย่างน้อย 1 เมตร  ทำความสะอาด เช็ดถูพื้นผิว วัสดุอุปกรณ์  ที่ใช้ในการจัดกิจกรรมอย่างสม่ำเสมอ  ดูแลตนเอง ตระหนักถึงความปลอดภัยของตัวเอง และคนรอบข้างให้มาก
“ หากเจ้าหน้าที่ตรวจสอบพบแรงงานต่างด้าวลักลอบเดินทางออกจากประเทศไทย และเดินทางกลับเข้ามาใหม่จะถูกดำเนินคดี และผลักดันส่งกลับประเทศ  หรือหากมีเหตุอันควรสงสัยว่าแรงงานต่างด้าวดังกล่าว  น่าจะเดินทางกลับเข้าไปในพรมแดนประเทศเพื่อนบ้าน และลักลอบเดินทางกลับเข้ามาในประเทศไทยจะถูกส่งตัวไปยังสถานที่กักกันตัวเป็นเวลา 14 วัน เพื่อตรวจหาสารพันธุกรรมของเชื้อไวรัสโคโรนา 2019 (COVID-19) โดยนายจ้างต้องรับผิดชอบค่าใช้จ่ายในการกักตัวและตรวจหาเชื้อดังกล่าว ” อธิบดีกรมการจัดหางาน กล่าวเตือน

ที่มา : https://www.thaigov.go.th/news/contents/details/37732