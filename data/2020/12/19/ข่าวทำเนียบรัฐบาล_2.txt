รัฐบาลไทย-ข่าวทำเนียบรัฐบาล-​รอง นรม.พล.อ.ประวิตรฯ ย้ำ เร่งบรรเทาอุทกภัยเมืองนครศรีธรรมราช พร้อมเห็นชอบโครงการอ่างเก็บน้ำบ้านหนองกระทิง เพิ่มแหล่งน้ำดิบสำรอง เสริมศักยภาพผลักดันน้ำเค็มในแม่น้ำบางปะกง  


วันศุกร์ที่ 18 ธันวาคม 2563
พิมพ์
​รอง นรม.พล.อ.ประวิตรฯ ย้ำ เร่งบรรเทาอุทกภัยเมืองนครศรีธรรมราช พร้อมเห็นชอบโครงการอ่างเก็บน้ำบ้านหนองกระทิง เพิ่มแหล่งน้ำดิบสำรอง เสริมศักยภาพผลักดันน้ำเค็มในแม่น้ำบางปะกง
​รอง นรม.พล.อ.ประวิตรฯ ย้ำ เร่งบรรเทาอุทกภัยเมืองนครศรีธรรมราช พร้อมเห็นชอบโครงการอ่างเก็บน้ำบ้านหนองกระทิง เพิ่มแหล่งน้ำดิบสำรอง เสริมศักยภาพผลักดันน้ำเค็มในแม่น้ำบางปะกง
วันนี้ (18 ธ.ค. 63) เวลา 10.30 น ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะอนุกรรมการขับเคลื่อนโครงการขนาดใหญ่และโครงการสำคัญ ครั้งที่ 4/2563 เพื่อพิจารณาโครงการขนาดใหญ่และโครงสร้างสำคัญที่หน่วยงานเตรียมเสนอขอตั้งงบประมาณ ปี 2565 ก่อนเสนอคณะกรรมการทรัพยากรน้ำแห่งชาติ (กนช.) พิจารณาให้ความเห็นชอบต่อไป โดยที่ประชุมเห็นชอบในหลักการโครงการอ่างเก็บน้ำบ้านหนองกระทิง จังหวัดฉะเชิงเทรา ซึ่งเป็นเขื่อนเก็บกักน้ำความจุ 15 ล้าน ลบ.ม. โดยมีพื้นที่เก็บกักน้ำในฤดูฝน 10,000 ไร่ และในฤดูแล้ง 3,000 ไร่ กรอบวงเงิน 1,370 ล้านบาท ระยะเวลาดำเนินการ 4 ปี (พ.ศ. 2565 - 2568) เมื่อก่อสร้างแล้วเสร็จจะเป็นแหล่งน้ำดิบสำรองเพื่อการอุปโภคและบริโภคในพื้นที่ อีกทั้งช่วยรักษาสมดุลของระบบนิเวศวิทยาในการเสริมศักยภาพการผลักดันน้ำเค็มในแม่น้ำบางปะกง รวมทั้งเป็นการเพิ่มรายได้และยกระดับคุณภาพชีวิตของเกษตรกรในพื้นที่โครงการให้มีความเป็นอยู่ที่ดีขึ้น และสนับสนุนกิจกรรมต่าง ๆ ในเขตพัฒนาพิเศษภาคตะวันออก (EEC) อีกด้วย
ที่ประชุมได้มีการติดตามความก้าวหน้าการขับเคลื่อนโครงการขนาดใหญ่และโครงการสำคัญที่ผ่านความเห็นชอบจาก กนช. ทั้งสิ้นจำนวน 32 โครงการ ซึ่งผ่านคณะรัฐมนตรีและได้รับงบประมาณเรียบร้อยแล้วจำนวน 23 โครงการ  ผ่านความเห็นชอบของ กนช. แล้วแต่ยังไม่ได้เสนอคณะรัฐมนตรี 3 โครงการ ซึ่งที่ประชุมได้เร่งรัดให้เสนอโครงการเพื่อให้ทันกับการขอรับการจัดสรรงบประมาณในปี 2565 และโครงการที่อยู่ระหว่างการดำเนินการขอตั้งงบประมาณปี 2565 อีกจำนวน 6 โครงการ สำหรับโครงการบรรเทาอุทกภัยเมืองนครศรีธรรมราชฯ นั้น ที่ประชุมได้เน้นย้ำให้หน่วยงานที่เกี่ยวข้องเร่งรัดดำเนินการให้เสร็จโดยเร็ว เพื่อช่วยบรรเทาผลกระทบจากสถานการณ์อุทกภัยในพื้นที่ นอกจากนี้ที่ประชุมยังได้เร่งขับเคลื่อนโครงการอันเนื่องมาจากพระราชดำริ จำนวน 151 โครงการให้สามารถดำเนินการได้ตามเป้าหมายด้วยเช่นกัน
รองนายกรัฐมนตรี ยังได้เร่งรัดการดำเนินการขับเคลื่อนโครงการขนาดใหญ่และโครงการสำคัญ เพื่อการจัดสรรน้ำอย่างเป็นระบบ ให้ประชาชนทุกส่วนได้ใช้ประโยชน์ในทางการเกษตร และอุปโภคบริโภคได้ตลอดทั้งปี พร้อมย้ำโครงการที่เสนอจะต้องผ่านการพิจารณากลั่นกรองให้ความเห็นชอบในระดับพื้นที่ โดยเฉพาะอย่างยิ่งระดับจังหวัด เพื่อให้มั่นใจว่าโครงการมีความพร้อมในทุกด้าน ไม่เกิดปัญหาหลังจากได้รับการจัดสรรงบประมาณ เพื่อบรรลุเป้าหมายของโครงการที่ได้วางแผนไว้
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37719