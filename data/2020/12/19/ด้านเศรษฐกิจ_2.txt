รัฐบาลไทย-ข่าวทำเนียบรัฐบาล-ที่สุดในรอบปี เสาร์นี้ ธอส.ขนบ้านมือสองมากกว่า 7,000 รายการ ออกประมูลออนไลน์เลี่ยงโควิด-19 ผ่าน Application : G H Bank Smart NPA ราคาเริ่มต้นลดสูงสุดถึง 75% ราคาถูกสุดแค่ 30,000 บ.


วันศุกร์ที่ 18 ธันวาคม 2563
พิมพ์
ที่สุดในรอบปี เสาร์นี้ ธอส.ขนบ้านมือสองมากกว่า 7,000 รายการ ออกประมูลออนไลน์เลี่ยงโควิด-19 ผ่าน Application : G H Bank Smart NPA ราคาเริ่มต้นลดสูงสุดถึง 75% ราคาถูกสุดแค่ 30,000 บ.
ธอส.ห่วงความปลอดภัยด้านสุขภาพของลูกค้าประชาชนจากสถานการณ์โควิด-19 ประกาศเปลี่ยนรูปแบบการจัดงาน “ประมูลขายบ้านมือสอง(รวมที่ดินเปล่า) ธอส. ครั้งที่ 4/2563” ในวันเสาร์ที่ 19 ธันวาคม 2563 เป็นการประมูลออนไลน์ผ่าน Application : G H Bank Smart NPA
ธนาคารอาคารสงเคราะห์ (ธอส.) ห่วงความปลอดภัยด้านสุขภาพของลูกค้าประชาชนจากสถานการณ์โควิด-19 ประกาศเปลี่ยนรูปแบบการจัดงาน “ประมูลขายบ้านมือสอง(รวมที่ดินเปล่า) ธอส. ครั้งที่ 4/2563” ในวันเสาร์ที่ 19 ธันวาคม 2563 เป็นการประมูลออนไลน์ผ่าน Application : G H Bank Smart NPA โดยนำทรัพย์ทั่วประเทศมาออกประมูลมากที่สุดในรอบปีมากกว่า 7,000 รายการ ทั้งบ้านเดี่ยว บ้านแฝด ทาวน์เฮ้าส์ ห้องชุด แฟลต อาคารพาณิชย์ และที่ดินเปล่า แบ่งเป็นทรัพย์ในพื้นที่กรุงเทพฯ และปริมณฑล 555 รายการ และทรัพย์ในภูมิภาค 6,500 รายการ ลดราคาสูงสุดถึง 75% จากราคาปกติ ราคาเริ่มต้นประมูลต่ำสุดเพียง 30,000 บาท แบ่งทรัพย์ออกประมูลออกเป็น 7 รอบเวลา รอบละ 30 นาที ประมูลระหว่างเวลา 10.00-16.30 น.
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการลดความเสี่ยงของการแพร่ระบาดของไวรัสโควิด-19 ซึ่ง ธอส. ได้คำนึงถึงความปลอดภัยในสุขภาพรวมถึงความสะดวกของลูกค้าประชาชนเป็นหลักนั้น ธนาคารจึงขอประกาศ เปลี่ยนแปลงรูปแบบการจัดงานประมูลขายบ้านมือสอง(รวมที่ดินเปล่า) ธอส. ครั้งที่ 4/2563 ในวันเสาร์ที่ 19 ธันวาคม 2563 จากเดิมกำหนดให้มีการประมูลที่สำนักงานใหญ่ หรือ ที่ทำการสาขาที่ทรัพย์นั้นตั้งอยู่ มาเป็นการประมูลออนไลน์ผ่าน Application : G H Bank Smart NPA โดยธนาคารได้คัดทรัพย์สภาพดีรวมทั้งสิ้นมากกว่า 7,000 รายการ ที่ตั้งอยู่ในพื้นที่กรุงเทพฯ และปริมณฑล รวมถึงในภูมิภาค ทั้งประเภทบ้านเดี่ยว บ้านแฝด ทาวน์เฮ้าส์ ห้องชุด อาคารพาณิชย์ และที่ดินเปล่า ราคาเริ่มต้นประมูลให้ส่วนลดสูงสุด 75% จากราคาปกติ แบ่งเป็นทรัพย์ในพื้นที่กรุงเทพฯ และปริมณฑล จำนวน 555 รายการ ราคาเริ่มต้นประมูลให้ส่วนลดสูงสุด 50% ถึง 33 รายการ โดยมีรายการที่น่าสนใจ อาทิ ทรัพย์ที่มีราคาจำหน่ายต่ำสุด ได้แก่ ห้องชุดชั้นที่ 5 ขนาด 19.5 ตารางเมตร โครงการสมจินตรา ตั้งอยู่ใน อ.เมือง จ.สมุทรปราการ ราคาเริ่มต้นประมูลอยู่แค่ 30,000 บาทเท่านั้น ส่วนรายการทรัพย์เด่นที่มีสภาพใหม่ ตั้งอยู่ในทำเลดี อาทิ ทรัพย์ที่สามารถเดินทางไปสถานีรถไฟฟ้าบีทีเอส สายสุขุมวิท-ศรีนครินทร์ ได้อย่างสะดวก ได้แก่ บ้านเดี่ยว 2 ชั้น เนื้อที่ 67.4 ตารางวา โครงการหมู่บ้านปริญญดา ถ.บางพลี-ตำหรุ อ.บาลพลี จ.สมุทรปราการ ราคาเริ่มต้นประมูลอยู่ที่ 3,600,000 บาท ทรัพย์ที่อยู่ห่างจากศูนย์การค้าเมกาบางนาเพียง 4 กิโลเมตร คือ ทาวน์เฮ้าส์ 2 ชั้น เนื้อที่ 28.1ตารางวา ในโครงการหมู่บ้านเดอะคัลเลอร์สเลชเชอร์บางนา กม.10 อ.บางพลี จ.สมุทรปราการ ราคาเริ่มต้นประมูล 2,520,000 บาท ขณะที่ทรัพย์ในภูมิภาคนำออกประมูล 6,500 รายการ โดยมีรายการที่น่าสนใจ อาทิ ราคาเริ่มต้นประมูลลดเกือบ 70% และมีราคาเริ่มต้นประมูลต่ำที่สุดเพียงแค่ 85,000 บาท ได้แก่ ที่ดินเปล่า ขนาด 188 ตารางวา ใน อ.หนองกี่ จ.บุรีรัมย์
“ผลจากการจัดประมูลทรัพย์ออนไลน์ผ่านแอป G H Bank Smart NPA ตลอด 6 ครั้งระหว่างเดือนกรกฎาคม-ธันวาคมที่ผ่านมา ซึ่งสามารถขายทรัพย์ได้ 165 รายการ ราคารวมถึง 254.6 ล้านบาท แสดงให้เห็นว่าลูกค้าของธนาคารมีความคุ้นเคยกับการรูปแบบการประมูลออนไลน์มากขึ้น และมีส่วนสำคัญที่สนับสนุนให้การขายทรัพย์ NPA ของธนาคารในปีนี้จนถึง ณ วันที่ 30 พฤศจิกายน 2563 สามารถขายได้แล้วถึง 3,352 รายการ มูลค่ารวม 2,872.27 ล้านบาท แม้ว่าจะมีปัญหาการแพร่ระบาดของโควิด-19 ตั้งแต่ช่วงต้นปี ซึ่งทำให้ธนาคารไม่สามารถจัดงานประมูลขายทรัพย์ หรือนำทรัพย์ไปออกจำหน่ายในมหกรรมต่าง ๆ ได้ตามปกติ ส่วนในปี 2564 ธนาคามีเป้าหมายในการขายทรัพย์จำนวน 4,000 ล้านบาท แบ่งเป็นเป้าของการขายผ่านทางออนไลน์จำนวน  400 ล้านบาท เพราะคาดว่าจะเป็นช่องทางที่ได้รับความนิยมจากลูกค้ามากยิ่งขึ้น”นายฉัตรชัย กล่าว
สำหรับการประมูลขายบ้านมือสอง(รวมที่ดินเปล่า) ธอส. ครั้งที่ 4/2563 ผ่าน Application : G H Bank Smart NPA ในครั้งนี้ จะแบ่งทรัพย์ออกประมูลเป็น 7 รอบเวลา รอบละ 30 นาที ประกอบด้วย
รอบที่ 1 เวลา 10.00-10.30 น. ประมูลทรัพย์ที่ตั้งอยู่ในพื้นที่ จ.จันทบุรี จ.ระยอง จ.ตราด และ จ.สระแก้ว
รอบที่ 2 เวลา 11.00-11.30 น. ประมูลทรัพย์ที่ตั้งอยู่ในพื้นที่ จ.เชียงราย จ.น่าน จ.พะเยา จ.แพร่ จ.เชียงใหม่ จ.แม่ฮ่องสอน จ.ลำปาง จ.ลำพูน จ.กำแพงเพชร จ.ชัยนาท จ.นครสวรรค์ จ.พิจิตร จ.พิษณุโลก จ.เพชรบูรณ์ จ.ลพบุรี จ.สุโขทัย และ จ.อุทัยธานี
รอบที่ 3 เวลา 12.00-12.30 น. ประมูลทรัพย์ที่ตั้งอยู่ในพื้นที่ จ.พระนครศรีอยุธยา จ.สระบุรี จ.สุพรรณบุรี จ.อ่างทอง จ.ยโสธร จ.อำนาจเจริญ จ.ร้อยเอ็ด จ.ศรีสะเกษ จ.สุรินทร์ จ.สิงห์บุรี จ.นครนายก และ จ.อุบลราชธานี
รอบที่ 4 เวลา 13.00-13.30 น.ประมูลทรัพย์ที่ตั้งอยู่ในพื้นที่กรุงเทพฯ และปริมณฑล จ.กาญจนบุรี จ.นครปฐม จ.ราชบุรี จ.สมุทรสงคราม จ.สมุทรสาคร จ.พัทลุง จ.ยะลา จ.สงขลา จ.อุตรดิตถ์ และ จ.สตูล
รอบที่ 5 เวลา 14.00-14.30 น.ประมูลทรัพย์ที่ตั้งอยู่ในพื้นที่ จ.กระบี่ จ.ตรัง จ.นครศรีธรรมราช จ.ภูเก็ต จ.ชุมพร จ.ประจวบคีรีขันธ์ จ.เพชรบุรี จ.สุราษฎร์ธานี จ.พังงา จ.ระนอง จ.ปัตตานี และ จ.นราธิวาส
รอบที่ 6 เวลา 15.00-15.30 น. ประมูลทรัพย์ที่ตั้งอยู่ในพื้นที่ จ.ฉะเชิงเทรา จ.ชลบุรี และ จ.ปราจีนบุรี
รอบที่ 7 เวลา 16.00-16.30 น. ประมูลทรัพย์ที่ตั้งอยู่ในพื้นที่ จ.มุกดาหาร จ.ชัยภูมิ จ.นครราชสีมา จ.บุรีรัมย์ จ.เลย จ.สกลนคร จ.หนองคาย จ.หนองบัวลำภู จ.บึงกาฬ และ จ.อุดรธานี
ทั้งนี้ ผู้ที่สนใจเข้าร่วมประมูลสามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์ได้โดยไม่มีค่าใช้จ่ายใด ๆ จนถึงวันที่ 19 ธันวาคม 2563 เวลา 09.45 น.(เฉพาะลูกค้าที่ยังไม่เคยลงทะเบียน) ผู้ชนะการประมูลจะได้รับ QR Code ผ่าน Application : G H Bank Smart NPA สำหรับติดต่อกับธนาคารเพื่อชำระเงินมัดจำตามที่ธนาคารกำหนดและทำสัญญาจะซื้อจะขายในระหว่างวันที่ 21-30 ธันวาคม 2563 และสามารถเลือกใช้โปรโมชั่นผ่อนดาวน์ดอกเบี้ย 0% นานสูงสุด 60 เดือน หรือเทดาวน์แล้วยื่นกู้เลยก็มีสิทธิ์เลือกใช้โปรโมชั่นสินเชื่ออัตราดอกเบี้ย 0% นานสูงสุด 48 เดือน (ภายใต้เงื่อนไขของมาตรการพิเศษที่ธนาคารกำหนด) สอบถามรายละเอียด หรือติดตามข้อมูลข่าวสารของธนาคารเพิ่มเติมได้ที่ www.ghbhomecenter.com หรือ www.ghbank.co.th หรือ โทรศัพท์สอบถามข้อมูลกรณีทรัพย์ในเขตกรุงเทพฯ และปริมณฑล โทร. 0-2202-1582 ถึง 3 กรณีทรัพย์ในส่วนภูมิภาค โทร. 0-2202-2036 และ 0-2202-1170 หรือ Facebook Fanpage ธนาคารอาคารสงเคราะห์
ส่วนประชาสัมพันธ์ ฝ่ายสื่อสารองค์กร
ธนาคารอาคารสงเคราะห์ (ธอส.)
โทร. 02-202-1980-5

ที่มา : https://www.thaigov.go.th/news/contents/details/37717