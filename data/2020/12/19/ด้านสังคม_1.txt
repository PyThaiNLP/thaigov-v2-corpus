รัฐบาลไทย-ข่าวทำเนียบรัฐบาล-องคมนตรีตรวจเยี่ยมโรงพยาบาลเสาไห้เฉลิมพระเกียรติ 80 พรรษา จังหวัดสระบุรี


วันศุกร์ที่ 18 ธันวาคม 2563
องคมนตรีตรวจเยี่ยมโรงพยาบาลเสาไห้เฉลิมพระเกียรติ 80 พรรษา จังหวัดสระบุรี
องคมนตรีตรวจเยี่ยมการดำเนินงานโรงพยาบาลเสาไห้เฉลิมพระเกียรติ 80 พรรษา จังหวัดสระบุรี เป็นโรงพยาบาล Smart Hospital จัดบริการแบบ New Normal ให้บริการกัญชาทางการแพทย์ และการแพทย์แผนไทยครบวงจร ผู้ป่วยพึงพอใจ
องคมนตรีตรวจเยี่ยมการดำเนินงานโรงพยาบาลเสาไห้เฉลิมพระเกียรติ 80 พรรษา จังหวัดสระบุรี เป็นโรงพยาบาล Smart Hospital จัดบริการแบบ New Normal ให้บริการกัญชาทางการแพทย์ และการแพทย์แผนไทยครบวงจร ผู้ป่วยพึงพอใจ
วันนี้ (18 ธันวาคม 2563) ศาสตราจารย์เกียรติคุณ นายแพทย์เกษม วัฒนชัย องคมนตรี ในฐานะรองประธานกรรมการมูลนิธิเทพรัตนเวชชานุกูล พร้อมด้วยนายแพทย์สมยศ ศรีจารนัย สาธารณสุขนิเทศก์เขตสุขภาพที่ 4 และคณะ ตรวจเยี่ยมให้กำลังใจบุคลากรและติดตามความคืบหน้าการดำเนินงานโรงพยาบาลเสาไห้เฉลิมพระเกียรติ 80 พรรษา จังหวัดสระบุรี
นายแพทย์สมยศ ศรีจารนัย สาธารณสุขนิเทศก์ เขตสุขภาพที่ 4 กล่าวว่า โรงพยาบาลเสาไห้เฉลิมพระเกียรติ 80 พรรษา จังหวัดสระบุรี เป็น Smart Hospital ใช้เทคโนโลยีสารสนเทศในการบริหารจัดการระบบบริการเพิ่มความสะดวกรวดเร็วผู้รับบริการ และปรับระบบบริการแบบ New Normal สำรองเวชภัณฑ์ใช้ได้ 4 เดือนจัดห้องแยกโรค ปรับปรุงระบบระบายอากาศ เตรียมหอผู้ป่วยเฉพาะโรค 40 เตียง มีคลินิกเฉพาะโรคทางเดินหายใจ และเข้มมาตรการป้องกันโรค DMHT ทั้งบุคลากรทางการแพทย์ ผู้ป่วยตลอดเวลาที่อยู่ในโรงพยาบาล นอกจากนี้ ได้เปิดบริการกัญชาทางการแพทย์แบบผสมผสาน บริการการแพทย์แผนไทยครบวงจร มีโรงผลิตยาสมุนไพรที่ได้มาตรฐาน ผ่านการรับรอง GMP WHO ใช้แหล่งวัตถุดิบในพื้นที่ ให้ประชาชนปลูกแล้วนำมาจำหน่ายให้โรงพยาบาล พัฒนาบรรจุภัณฑ์ ส่งเสริมให้ใช้ยาสมุนไพร ทั้งในโรงพยาบาลส่งเสริมสุขภาพตำบล โรงพยาบาล และโรงพยาบาลในจังหวัดสระบุรี ได้ทำ MOU การซื้อขายยาในภาพของเขตสุขภาพที่ 4 ทำวิจัยเพื่อสร้างความเชื่อมั่นในการใช้ยาสมุนไพร มีผู้มารับบริการทั้งนวด อบสมุนไพร ประคบสมุนไพร และการดูแลหลังคลอดด้วยการทับหม้อเกลือจำนวนมาก
นอกจากนี้ ได้จัดโครงการพาหมอไปหาคนไข้ จัดตั้งคลินิกโรคเรื้อรังร่วมกับเครือข่าย เน้นการรับรู้เรื่องโรค การปรับพฤติกรรมตนเอง ที่โรงพยาบาลส่งเสริมสุขภาพตำบลจำนวน 13 แห่ง ผู้ป่วยเบาหวานสามารถควบคุมระดับน้ำตาลได้ เพิ่มขึ้นจาก 28.68 เป็น 38.51 ผู้ป่วยพึงพอใจ ลดค่าใช้จ่ายและประหยัดเวลาของผู้ป่วยและญาติ รวมทั้งดูแลผู้ป่วยระยะกึ่งเฉียบพลันครบวงจร โดยความร่วมมือจากโรงพยาบาลสระบุรี เพื่อให้ผู้ป่วยเข้าถึงบริการมากขึ้น ลดความแออัดของโรงพยาบาลสระบุรี มีผู้ป่วยได้รับการฟื้นฟู 101 คน และดูแลในชุมชน 60 คน มีอาการดีขึ้นสามารถกลับไปทำงานได้ 64 คน เป็นการเพิ่มคุณภาพชีวิตให้กับคนในชุมชน ทั้งยังเป็นโรงพยาบาลเศรษฐกิจพอเพียง มีศูนย์สาธิตการเรียนรู้เศรษฐกิจพอเพียงและภูมิปัญญาท้องถิ่นร่วมกันของชุมชน ปลูกผักสวนครัวผลิตน้ำยาต่าง ๆ ใช้ในโรงพยาบาลและขยายผลสู่ชุมชน
ทั้งนี้ ในปี 2562 ได้รับพระมหากรุณาธิคุณพระราชทานสนับสนุนงบประมาณจัดซื้อเครื่องตรวจอวัยวะคลื่นความถี่สูงชนิดสี 2 หัวตรวจ มูลค่า 930,000 บาท มีผู้รับบริการ 110 คน และเครื่องวัดความดันโลหิตดิจิทัลแบบพกพา 4 เครื่อง และในปีงบ 2563 ได้รับการสนับสนุนยูนิตทำฟัน มูลค่า 460,000 บาท มีผู้รับบริการ 243 คน

ที่มา : https://www.thaigov.go.th/news/contents/details/37716