รัฐบาลไทย-ข่าวทำเนียบรัฐบาล-สภา สบช. พร้อมผลิตกำลังคนด้านสาธารณสุขกว่า 5 พันคน ในปีการศึกษา 2564


วันศุกร์ที่ 18 ธันวาคม 2563
สภา สบช. พร้อมผลิตกำลังคนด้านสาธารณสุขกว่า 5 พันคน ในปีการศึกษา 2564
สภาสถาบันพระบรมราชชนก พร้อมผลิตกำลังคนด้านสาธารณสุขปี 2564 คณะพยาบาลศาสตร์ 3,686 คน และคณะสาธารณสุขศาสตร์และสหเวชศาสตร์ 1,875 คน เพื่อรองรับการดูแลสุขภาพประชาชนในระบบปฐมภูมิ
สภาสถาบันพระบรมราชชนก พร้อมผลิตกำลังคนด้านสาธารณสุขปี 2564 คณะพยาบาลศาสตร์ 3,686 คน และคณะสาธารณสุขศาสตร์และสหเวชศาสตร์ 1,875 คน เพื่อรองรับการดูแลสุขภาพประชาชนในระบบปฐมภูมิ
วันนี้ (18 ธันวาคม 2563) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข ในฐานะนายกสภาสถาบันพระบรมราชชนก เป็นประธานการประชุมสภาสถาบันพระบรมราชชนก ครั้งที่ 9/2563 และให้สัมภาษณ์ว่า ในวันนี้ที่ประชุมได้พิจารณาเห็นชอบแผนการผลิตนักศึกษาหลักสูตรต่าง ๆ ของสถาบันพระบรมราชชนก ประจำปีการศึกษา 2564 ซึ่งมาจากการวิเคราะห์และสำรวจความต้องการบุคลากรในสังกัดกระทรวงสาธารณสุข และหน่วยงานอื่น ๆ อาทิ องค์กรปกครองส่วนท้องถิ่น ทหาร ตำรวจ เป็นต้น เพื่อผลิตและพัฒนาบุคลากรตามความต้องการ สอดคล้องกับนโยบายที่จะพัฒนาระบบบริการสุขภาพปฐมภูมิ ทั้งการดูแลส่งเสริมสุขภาพ การป้องกันควบคุมโรค การฟื้นฟู และการรักษาโรค เพื่อให้ประชาชนในพื้นที่ได้รับบริการใกล้บ้าน ลดค่าใช้จ่ายในการเดินทาง ลดแออัดในรพ.ใหญ่ รวมทั้งแก้ไขปัญหาการขาดแคลนกำลังคนด้านสาธารณสุขด้วย
ทั้งนี้ ในปีการศึกษา 2564 สถาบันพระบรมราชชนกจะเปิดรับสมัครและคัดเลือกนักศึกษาภายในเดือนมิถุนายน 2564 โดยเปิดรับ คณะพยาบาลศาสตร์ 3,686 คน, คณะสาธารณสุขศาสตร์และสหเวชศาสตร์รวม 1,875 คน แบ่งเป็น หลักสูตรระดับปริญญาตรี สาขาวิชาสาธารณสุขชุมชน 360 คน สาขาวิชาทันตสาธารณสุข 340 คน สาขาวิชาการแพทย์แผนไทย/แพทย์แผนไทยประยุกต์ 330 คน สาขาวิชาเวชระเบียน 50 คน สาขาวิชารังสีเทคนิค 55 คน สาขาวิชาอาชีวอนามัยและความปลอดภัย 50 คน สาขาวิชาฉุกเฉินการแพทย์ 40 คน และหลักสูตรประกาศนียบัตรวิชาชีพชั้นสูง สาขาวิชาเทคนิคเภสัชกรรม 320 คน สาขาวิชาปฏิบัติการฉุกเฉินการแพทย์ 210 คน และสาขาวิชาเวชระเบียน 120 คน
************************* 18 ธันวาคม 2563

ที่มา : https://www.thaigov.go.th/news/contents/details/37718