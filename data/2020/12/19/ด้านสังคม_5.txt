รัฐบาลไทย-ข่าวทำเนียบรัฐบาล-สธ. ติดตามผู้สัมผัสเคสสมุทรสาคร


วันศุกร์ที่ 18 ธันวาคม 2563
สธ. ติดตามผู้สัมผัสเคสสมุทรสาคร
กระทรวงสาธารณสุข ติดตามผู้สัมผัสกรณีหญิงติดเชื้อโควิด 19 ที่ตลาดกุ้ง จ.สมุทรสาคร 165 ราย พบคนในครอบครัวติดเชื้อเพิ่ม 3 ราย ที่เหลือรอผลตรวจ ปิดตลาดกุ้ง 1 และ 2 ทำความสะอาด 3 วัน ทีมสอบสวนค้นหาผู้สัมผัสเพิ่ม
กระทรวงสาธารณสุข ติดตามผู้สัมผัสกรณีหญิงติดเชื้อโควิด 19 ที่ตลาดกุ้ง จ.สมุทรสาคร 165 ราย พบคนในครอบครัวติดเชื้อเพิ่ม 3 ราย ที่เหลือรอผลตรวจ ปิดตลาดกุ้ง 1 และ 2 ทำความสะอาด 3 วัน ทีมสอบสวนค้นหาผู้สัมผัสเพิ่ม
วันนี้ (18 ธันวาคม 2563) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นายแพทย์โอภาส การย์กวินพงศ์ อธิบดีกรมควบคุมโรค และนายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป แถลงข่าวสถานการณ์โรคโควิด 19 และความคืบหน้าการผู้ติดเชื้อโควิด 19 ในประเทศ
นายแพทย์โอภาส การย์กวินพงศ์ อธิบดีกรมควบคุมโรค กล่าวว่า วันนี้ประเทศไทยมีผู้ติดเชื้อโควิด 19 รายใหม่จำนวน 16 ราย รักษาหายเพิ่ม 16 ราย ส่งผลให้มีผู้ป่วยสะสม 4,297 ราย หายป่วยสะสม 4,005 ราย ยังรักษาในโรงพยาบาล 232 ราย และเสียชีวิตสะสม 60 ราย สำหรับผู้ติดเชื้อรายใหม่ 15 ราย เดินทางมาจากต่างประเทศ ได้แก่ ซาอุดิอาระเบีย 5 ราย เมียนมา 4 ราย สวิตเซอร์แลนด์ 2 ราย อินเดีย เนเธอร์แลนด์ สหราชอาณาจักร และตุรกี ประเทศละ 1 ราย ทั้งหมดเข้ารับการรักษาตามระบบแล้ว ส่วนใหญ่เป็นผู้ติดเชื้อไม่มีอาการ มีเพียง 1 รายมีอาการไอ เจ็บคอ มีเสมหะ  สำหรับผู้ติดเชื้อภายในประเทศ 1 ราย เป็นหญิงไทยอายุ 67 ปี เจ้าของแพปลา จังหวัดสมุทรสาคร
ทั้งนี้ สถานการณ์โรคโควิด 19 ทั่วโลกมีผู้ป่วยสะสมรวม 75.2 ล้านราย โดยเป็นผู้ติดเชื้อรายใหม่ 7.21 แสนราย อาการรุนแรง 107,213 ราย เสียชีวิตรวม 1.66 ล้านราย ประเทศที่มีผู้ติดเชื้อสูงสุด 5 อันดับ ได้แก่ สหรัฐอเมริกา 17.6 ล้านราย  อินเดีย 9.97 ล้านราย  บราซิล 7.11 ล้านราย  รัสเซีย 2.76 ล้านราย และฝรั่งเศส 2.42 ล้านราย ส่วนทวีปเอเชียนั้น อินโดนีเซีย ปากีสถาน ญี่ปุ่น บังกลาเทศ มาเลเซีย เมียนมา ฟิลิปปินส์ และเกาหลีใต้ ยังมีผู้ป่วยรายใหม่เกิน 1 พันราย
สำหรับกรณีท่าขี้เหล็กมีผู้ป่วยรวม 71 ราย ระยะหลังเป็นผู้เดินทางเข้ามาสู่ระบบกักกัน รวมแล้ว 72 ราย ติดเชื้อในประเทศเพียง 2 ราย กรณีนี้ถือว่าไม่มีปัญหาแล้ว ประชาชนสามารถไปท่องเที่ยวได้ โดยคงมาตรการใส่หน้ากาก ล้างมือ และเว้นระยะห่าง
ด้านนายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กล่าวว่า กรณีบุคลากรทางการแพทย์ติดเชื้อจากปฏิบัติงานใน ASQ รวม 7 ราย รายสุดท้ายรายงานเมื่อวันที่ 12 ธันวาคม 2563 ผ่านมา 6 วันยังไม่มีผู้ติดเชื้อรายใหม่ ถือว่าควบคุมสถานการณ์ได้ดี ผู้สัมผัสเสี่ยงสูงอยู่ในการกักกันเฝ้าระวังอาการให้ครบ 14 วัน ถือว่าเหตุการณ์สงบลง และควบคุมโรคได้แล้ว และมีการดำเนินมาตรการป้องกันไม่ให้เกิดเหตุซ้ำ
สำหรับการสอบสวนผู้ป่วยโควิด 19 รายใหม่ในประเทศ เพศหญิงอายุ 67 ปี ทำงานที่ตลาดกุ้ง จังหวัดสมุทรสาคร มีอาการป่วย 13 ธันวาคม 2563 ปวดเมื่อย จมูกไม่ได้กลิ่น สอบถามประวัติย้อนหลัง 2 อาทิตย์ก่อนมีอาการป่วย ไม่ได้เดินทางไปต่างประเทศ อยู่เฉพาะพื้นที่ขายของในตลาดกุ้งตั้งแต่ 6.00 -11.00 น. เมื่อเริ่มป่วยไปตรวจรักษา รพ.เอกชนแห่งหนึ่ง เมื่อวันที่ 16 ธันวาคม เก็บตัวอย่างส่งตรวจหาเชื้อโควิด 19 ช่วงค่ำ ทราบผล 22.00 น. พบการติดเชื้อ  และส่งตรวจยืนยันอีกครั้งศูนย์วิทยาศาสตร์การแพทย์ผลออกมาตรงกัน  จึงส่งตัวเข้ารับการรักษาที่ รพ.สมุทรสาครในเวลา 02.30 น. และดำเนินการสอบสวนโรค เก็บตัวอย่างกลุ่มเสี่ยงในพื้นที่ได้อย่างรวดเร็ว จำนวน 165 คน แบ่งเป็นกลุ่มเสี่ยงสูง 26 ราย ในจำนวนนี้ เป็นคนในครอบครัว 7 คน ตรวจพบติดเชื้อ 3 ราย คือพี่สาว มารดา น้องสะใภ้, กลุ่มที่ทำงานร่วมกันในแพปลาของผู้ป่วย 3 คน คือลูกชาย ตรวจไม่พบเชื้อ ลูกจ้างเมียนมา 2 คนจะทราบผลตรวจวันนี้, กลุ่มบุคลากรทางการแพทย์ในรพ.เอกชน 8 ราย ตรวจไม่พบเชื้อ และแรงงานในตลาดกุ้ง 8 คน รอผลการตรวจ ส่วนกลุ่มเสี่ยงต่ำ 139 คนเป็นแรงงานในตลาดกุ้ง ในจำนวนนี้เป็นคนไทย 14 คน และเมียนมา 125 คน รอผลการตรวจ และจะตรวจเพิ่มในกลุ่มแรงงานตลาดใกล้เคียง
นายแพทย์โสภณกล่าวต่อว่า ขณะนี้ ทางจังหวัดได้สั่งปิดตลาดพื้นที่ที่พบผู้ป่วย 4 ราย เป็นเวลา 3 วัน ระดมทำความสะอาด ในส่วนของมาตรการป้องกันควบคุมโรค มีการตีวงสอบสวนค้นหาผู้สัมผัสและตรวจหาผู้ที่ติดเชื้อ สื่อสารประชาสัมพันธ์ เน้นย้ำป้องกันโรคส่วนบุคคล สวมหน้ากาก 100% ล้างมือ หลีกเลี่ยงไปในที่ชุมชนแออัด ขอให้ผู้สัมผัสเสี่ยงสูง/ เสี่ยงต่ำอยู่ในสถานที่จำกัด สังเกตอาการป่วยโรคติดต่อทางเดินหายใจ เมื่อป่วยจะนำเข้าสู่การวินิจฉัยในโรงพยาบาลได้ทันที ขยายการเฝ้าระวังไปยัง ร้านขายยา คลินิก ในช่วงนี้ผู้มารับการตรวจรักษาทางเดินหายใจ ที่มีอาการไข้หวัด ไอ เจ็บคอ จมูกไม่ได้กลิ่น ลิ้นไม่รับรส ก็จะทำการตรวจหาเชื้อโควิด รวมทั้งทุกภาคส่วนร่วมกันจัดทำมาตรการพื้นที่ ทำความสะอาดทุกตลาด คัดกรองก่อนเข้าตลาด เว้นระยะห่าง จัดที่ล้างมือหรือเจลแอลกอฮอล์ สแกนไทยชนะและทำความสะอาดพื้นผิวบ่อย ๆ

ที่มา : https://www.thaigov.go.th/news/contents/details/37729