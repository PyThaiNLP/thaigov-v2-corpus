รัฐบาลไทย-ข่าวทำเนียบรัฐบาล-อนุทิน ลงพื้นที่ สมุทรสาคร หลังพบรายงานผู้ติดเชื้อโควิด 19 เพิ่ม ส่งรถตรวจเชื้อชีวนิรภัยพระราชทานเพื่อคัดกรอง 3 คัน


วันศุกร์ที่ 18 ธันวาคม 2563
อนุทิน ลงพื้นที่ สมุทรสาคร หลังพบรายงานผู้ติดเชื้อโควิด 19 เพิ่ม ส่งรถตรวจเชื้อชีวนิรภัยพระราชทานเพื่อคัดกรอง 3 คัน
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ตลาดกลางกุ้ง หลังพบผู้ติดเชื้อโควิด 19 ในประเทศ ที่ จ.สมุทรสาคร ที่มีความสัมพันธ์กับตลาดเพิ่ม ให้กรมควบคุมโรคเร่งสอบสวนโรค ติดตามผู้สัมผัส ส่งรถเก็บตัวอย่างชีวนิรภัยพระราชทานลงพื้นที่แล้
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ตลาดกลางกุ้ง หลังพบผู้ติดเชื้อโควิด 19 ในประเทศ ที่ จ.สมุทรสาคร ที่มีความสัมพันธ์กับตลาดเพิ่ม ให้กรมควบคุมโรคเร่งสอบสวนโรค ติดตามผู้สัมผัส ส่งรถเก็บตัวอย่างชีวนิรภัยพระราชทานลงพื้นที่แล้ว 3 คัน พร้อมสนับสนุนอุปกรณ์การแพทย์ เตรียมความพร้อมโรงพยาบาลเพื่อให้การรักษา
ค่ำวันนี้ (18 ธันวาคม 2563) ที่ จ.สมุทรสาคร นายอนุทิน ชาญวีรกูล รองนายกรัฐมนตรี​และ​รัฐมนตรี​ว่าการ​กระทรวง​สาธารณสุข​ลงพื้นที่ติดตามความคืบหน้าหลังพบรายงานผู้ติดเชื้อโควิด 19ที่ตลาดกลางกุ้ง จ.สมุทรสาคร โดยให้สัมภาษ​ณ์ว่า​วันนี้ได้มาติดตามความคืบหน้ากรณีพบผู้ติดเชื้อโควิด 19 ที่จังหวัดสมุทรสาคร ซึ่งขณะนี้ทีมควบคุมโรคกระทรวงสาธารณสุข ได้ส่งทีมทำงานร่วมกับโรงพยาบาลในจังหวัดสมุทรสาคร และผู้ว่าราชการจังหวัดในการติดตามสอบสวนโรคและตรวจหาเชื้อ ขณะนี้มีความพร้อมค่อนข้างมาก โดยได้รับพระมหากรุณาธิคุณส่งรถตรวจหาเชื้อนิรภัยพระราชทานจำนวน 3 คัน เพื่อทำการตรวจผู้ที่พักอาศัย ในตลาดกลางกุ้งจังหวัดสมุทรสาคร ประมาณ 4,000 คน ซึ่งส่วนใหญ่เป็นแรงงานต่างด้าว ในจำนวนนี้มีคนไทยอยู่ประมาณ 10 เปอร์เซ็นต์ ขณะนี้ตรวจหาเชื้อไปแล้วกว่า 2,000 คน เบื้องต้นพบผู้ติดเชื้อ 13 ราย ส่วนใหญ่มีความสัมพันธ์กับตลาด และจะขยายการสอบสวนโรคต่อไป สำหรับผู้ติดเชื้อรายแรกขณะนี้ได้ทราบ timeline ในแต่ละวัน ซึ่งมีอาชีพค้าขายโดยรวบรวมกุ้งไปขายอีกตลาดหนึ่ง ซึ่งจะต้องติดตามหาผู้สัมผัสเพิ่มเติมส่วนผู้สัมผัสเสี่ยงสูงขณะนี้ได้เข้าระบบกักกันแล้ว
สำหรับสถานการณ์ที่จังหวัดสมุทรสาคร ถือว่ายังไม่เป็นที่กังวล แต่ขอให้สวมหน้ากากอนามัยตลอดเวลา หลีกเลี่ยงจุดเสี่ยงที่อาจเกิดการติดเชื้อ ล้างมือบ่อยๆ เพิ่มความระมัดระวังตนเอง ส่วนกรมควบคุมโรคต้องเร่งสอบสวนโรคและทำการตรวจหาเชื้อให้ได้มากที่สุด เพื่อจำกัดวงการแพร่ระบาด หากประชาชนที่พักอาศัยในบริเวณตลาดกลางกุ้ง มีความประสงค์จะตรวจหาเชื้อ สามารถขอเข้ารับการตรวจได้ฟรี
“ขอย้ำว่าไม่มีปัญหาใดๆ ให้ระบบการควบคุมโรคได้ทำงาน หากพบผู้ป่วย เราก็มียาที่รักษาให้หายได้  ซึ่งผู้ป่วยที่พบไม่ได้แสดงอาการใดๆ ที่น่าเป็นห่วง ได้อยู่ในมือของทีมแพทย์และพยาบาลในเขตจังหวัดสมุทรสาครเรียบร้อยแล้ว อาทิ โรงพยาบาลสมุทรสาคร โรงพยาบาลกระทุ่มแบน พร้อมให้การดูแลรักษา ขณะนี้มีห้องแยกโรค ห้องความดันลบครบ เตรียมรับมือกับสถานการณ์ขอให้มั่นใจ ผู้ที่จะเดินทางมาท่องเที่ยวที่จังหวัดสมุทรสาคร หรือใช้เป็นทางผ่าน สามารถท่องเที่ยวได้ตามปกติไม่มีอันตรายอย่างแน่นอน” นายอนุทินกล่าว
ทั้งนี้  กระทรวงสาธารณ​สุขได้ส่งรถเก็บตัวอย่างชีวนิรภัยพระราชทานลงพื้นที่ตลาดกลางกุ้ง จ.สมุทรสาคร​ เพื่อเก็บตัวอย่างประชาชนกลุ่มเสี่ยง จำนวน 3 คัน  และสนับสนุนหลอดเก็บตัวอย่าง VTM จำนวน 2,500 หลอด ไม้ swab 2,500 NPS และ Throat swab ชุดตรวจ Rapid Ab test 200 test  วัสดุกับ ppe ปรอท 100 ชิ้น กาวน์กันน้ำ 200 ตัว surgical mask 500 ชิ้นหมวกคลุมผม 200 ชิ้น face shield 100 ชิ้น alcohol 5 ลิตร 10 แกลลอน ถุงแดง 5 กิโลกรัม
***************************** 18 ธันวาคม 2563

ที่มา : https://www.thaigov.go.th/news/contents/details/37737