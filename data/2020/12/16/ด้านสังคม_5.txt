รัฐบาลไทย-ข่าวทำเนียบรัฐบาล-รมว.พม. ร่วมแสดงความยินดีและชื่นชม เสาวลักษณ์ ทองก๊วย สตรีพิการไทย ที่ได้รับเลือกตั้งเป็นคณะกรรมการว่าด้วยสิทธิคนพิการแห่งสหประชาชาติ สมัยแรก


วันอังคารที่ 15 ธันวาคม 2563
รมว.พม. ร่วมแสดงความยินดีและชื่นชม เสาวลักษณ์ ทองก๊วย สตรีพิการไทย ที่ได้รับเลือกตั้งเป็นคณะกรรมการว่าด้วยสิทธิคนพิการแห่งสหประชาชาติ สมัยแรก
รมว.พม. ร่วมแสดงความยินดีและชื่นชม เสาวลักษณ์ ทองก๊วย สตรีพิการไทย ที่ได้รับเลือกตั้งเป็นคณะกรรมการว่าด้วยสิทธิคนพิการแห่งสหประชาชาติ สมัยแรก
วันนี้ (15 ธ.ค. 63) เวลา 14.00 น. ที่ห้องรับรอง ชั้น 9 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) และนางสาวสราญภัทร อนุมัติราชกิจ อธิบดีกรมส่งเสริมและพัฒนาคุณภาพชีวิตคนพิการ ร่วมแสดงความยินดีและมอบช่อดอกไม้ให้แก่ นางสาวเสาวลักษณ์ ทองก๊วย สตรีพิการไทย ในโอกาสที่ได้รับเลือกตั้งให้ดำรงตำแหน่งสมาชิกคณะกรรมการว่าด้วยสิทธิคนพิการแห่งสหประชาชาติ วาระ 4 ปี (ค.ศ. 2020 - 2024) เป็นสมัยแรก
นายจุติ กล่าวว่า วันนี้ตนขอแสดงความยินดีกับความสำเร็จของคุณเสาวลักษณ์ ซึ่งเป็นความสำเร็จของประเทศไทยและสิ่งที่น่าภาคภูมิใจมากและนับเป็นเป็นผลงานชิ้นแรกๆ ของรัฐบาลที่ทำงานบูรณาการกันทุกกระทรวง ทั้งกระทรวงการต่างประเทศ สำนักนายกรัฐมนตรี และกระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) รวมถึงกลุ่มเอ็นจีโอทั้งหมด ส่งผลให้เกิดความสำเร็จขึ้นในวันนี้ และผลสำเร็จส่วนหนึ่งมาจากคุณสมบัติของคุณเสาวลักษณ์ และการเตรียมงานที่ดี ทั้งนี้ ขอชื่นชมคุณเสาวลักษณ์ว่าสามารถเป็นตัวแทนที่ดีของประเทศไทยได้ ซึ่งเป็นผู้มีวิสัยทัศน์และมีวิธีคิดในการทำงานที่ฉีกแนวออกไป ตนเชื่อว่าการทำงานเช่นนี้จะเป็นการเรียนรู้ร่วมกันระหว่างภาครัฐกับภาคประชาชนที่จะทำงานเพื่อประโยชน์ส่วนรวมต่อไป ฉะนั้น วันนี้นับว่าเป็นวันที่ประเทศไทยดีขึ้นอีกหนึ่งวัน และจะดีต่อไปเรื่อยๆ โดยครั้งนี้ ประเทศไทยได้รับคัดเลือกเป็นครั้งที่ 3 ซึ่งไม่ใช่เรื่องง่ายและประสบความสำเร็จได้ ตนขอขอบคุณทุกคนที่ปิดทองหลังพระที่เป็นความภาคภูมิใจของคนไทย
นางสาวเสาวลักษณ์ กล่าวเพิ่มเติมว่า เนื่องจากสถานการณ์การแพร่ระบาดของโรคโควิด-19 ได้สร้างความท้าทายให้ทั่วโลก โดยปกติแล้วก่อนจะมีการแพร่ระบาดของโรคโควิด-19 นั้น เรื่องของคนพิการและกลุ่มเปราะบาง นับเป็นเรื่องที่ท้าทายอยู่แล้ว ฉะนั้น เป็นเรื่องที่เราต้องมาช่วยกันคิดว่าจะทำอย่างไรในเรื่องของคนพิการที่กระจายเข้าไปอยู่ในทุกวาระ ทั้งทางเศรษฐกิจ สังคม การเมือง และเรื่องความปลอดภัยต่างๆ ซึ่งตนคิดว่าเราต้องทำงานเป็นทีม ไม่ใช่เฉพาะแค่ในประเทศเท่านั้น แต่ต้องหาวิธีการว่าจะทำอย่างไรถึงจะมีกลไกที่เอื้อต่อการทำงานระหว่างประเทศทั้งในระดับภูมิภาคและระดับสากล ทั้งนี้ ตนขอขอบคุณรัฐบาล กระทรวง พม. รวมทั้งหน่วยงานที่เกี่ยวข้อง ที่ให้การสนับสนุนตนและคนพิการมาอย่างต่อเนื่อง และในฐานะตัวแทนประเทศไทย ตนจะปฎิบัติหน้าที่ในตำแหน่งสมาชิกคณะกรรมการว่าด้วยสิทธิคนพิการให้ดีที่สุด เพื่อให้เกิดประโยชน์สูงสุดต่อคนพิการในประเทศไทยต่อไป

ที่มา : https://www.thaigov.go.th/news/contents/details/37640