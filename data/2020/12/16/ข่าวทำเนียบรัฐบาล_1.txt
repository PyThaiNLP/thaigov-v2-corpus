รัฐบาลไทย-ข่าวทำเนียบรัฐบาล-นายกรัฐมนตรีชมสตาร์ทอัพไทย ยกระดับอุตสาหกรรมดิจิทัล สร้างรายได้แก่ประเทศ พร้อมเชิญชวน “กินของไทย ใช้ของไทย” ส่งเสริมสินค้าเกษตรและ OTOP  จัดกระเช้าของขวัญ กระตุ้นเศรษฐกิจฐานราก


วันอังคารที่ 15 ธันวาคม 2563
พิมพ์
นายกรัฐมนตรีชมสตาร์ทอัพไทย ยกระดับอุตสาหกรรมดิจิทัล สร้างรายได้แก่ประเทศ พร้อมเชิญชวน “กินของไทย ใช้ของไทย” ส่งเสริมสินค้าเกษตรและ OTOP  จัดกระเช้าของขวัญ กระตุ้นเศรษฐกิจฐานราก
นายกรัฐมนตรีชมสตาร์ทอัพไทย ยกระดับอุตสาหกรรมดิจิทัล สร้างรายได้แก่ประเทศ พร้อมเชิญชวน “กินของไทย ใช้ของไทย” ส่งเสริมสินค้าเกษตรและ OTOP  จัดกระเช้าของขวัญ กระตุ้นเศรษฐกิจฐานราก
วันนี้ (15 ธ.ค. 63) เวลา 09.00 น. ก่อนการประชุมคณะรัฐมนตรี นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชมนิทรรศการดิจิทัลสตาร์ทอัพ (Digital Thailand Big Bang : Digital Station) โดยกระทรวงดิจิทัลเพื่อเศรษฐกิจและสังคม พร้อมร่วมประชาสัมพันธ์การจัดงาน “ช้อปวิถีใหม่ ส่งสุขทั่วไทยถึงหน้าบ้าน” โดยกระทรวงเกษตรและสหกรณ์ และ งาน OTOP City 2020  ภายใต้แนวคิด “ของขวัญปีใหม่ ล้ำค่าถูกใจ รวมไว้ใน OTOP City 2020” โดยกระทรวงมหาดไทย โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ นายดิสทัต โหตระกิตย์ เลขาธิการนายกรัฐมนตรีและนางสาวไตรศุลี ไตรสรณกุล รองโฆษกประจำสำนักนายกรัฐมนตรี ร่วมในครั้งนี้ ณ ตึกสันติไมตรี ทำเนียบรัฐบาล
ในโอกาสนี้ นายกรัฐมนตรีได้ทดลองเล่นเกม Timeline ซึ่งเป็นรูปแบบเกมผจญภัยเพื่อฝึกลับสมอง โดยช่วยตัวละครในเกมหาทางออก โดยนายกรัฐมนตรีชื่นชมศักยภาพของสตาร์ทอัพไทยที่สามารถพัฒนาเกมที่มีความสร้างสรรค์ ลดความรุนแรง ส่งเสริมอุตสาหกรรมดิจิทัลให้สามารถสร้างรายได้ให้แก่ประเทศไทยอีกด้วย ทั้งนี้ รัฐบาลกำลังเดินหน้าขับเคลื่อนสตาร์ทอัพ อี คอมเมิร์ซ (E-Commerce) รวมทั้งพัฒนาแพลตฟอร์มต่าง ๆ เพื่อเปิดพื้นที่ให้เกิดการแข่งขัน และเพิ่มการลงทุนอุตสาหกรรมเกมด้วย นายกรัฐมนตรียังได้เสนอให้มีการพัฒนาเกมในรูปแบบ Hospitality อาทิ การดูแลผู้สูงอายุ ช่วยเหลือผู้พิการ เพื่อเป็นการปลูกสร้างจิตสำนึกให้แก่ผู้เล่น
จากนั้น นายกรัฐมนตรีร่วมประชาสัมพันธ์ งาน “ช้อปวิถีใหม่ ส่งสุขทั่วไทยถึงหน้าบ้าน”  ซึ่งเป็นหนึ่งในโครงการกระตุ้นเศรษฐกิจฐานราก จัดขึ้นระหว่างวันที่ 17 – 23 ธ.ค. 63 ณ ศูนย์การค้า พาราไดซ์ พาร์ค โดยกระทรวงเกษตรและสหกรณ์ร่วมกับบริษัทขนส่งภาคเอกชน พัฒนาและขยายตลาดสินค้าเกษตรและผลิตภัณฑ์ ผ่านทางแพลตฟอร์มออนไลน์ โดยเฉพาะในเทศกาลปีใหม่นี้ ลดการเดินทางและลดการสัมผัส ในสถานการณ์การแพร่ระบาดของโควิด-19 โดยนายกรัฐมนตรีกล่าวชมการดำเนินโครงการว่า เป็นโครงการที่ดี สามารถต่อยอดพัฒนาการขายสินค้าแบบอีคอมเมิร์ซเพื่อช่วยสนับสนุนเกษตรกร ขอให้ทุกคนช่วยกันสนับสนุนและบริโภคสินค้าเกษตรของไทย เบื้องต้นอาจเป็นการขายสินค้าผ่านแพลตฟอร์มออนไลน์ภายในประเทศ ต่อไปก็สามารถพัฒนาไปสู่อีคอมเมิร์ซในตลาดต่างประเทศได้  โดยภาครัฐร่วมมือกับภาคเอกชนจัดกิจกรรมส่งเสริมการขาย เช่น เมื่อซื้อสินค้าแล้วแล้วจัดส่งทางบริษัทขนส่ง อาจเพิ่มให้มีการลุ้นชิงโชคเพื่อรับรางวัลเพื่อเป็นของขวัญปีใหม่ให้กับประชาชน
นายกรัฐมนตรีชมนิทรรศการประชาสัมพันธ์การจัดงาน OTOP City 2020 ภายใต้แนวคิด “ของขวัญปีใหม่ ล้ำค่าถูกใจ รวมไว้ใน OTOP City 2020” โดยกระทรวงมหาดไทย โดยนำผลิตภัณฑ์ชุมชน จัดเป็นกระเช้าของขวัญ ของฝากในช่วงเทศกาลปีใหม่ เพื่อกระจายรายได้ให้แก่ท้องถิ่น และประชาสัมพันธ์สินค้า OTOP จากภูมิปัญญาคนไทย โดยนายกรัฐมนตรีชื่นชมในการรวบรวมสินค้า OTOP จากหลายจังหวัดเพื่อให้ประชาชนสามารถเลือกซื้อได้อย่างสะดวกเพื่อเป็นของขวัญปีใหม่ พร้อมแนะให้มีการเพิ่มช่องทางสั่งซื้อบนแพลตฟอร์มออนไลน์ ให้สามารถจัดเป็นกระเช้าปีใหม่และส่งไปตามที่ต่าง ๆ ได้ ในตอนท้าย นายกรัฐมนตรีได้เลือกซื้อผ้าไหมย้อมสีธรรมชาติ ลวดลายสวยงามในลักษณะไทยประยุกต์ ทั้งนี้ งาน OTOP City 2020 จะจัดขึ้นระหว่างวันที่ ระหว่างวันที่ 19 – 27 ธ.ค. 63 ณ เมืองทองธานี
......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37624