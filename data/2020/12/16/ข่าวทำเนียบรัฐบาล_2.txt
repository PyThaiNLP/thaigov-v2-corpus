รัฐบาลไทย-ข่าวทำเนียบรัฐบาล-นายกฯ พร้อมครม.เยี่ยมชมสถานีกลางบางซื่อ และทดสอบนั่งรถไฟชานเมืองสายสีแดง ยกระดับ “ระบบคมนาคมขนส่งทางราง”  แนะเพิ่มกิจกรรมทางเศรษฐกิจตลอดแนวเส้นทางตั้งแต่ต้นทาง กลางทาง ปลายทาง 


วันอังคารที่ 15 ธันวาคม 2563
พิมพ์
นายกฯ พร้อมครม.เยี่ยมชมสถานีกลางบางซื่อ และทดสอบนั่งรถไฟชานเมืองสายสีแดง ยกระดับ “ระบบคมนาคมขนส่งทางราง”  แนะเพิ่มกิจกรรมทางเศรษฐกิจตลอดแนวเส้นทางตั้งแต่ต้นทาง กลางทาง ปลายทาง
นายกฯ พร้อมครม.เยี่ยมชมสถานีกลางบางซื่อ และทดสอบนั่งรถไฟชานเมืองสายสีแดง ยกระดับ “ระบบคมนาคมขนส่งทางราง”  แนะเพิ่มกิจกรรมทางเศรษฐกิจตลอดแนวเส้นทางตั้งแต่ต้นทาง กลางทาง ปลายทาง
วันนี้ (15 ธ.ค. 63) เวลา 13.30 น. ณ สถานีกลางบางซื่อ กรุงเทพมหานคร นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพร้อมคณะรัฐมนตรี ลงพื้นที่เยี่ยมชมสถานีกลางบางซื่อ และรับฟังแผนการพัฒนาที่ดินบริเวณรอบสถานีกลางบางซื่อ  พร้อมทดลองการเดินขบวนรถไฟชานเมืองสายสีแดง ระหว่างสถานีกลางบางซื่อถึงสถานีรังสิต  โดยมีนายศักดิ์สยาม ชิดชอบ รัฐมนตรีว่าการกระทรวงคมนาคมให้การต้อนรับ โอกาสนี้ นายนิรุฒ มณีพันธ์ ผู้ว่าการรถไฟแห่งประเทศไทยบรรยายสรุปเกี่ยวกับวิวัฒนาการรถไฟเกล้ากษัตราและนาฬิกาหน้าปัดเลข 9 เฉลิมพระเกียรติ ซึ่งเป็นสัญลักษณ์สถานีกลางบางซื่อด้วย
นายกรัฐมนตรีกล่าวถึงสถานีกลางบางซื่อและโครงการระบบรถไฟชานเมืองสายสีแดง ช่วงบางซื่อ – รังสิตว่า ช่วยเติมเต็มการพัฒนาระบบขนส่งมวลชนทางรางให้มีประสิทธิภาพมากยิ่งขึ้น พร้อมแนะให้มีการจัดเตรียมความพร้อมเกี่ยวกับที่จอดรถให้เพียงพอที่จะเปิดให้บริการประชาชนอย่างเต็มรูปแบบในปีหน้า เพื่อรองรับสำหรับประชาชนที่มาใช้บริการทำให้ประชาชนทุกกลุ่มได้รับประโยชน์และเข้าถึงบริการขนส่งคมนาคมทางรางอย่างทั่วถึง  สำหรับแผนยุทธศาสตร์ชาติ ระยะ 20 ปี (พ.ศ. 2561 – 2580) นั้น รัฐบาลให้ความสำคัญกับการพัฒนาโครงสร้างพื้นฐานด้านการคมนาคมขนส่งของประเทศ ทั้งทางถนน ทางราง ทางน้ำ และทางอากาศ เพื่อขับเคลื่อนการพัฒนาเศรษฐกิจ สังคม และยกระดับคุณภาพชีวิตของประชาชน และความมั่นคงของประเทศ เพิ่มขีดความสามารถในการแข่งขันของไทยในระดับนานาชาติ โดยเฉพาะอย่างยิ่ง การพัฒนา “ระบบคมนาคมขนส่งทางราง” ซึ่งเป็นรูปแบบการเดินทางที่มีประสิทธิภาพและยั่งยืน ให้เป็นรูปแบบการเดินทางหลักของประเทศ ทั้งโครงการรถไฟฟ้าขนส่งมวลชนในเขตเมือง ได้แก่ รถไฟฟ้าสายสีเขียว สายสีน้ำเงิน สายสีม่วง สายสีชมพู สายสีเหลือง และสายสีส้ม ช่วยยกระดับการเดินทางของประชาชนในพื้นที่กรุงเทพฯ และปริมณฑล ลดการใช้รถยนต์ส่วนบุคคล บรรเทาปัญหาการจราจรติดขัด  ขณะเดียวกันยังได้พัฒนาโครงการรถไฟทางคู่ทั่วประเทศและโครงข่ายรถไฟความเร็วสูง ช่วงกรุงเทพมหานคร – นครราชสีมา และรถไฟความเร็วสูงเชื่อมสามสนามบิน เพื่อเชื่อมต่อทั่วทุกภูมิภาคของประเทศไทยและประเทศเพื่อนบ้านในอนุภูมิภาคลุ่มน้ำโขง เพิ่มประสิทธิภาพด้านการเดินทาง ขนส่ง และโลจิสติกส์
จากนั้น นายกรัฐมนตรีและคณะรัฐมนตรีเยี่ยมชมห้องควบคุมการเดินรถไฟสายสีแดง และนำคณะรัฐมนตรีทดลองเดินทางด้วยรถไฟชานเมืองสายสีแดงจากสถานีกลางบางซื่อ ไปยังสถานีรังสิต เพื่อติดตามความคืบหน้าของงานก่อสร้าง เมื่อเดินทางถึงสถานีรังสิต มีประชาชนในพื้นที่ให้การต้อนรับ ซึ่งนายกรัฐมนตรีได้แสดงความห่วงใยพี่น้องประชาชนที่ได้รับผลกระทบจากโครงการรถไฟสายสีแดง การเวนคืนที่ดินเพื่อเยียวยาชุมชนเหล่านั้น ซึ่งได้ย้ำให้หน่วยงานที่เกี่ยวข้องกำกับดูแลการก่อสร้างโครงการอย่างรอบคอบ  อาทิ การจัดหาที่จอดรถให้เพียงพอกับความต้องการเดินทางของประชาชน การให้ข้อมูลกับประชาชนในพื้นที่อย่างสม่ำเสมอ  ซึ่งการก่อสร้างโครงการระบบรถไฟชานเมืองเป็นอีกหนึ่งระบบสาธารณูปโภคขั้นพื้นฐาน ที่อำนวยความสะดวกให้กับประชาชน แต่ต้องไม่ลืมประชาชนที่ได้รับความเดือดร้อนจากโครงการนี้ด้วย  ขณะเดียวกัน ยังเสนอให้เน้นการสร้างมูลค่าทางเศรษฐกิจตั้งแต่ต้นทาง กลางทาง ปลายทาง การใช้ประโยชน์จากสองข้างทางระหว่างเดินรถ รวมทั้งการพัฒนาพื้นที่ว่างเปล่าของเอกชนให้สร้างกิจกรรมเศรษฐกิจได้เพิ่มเติมด้วย
.....................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37638