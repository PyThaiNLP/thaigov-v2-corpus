รัฐบาลไทย-ข่าวทำเนียบรัฐบาล-เตรียมจัดงาน ‘ช้อปวิถีใหม่ ส่งสุขทั่วไทยถึงหน้าบ้าน’


วันอังคารที่ 15 ธันวาคม 2563
เตรียมจัดงาน ‘ช้อปวิถีใหม่ ส่งสุขทั่วไทยถึงหน้าบ้าน’
กระทรวงเกษตรฯ หวังกระตุ้นเศรษฐกิจฐานราก เตรียมจัดงาน ‘ช้อปวิถีใหม่ ส่งสุขทั่วไทยถึงหน้าบ้าน’ ระหว่างวันที่ 17 - 23 ธันวาคม 2563 ณ ศูนย์การค้า พาราไดซ์ พาร์ค ศรีนครินทร์
พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และผู้บริหารกระทรวงเกษตรและสหกรณ์ เยี่ยมชมบูธประชาสัมพันธ์การจัดงาน ‘ช้อปวิถีใหม่ ส่งสุขทั่วไทยถึงหน้าบ้าน’ ณ ทำเนียบรัฐบาล โดยการจัดงานดังกล่าว มีกำหนดจัดขึ้นระหว่างวันที่ 17 - 23 ธันวาคม 2563 ณ ศูนย์การค้า พาราไดซ์ พาร์ค ศรีนครินทร์ ซึ่งเป็นความตั้งใจของกระทรวงเกษตรและสหกรณ์ในการกระตุ้นเศรษฐกิจฐานรากผ่านเกษตรกรและผู้ประกอบการ โดยร่วมกันส่งเสริมการบริโภคในประเทศ ให้เกษตรกรและผู้ประกอบการมีรายได้เพิ่มจากการขยายช่องทางการตลาด ซึ่งในช่วงเทศกาลปีใหม่ เป็นช่วงที่ผู้บริโภคออกมาจับจ่ายใช้สอยเพื่อจัดงานและกิจกรรม หรือหาของขวัญปีใหม่เพื่อมอบให้แก่กัน โดยแคมเปญ ‘ช้อปวิถีใหม่ ส่งสุขทั่วไทยถึงหน้าบ้าน’ กระทรวงเกษตรฯ ได้จับมือกับพันธมิตรทั้งจากภาครัฐและเอกชน ไม่ว่าจะเป็นศูนย์การค้าพาราไดซ์ พาร์ค, บริษัท ลาซาด้า จำกัด (ประเทศไทย), บริษัท ไปรษณีย์ไทย จำกัด และบริษัท เคอรี่ เอ็กซ์เพรส (ประเทศไทย) จำกัด (มหาชน) รวมทั้งหน่วยงานในสังกัดกระทรวงเกษตรและสหกรณ์ กลุ่มเกษตรกร และผู้ประกอบการ มาร่วมกันจัดแคมเปญในครั้งนี้ ซึ่งจะทำให้ผู้บริโภคสามารถเลือกชมตัวอย่างสินค้าและชิมฟรีได้ตลอดทั้งงาน อีกทั้งสินค้าและการจัดส่งยังได้รับการการันตีจากกระทรวงเกษตรฯ ผู้บริโภคจึงมั่นใจได้ว่าจะได้รับผลผลิตและสินค้าเกษตรคุณภาพดีได้มาตรฐานและยังคงความสดใหม่ตามอย่างเดิมแน่นอน
สำหรับกิจกรรมภายในงานจะมีการออกบูธจำหน่ายสินค้าเกษตรคุณภาพดี ทั้งของสด แปรรูป และผลิตภัณฑ์ทางการเกษตรอีกมากมายผ่านแพลตฟอร์มออนไลน์ มากกว่า 80 บูธ โดยผู้บริโภคสามารถเลือกชิมและชมสินค้าได้ฟรีตลอดทั้งงานก่อนตัดสินใจสั่งซื้อ โดยสามารถกดสั่งสินค้าได้ทันทีผ่านแพลตฟอร์ม หรือ QR Code ซึ่งจะมีเจ้าหน้าที่คอยให้คำแนะนำในทุกขั้นตอน อีกทั้งสามารถกำหนดวันจัดส่งหรือส่งมอบ เป็นของขวัญในเทศกาลปีใหม่ได้ ซึ่งจะช่วยให้ประหยัดทั้งเวลา การเดินทาง และยังได้รับสินค้าเกษตรส่งตรงถึงบ้านท่านอีกด้วย
นอกจากนี้ ยังมีการจัดกิจกรรมที่น่าสนใจ ทั้งการสาธิตการปรุงอาหาร การนำเสนอโชว์สินค้าและผลิตภัณฑ์ทางการเกษตรที่มีความน่าสนใจ การเสวนาเพื่อให้ความรู้ในการจำหน่ายสินค้าบนโลกออนไลน์ และการถ่ายทอดประสบการณ์จากการเป็นผู้ค้าออนไลน์ที่ประสบความสำเร็จ รวมทั้งโปรโมชั่นพิเศษต่าง ๆ อีกมากมาย โดยกระทรวงเกษตรฯ จะมีการถ่ายทอดกิจกรรมและการเสวนาผ่าน Facebook Live ตลอดการจัดงานทั้ง 7 วัน

ที่มา : https://www.thaigov.go.th/news/contents/details/37623