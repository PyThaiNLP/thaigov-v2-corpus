รัฐบาลไทย-ข่าวทำเนียบรัฐบาล-ชาวสระบุรี จองคิวรักษาคลินิกกัญชาทางการแพทย์แผนไทย ผ่านแอปพลิเคชัน Dr.Ganjain TTM


วันอังคารที่ 15 ธันวาคม 2563
ชาวสระบุรี จองคิวรักษาคลินิกกัญชาทางการแพทย์แผนไทย ผ่านแอปพลิเคชัน Dr.Ganjain TTM
ชาวสระบุรี จองคิวรักษาคลินิกกัญชาทางการแพทย์แผนไทย ผ่านแอปพลิเคชัน Dr.Ganjain TTM
โรงพยาบาลหนองแค และโรงพยาบาลบ้านหมอ จ.สระบุรี เปิดคลินิกกัญชาทางการแพทย์ และศูนย์การแพทย์ทางเลือก แพทย์แผนไทย แพทย์แผนจีน จองคิวรักษากัญชาทางการแพทย์แผนไทย" ผ่านแอปพลิเคชัน Dr.Ganjain TTM หรือจองล่วงหน้าได้ที่หน่วยบริการ เริ่มตั้งแต่วันนี้ (15 ธันวาคม 2563) เป็นต้นไป
วันนี้  (15 ธันวาคม 2563) ที่จังหวัดสระบุรี นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข พร้อมนายแพทย์กฤษณ์ สกุลแพทย์ นายแพทย์สาธารณสุขจังหวัดสระบุรี นายแพทย์ธนะวัฒน์ วงศ์ผัน ผู้อำนวยการโรงพยาบาลบ้านหมอ รักษาการในตำแหน่งผู้อำนวยการโรงพยาบาลหนองแค เปิดคลินิกกัญชาทางการแพทย์ และศูนย์การแพทย์ทางเลือก แพทย์แผนไทย แพทย์แผนจีน ที่โรงพยาบาลหนองแคและโรงพยาบาลบ้านหมอ พร้อมเปิดศูนย์บำบัดรักษา ผู้ป่วยหลอดเลือดสมอง (อัมพฤกษ์ อัมพาต) และโรคเรื้อรัง ที่ต้องได้รับการฟื้นฟูอย่างต่อเนื่องด้วยวิธีการฝังเข็มรักษากระตุ้นสมองและระบบประสาท
นายวัชรพงศ์กล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีนโยบายให้โรงพยาบาลศูนย์ โรงพยาบาลทั่วไป และโรงพยาบาลชุมชนที่มีความพร้อม เปิดคลินิกกัญชาทางการแพทย์ บูรณาการรักษาทั้งการแพทย์แผนปัจจุบันและการแพทย์แผนไทย ให้ประชาชนได้ใช้ประโยชน์จากยากัญชา สารสกัดกัญชาทางการแพทย์อย่างครอบคลุม เพิ่มทางเลือกให้กับผู้ป่วย ในการรักษา บรรเทาอาการ และความทุกข์ทรมาน จากโรคร้ายแรงและโรคเรื้อรัง ทำให้เข้าถึงกัญชาทางการแพทย์ สมุนไพรไทย ในสัดส่วนและปริมาณที่เหมาะสมและปลอดภัย เกิดประโยชน์ต่อการดูแลรักษาและเพิ่มคุณภาพชีวิตผู้ป่วย
สำหรับคลินิกกัญชาทางการแพทย์ที่โรงพยาบาลหนองแค และโรงพยาบาลบ้านหมอนี้ จะใช้ตำรับยา 3 ตำรับในการรักษา คือ ตำรับยาศุขไสยาศน์ ตำรับยาทําลายพระสุเมรุ และน้ำมันกัญชาสูตรอาจารย์เดชา และผู้เข้ารับบริการสามารถจองคิวรักษาผ่านแอปพลิเคชัน "กัญชาทางการแพทย์แผนไทย" (Dr.Ganjain TTM) หรือจองล่วงหน้าได้ที่หน่วยบริการ โดยเปิดได้ตั้งแต่วันนี้ (15 ธันวาคม 2563) เป็นต้นไป
ทั้งนี้ จังหวัดสระบุรี ได้เปิดคลินิกกัญชาทางการแพทย์แล้ว 6 แห่ง  ได้แก่ โรงพยาบาลสระบุรี โรงพยาบาลเสาไห้ โรงพยาบาลพระพุทธบาท โรงพยาบาลวิหารแดง และอีก 2 แห่งที่เปิดให้บริการในวันนี้ คือโรงพยาบาลหนองแค และโรงพยาบาลบ้านหมอ มีแผนจะเปิดให้บริการเพิ่มที่โรงพยาบาลแก่งคอย และจะขยายให้ครอบคลุมทุกหน่วยบริการในจังหวัด เพื่อรองรับการให้บริการประชาชนในพื้นที่ ลดเวลารอคอยในการรักษา ลดแออัด ลดการส่งต่อไปโรงพยาบาลขนาดใหญ่ รวมถึงลดค่าใช้จ่ายในการเดินทางไปรักษาด้วย สำหรับคลินิกให้คำปรึกษาได้เปิดให้บริการครบทุกแห่งแล้ว

ที่มา : https://www.thaigov.go.th/news/contents/details/37631