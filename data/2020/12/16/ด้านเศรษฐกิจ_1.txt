รัฐบาลไทย-ข่าวทำเนียบรัฐบาล-กระทรวงเกษตรฯ ร่วม 18 ประเทศ ประชุมวิชาการพืชสวนแห่งเอเชีย ภายใต้แนวคิด “พืชสวนอาเซียน   เพื่อโลกที่ยั่งยืน” 


วันอังคารที่ 15 ธันวาคม 2563
กระทรวงเกษตรฯ ร่วม 18 ประเทศ ประชุมวิชาการพืชสวนแห่งเอเชีย ภายใต้แนวคิด “พืชสวนอาเซียน   เพื่อโลกที่ยั่งยืน”
กระทรวงเกษตรฯ ร่วม 18 ประเทศ ประชุมวิชาการพืชสวนแห่งเอเชีย ภายใต้แนวคิด “พืชสวนอาเซียน   เพื่อโลกที่ยั่งยืน” สร้างเครือข่ายความร่วมมือพัฒนางานวิจัยพืชสวนของภูมิภาคเอเชียให้เข้มแข็ง
นายระพีภัทร์ จันทรศรีวงศ์ รองปลัดกระทรวงเกษตรและสหกรณ์ กล่าวในโอกาสเป็นประธานพิธีเปิดการประชุมวิชาการพืชสวนแห่งเอเชีย ครั้งที่ 3 หรือ The 3rd Asian  Horticultural Congress (AHC 2020) ณ โรงแรมมิราเคิล แกรนด์ คอนเวนชั่น หลักสี่ กรุงเทพฯ ว่า ประเทศไทยเป็นแหล่งผลิตพืชสวนเศรษฐกิจที่สำคัญของเอเชียและของโลก ทั้งไม้ผล พืชผัก ไม้ดอกไม้ประดับ และสมุนไพร มีมูลค่าการส่งออกของผลผลิตพืชทั้ง 4 กลุ่มนั้นรวมกันไม่ต่ำกว่าปีละ 7 หมื่นล้านบาท นอกจากนี้ยังมีผลงานวิจัยและพัฒนาด้านพืชสวนในสาขาต่าง ๆ อย่างต่อเนื่อง ทั้งพันธุ์ เทคโนโลยีการผลิต เทคโนโลยีภายหลังการเก็บเกี่ยว การเก็บรักษา การแปรรูป และการใช้ประโยชน์  รวมทั้งการพัฒนาคุณภาพของผลผลิตให้มีความปลอดภัย ได้มาตรฐาน ทั้งในประเทศและมาตรฐานสากล
“การที่ประเทศไทยได้รับเชิญให้เข้าร่วมกับอีก 3 ประเทศ  ซึ่งเป็นประเทศผู้ริเริ่มการประชุมวิชาการพืชสวนแห่งเอเชียคือ สาธารณรัฐประชาชนจีน  ญี่ปุ่น และ สาธารณรัฐเกาหลี จะมีส่วนเพิ่มศักยภาพทางวิชาการ และนวัตกรรมด้านพืชสวนในภูมิภาคเอเชียให้ก้าวหน้ายิ่งขึ้นต่อไป ซึ่งการประชุมครั้งนี้ จึงเป็นโอกาสดีที่นักวิชาการจากประเทศต่าง ๆ จะได้แสดงศักยภาพทางวิชาการ และนวัตกรรมด้านพืชสวน ตลอดจนเกิดการแลกเปลี่ยนองค์ความรู้และนำเสนอนวัตกรรม เพื่อใช้เป็นแนวทางในการพัฒนางานวิจัยด้านพืชสวนของแต่ละประเทศให้ก้าวหน้ายิ่งขึ้น รวมทั้งการสร้างเครือข่ายทางวิชาการด้านพืชสวนของภูมิภาคเอเชีย อันจะส่งผลให้เกิดความร่วมมืออย่างยั่งยืนต่อไปด้วย” รองปลัดกระทรวงเกษตรและสหกรณ์ กล่าว
นายอนันต์ ดาโลดม นายกสมาคมพืชสวนแห่งประเทศไทย ในฐานะประธานคณะกรรมการอำนวยการจัดการประชุมวิชาการพืชสวนแห่งเอเชีย ครั้งที่ 3 (AHC 2020) เปิดเผยว่า สมาคมพืชสวนแห่งประเทศไทย ได้รับเชิญให้เข้าร่วมการประชุมวิชาการพืชสวนแห่งเอเชีย ครั้งที่ 2 เมื่อปี พ.ศ. 2559  โดยครั้งนั้นมีสาธารณรัฐประชาชนจีนเป็นเจ้าภาพ จัดขึ้นที่เมืองเฉิงตู ซึ่งการประชุมดังกล่าว ที่ประชุมเห็นชอบให้สมาคมพืชสวนแห่งประเทศไทยเป็นเจ้าภาพจัดการประชุมวิชาการพืชสวนแห่งเอเชีย ครั้งที่ 3  ในปี พ.ศ. 2563  ทั้งนี้ การประชุมวิชาการพืชสวนแห่งเอเชีย เป็นความริเริ่มของสมาคมพืชสวนของ 3 ประเทศ คือ ญี่ปุ่น สาธารณรัฐเกาหลี และสาธารณรัฐประชาชนจีน โดยมีการประชุมครั้งแรกเมื่อปี พ.ศ. 2551 ที่ เกาะเซจู สาธารณรัฐเกาหลี
สำหรับการประชุมครั้งนี้จัดขึ้นภายใต้แนวคิด “พืชสวนอาเซียน เพื่อโลกที่ยั่งยืน” เป็นการนำเสนอผลงานวิจัยด้านพืชสวนใน 4 กลุ่ม คือ พืชผัก ไม้ผล ไม้ดอกไม้ประดับ และสมุนไพร หัวข้อนำเสนอแบ่งออกเป็น 7 กลุ่ม คือ การปรับปรุงพันธุ์และเทคโนโลยีชีวภาพ สรีรวิทยาและการผลิต ธาตุอาหารพืชและการผลิต เทคโนโลยีหลังการเก็บเกี่ยว การส่งเสริมการเกษตรและธุรกิจเกษตร การแปรรูปผลผลิต และเครื่องจักรกลการเกษตร โดยมีผู้บรรยายพิเศษ นักวิจัยผู้นำเสนอผลงาน และผู้ร่วมประชุมรวมประมาณ 400 คน เป็นชาวต่างประเทศร่วมประชุมออนไลน์รวม 105 คน จาก 18 ประเทศ ได้แก่ออสเตรเลีย บังคลาเทศ สาธารณรัฐประชาชนจีน อิตาลี ญี่ปุ่น รัสเซีย นิวซีแลนด์ เกาหลีใต้ มาเลเซียฟิลิปปินส์ โปแลนด์  สิงคโปร์ แอฟริกาใต้ ไต้หวัน เวียดนาม สหรัฐเมริกา อิสราเอล และอินโดนีเซีย ทั้งนี้ มีผลงานวิจัยที่นำเสนอของต่างประเทศรวม 39 เรื่อง

ที่มา : https://www.thaigov.go.th/news/contents/details/37616