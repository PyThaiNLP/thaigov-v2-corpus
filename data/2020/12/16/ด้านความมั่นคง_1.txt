รัฐบาลไทย-ข่าวทำเนียบรัฐบาล-หยุดยาวปีใหม่ “บิ๊กแรงงาน” ห่วงเพลิงไหม้ แนะนายจ้างจัดมาตรการป้องกัน


วันอังคารที่ 15 ธันวาคม 2563
พิมพ์
หยุดยาวปีใหม่ “บิ๊กแรงงาน” ห่วงเพลิงไหม้ แนะนายจ้างจัดมาตรการป้องกัน
สุชาติ ชมกลิ่น รมว. แรงงาน ห่วงเพลิงไหม้ช่วงหยุดยาวเทศกาลปีใหม่ สั่งการ กสร. กำชับพนักงานตรวจแรงงาน แนะนายจ้างเตรียมความพร้อมจัดมาตรการป้องกันอัคคีภัย ย้ำนายจ้างและลูกจ้างต้องสร้างจิตสำนึกด้านความปลอดภัยร่วมกัน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า นายสุชาติ   ชมกลิ่น รัฐมนตรีว่าการกระทรวงแรงงาน มีความห่วงใยในความปลอดภัยทั้งชีวิตและทรัพย์สินของนายจ้าง สถานประกอบกิจการ และลูกจ้างช่วงวันหยุดยาวตั้งแต่วันที่ 31 ธันวาคม 2563 – 2 มกราคม 2564  เนื่องในเทศกาลปีใหม่ โดยสถานประกอบกิจการส่วนใหญ่จะกำหนดให้เป็นวันหยุดยาวต่อเนื่อง เพื่อให้ลูกจ้างได้กลับภูมิลำเนา หรือท่องเที่ยวต่างจังหวัดกับครอบครัว และร่วมกิจกรรมเฉลิมฉลองตามประเพณีนิยมที่ปฏิบัติสืบต่อกันมาในช่วงเวลาดังกล่าว ดังนั้น เพื่อเป็นการป้องกันการเกิดอัคคีภัย จึงได้สั่งการให้กรมสวัสดิการและคุ้มครองแรงงาน (กสร.) กำชับพนักงานตรวจแรงงานแนะนำนายจ้าง คณะกรรมการความปลอดภัย อาชีวอนามัย และสภาพแวดล้อมในการทำงาน (คปอ.) และเจ้าหน้าที่ความปลอดภัยในการทำงาน (จป.) มาร่วมกันกำหนดมาตรการ หรือแนวทางป้องกันอันตรายทั้งก่อนและในช่วงวันหยุดยาว ซึ่งจะต้องปฏิบัติตามอย่างเคร่งครัด ตลอดจนช่วยกันเฝ้าระวังการเกิดอัคคีภัย อุบัติภัยที่อาจเกิดขึ้นในสถานประกอบกิจการ โดยเฉพาะอย่างยิ่งการเกิดไฟฟ้าลัดวงจร หรืออันตรายที่อาจเกิดขึ้นจากการซ่อมแซม บำรุงรักษาระบบต่าง ๆ รวมไปถึงการดำเนินงานของผู้รับเหมาภายนอก หรือการกระทำที่เป็นความเสี่ยงก่อให้เกิดอันตรายร้ายแรง
อธิบดี กสร. กล่าวต่อว่า นอกจากมาตรการข้างต้นแล้วการทบทวนแผนฉุกเฉิน และแผนเผชิญเหตุ นายจ้างต้องให้ความสำคัญด้วย เพื่อให้สามารถรองรับสถานการณ์ที่อาจจะเกิดขึ้นได้อย่างมีประสิทธิภาพ และขอให้ย้ำเตือนลูกจ้างปิดเครื่องจักร อุปกรณ์ไฟฟ้า และระบบต่าง ๆ ที่ไม่ได้ทำงานให้เรียบร้อยก่อนวันหยุดยาว ทั้งนี้ ท่านรัฐมนตรี “สุชาติ” ฝากให้นายจ้าง ลูกจ้างได้ตระหนัก และร่วมกันรณรงค์สร้างจิตสำนึกด้านความปลอดภัยในสถานประกอบกิจการให้มากที่สุด เพื่อสร้างความสุข ความปลอดภัยร่วมกันในวันส่งท้ายปีเก่าต้อนรับปีใหม่ที่จะมาถึงนี้

ที่มา : https://www.thaigov.go.th/news/contents/details/37617