รัฐบาลไทย-ข่าวทำเนียบรัฐบาล-ก.แรงงาน ร่วมยักษ์ใหญ่ไมโครซอฟท์ หนุนทักษะดิจิทัลป้อนตลาดแรงงาน


วันอังคารที่ 15 ธันวาคม 2563
ก.แรงงาน ร่วมยักษ์ใหญ่ไมโครซอฟท์ หนุนทักษะดิจิทัลป้อนตลาดแรงงาน
กระทรวงแรงงาน โดยกรมพัฒนาฝีมือแรงงาน ร่วมกับบริษัท ไมโครซอฟท์ (ประเทศไทย) จำกัด และหน่วยงานที่เกี่ยวข้องรวม 8 หน่วยงาน เตรียมผลิตครูฝึกด้านดิจิทัล ต่อยอดพัฒนาบัณฑิตป้อนตลาดแรงงาน รองรับมาตรฐานฝีมือแรงงาน และไลเซนต์
วันที่ 15 ธันวาคม 2563 นายธวัช  เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยหลังร่วมแถลงข่าวความร่วมมือในโครงการพัฒนาทักษะด้านดิจิทัลเพื่อการจ้างงาน ระหว่างกรมพัฒนาฝีมือแรงงาน กับบริษัท ไมโครซอฟท์ (ประเทศไทย) จำกัด สำนักงานส่งเสริมเศรษฐกิจดิจิทัล สำนักงานส่งเสริมการศึกษานอกระบบและการศึกษาตามอัธยาศัย สถาบันคุณวุฒิวิชาชีพ บริษัท จัดหางาน จ็อบส์ ดีบี (ประเทศไทย) จำกัด
องค์การการศึกษาวิทยาศาสตร์และวัฒนธรรมแห่งสหประชาชาติ (UNESCO) และมูลนิธิกองทุนไทย รวม 8 หน่วยงาน  ณ บริษัท ไมโครซอฟท์ (ประเทศไทย) จำกัด ชั้น 38 อาคาร ซี.อาร์.ซี. ออลซีซันส์เพลส ถนนวิทยุ แขวงลุมพินี เขตปทุมวัน กรุงเทพฯ โดยมี นายธนวัฒน์ สุธรรมพันธุ์ กรรมการผู้จัดการใหญ่ บริษัท ไมโครซอฟท์ (ประเทศไทย) จำกัด และผู้บริหารของทั้ง 8 หน่วยงานร่วมแถลงข่าว โดยทุกหน่วยงานจะร่วมกันขับเคลื่อนและให้การสนับสนุนการจัดการศึกษาเชิงบูรณาการกับการทำงานทักษะด้านดิจิทัลเพื่อหนุนตลาดแรงงานและช่วยเหลือแรงงานที่ตกงานเนื่องจากสถานการณ์โควิด-19
อธิบดี กพร.กล่าวต่อไปว่า โครงการดังกล่าวเป็นการให้ความช่วยเหลือแรงงานภายใต้การบูรณาการร่วมกับภาคีเครือข่ายตามแนวทางประชารัฐเป็นการขับเคลื่อนนโยบายของรัฐบาลและกระทรวงแรงงาน โดยนายสุชาติ  ชมกลิ่น รัฐมนตรีว่าการกระทรวงแรงงาน และศาสตราจารย์ นฤมล  ภิญโญสินวัฒน์ รัฐมนตรีช่วยว่าการกระทรวงแรงงานด้านการพัฒนาและยกระดับทักษะฝีมือแรงงานให้เป็นแรงงานคุณภาพ แก้ไขปัญหาการว่างงานพร้อมทั้งส่งเสริมให้แรงงานที่ถูกเลิกจ้าง จำนวน 3 กลุ่ม ได้แก่ แรงงานภาคการท่องเที่ยว แรงงานในภาคอุตสาหกรรม และแรงงานภาคบริการอื่นๆ เพื่อให้มีงานทำมีรายได้สามารถเลี้ยงดูตนเองได้ โดย กพร. ดำเนินการเกี่ยวกับจัดฝึกอบรมบุคลากรฝึกของ กพร. เป้าหมาย 120 คน ในหลักสูตรระดับ Intermediate ถึงระดับ Advance ผ่านโปรแกรม Microsoft Teams 2016 แบบออนไลน์ เพื่อนำความรู้ไปขยายผลให้แก่แรงงานกลุ่มเป้าหมาย รวมถึงจัดฝึกอบรมให้แก่แรงงานที่ถูกเลิกจ้าง นักศึกษา และแรงงานในสถานประกอบกิจการ หลักสูตร พนักงานการใช้คอมพิวเตอร์ (Microsoft Office) พร้อมทั้งจัดทดสอบมาตรฐานฝีมือแรงงานแห่งชาติให้แก่แรงงาน และเชื่อมโยงตำแหน่งงานกับเว็บไซต์กรมการจัดหางาน JobDB.com เพิ่มความสะดวกรวดเร็วในการหางาน และจัดทำคลิปคู่มือการฝึกอบรม Microsoft Office (Word Excel และ Power Point) เวอร์ชันภาษาไทยเผยแพร่ผ่านเครือข่ายและแพลทฟอร์มของ กพร.อีกทางหนึ่งด้วย ทั้งนี้ กพร.จะขยายเครือข่ายความร่วมมือเพื่อช่วยเหลือแรงงานด้านดิจิทัลให้กว้างขวางและมีประสิทธิภาพ
มากขึ้นต่อไป สำหรับแรงงานที่สนใจหลักสูตร Soft skills และ Hard skills อื่นๆ อาทิ การซ่อมอุปกรณ์ไฟฟ้าการประยุกต์ใช้งาน Internet of Things (IoT) สำหรับการเกษตร การติดตั้งและรักษาระบบเซลล์แสงอาทิตย์ สามารถดูรายละเอียดได้ที่เว็บไซต์กรมพัฒนาฝีมือแรงงาน www.dsd.go.th หัวข้อ สมัครฝึกอบรม หรือสอบถามสายด่วนกระทรวงแรงงาน 1506 กด 4 อธิบดี กพร.กล่าว

ที่มา : https://www.thaigov.go.th/news/contents/details/37628