รัฐบาลไทย-ข่าวทำเนียบรัฐบาล-กกจ.เผยแนวทางดำเนินการขอใบอนุญาตทำงาน  ต่างด้าว MoU วาระการจ้างงานครบ 4 ปี (มติครม. 10 พ.ย. 63) พร้อมเร่งรัดนายจ้าง/สถานประกอบการ ดำเนินการเร็วสะดวกสบายกว่า 


วันศุกร์ที่ 4 ธันวาคม 2563
พิมพ์
กกจ.เผยแนวทางดำเนินการขอใบอนุญาตทำงาน  ต่างด้าว MoU วาระการจ้างงานครบ 4 ปี (มติครม. 10 พ.ย. 63) พร้อมเร่งรัดนายจ้าง/สถานประกอบการ ดำเนินการเร็วสะดวกสบายกว่า
อธิบดีกรมการจัดหางาน เผยแนวทางดำเนินการขอใบอนุญาตทำงานของคนต่างด้าว สัญชาติกัมพูชา ลาว และเมียนมา ที่เข้ามาทำงานตาม MoU ซึ่งวาระการจ้างงานครบ 4 ปี ตั้งแต่วันที่ 1 พฤศจิกายน 2563- 31 ธันวาคม 2564 สามารถดำเนินการยื่นคำขอต่ออายุใบอนุญาตทำงานได้อีก 2 ปี
โดยไม่ต้องเดินทางกลับประเทศ ได้แล้วตั้งแต่ บัดนี้ – 31 ธันวาคม 2564
นายสุชาติ พรชัยวิเศษกุล อธิบดีกรมการจัดหางาน เปิดเผยว่า ตามมติคณะรัฐมนตรี วันที่ 10 พฤศจิกายน 2563 เห็นชอบแนวทางการดำเนินการตามที่กระทรวงแรงงานเสนอ ให้คนต่างด้าวที่เข้ามาทำงานตามบันทึกความเข้าใจว่าด้วยความร่วมมือด้านแรงงาน (MoU)  ภายใต้บันทึกข้อตกลงว่าด้วยการจ้างแรงงาน (Agreement) ที่วาระการจ้างงานครบ 4 ปี ตั้งแต่วันที่ 1 พฤศจิกายน 2563 - 31 ธันวาคม 2564 ให้อยู่ในราชอาณาจักรและทำงานต่อไป เนื่องด้วยสถานการณ์การแพร่ระบาดของโรคติดเชื้อไวรัสโคโรนา 2019 ที่เกิดขึ้นในหลายประเทศทั่วโลกและประเทศเพื่อนบ้านยังคงมีความรุนแรงอย่างต่อเนื่อง ส่งผลต่อกระบวนการนำคนต่างด้าวจากต่างประเทศเข้ามาทำงานตาม MOU ดังนั้น เพื่อบรรเทาปัญหาการขาดแคลนแรงงานของนายจ้าง/ สถานประกอบการ  ตลอดจนการคุ้มครองสิทธิของคนต่างด้าวที่จะได้อยู่ในราชอาณาจักรเพื่อการทำงานได้อย่างถูกต้องตามกฎหมายต่อไป จึงมีมาตรการให้คนต่างด้าวสัญชาติกัมพูชา ลาว และเมียนมา ตามมติที่กล่าวมานี้ สามารถอยู่ในราชอาณาจักรต่อไปเพื่อการทำงานได้อีกไม่เกิน 2 ปี
นายสุชาติฯ กล่าวว่า ขอความร่วมมือให้นายจ้าง/สถานประกอบการ เริ่มดำเนินการตามขั้นตอนโดยเร็วเพื่อความสะดวกรวดเร็วของผู้ใช้บริการเอง เนื่องจากที่ผ่านมามีนายจ้าง/สถานประกอบการหลายรายนิยมดำเนินการในช่วงใกล้สิ้นสุดระยะเวลาที่กำหนด ทำให้มีผู้ใช้บริการจำนวนมากและไม่ได้รับความสะดวกสบายตามที่ต้องการ ซึ่งกรณีขอรับใบอนุญาตทำงานใหม่ เนื่องจากใบอนุญาตทำงานเดิมหมดอายุ ต้องดำเนินการขอรับใบอนุญาตทำงานใหม่ภายใน 30 วัน นับแต่วันที่การอนุญาตทำงานสิ้นสุด (ค่าคำขอ 100 บาท) และกรณีขอต่อใบอนุญาตทำงาน คนต่างด้าวที่ทำงานกับนายจ้างเดิมสามารถดำเนินการได้ภายใน 30 วัน ก่อนที่ใบอนุญาตทำงานจะสิ้นสุด
“สำหรับนายจ้าง/สถานประกอบการที่มีการจ้างงานคนต่างด้าวตามมติข้างต้น ให้ดำเนินการตามขั้นตอน ดังนี้
1.คนต่างด้าวไปตรวจสุขภาพ กับสถานพยาบาลแห่งใดก็ได้ที่ได้รับใบอนุญาตประกอบกิจการสถานพยาบาล เพื่อนำใบรับรองแพทย์ไปยื่นขออนุญาตทำงาน และขออนุญาตอยู่ในราชอาณาจักรเป็นการชั่วคราว ยกเว้นกิจการที่ไม่อยู่ในข่ายประกันสังคม หรือสิทธิประกันสังคมยังไม่เกิด ให้ตรวจสุขภาพกับโรงพยาบาลรัฐบาล เพื่อซื้อประกันสุขภาพ
2.คนต่างด้าวยื่นขอต่ออายุใบอนุญาตทำงาน/ขอรับใบอนุญาตทำงาน ณ สำนักงานจัดหางานจังหวัดและสำนักงานจัดหางานกรุงเทพมหานครพื้นที่ 1-10  โดยนายทะเบียนจะพิจารณาคำขอต่อใบอนุญาตทำงาน/คำขอรับใบอนุญาตทำงานไม่เกิน 2 ปี โดยคนต่างด้าวที่ต้องการขอใบอนุญาตทำงานใหม่ ใช้แบบฟอร์มคำขออนุญาตทำงานและต่ออายุใบอนุญาตทำงานของคนต่างด้าวตามมาตรา 59 แบบ บต. 25 ส่วนคนต่างด้าวที่ต้องการต่ออายุใบอนุญาตทำงาน (ใบอนุญาตทำงานยังไม่สิ้นอายุ)ใช้แบบฟอร์มคำขอต่ออายุใบอนุญาตทำงานของคนต่างด้าวซึ่งได้รับอนุญาตให้เข้ามาในราชอาณาจักรตามกฎหมายว่าด้วยคนเข้าเมืองภายใต้บันทึกความตกลงหรือบันทึกความเข้าใจที่รัฐบาลไทยทำไว้กับรัฐบาลต่างประเทศ แบบ บต. 30 พร้อมเอกสาร และหลักฐานที่เกี่ยวข้อง
3.คนต่างด้าวยื่นขอรับการตรวจลงตราอนุญาตให้อยู่ในราชอาณาจักร (Visa) ครั้งละไม่เกิน 1 ปี ค่าธรรมเนียมคำขอ 1,900 บาท ที่สำนักงานตรวจคนเข้าเมือง” อธิบดีกรมการจัดหางาน กล่าว
ทั้งนี้ สามารถดาวน์โหลดแบบฟอร์มบต.25 และบต.30 ได้ที่เว็บไซต์ www.doe.go.th/alien  หรือนายจ้าง/สถานประกอบการ และคนต่างด้าว 3 สัญชาติ (กัมพูชา ลาว และเมียนมา) สามารถสอบถามรายละเอียดเพิ่มเติมได้ที่ สำนักงานจัดหางานจังหวัด  สำนักงานจัดหางานกรุงเทพมหานครพื้นที่ 1 – 10  หรือที่ไลน์ @Service_Workpermit  หรือที่สายด่วนกระทรวงแรงงาน โทร.1506 กด 2 กรมการจัดหางาน ซึ่งมีการจัดล่ามในภาษากัมพูชา เมียนมา และอังกฤษ ให้บริการข้อมูลข่าวสาร และแนะนำวิธีการดำเนินการ

ที่มา : https://www.thaigov.go.th/news/contents/details/37330