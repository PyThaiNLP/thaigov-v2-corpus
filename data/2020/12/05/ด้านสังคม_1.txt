รัฐบาลไทย-ข่าวทำเนียบรัฐบาล-นายกรัฐมนตรี และรัฐมนตรีว่าการกระทรวงกลาโหม สั่งกองทัพ เร่งสถาปนาการสื่อสารและเสริมกำลังเข้าช่วยประชาชนในพื้นที่วิกฤตน้ำท่วมใต้


วันศุกร์ที่ 4 ธันวาคม 2563
นายกรัฐมนตรี และรัฐมนตรีว่าการกระทรวงกลาโหม สั่งกองทัพ เร่งสถาปนาการสื่อสารและเสริมกำลังเข้าช่วยประชาชนในพื้นที่วิกฤตน้ำท่วมใต้
พลโท คงชีพ ตันตระวาณิชย์ โฆษก กห. เปิดเผยว่า พลเอก ประยุทธ์ จันทร์โอชา นรม.และรมว.กห.ได้สั่งการให้ทุกเหล่าทัพ เสริมกำลังลงพื้นที่ให้การช่วยเหลือประชาชนจากอุทกภัย ฝนตกหนักในพื้นที่ภาคใต้ต่อเนื่องกันมา ตั้งแต่ 25 พ.ย. เป็นต้นมา
ส่งผลให้น้ำท่วมสูงเป็นวงกว้างใน 9 จังหวัด 358 ตำบล 2318 หมู่บ้าน โดยเฉพาะพื้นที่ 4 จังหวัด สงขลา พัทลุง สุราษฎร์ธานี และนครศรีธรรมราช ที่ได้รับผลกระทบหนักสุด
โดยย้ำ ขอให้จัดกำลังพลและเครื่องมือช่าง ลงพื้นที่ให้การช่วยเหลือเร่งด่วนกับประชาชนในพื้นที่วิกฤติที่น้ำยังคงท่วมสูง อพยพประชาชนออกจากพื้นที่เสี่ยงเข้าศูนย์อพยพที่จัดตั้งขึ้น และให้การช่วยเหลือประชาชนในพื้นที่ตัดขาด ทั้งนี้ให้ประสานกับฝ่ายปกครองในพื้นที่ สนับสนุนกำลังพลและเครื่องสูบน้ำเข้าช่วยเหลือโรงพยาบาลที่ได้รับผลกระทบให้สามารถดำรงความต่อเนื่องทางการแพทย์ พร้อมทั้งสนับสนุนรถครัวสนามเคลื่อนที่และร่วมกับจิตอาสาแจกจ่ายถุงยังชีพกับประชาชนที่ประสบภัยที่ตกค้างในพื้นที่ โดยเฉพาะพื้นที่เสี่ยง ทั้งนี้ให้สนับสนุน เร่งสถาปนาระบบการติดต่อสื่อสารที่ถูกตัดขาด เพื่อดำรงการติดต่อการช่วยเหลือประชาชนในพื้นที่ จนกว่าสถานการณ์จะดีขึ้น
พล.ท.คงชีพ กล่าวเพิ่มเติมว่า ขณะนี้ทุกเหล่าทัพ ได้จัดกำลังพล ยุทโธปกรณ์และเครื่องมือช่าง ลงพื้นที่ในการช่วยเหลือประชาชนเร่งด่วนกับผู้ประสบภัยในพื้นที่ ตั้งแต่ต้นต่อเนื่องมา โดยหน่วยทหารในทุกพื้นที่ ได้เข้าไปช่วยเหลือ ทั้งการเคลื่อนย้ายสิ่งของขึ้นที่สูง อพยพประชาชนและสัตว์เลี้ยงออกจากพื้นที่เสี่ยงภัย เข้าศูนย์อพยพซึ่งจัดเตรียมขึ้น การจัดทำแนวกั้นน้ำในพื้นที่เขตเมืองและการเร่งระบายน้ำลงแม่น้ำสายหลัก โดยติดตั้งเรือผลักดันน้ำและใช้เครื่องจักรเปิดเส้นทางน้ำในพื้นที่น้ำท่วมขังสูง เพื่อลดความเสียหายแก่ทรัพย์สินในพื้นที่บ้านเรือนและการเกษตรในภาพรวม
พร้อมทั้งได้จัดยานพาหนะ เรือท้องแบน และเครื่องจักรซ่อมแซม เร่งเปิดเส้นทางที่เสียหาย เพื่ออำนวยความสะดวกการสัญจรกับประชาชน และจัดหน่วยแพทย์เคลื่อนที่ให้การช่วยเหลือกับประชาชน. ทั้งนี้หากประชาชนในพื้นภาคใต้ ต้องการความช่วยเหลือเร่งด่วน สามารถติดต่อได้ที่ ศูนย์บรรเทาสาธารณภัยกองทัพภาคที่ 4 หมายเลขโทรศัพท์ 075-383405 และศูนย์ปฏิบัติการกองทัพเรือ โทร.1696 ตลอด 24 ชม.

ที่มา : https://www.thaigov.go.th/news/contents/details/37308