รัฐบาลไทย-ข่าวทำเนียบรัฐบาล-พันธบัตรรัฐบาลเพื่อความยั่งยืน (Sustainability Bond) ของรัฐบาลไทย คว้า 2 รางวัลจาก The Asset


วันศุกร์ที่ 4 ธันวาคม 2563
พิมพ์
พันธบัตรรัฐบาลเพื่อความยั่งยืน (Sustainability Bond) ของรัฐบาลไทย คว้า 2 รางวัลจาก The Asset
การออกพันธบัตรเพื่อความยั่งยืน (Sustainability Bond) ของประเทศไทยได้รับรางวัล Thailand’s Best Sustainable Bond และรัฐบาลไทยได้รับรางวัล Thailand’s Best Issuer for Sustainable Finance ประจำปี พ.ศ. 2563 ในการจัดอันดับรางวัลTriple A Country Awards 2020
นางแพตริเซีย  มงคลวนิช ผู้อำนวยการสำนักงานบริหารหนี้สาธารณะ เปิดเผยว่า การออกพันธบัตรเพื่อความยั่งยืน (Sustainability Bond) ของประเทศไทยได้รับรางวัล Thailand’s Best Sustainable Bond และรัฐบาลไทยได้รับรางวัล Thailand’s Best Issuer for Sustainable Finance ประจำปี พ.ศ. 2563 ในการจัดอันดับรางวัลTriple A Country Awards 2020 ของสำนักข่าว The Asset
การออก Sustainability Bond ดังกล่าว ถือเป็นการออก Sustainability Bond ครั้งแรกของรัฐบาลไทย และเป็น Sustainability Bond รุ่นแรกที่ออกโดยรัฐบาล (Sovereign Issuance) ของภูมิภาค ASEAN ซึ่งกระทรวงการคลัง โดยสำนักงานบริหารหนี้สาธารณะ (สบน.) ได้นำเม็ดเงินที่ระดมทุนผ่านการออก Sustainability Bond รุ่นดังกล่าวไปสนับสนุนโครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย - มีนบุรี (สุวินทวงศ์) และโครงการช่วยเหลือ เยียวยา และบรรเทาความเดือดร้อนแก่ผู้ที่ได้รับผลกระทบจากการระบาดของเชื้อไวรัสโคโรนาสายพันธุ์ใหม่ 2019 (Covid-19) ซึ่งเป็นโครงการที่เป็นมิตรต่อสิ่งแวดล้อมและเป็นประโยชน์ต่อสังคม และมีแผนที่จะดำเนินการออก Sustainability Bond อย่างต่อเนื่อง เพื่อเพิ่มวงเงินคงค้างของพันธบัตรอยู่ในระดับที่เพียงพอต่อสภาพคล่อง ทั้งนี้ สบน. มีความมุ่งมั่นที่จะเป็นส่วนหนึ่งในการแก้ปัญหาด้านสิ่งแวดล้อมและสังคมควบคู่กับการพัฒนาเศรษฐกิจ และมีส่วนร่วมในการผลักดันประเทศไทยให้บรรลุเป้าหมายการพัฒนาอย่างยั่งยืนทั้ง 17 ด้าน (Sustainable Development Goals) ขององค์กรสหประชาชาติ
The Asset เป็นสำนักข่าวชั้นนำในวงการสื่อและสิ่งพิมพ์ด้านตลาดการเงินที่มีฐานผู้อ่านและเครือข่ายครอบคลุมผู้ออกตราสารและนักลงทุนที่กว้างขวางในภูมิภาคเอเชีย และการจัดอันดับรางวัลดังกล่าวเป็นผลมาจากการสำรวจความคิดเห็นจากผู้อ่าน สถาบันการเงิน นักลงทุน และหน่วยงานที่เกี่ยวข้องกับตลาดการเงินเพื่อนำมาจัดอันดับและมอบรางวัลให้กับผู้ออก สถาบันการเงิน และธุรกรรมการเงินในตลาดการเงินที่มีความโดดเด่นในแต่ละปี
ในการนี้ สบน. ขอขอบคุณผู้ที่มีส่วนเกี่ยวข้องทุกรายที่ได้เข้ามามีส่วนร่วมและช่วยให้ประเทศไทยได้รับรางวัลในครั้งนี้ สบน. คาดหวังเป็นอย่างยิ่งว่าการพัฒนา Sustainability Bond ให้เกิดขึ้นในประเทศไทย จะเป็นก้าวย่างที่สำคัญในการช่วยแก้ปัญหาด้านสิ่งแวดล้อมและสังคม ตลอดจนเป็นการกระตุ้นให้ทุกภาคส่วนของประเทศไทยมีการออกพันธบัตรเชิงอนุรักษ์สิ่งแวดล้อม เพื่อสังคม และธรรมาภิบาลที่มากขึ้น
สำนักพัฒนาตลาดตราสารหนี้ สำนักงานบริหารหนี้สาธารณะ
โทร 02-271-7999 ต่อ 5804 และ 5810

ที่มา : https://www.thaigov.go.th/news/contents/details/37307