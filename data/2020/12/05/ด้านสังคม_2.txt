รัฐบาลไทย-ข่าวทำเนียบรัฐบาล-รัฐบาล มอบเงินช่วยเหลือเจ้าหน้าที่ และอสม.ที่เสียชีวิต บาดเจ็บ จากการปฏิบัติหน้าที่ในสถานการณ์โควิด 19


วันศุกร์ที่ 4 ธันวาคม 2563
รัฐบาล มอบเงินช่วยเหลือเจ้าหน้าที่ และอสม.ที่เสียชีวิต บาดเจ็บ จากการปฏิบัติหน้าที่ในสถานการณ์โควิด 19
รัฐบาล มอบเงินช่วยเหลือเจ้าหน้าที่ และอสม.ที่เสียชีวิต บาดเจ็บ จากการปฏิบัติหน้าที่ในสถานการณ์โควิด 19
กระทรวงสาธารณสุข รับมอบเงินจากรัฐบาล ช่วยเหลือบุคลากรทางการแพทย์และสาธารณสุข และอาสาสมัครสาธารณสุขประจำหมู่บ้านที่เสียชีวิต 2 ราย และได้รับบาดเจ็บ 3 ราย ขณะปฏิบัติหน้าที่ดูแลผู้ป่วยและชุมชนในสถานการณ์โรคโควิด 19
วันนี้ (4 ธันวาคม  2563) ที่ตึกไทยคู่ฟ้า ทำเนียบรัฐบาล กทม. นายแพทย์เกียรติภูมิ วงศ์รจิต ปลัดกระทรวงสาธารณสุข พร้อมด้วยนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ ร่วมพิธีมอบเงินช่วยเหลือเจ้าหน้าที่ที่ได้รับผลกระทบจากการปฏิบัติหน้าที่ ด้านการป้องกันและแก้ไขปัญหาการแพร่ระบาดของโรคติดเชื้อไวรัสโคโรนา 2019 โดยมีพลเอก ประยุทธ์ จันทร์โอชา นายกรัฐมนตรีเป็นประธานในพิธี
นายแพทย์เกียรติภูมิกล่าวว่า ขอขอบคุณในรัฐบาล โดยพลเอก ประยุทธ์ จันทร์โอชา นายกรัฐมนตรี ที่เห็นความสำคัญ และความทุ่มเทเสียสละของบุคลากรทางการแพทย์และสาธารณสุข และอาสาสมัครสาธารณสุขประจำหมู่บ้าน (อสม.) ที่ปฏิบัติหน้าที่ท่ามกลางความเสี่ยง ทั้งการคัดกรอง การดูแลรักษา การเฝ้าระวังป้องกันควบคุมโรค โดยได้มอบเงินบริจาค บัญชี “สำนักงานปลัดสำนักนายกรัฐมนตรีเพื่อรับบริจาคสนับสนุนการแก้ไขปัญหาโรคติดเชื้อไวรัสโคโรนา 2019” และขอให้กำลังใจ อสม. ที่ปฏิบัติหน้าที่ ออกเคาะประตูบ้าน ดูแลคนในชุมชน ช่วยเจ้าหน้าที่ในการให้ความรู้การปฏิบัติตัวเรื่องโรคโควิด 19 และติดตาม เฝ้าระวังกลุ่มเสี่ยงที่เดินทางกลับจากต่างประเทศ ทำให้ประเทศไทยสามารถควบคุมสถานการณ์ให้อยู่ในระดับต่ำ
สำหรับบุคลากรด้านการแพทย์และสาธารณสุข และอาสาสมัครสาธารณสุขประจำหมู่บ้าน ที่ได้รับผลกระทบและได้รับเงินช่วยเหลือมี 5 ราย ในจำนวนนี้เสียชีวิต 2 ราย เป็นเจ้าหน้าที่โรงพยาบาล และอาสาสมัครสาธารณสุขประจำหมู่บ้าน และผู้บาดเจ็บ 3 ราย เป็น อสม. 2 ราย และนักวิชาการสาธารณสุข 1 ราย
ด้านนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า กรมสนับสนุนบริการสุขภาพ ได้จัดตั้งกองทุน ดร.นพ.อมร นนทสุต ซึ่งเป็นผู้มีคุณูปการกับงานสาธารณสุขมูลฐานของประเทศไทย เพื่อดูแล อสม.ที่ได้รับผลกระทบจากการปฏิบัติงาน มีกองทุนช่วยเหลือเยียวยา อสม. เพิ่มเติม เช่น กองทุนช่วยเหลือเยียวยา อสม.ที่ติดเชื้อโควิด 19 จากคุณคีรี กาญจนพาสน์, เงินช่วยเหลือเยียวยาจาก สปสช., เงินสงเคราะห์จาก ฌกส.อสม.แห่งประเทศไทย, มูลนิธิ อสม.แห่งประเทศไทย และขอเชิญชวน อสม. ให้สมัครร่วมเป็นสมาชิก ฌกส.อสม.แห่งประเทศไทย เพื่อเป็นสวัสดิการช่วยเหลือครอบครัวของ อสม. เมื่อเสียชีวิต โดยขอเอกสารและยื่นความประสงค์ที่สถานบริการสาธารณสุขที่ส่งผลการปฏิบัติงาน

ที่มา : https://www.thaigov.go.th/news/contents/details/37323