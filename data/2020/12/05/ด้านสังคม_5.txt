รัฐบาลไทย-ข่าวทำเนียบรัฐบาล-สธ.ขอประชาชนมั่นใจ กำแพงเพชรและพิจิตร มีระบบเฝ้าระวังป้องกันโรคโควิด 19 เข้มแข็ง


วันศุกร์ที่ 4 ธันวาคม 2563
สธ.ขอประชาชนมั่นใจ กำแพงเพชรและพิจิตร มีระบบเฝ้าระวังป้องกันโรคโควิด 19 เข้มแข็ง
ที่ปรึกษารัฐมนตรีช่วยว่าการกระทรวงสาธารณสุข ขอประชาชนในพื้นที่ จ.กำแพงเพชรและพิจิตรมั่นใจ กระทรวงสาธารณสุขมีระบบเฝ้าระวัง ป้องกัน ควบคุมโรคโควิด 19 เข้มแข็ง มีระบบการดูแลรักษาตามมาตรฐาน ให้ดูแลตัวเองอยู่เสมอ ด้วยการสวมหน้ากากอนามัย รักษาระยะห่าง ล้า
ที่ปรึกษารัฐมนตรีช่วยว่าการกระทรวงสาธารณสุข ขอประชาชนในพื้นที่ จ.กำแพงเพชรและพิจิตรมั่นใจ กระทรวงสาธารณสุขมีระบบเฝ้าระวัง ป้องกัน ควบคุมโรคโควิด 19 เข้มแข็ง มีระบบการดูแลรักษาตามมาตรฐาน ให้ดูแลตัวเองอยู่เสมอ ด้วยการสวมหน้ากากอนามัย รักษาระยะห่าง ล้างมือบ่อยๆ จะสามารถใช้ชีวิตได้ตามปกติ
วันนี้ (4 ธันวาคม  2563) นายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข ให้สัมภาษณ์ภายหลังลงพื้นที่ติดตามระบบการเฝ้าระวังป้องกันการแพร่ระบาดของโรคโควิด 19 ให้กำลังใจบุคลากรทางการแพทย์ สร้างความมั่นใจประชาชนในพื้นที่ ที่โรงพยาบาล ลานกระบือ จ.กำแพงเพชร ว่า การลงพื้นที่ครั้งนี้ เพื่อสร้างความมั่นใจให้กับประชาชน แม้ผู้ติดเชื้อที่ได้รับรายงานที่ จ.กำแพงเพชร จะเป็นผู้ติดเชื้อรายเก่า ผลการตรวจทางห้องปฏิบัติการพบเป็นสารพันธุกรรมหรือซากเชื้อ ไม่ใช่การติดเชื้อในพื้นที่ โดยได้ติดตามผู้สัมผัสเสี่ยงสูงทั้งหมดจำนวน 10 ราย เข้าสู่ระบบการเฝ้าระวังตามมาตรการแล้ว ผลการตรวจทุกรายไม่พบติดเชื้อ ส่วนผู้สัมผัสเสี่ยงต่ำจำนวน 11 ราย อยู่ในระบบการเฝ้าระวังอย่างใกล้ชิด อย่างไรก็ตาม มอบหมายให้สำนักงานสาธารณสุขจังหวัด สำนักงานสาธารณสุขอำเภอ และสถานพยาบาลทุกแห่ง สื่อสารสร้างความรู้ความเข้าใจประชาชนทันที เพื่อลดความตระหนก ไม่ประมาท การ์ดไม่ตก
นายธนิตพลกล่าวต่อว่า โรงพยาบาลลานกระบือ ตั้งอยู่ในพื้นที่ที่ผู้ติดเชื้อพำนักอยู่ มีมาตรการเฝ้าระวัง ป้องกัน ควบคุมโรคอย่างเคร่งครัด ทั้งการคัดกรองผู้ใช้บริการ คลินิกไข้หวัด (ARI Clinic) ความพร้อมห้องแยกโรค  ยา เวชภัณฑ์และบุคลากร  โดยทำงานร่วมกับโรงพยาบาลกำแพงเพชรหากพบการแพร่ระบาดในพื้นที่ ส่วนการเฝ้าระวังในชุมชน ทำงานร่วมกับฝ่ายปกครอง กำนัน ผู้ใหญ่บ้าน รพ.สต. อสม. ช่วยกันสอดส่องดูแลเป็นพิเศษในกลุ่มผู้ที่เดินทางข้ามจังหวัด/ เดินทางมาจากต่างประเทศ/ แรงงานต่างด้าว และในผู้ที่กลับมาจากการกักตัว รวมทั้งผู้ที่กักตัวที่บ้านและในสถานที่กักตัวของรัฐ ทั้งนี้ ตั้งแต่มีการระบาดของโรคโควิด 19 ยังไม่พบผู้ติดเชื้อในจังหวัด โดยมีประชาชนมาขอรับการตรวจหาเชื้อแล้ว 144 ราย
สำหรับ จ.พิจิตร หลังพบผู้ติดเชื้อเมื่อวันที่ 1 ธันวาคมที่ผ่านมา เบื้องต้นพบผู้สัมผัส 580 คน เป็นผู้สัมผัสใกล้ชิด 9 คน ผู้สัมผัสเสี่ยงสูง 535 คน และเสี่ยงต่ำ 36 คน ขณะนี้ได้ประสานผู้สัมผัสเสี่ยงสูงเข้ารับการตรวจหาเชื้อ และเข้ารับการกักตัว โดยมีรถเก็บตัวอย่าง ตรวจเชื้อชีวนิรภัยพระราชทานให้บริการจำนวน 1 คัน นอกจากนี้ คณะกรรมการโรคติดต่อจังหวัดพิจิตร ได้ประกาศสถานการณ์ฉุกเฉิน โดยมีการดำเนินการปิดสถานที่เสี่ยง 3 วัน เพื่อทำความสะอาด และออกตรวจสถานประกอบการและเฝ้าระวังอย่างเข้มข้นในพื้นที่  ในส่วนความพร้อมของสถานที่กักตัวในจังหวัดพิจิตร (Local Quarantine ) จำนวน 2 แห่งมีเตียงรองรับ 74 เตียง พบว่าได้ปฏิบัติตามมาตรการที่ภาครัฐกำหนดอย่างเคร่งครัด
“ขอให้ประชาชนมั่นใจในระบบเฝ้าระวังป้องกันการแพร่ระบาดของโรค ให้ดูแลตัวเองอยู่เสมอด้วยการสวมหน้ากากอนามัย รักษาระยะห่าง ล้างมือบ่อยๆ จะสามารถใช้ชีวิตได้ตามปกติ ในส่วนบุคลากรขอให้เตรียมความพร้อมและตื่นตัวในการปฏิบัติหน้าที่ยึดถือความปลอดภัยสำคัญที่สุด ให้ใช้วิกฤติเป็นโอกาส การพบผู้ติดเชื้อเป็นเรื่องปกติสามารถพบได้ ส่วนกลางพร้อมสนับสนุน ทั้งงบประมาณ เครื่องมือ อุปกรณ์ทางการแพทย์ และบุคลากร หากพบการแพร่ระบาดในพื้นที่” นายธนิตพลกล่าว
**************************************  4 ธันวาคม 2563
******************************************

ที่มา : https://www.thaigov.go.th/news/contents/details/37334