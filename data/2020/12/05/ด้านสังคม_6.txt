รัฐบาลไทย-ข่าวทำเนียบรัฐบาล-ปลัด พม. ห่วงใยกลุ่มเปราะบางเดือดร้อนจากน้ำท่วมภาคใต้ พร้อมสั่งการ ทีม พม. One Home ลงพื้นที่ช่วยเหลือโดยด่วน


วันศุกร์ที่ 4 ธันวาคม 2563
ปลัด พม. ห่วงใยกลุ่มเปราะบางเดือดร้อนจากน้ำท่วมภาคใต้ พร้อมสั่งการ ทีม พม. One Home ลงพื้นที่ช่วยเหลือโดยด่วน
ปลัด พม. ห่วงใยกลุ่มเปราะบางเดือดร้อนจากน้ำท่วมภาคใต้ พร้อมสั่งการ ทีม พม. One Home ลงพื้นที่ช่วยเหลือโดยด่วน
วันนี้ (4 ธ.ค. 63) เวลา 18.00 น. ณ ห้องประชุมชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ขณะนี้ สถานการณ์น้ำท่วมในพื้นที่ภาคใต้มีความรุนแรง ทำให้ประชาชนจำนวนมากในพื้นที่หลายจังหวัดได้รับความเดือดร้อนในวงกว้าง โดยเฉพาะจังหวัดนครศรีธรรมราช ซึ่งกระทรวง พม. มีความห่วงใยทุกกลุ่มเป้าหมายที่ประสบอุทกภัยเป็นอย่างมาก และในวันนี้จึงได้มีการประชุมแนวทางการช่วยเหลือผู้ประสบสาธารณภัยน้ำท่วมฉับพลันและน้ำไหลหลากในพื้นที่ภาคใต้ ร่วมกับผู้บริหารกระทรวง พม. และประชุมทางไกล Video Conference กับพัฒนาสังคมและความมั่นคงของมนุษย์จังหวัดนครศรีธรรมราช (พมจ.นครศรีธรรมราช) เพื่อเร่งหาแนวทางการช่วยเหลือและฟื้นฟูผู้ประสบภัยน้ำท่วมตามภารกิจกระทรวง พม. พร้อมทั้งสั่งการให้ พมจ.นครศรีธรรมราช บูรณาการร่วมกับทีม พม. One Home เร่งลงพื้นที่ช่วยเหลือกลุ่มเป้าหมาย โดยเฉพาะกลุ่มเปราะบางทั้งเด็ก ผู้สูงอายุ และคนพิการ รวมทั้งผู้ป่วยติดเตียง ที่ต้องเข้าไปดูแลเป็นพิเศษในด้านต่างๆ อาทิ การมอบเงินสงเคราะห์ครอบครัวสำหรับผู้ได้รับผลกระทบและผู้เสียชีวิต การจัดทีมนักสังคมสงเคราะห์และนักจิตวิทยาเข้าไปให้คำปรึกษาและฟื้นฟูสภาพจิตใจเพื่อลดผลกระทบทางด้านจิตใจ รวมทั้งการซ่อมแซมบ้านของคนพิการและผู้สูงอายุ เป็นต้น
นางพัชรี กล่าวต่อไปว่า นอกจากนี้ สำหรับการช่วยเหลือระยะยาว ผู้ได้รับผลกระทบที่อาจจะไม่มีรายได้ เนื่องจากไม่สามารถประกอบอาชีพได้ โดยเฉพาะการทำเกษตร กระทรวง พม. ได้เตรียมการฝึกอาชีพระยะสั้นหลายหลักสูตร เพื่อให้มีรายได้เพียงพอในการเลี้ยงดูตัวเองและครอบครัว อีกทั้ง หลังน้ำลด จะต้องมีการทำความสะอาดที่อยู่อาศัยและสิ่งแวดล้อมต่างๆ ซึ่งเราจะขอความร่วมมือจากอาสาสมัครพัฒนาสังคมและความมั่นคงของมนุษย์ (อพม.) รวมทั้งสภาเด็กและเยาวชนที่มีอยู่ทั่วประเทศ เข้ามาช่วยเหลือประชาชนในเรื่องนี้ เพื่อฟื้นฟูให้กลับมามีสภาพที่ดีเหมือนเดิม และที่สำคัญ ตนได้สั่งการให้ พมจ. บูรณาการร่วมกับทีม พม. One Home จังหวัด ลงพื้นที่เข้าไปดูแลช่วยเหลือประชาชนทุกกลุ่มเป้าหมายอย่างเร่งด่วนเพื่อให้สามารถกลับมาใช้ชีวิตได้ตามปกติโดยเร็วที่สุด
นางพัชรี กล่าวเพิ่มเติมว่า ทั้งนี้ ประชาชนที่ประสบภัยน้ำท่วมหรือประสบภัยพิบัติต่างๆ สามารถขอความช่วยเหลือได้ที่ศูนย์ช่วยเหลือสังคม สายด่วน พม. โทร. 1300 ซึ่งพร้อมให้ความช่วยเหลือตลอด 24 ชั่วโมง หรือติดต่อขอความช่วยเหลือเร่งด่วนด้วยตนเองได้ที่สำนักงานพัฒนาสังคมและความมั่นคงมนุษย์จังหวัดทุกจังหวัด

ที่มา : https://www.thaigov.go.th/news/contents/details/37335