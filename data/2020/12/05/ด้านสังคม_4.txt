รัฐบาลไทย-ข่าวทำเนียบรัฐบาล-ปลัดสธ. เปิดโรงพยาบาลวัดสมานรัตนาราม จ.ฉะเชิงเทรา


วันศุกร์ที่ 4 ธันวาคม 2563
ปลัดสธ. เปิดโรงพยาบาลวัดสมานรัตนาราม จ.ฉะเชิงเทรา
ปลัดกระทรวงสาธารณสุข เปิดโรงพยาบาลวัดสมานรัตนาราม (พุทธโสธร2) จ.ฉะเชิงเทรา รองรับเส้นทางสู่ระเบียงเศรษฐกิจภาคตะวันออก EEC ให้บริการตรวจรักษาโรคทั่วไป ทันตกรรม การแพทย์แผนไทยและการแพทย์ทางเลือก
ปลัดกระทรวงสาธารณสุข เปิดโรงพยาบาลวัดสมานรัตนาราม (พุทธโสธร2) จ.ฉะเชิงเทรา รองรับเส้นทางสู่ระเบียงเศรษฐกิจภาคตะวันออก EEC ให้บริการตรวจรักษาโรคทั่วไป ทันตกรรม การแพทย์แผนไทยและการแพทย์ทางเลือก
เช้าวันนี้ (4 ธันวาคม 2563) นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานพิธีเปิดโรงพยาบาลวัดสมานรัตนาราม ต.บางแก้ว อ.เมือง จ.ฉะเชิงเทรา โดยมีนายแพทย์อภิชาต รอดสม สาธารณสุขนิเทศ เขตสุขภาพที่ 6 นายแพทย์มณเฑียร คณาสวัสดิ์ นายแพทย์สาธารณสุขจังหวัดฉะเชิงเทรา และแพทย์หญิงสมบัติ ชุติมานุกูล ผู้อำนวยการโรงพยาบาลพุทธโสธร เข้าร่วมพิธี
นายแพทย์เกียรติภูมิกล่าวว่า โรงพยาบาลวัดสมานรัตนาราม ก่อสร้างตามเจตนารมณ์ของท่านเจ้าคุณพระประชาธรรมนาถ เจ้าอาวาสวัดสมานรัตนาราม ในนามประธานคณะกรรมการดำเนินงานก่อสร้างโรงพยาบาลฯ ฝ่ายบรรพชิต เริ่มดำเนินการก่อสร้างตั้งแต่วันที่ 5 พฤษภาคม 2556 โดยท่านเจ้าคุณพระประชาธรรมนาถ ได้รวบรวมเงินบริจาคจากผู้มีจิตศรัทธา ก่อสร้างบนพื้นที่ 4 ไร่ 1งาน 74 ตารางวา อาคาร 9 ชั้น มีพื้นที่ใช้สอย 38,000 ตารางเมตร พร้อมด้วยอาคารสนับสนุนบริการอีก 1 อาคาร สถานที่ตั้ง ณ หมู่ 11 ตำบลบางแก้ว อำเภอเมือง จังหวัดฉะเชิงเทรา คาดการณ์มูลค่าก่อสร้างประมาณ 700-1,000 ล้านบาท มีเป้าหมายให้เป็นโรงพยาบาลขนาด 150 เตียง ที่มีความพร้อมด้านการแพทย์ และการพยาบาล เพื่อให้การดูแลรักษาประชาชนที่อยู่ในเขตจังหวัดฉะเชิงเทราและจังหวัดใกล้เคียงให้ได้รับการบริการสาธารณสุขที่ได้มาตรฐาน เท่าเทียมและเสมอภาคและยังรองรับแผนพัฒนาระเบียงเศรษฐกิจภาคตะวันออก EEC
นายแพทย์เกียรติภูมิกล่าวต่อว่า เริ่มเปิดบริการตั้งแต่วันนี้ ให้บริการผู้ป่วยนอกทั่วไป ทันตกรรม การแพทย์แผนไทยและการแพทย์ทางเลือก บริการพื้นฐานทางห้องปฏิบัติการ เอกซเรย์ เภสัชกรรม โดยได้รับการสนับสนุนบุคลากรด้านการแพทย์ พยาบาล และบุคลากรด้านสาธารณสุขจากโรงพยาบาลพุทธโสธร และได้รับการสนับสนุนเครื่องมือทางการแพทย์ จากท่านเจ้าคุณพระประชาธรรมนาถ เจ้าอาวาสวัดสมานรัตนาราม ร่วมกับมูลนิธิโรงพยาบาลวัดสมานรัตนาราม ได้รับงบประมาณบางส่วนจากสำนักงานเขตสุขภาพที่ 6
สำหรับในระยะที่ 2 ปี 2564 จะเปิดให้บริการหอผู้ป่วยสงฆ์อาพาธชั้น 9 และพัฒนาพื้นที่ชั้น 5-6 เป็นศูนย์การดูแลผู้สูงอายุครบวงจรโดยแพทย์เฉพาะทาง และเปิดบริการคลินิกไตเทียม และระยะที่ 3 ปี 2565 พื้นที่ชั้น 7-8 เป็นศูนย์ดูแลผู้สูงอายุครบวงจร (Senior House) เน้นการดูแลระยะกลาง (Intermediate care) เพื่อให้ผู้สูงอายุที่ฟื้นตัวหลังพ้นภาวะวิกฤตได้เตรียมตัวก่อนกลับบ้าน ลดระยะเวลาอยู่ในโรงพยาบาลเป็นเวลานาน และป้องกันการกลับมาเป็นซ้ำ หรือต้องกลับมาพักรักษาต่อในโรงพยาบาล
************************************** 4 ธันวาคม 2563

ที่มา : https://www.thaigov.go.th/news/contents/details/37328