รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานส่งมอบบ้านห้วยขาบให้แก่ประชาชนผู้ประสบภัยดินโคลนถล่มเมื่อปี 2561 เน้นย้ำ “ประชาชนต้องพักอาศัยอยู่ในพื้นที่ปลอดภัย ตามนโยบายรัฐมนตรีว่าการกระทรวงมหาดไทย


วันศุกร์ที่ 4 ธันวาคม 2563
พิมพ์
ปลัดกระทรวงมหาดไทย เป็นประธานส่งมอบบ้านห้วยขาบให้แก่ประชาชนผู้ประสบภัยดินโคลนถล่มเมื่อปี 2561 เน้นย้ำ “ประชาชนต้องพักอาศัยอยู่ในพื้นที่ปลอดภัย ตามนโยบายรัฐมนตรีว่าการกระทรวงมหาดไทย
ปลัดกระทรวงมหาดไทย เป็นประธานส่งมอบบ้านห้วยขาบให้แก่ประชาชนผู้ประสบภัยดินโคลนถล่มเมื่อปี 2561 เน้นย้ำ “ประชาชนต้องพักอาศัยอยู่ในพื้นที่ปลอดภัย ตามนโยบายรัฐมนตรีว่าการกระทรวงมหาดไทย”
วันนี้ (4 ธ.ค. 63) เวลา 09.00 น. ณ บ้านห้วยขาบ อำเภอบ่อเกลือ จังหวัดน่าน นายฉัตรชัย พรหมเลิศ ปลัดกระทรวงมหาดไทย ได้รับมอบหมายจาก พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีส่งมอบบ้านห้วยขาบ โดยมี นายฐาปน สิริวัฒนภักดี กรรมการผู้อำนวยการใหญ่ บริษัท ไทยเบฟเวอเรจ จำกัด (มหาชน) นายอภิชาติ โตดิลกเวช สมาชิกวุฒิสภา นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายพรพจน์ เพ็ญพาส อธิบดีกรมโยธาธิการและผังเมือง นายนิพันธ์ บุญหลวง ผู้ว่าราชการจังหวัดน่าน หัวหน้าส่วนราชการ ผู้บริหารองค์กรปกครองส่วนท้องถิ่น ผู้นำชุมชน และพี่น้องชาวบ้านห้วยขาบ ให้การต้อนรับ
นายฉัตรชัย พรหมเลิศ กล่าวว่า ตามที่ได้เกิดเหตุการณ์ดินโคลนถล่มทับบ้านเรือนของพี่น้องประชาชนบ้านห้วยขาบ หมู่ที่ 7 อำเภอบ่อเกลือ จังหวัดน่าน เมื่อวันที่ 28 กรกฎาคม 2561 ทำให้เกิดการสูญเสียชีวิตและทรัพย์สิน สร้างความเดือดร้อนเสียหายให้กับพี่น้องประชาชนจำนวนมาก หลังจากเกิดเหตุการณ์ดังกล่าว รัฐบาลไม่ได้นิ่งนอนใจและมีความห่วงใยต่อพี่น้องผู้ประสบภัย โดยได้มอบหมายหน่วยงานที่เกี่ยวข้องเร่งบรรเทาความเดือดร้อนให้กับผู้ประสบภัยอย่างเร่งด่วน และเมื่อวันที่ 30 กรกฎาคม 2561 พลเอก ประยุทธ์ จันทร์โอชา นายกรัฐมนตรี ได้มอบหมายให้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ลงพื้นที่ตรวจเยี่ยมพี่น้องประชาชนที่ประสบภัย จึงมีแนวคิดในการแก้ไขปัญหาโดยให้ย้ายออกจากจุดเสี่ยงและไปอยู่ในพื้นที่ปลอดภัย โดยทำการสร้างบ้านพักถาวร “บ้านห้วยขาบ” จำนวน 60 หลังคาเรือน ซึ่งได้รับการสนับสนุนงบประมาณการก่อสร้างจากบริษัท ไทยเบฟเวอเรจ จำกัด (มหาชน) จำนวนกว่า 22.5 ล้านบาท นอกจากนี้ ยังมีหน่วยงานภาครัฐ คือ สถาบันพัฒนาองค์กรชุมชน (องค์การมหาชน) การไฟฟ้าส่วนภูมิภาค การประปาส่วนภูมิภาค และองค์การบริหารส่วนตำบลดงพญา ได้สนับสนุนงบประมาณในการก่อสร้างโครงสร้างพื้นฐาน ระบบสาธารณูปโภคและการประกอบอาชีพของพี่น้องประชาชน กระทั่งเกิดเป็นบ้านห้วยขาบวันนี้ขึ้น ซึ่งในนามของรัฐบาลและกระทรวงมหาดไทยต้องขอบคุณพี่น้องประชาชนทุกคน ทุกครัวเรือนที่ให้ความร่วมมือ รวมถึงทุกหน่วยงาน ทั้งภาครัฐ และภาคเอกชน โดยเฉพาะอย่างยิ่ง บริษัท ไทยเบฟเวอเรจ จำกัด (มหาชน) ที่เข้ามาช่วยเหลือสนับสนุนในหลาย ๆ ด้าน ทำให้บ้านห้วยขาบกลายเป็นหมู่บ้านที่มีความปลอดภัยโดยใช้ชุมชนเป็นฐานในการจัดการภัยพิบัติ
นายฐาปน สิริวัฒนภักดี กล่าวว่า บริษัท ไทยเบฟเวอเรจ จำกัด (มหาชน) ต้องขอขอบคุณ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ที่ได้ให้คำปรึกษาและคำแนะนำว่า “เราจะต้องพัฒนาและสร้างสรรค์การทำงานให้กลับมาเข้มแข็งกว่าเดิม (Better stronger)” และให้โอกาสเข้ามามีส่วนร่วมในการสนับสนุนและส่งเสริมให้คุณภาพชีวิตของพี่น้องประชาชนบ้านห้วยขาบมีความมั่นคงและปลอดภัย นอกจากนี้ ยังได้มีทักษะทางด้านอาชีพและพึ่งพาตนเองได้อย่างยั่งยืน และประการสำคัญ คือ การเพิ่มพูนทักษะในด้านการป้องกันและบรรเทาสาธารณภัย ซึ่งบัดนี้ การจัดสร้างบ้านของพี่น้องประชาชนผู้ประสบภัย จำนวน 60 หลัง ได้สำเร็จลุล่วงเรียบร้อยแล้ว จึงขอขอบคุณกระทรวงมหาดไทย ที่ได้ประสานงานกับทางจังหวัดน่านในการขอใช้พื้นที่ของกรมป่าไม้ รวมทั้งด้านระบบสาธารณูปโภค ซึ่งหลังจากนี้ พวกเราทุกภาคส่วนจะได้ร่วมกันผลักดันให้เกิดการพัฒนาที่ยั่งยืนให้กับหมู่บ้านแห่งนี้ต่อไป
จากนั้น นายฉัตรชัย พรหมเลิศ ได้เชิญพระบรมฉายาลักษณ์พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี มอบให้กับผู้ใหญ่บ้าน และนายฐาปน สิริวัฒนภักดี มอบป้ายที่อยู่อาศัยจำนวน 60 หลังให้กับผู้ว่าราชการจังหวัดน่าน พร้อมมอบอุปกรณ์กู้ชีพกู้ภัยให้กับชุดปฏิบัติการจิตอาสาบรรเทาภัยพิบัติประจำตำบล และอธิบดีกรมป้องกันและบรรเทาสาธารณภัย และเยี่ยมชมนิทรรศการผลผลิตของชาวบ้านและพบปะประชาชนในพื้นที่

ที่มา : https://www.thaigov.go.th/news/contents/details/37324