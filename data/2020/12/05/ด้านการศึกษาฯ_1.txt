รัฐบาลไทย-ข่าวทำเนียบรัฐบาล-เสมา1 ร่วมเสวนา “เติมความรัก ด้วยความรู้…อยู่อย่างไรในโลกออนไลน์” ย้ำ ศธ. ให้ความสำคัญกับการเรียนรู้ในโลกออนไลน์


วันศุกร์ที่ 4 ธันวาคม 2563
เสมา1 ร่วมเสวนา “เติมความรัก ด้วยความรู้…อยู่อย่างไรในโลกออนไลน์” ย้ำ ศธ. ให้ความสำคัญกับการเรียนรู้ในโลกออนไลน์
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ร่วมเสวนาในงาน "เติมความรักด้วยความรู้ อยู่อย่างไรในโลกออนไลน์"
เมื่อวันพุธที่ 2 ธันวาคม 2563 นายณัฏฐพล ทีปสุวรรณ รัฐมนตรีว่าการกระทรวงศึกษาธิการ ร่วมเสวนาในงาน "เติมความรักด้วยความรู้ อยู่อย่างไรในโลกออนไลน์" โดยมี นพ.ประทีป ธนกิจเจริญ เลขาธิการคณะกรรมการสุขภาพแห่งชาติ, รศ.จุมพล รอดคำดี ผู้ทรงคุณวุฒิด้านสื่อเพื่อเด็ก, ดร.นพ.ไพโรจน์ เสาน่วม รองผู้จัดการกองทุนสนับสนุนการสร้างเสริมสุขภาพ (สสส.), พญ.จิราภรณ์ อรุณากูร กุมารแพทย์ผู้เชี่ยวชาญด้านเวชศาสตร์วัยรุ่น ภาควิชากุมารเวชศาสตร์ โรงพยาบาลรามาธิบดี, ดร.ธีรารัตน์ พันทวี วงศ์ธนะเอนก ประธานคณะทำงานขับเคลื่อนประเด็นสื่อออนไลน์กับเด็กและเยาวชน ตลอดจนผู้แทนผู้ปกครอง และนักเรียนนักศึกษา เข้าร่วมงาน ณ หอศิลปวัฒนธรรมแห่งกรุงเทพมหานคร
รมว.ศึกษาธิการ กล่าวว่า เป็นที่ทราบกันดีว่า การจัดการศึกษาในยุคปัจจุบัน มีความเชื่อมโยงกับโลกออนไลน์ในบริบทที่หลากหลาย การสร้างความเข้าใจและสร้างองค์ความรู้ให้เด็กและเยาวชนสามารถใช้ประโยชน์จากเทคโนโลยีดิจิทัลอย่างเหมาะสมจึงเป็นเรื่องสำคัญ เพราะหากเด็กและเยาวชนมีความรู้ความเข้าใจเกี่ยวกับบริบทโลกออนไลน์ไม่เพียงพอ ก็อาจทำให้ตกเป็นเหยื่อ ได้รับข้อมูลเท็จ หรือเกิดภัยจากการคุกคามในโลกออนไลน์ได้ กระทรวงศึกษาธิการจึงให้ความสำคัญกับการแนะแนวและให้ความรู้เกี่ยวกับโลกออนไลน์ที่ถูกต้อง โดยเฉพาะอย่างยิ่งเด็กที่มีความสนใจด้านโปรแกรมเมอร์ เกมเมอร์ นักพากย์เกม และนักกีฬา e-Sport ก็ควรได้รับการแนะแนวที่ถูกต้อง เพื่อต่อยอดการประกอบอาชีพในอนาคต
ในเรื่องของการพนันออนไลน์ก็เป็นสิ่งที่น่ากังวล การที่เด็กสามารถเข้าถึงโลกออนไลน์ได้ง่ายขึ้น ย่อมส่งผลให้การพนันออนไลน์ลุกลามเข้าไปในสถานศึกษาได้ง่ายด้วยเช่นกัน สิ่งหนึ่งที่โรงเรียนสามารถทำได้ คือ การจัดสรรเวลาให้เด็กได้ทำกิจกรรมนอกห้องเรียน เพื่อป้องกันไม่ให้เด็กติดหน้าจอและเสี่ยงต่อการเล่นพนันออนไลน์ ทั้งนี้ ขอฝากให้เด็กและเยาวชนไทย ใช้วิจารณาญาณเกี่ยวกับโลกออนไลน์อย่างรอบด้าน เพราะเราไม่มีทางชนะการพนันออนไลน์ที่มีระบบคอมพิวเตอร์หรือ AI เป็นตัวควบคุมได้เสมอไป และการชนะพนันจะยิ่งทำให้เราเล่นพนันมากขึ้น สุดท้ายแล้วอาจทำให้เกิดการเสียทรัพย์และเสียการเรียนในที่สุด
“เด็กและเยาวชนทุกคน เปรียบเสมือนลูกหลานของเรา ที่เราต้องให้ความรักและบ่มเพาะความรู้ให้เขาเหล่านี้ กระทรวงศึกษาธิการมีหน้าที่ดูแลและจัดการศึกษาที่มีคุณภาพ เพื่อให้เด็กและเยาวชนมีความแข็งแรงในทุกด้านทุกบริบท ทั้งออนไลน์และออฟไลน์ เพราะอนาคตของพวกเราฝากไว้กับศักยภาพของเยาวชนไทย” รมว.ศึกษาธิการ กล่าว
อรพรรณ ฤทธิ์มั่น: สรุป
นวรัตน์ รามสูต: เรียบเรียง
ยุทธพงศ์ เลือกกลั่นดี: ถ่ายภาพ
กลุ่มประชาสัมพันธ์ สร.: รายงาน

ที่มา : https://www.thaigov.go.th/news/contents/details/37303