รัฐบาลไทย-ข่าวทำเนียบรัฐบาล-ครูโอ๊ะภูมิใจคน กศน.ผลิตนวัตกรรมการศึกษา ตอบโจทย์ผู้เรียนทุกแบบ อบรมออนไลน์-เครื่องตะบันน้ำ-เครื่องหยอดเมล็ดข้าว เชื่อปั้นเจ้าของผลงานสู่ "นวัตกร"


วันศุกร์ที่ 4 ธันวาคม 2563
ครูโอ๊ะภูมิใจคน กศน.ผลิตนวัตกรรมการศึกษา ตอบโจทย์ผู้เรียนทุกแบบ อบรมออนไลน์-เครื่องตะบันน้ำ-เครื่องหยอดเมล็ดข้าว เชื่อปั้นเจ้าของผลงานสู่ "นวัตกร"
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ พร้อมด้วย นายกมล รอดคล้าย ที่ปรึกษา รมช.ศธ. นายพะโยม ชินวงศ์ ประธานคณะทำงาน รมช.ศธ. ตรวจเยี่ยมการดําเนินงานของสถานศึกษาและการจัดการเรียนการสอน ของนักเรียนสํานักงาน กศน.จังหวัดเชียงราย
ครูโอ๊ะภูมิใจคน กศน.ผลิตนวัตกรรมการศึกษา ตอบโจทย์ผู้เรียนทุกแบบ อบรมออนไลน์-เครื่องตะบันน้ำ-เครื่องหยอดเมล็ดข้าว เชื่อปั้นเจ้าของผลงานสู่ "นวัตกร" ขยายความคิดเชื่อมการพัฒนา ปลื้มนวัตกรรมเล่นตามพ่อ สืบสานตามรอยในหลวงรัชกาลที่ 9 ในแบบไทย
เมื่อวันพฤหัสบดีที่ 3 ธันวาคม 2563 นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ พร้อมด้วย นายกมล รอดคล้าย ที่ปรึกษา รมช.ศธ. นายพะโยม ชินวงศ์ ประธานคณะทำงาน รมช.ศธ. ตรวจเยี่ยมการดําเนินงานของสถานศึกษาและการจัดการเรียนการสอน ของนักเรียนสํานักงาน กศน.จังหวัดเชียงราย โดยมีนายชัยณรงค์ ป้องบ้านเรือ รองเลขาธิการ กช. นายวิญญู สันติภาพวิวัฒนา ศึกษาธิการจังหวัดเชียงราย นางอภิญญา ซอหะซัน ผู้เชี่ยวชาญเฉพาะด้านเผยแพร่การศึกษา กศน. นายสุรพล วงศ์หวัน ผู้อำนวยการ กศน.จังหวัดเชียงราย ผู้บริหาร ครู บุคลากร และนักเรียน เข้าร่วม
"ขอแสดงความชื่นชมครูและบุคลากร กศน.จังหวัด และอำเภอทั้งหมด ที่สร้างสรรค์นวัตกรรมทางการศึกษาในศูนย์ Digital Learning Center ได้อย่างสมบูรณ์แบบ สอดคล้องบริบทของผู้เรียนทั้งการศึกษาพื้นฐาน การศึกษาต่อเนื่อง และการศึกษาตามอัธยาศัย อาทิ การจัดการเรียนการสอนในระบบ Online On-air Onsite, การเขียนโปรแกรมอบรมครูและบุคลากรในระบบ Media Online CRI ผ่านเครือข่ายสังคมออนไลน์ และเรียนย้อนหลังได้ในทุกที่ทุกเวลา เพียงใช้สมาร์ทโฟนเครื่องเดียว ตั้งแต่ขั้นตอนลงทะเบียน จองที่เรียน พร้อมออกวุฒิบัตรออนไลน์ให้ด้วย
นอกจากนี้ ยังมีนวัตกรรมในพื้นที่สูง "เครื่องตะบันน้ำ"  โดยใช้แรงดันจากแหล่งน้ำธรรมชาติ และมีการใช้วัสดุอุปกรณ์ที่หาได้ตามท้องตลาด เพื่อผลักดันน้ำเข้าสู่ระบบครัวเรือนสำหรับอุปโภคบริโภค ทั้งยังสอนให้ผู้เรียนทำเครื่องกรองน้ำใช้เองภายในบ้าน ด้วยหลักการทางวิทยาศาสตร์ ราคาถูก และสามารถใช้งานได้จริง รวมทั้งสอนถึงวิธีดูแลรักษาด้วย .ในส่วนเครื่องหยอดข้าว ที่ทำจากวัสดุเหลือใช้ อาทิ ขวดพสาสติก ล้อจักรยาน ท่อ PVC ท่อเหล็ก แฮนจักรยานเก่า เป็นต้น เพียงนำเมล็ดพันธุ์มาใส่ขวด จากนั้นก็สามารถหยอดเมล็ดพันธุ์ตามความต้องการได้ นับเป็นเครื่องผ่อนแรงที่เหมาะสมกับวิถีไทย ในพื้นที่ทางการเกษตรกรรมอย่างยิ่ง รวมทั้งห้องสมุดร่องหน ซึ่งดัดแปลงมาจากการทำบุญกฐินของพุทธศาสนิกชน แขวน QR Code เป็นทานธรรมด้านความรู้นานาสารพัน ทั้งเรื่องบันเทิง วิชาการ วิชาชีพ นำไปแขวนไว้บนต้นไม้ ก็สามารถอ่านได้ทันทีในทุกที่ทุกเวลา
“อีกนวัตกรรมที่เป็นความภาคภูมิใจของปวงชนชาวไทย คือ เล่นตามพ่อ ที่มีการดึงการอ่านมาผูกไว้กับการเล่น โดยนำของเล่นไทย ๆ ที่ในหลวงรัชกาลที่ 9 ทรงประดิษฐ์ เพื่อรักษาไว้มิให้สูญหาย พร้อมผนวกการละเล่นพื้นบ้านต่าง ๆ โดยคน กศน.เดินตามรอยพ่อ ผลิตของเล่นที่เป็นแบบไทย ด้วยงานไม้ งานฝีมือ ซึ่งสิ่งเหล่านี้คือนวัตกรรมที่จะนำไปต่อยอดใน กศน.จังหวัดอื่น ๆ เพื่อสืบสานตามรอยพระองค์และให้ของเล่นไทย ๆ คงอยู่ต่อไปชั่วรุ่นลูกหลาน” รมช.กนกวรรณ กล่าว
รมช.ศึกษาธิการ ​กล่าวด้วยว่า ในส่วนของการเรียนออนไลน์นั้น ครู กศน.จัดการเรียนมาตั้งแต่ก่อนมีโรคระบาด และนำมาใช้ในช่วงของการแพร่ระบาดของโรคโควิด-19 ในต่างประเทศ ถือเป็นการวางแผนการจัดการเรียนการสอนล่วงหน้าของ กศน.อย่างมีประสิทธิภาพ นอกจากนี้ ได้มีการรวบรวมคลังปัญญานำมาสร้างใหม่ พร้อมใช้ระบบ Google Classroom อย่างเชี่ยวชาญ เนื่องจากครู กศน.นำระบบมาใช้อย่างแพร่หลายเป็นเวลานานแล้ว เพื่อสนับสนุนโอกาสแก่นักศึกษาโดยไม่ต้องเดินทางมาเรียน นอกจากนี้ยังมีการเรียนผ่านรายการของสถานีโทรทัศน์เพื่อการศึกษา ETV พัฒนาต่อยอดสู่ระบบอบรมพัฒนาครูตำบลออนไลน์ สามารถจองห้องเรียน ลงวิชาเรียน ด้วยระบบออนไลน์ทั้งหมด พร้อมแชร์และแบ่งปันทั้งทาง Youtube, รายการ ETV, ช่องทางโซเชียลมีเดีย พร้อมที่จะแบ่งปันเพื่อนำไปใช้ตามบริบทต่าง ๆ ที่เหมาะสมต่อไป
สำหรับการสะท้อนปัญหาและอุปสรรคของชาว กศน. จากการลงพื้นที่ 77 จังหวัดทั่วประเทศ พบว่าส่วนใหญ่เป็นเรื่องความมั่นคงของคน กศน.อย่างเป็นธรรม เพื่อเป็นขวัญกำลังใจในการทำงาน, การแก้ไขเรื่องอัตรากำลังที่ไม่เพียงพอต่อจำนวนผู้เรียน รวมทั้งอัตราครูคนพิการ เพื่อให้ได้อัตราครูต่อนักเรียนในแต่ละประเภทของความบกพร่องทางร่างกายที่เหมาะสม, การอบรมการศึกษาพิเศษครู กศน.ทุกประเภท, การอบรมล่ามภาษามือและนักศึกษา กศน., การจัดทำแผนงบประมาณครูรายวันสำหรับนักศึกษา กศน., การจัดอบรมการสอนออนไลน์โดยดึงระบบดิจิทัลมาใช้ และพัฒนานักศึกษาออทิสติกและคนพิการ
สิ่งต่าง ๆ เหล่านี้ เป็นความตั้งใจที่จะพัฒนาและทลายข้อจำกัดต่าง ๆ อยู่แล้ว เพราะ ครู กศน.เอง แม้จะทำงานบนความขาดแคลน แต่ก็สามารถนำนโยบาย กศน.WOW ไปสู่การปฏิบัติได้อย่างชัดเจน ดังเช่น การพัฒนานวัตกรรมทางการศึกษาของสำนักงาน กศน.เชียงรายในวันนี้ ถือเป็น "นวัตกร" ที่สามารถสร้างนวัตกรรมทางการศึกษาในแต่ะบริบท เป็นครูพันธุ์พิเศษสำหรับครูโอ๊ะที่มีความภาคภูมิใจ มีเกียรติมีศักดิ์ศรี และขอให้รักษาซึ่งเกียรติยศของครูไว้ ในฐานะข้าราชการในพระบาทสมเด็จพระเจ้าอยู่หัว และหวังว่าจะเป็นแบบอย่างและชี้นำศิษย์สู่ทางที่ดี ดั่งการปลูกต้นไม้ให้มั่นคงงดงามด้วยความดีภายในจิตใจ สติปัญญา คิดแก้ปัญหาและสร้างสรรค์สิ่งดีให้ถิ่นที่อยู่และประเทศไทยของเราตลอดไป” รมช.ศธ.กล่าว
จันทนา เชียงทอง: สรุป
นวรัตน์ รามสูต: เรียบเรียง
อิทธิพล รุ่งก่อน, สถาพร ถาวรสุข : ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/37305