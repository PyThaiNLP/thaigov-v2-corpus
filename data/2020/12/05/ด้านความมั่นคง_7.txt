รัฐบาลไทย-ข่าวทำเนียบรัฐบาล-ปลัดกระทรวงมหาดไทย เป็นประธานมอบสมุดประจำตัวผู้ได้รับการคัดเลือกให้ทำกินในชุมชนตามแนวทางของคณะกรรมการนโยบายที่ดินแห่งชาติ (คทช.) จังหวัดน่าน


วันศุกร์ที่ 4 ธันวาคม 2563
พิมพ์
ปลัดกระทรวงมหาดไทย เป็นประธานมอบสมุดประจำตัวผู้ได้รับการคัดเลือกให้ทำกินในชุมชนตามแนวทางของคณะกรรมการนโยบายที่ดินแห่งชาติ (คทช.) จังหวัดน่าน
ปลัดกระทรวงมหาดไทย เป็นประธานมอบสมุดประจำตัวผู้ได้รับการคัดเลือกให้ทำกินในชุมชนตามแนวทางของคณะกรรมการนโยบายที่ดินแห่งชาติ (คทช.) จังหวัดน่าน
วันนี้ (4 ธ.ค. 63) เวลา 15.00 น. ที่หอประชุมมหาวิทยาลัยมหาจุฬาลงกรณ์ราชวิทยาลัย จังหวัดน่าน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย มอบหมายให้ นายฉัตรชัย พรหมเลิศ ปลัดกระทรวงมหาดไทย เป็นประธานในพิธีมอบสมุดประจำตัวผู้ได้รับการคัดเลือกให้เข้าทำประโยชน์ในที่ดินในลักษณะแปลงรวมจังหวัดน่านตามแนวทางของคณะกรรมการนโยบายที่ดินแห่งชาติ (คทช.) โดยมี นายนิสิต จันทร์สมวงศ์ อธิบดีกรมที่ดิน นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายพรพจน์ เพ็ญพาส อธิบดีกรมโยธาธิการและผังเมือง นายนิพันธ์ บุญหลวง ผู้ว่าราชการจังหวัดน่าน พร้อมด้วยหัวหน้าส่วนราชการ นายอำเภอ ข้าราชการ เจ้าหน้าที่ กำนัน ผู้ใหญ่บ้าน และประชาชนผู้ได้รับการคัดเลือกให้ทำกินในชุมชนตามแนวทางของคณะกรรมการนโยบายที่ดินแห่งชาติ (คทช.) ร่วมพิธี
นายฉัตรชัย พรหมเลิศ กล่าวว่า รัฐบาลมีเป้าหมายสำคัญที่ต้องการให้พี่น้องประชาชนมีความมั่นคงในชีวิตและทรัพย์สิน สามารถหาเลี้ยงชีพได้อย่างสุจริต ลดความเหลื่อมล้ำทางสังคม มีความเป็นอยู่และคุณภาพชีวิตที่ดีอย่างยั่งยืน ซึ่ง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้มอบนโยบายให้กระทรวงมหาดไทย โดยกรมที่ดิน ให้ความสำคัญและดำเนินการตามนโยบายดังกล่าว โดยคณะอนุกรรมการจัดที่ดิน ซึ่งรับผิดชอบในการจัดประชาชนให้เข้าทำกินในพื้นที่กรมป่าไม้อนุญาตนั้น จะได้เร่งรัดให้มีการดำเนินการจัดประชาชนให้เข้าทำกินในพื้นที่อื่น ๆ ที่กรมป่าไม้อนุญาตโดยเร็วต่อไป ทั้งนี้ เพื่อให้ประชาชนได้มีที่ดินทำกิน สามารถประกอบปลูกพืช เลี้ยงสัตว์ เพื่อเลี้ยงครอบครัวได้อย่างมั่นคงและมีความสุข และขอให้ผู้ที่ได้รับสมุดประจำตัวฯ ทุกท่านได้ภูมิใจว่า นับจากนี้ท่านสามารถอยู่อาศัยและทำกินในที่ดินได้อย่างถูกกฎหมาย ขอให้ท่านหวงแหนที่ดินที่ได้รับอนุญาตและใช้ประโยชน์เพื่อสร้างรายได้ เลี้ยงชีพตนเองและครอบครัวให้มีความสุขตามหลักปรัชญาของเศรษฐกิจพอเพียงต่อไป
สำหรับการดำเนินการดังกล่าวเป็นการจัดระเบียบการถือครองที่ดินในพื้นที่ป่าสงวนแห่งชาติโดยเป็นการจัดให้แก่ราษฎรที่ครองครองทำกินอยู่เดิมตามมติคณะรัฐมนตรีเมื่อวันที่ 30 มิถุนายน 2541  เป็นนโยบายรัฐบาลที่มุ่งลดความเหลื่อมล้ำของสังคม กระจายสิทธิการถือครองให้ประชาชนในพื้นที่ โดยจัดสรรที่ดินให้แก่ผู้ยากไร้โดยไม่ต้องเป็นกรรมสิทธิ์แต่รับรองสิทธิร่วมในการจัดที่ดินของชุมชน การดำเนินการดังกล่าวเป็นการจัดระเบียบการถือครองที่ดินในพื้นที่ป่าสงวนแห่งชาติโดยเป็นการจัดให้แก่ราษฎรที่ครองครองทำกินอยู่เดิมโดยจัดสรรให้ครอบครัวละไม่เกิน 20 ไร่ เป็นเวลา 30 ปี โดยมีหลักเกณฑ์และเงื่อนไขที่ คณะกรรมการ คทช. กำหนด ในรูปแบบสหกรณ์หรือรูปแบบอื่นที่เหมาะสมตามสภาพพื้นที่
ซึ่งวันนี้ได้มีการมอบสมุดประจำตัวผู้ได้รับการคัดเลือกให้ทำกินในชุมชนตามแนวทางของคณะกรรมการนโยบายที่ดินแห่งชาติ (คทช.) เพื่อขจัดความยากจนและพัฒนาชนบทในลักษณะแปลงรวมโดยเป็นกลุ่มหรือชุมชน เป็นการพัฒนาศักยภาพการใช้ประโยชน์ในที่ดินของรัฐให้เกิดประโยชน์สูงสุด เป็นการอนุญาตให้ชุมชนใช้ประโยชน์ในรูปแบบสหกรณ์ในลักษณะแปลงรวม ในพื้นที่ป่าสงวนแห่งชาติ จังหวัดน่าน รวม 4 พื้นที่ ได้แก่ อำเภอนาน้อย อำเภอท่าวังผา อำเภอสองแคว และ อำเภอเชียงกลาง โดยมีราษฎรที่จะได้รับสมุดประจำตัว คทช. จำนวน 1,000 ราย จำนวนพื้นที่ 1,787 แปลง ซึ่งประกอบด้วย ราษฎรในท้องที่ตำบลบัวใหญ่ อำเภอนาน้อย, ตำบลเป้อ อำเภอเชียงกลาง, ตำบลตาชุม อำเภอท่าวังผา และตำบลยอด อำเภอสองแคว จังหวัดน่าน ซึ่งเป็นไปตามแนวนโยบายของรัฐบาล ในการลดความเหลื่อมล้ำในการถือครองที่ดิน อันเป็นการแก้ไขปัญหาการไร้ที่ดินทำกินของเกษตรกรผู้ยากไร้ที่ไม่มีที่ดินทำกินด้วยการกระจายสิทธิ์การถือครองที่ดินอย่างเป็นธรรมส่งผลให้ราษฎรที่ได้รับการจัดที่ดินดังกล่าว มีคุณภาพชีวิตและความเป็นอยู่ที่ดีขึ้น

ที่มา : https://www.thaigov.go.th/news/contents/details/37338