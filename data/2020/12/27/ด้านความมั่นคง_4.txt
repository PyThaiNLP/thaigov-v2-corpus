รัฐบาลไทย-ข่าวทำเนียบรัฐบาล-นฤมล ให้กำลังใจแม่ค้า-พ่อค้า ตลาดนวลจันทร์ สร้างความมั่นใจ ไร้เชื้อโควิด-19            


วันเสาร์ที่ 26 ธันวาคม 2563
พิมพ์
นฤมล ให้กำลังใจแม่ค้า-พ่อค้า ตลาดนวลจันทร์ สร้างความมั่นใจ ไร้เชื้อโควิด-19
- -
วันที่ 26 ธันวาคม 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน พร้อมกับ นายพลภูมิ วิภัติภูมิประเทศ สมาชิกสภาผู้แทนราษฎร กทม.เขตบึงกุ่ม-คันนายาว และทีมงาน  ลงพื้นที่ให้กำลังใจ พ่อค้า-แม่ค้า ในตลาดนวลจันทร์ 38 เพิ่มความเชื่อมันแก่ประชาชน สามารถจับจ่ายใช้สอยในตลาดได้ตามปกติ
ศาสตราจารย์ นฤมล กล่าวว่า จากกระแสข่าวเมื่อต้นสัปดาห์ พบแม่ค้าตลาดนัดนวลจันทร์ติดเชื้อโควิด-19 ส่งผลให้ประชาชนเกิดความวิตกกังวล ไม่มาจับจ่ายใช้สอยที่ตลาดนวลจันทร์ ซึ่งสำนักงานเขตบึงกุ่มได้เข้ามาทำความสะอาดตลาดนัดนวลจันทร์ทันทีหลังทราบข่าวว่ามีผู้ติดเชื้อโควิด-19 พร้อมฉีดพ่นน้ำยาฆ่าเชื้อโควิด-19 เพื่อสร้างความมั่นใจให้กับประชาชนที่มาจับจ่ายใช้สอย ตามมาตรการป้องกันและรับมือกับสถานการณ์การแพร่ระบาด และจากผลการตรวจหาเชื้อไวรัสโควิด-19 ล่าสุด เมื่อวันที่ 22 ธ.ค.63 ของกองควบคุมโรค สำนักอนามัย ณ ตลาดนวลจันทร์ 38 เขตบึงกุ่ม แจ้งว่าไม่พบผู้ติดเชื้อไวรัสโควิด-19 จากกลุ่มผู้ค้าและผู้ประกอบการ จำนวน 58 ราย  ในวันนี้ตนเองและทีมงาน จึงมาให้กำลังใจพ่อค้า-แม่ค้าในตลาด เพื่อเพิ่มความมั่นใจแก่พี่น้องประชาชนที่เคยมาซื้อข้าวของในตลาดแห่งนี้ด้วย ว่าสามารถเดินทางจับจ่าย-ซื้อของได้ตามปกติ
รมช.แรงงาน กล่าวต่อไปว่า ข้อมูลจากกรมควบคุมโรคยืนยันแล้วว่าเชื้อไวรัส รวมถึงไวรัสโควิด-19 หากอยู่ในอากาศ เป็นน้ำมูก เสมหะ น้ำลาย น้ำตา อยู่ได้เพียง 5 นาที หากอยู่บนพื้น โต๊ะ ลูกบิดประตู อยู่ได้เพียง 7 – 8 ชั่วโมง จากข้อมูลดังกล่าว เมื่อเจ้าหน้าที่ได้เข้าทำความสะอาดแล้ว ตลาดแห่งนี้จึงปลอดภัย อย่างไรก็ตามไวรัสโควิด-19 จะอยู่กับเราไปอีกนาน เราจึงต้องปรับเปลี่ยนรูปแบบวิถีชีวิตใหม่ (New Normal) ให้เป็นปกติ หากมีความจำเป็นต้องออกจากบ้านไปช้อปปิ้งหรือจับจ่ายใช้สอย เราต้องใส่หน้ากาก ต้องเว้นระยะห่าง ล้างมือบ่อยๆ และเช็ดมือด้วยแอลกอฮอล์ บางกิจกรรมก็สามารถเปลี่ยนรูปแบบผ่านระบบออนไลน์แทนได้ ซึ่งรูปแบบวิถีชีวิตใหม่ จะค่อยๆ แทรกซึมเข้ามาในชีวิตประจำวันทีละเล็กทีละน้อย และก่อให้เกิดความเคยชิน แล้วเราก็จะสามารถอยู่ได้อย่างปกติสุข
“เป็นกำลังใจให้กับทุกคน ไม่ว่าจะเป็นกลุ่มพ่อค้าแม่ค้าในตลาด และประชาชนในเขตบึงกุ่มและพี่น้องประชาชนทุกคน ขอย้ำ ! ว่า ออกนอกบ้านอย่าลืมสวมหน้ากากทุกครั้งและเช็ดมือด้วยแอลกอฮอล์บ่อยๆ เพื่อป้องกันตนเอง และใช้ชีวิตให้เป็นปกติ โดยเฉพาะวันนี้มาที่ตลาดนวลจันทร์ เพื่อเพิ่มความมั่นใจ ไร้โควิด-19” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/37935