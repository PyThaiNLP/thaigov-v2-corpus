รัฐบาลไทย-ข่าวทำเนียบรัฐบาล-"อนุชา" โชว์กินกุ้ง หมึก เรียกความมั่นใจคนไทยบริโภคอาหารทะเลได้ ไม่ติดโควิด 19 เตรียมนำอาหารทะเลปรุงสุกให้ ครม. ทานอังคารนี้ ย้ำมั่นใจคนไทยไม่มีวันแพ้โควิด 19 แน่นอน


วันเสาร์ที่ 26 ธันวาคม 2563
พิมพ์
"อนุชา" โชว์กินกุ้ง หมึก เรียกความมั่นใจคนไทยบริโภคอาหารทะเลได้ ไม่ติดโควิด 19 เตรียมนำอาหารทะเลปรุงสุกให้ ครม. ทานอังคารนี้ ย้ำมั่นใจคนไทยไม่มีวันแพ้โควิด 19 แน่นอน
"อนุชา" โชว์กินกุ้ง หมึก เรียกความมั่นใจคนไทยบริโภคอาหารทะเลได้ ไม่ติดโควิด 19 เตรียมนำอาหารทะเลปรุงสุกให้ ครม. ทานอังคารนี้ ย้ำมั่นใจคนไทยไม่มีวันแพ้โควิด 19 แน่นอน
วันนี้ (26 ธันวาคม 2563) เวลา 11.00 น. ณ ร้านอาหารร่มไม้ริมนา อ.สามพราน จ.นครปฐม พร้อมคณะประกอบด้วย นายธีรภัทร ประยูรสิทธิ ปลัดสำนักนายกรัฐมนตรี และนายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค นำคณะลงพื้นที่เพื่อตรวจเยี่ยมการเตรียมความพร้อมในการป้องกันการแพร่ระบาดเชื้อไวรัสโควิด-19 แก่สมาคมผู้ประกอบการร้านอาหาร และผู้ประกอบการประมงเกษตรกรผู้เลี้ยงกุ้ง โดยมี นายอภินันท์ เผือกผ่อง รองผู้ว่าราชการจังหวัดนครปฐม และคณะผู้บริหารต้อนรับ
นายอนุชา นาคาศัย รัฐมนตรีประจำสำนักนายกรัฐมนตรีกล่าวว่า นายกรัฐมนตรีมีความห่วงใยกังวลต่อสถานการณ์ที่เกิดขึ้น ขอให้ประชาชนมั่นใจในการบริโภคกุ้งและอาหารทะเล เพราะวิฉัยแล้วไม่พบว่าจะเป็นการทำให้ติดเชื้อโควิด 19  แต่การติดเชื้อโควิด 19 มาจากคนที่ไปซื้ออาการทะเลจากมหาชัย จ.สมุทรสาคร   ซึ่งหากประชาชนไม่รับประทานอาหารทะเล อาจส่งผลต่อผู้ประกอบการ พ่อค้า แม่ค้า จึงอยากให้คนไทยช่วยกันคนละไม้คนละมือดูแลซึ่งกันละกันในภาวะวิกฤต โดยส่วนตัวมั่นใจคนไทยไม่มีวันแพ้โควิดแน่นอน และคนไทยต้องชนะด้วยความรัก ความสามัคคี จากการรวมใจของคนไทยทั้งชาติ  จากนั้น รัฐมนตรีประจำสำนักนายกรัฐมนตรีโชว์การย่างกุ้ง และหมึกที่ส่งตรงมาจากจังหวัดสมุทรสาคร ก่อนจะร่วมรับประทานอาหารทะเล ต่อหน้าสื่อมวลชน เพื่อเป็นการยืนยันว่าอาหารทะเลทานได้
พร้อมกันนี้ รัฐมนตรีประจำสำนักนายกรัฐมนตรีได้เชิญชวนให้พุทธศาสนิกชน ถวายอาหารอาหารทะเลปรุงสุกให้กับพระสงฆ์ เพื่อเป็นการช่วยเหลือผู้ประกอบการ โอกาสนี้ ได้นิมนต์ พระเทพศาสนาภิบาล รองเจ้าคณะจังหวัดนครปฐม เข้าอาวาสวัดไร่ขิง  ฉันเพล อาหารทะเล ที่ร้านร่มไม้ ริมนา เพื่อสร้างความเชื่อมั่นว่าอาหารทะเลปลอดภัยแน่นอน
รัฐมนตรีประจำสำนักนายกรัฐมนตรีกล่าวถึงกรณีเจ้าของบ่อกุ้ง เครียดจัด จนฆ่าตัวตายที่ จ.สระแก้วว่า รัฐบาลไม่ได้นิ่งนอนใจ และต้องการดูแลประชาชนทุกกลุ่มให้เป็นอย่างดี  รวมถึงเตรียมประสานกระทรวงพาณิชย์ ในการส่งเสริมขยายตลาดขายกุ้ง เพื่อระบายสู่ผู้บริโภคอย่างทั่วถึง  พร้อมเตรียมหารือนายกรัฐมนตรีทำสตรีทซีฟู้ด คล้ายตลาดคลองผดุงกรุงเกษมข้างทำเนียบรัฐบาล พร้อมรับข้อเสนอจากผู้ประกอบการที่เสนอให้จังหวัด และท้องถิ่นช่วยเปิดตลาดกระจายสินค้า ลดปัญหาสินค้าทะเลขายไม่ได้ โดยจะเริ่มนำร่องที่ตลาดหน้าศาลาว่าการจังหวัดนครปฐม ตั้งแต่ 28 ธันวาคม 63 - 4 มกราคม 64 นี้
---------------------------------

ที่มา : https://www.thaigov.go.th/news/contents/details/37933