รัฐบาลไทย-ข่าวทำเนียบรัฐบาล-สาธิต ชวนคนไทยออกกำลังกาย “ก้าวท้าใจ ซีซั่น 3” ห่างไกลโรค สุขภาพดีรับปีใหม่


วันเสาร์ที่ 12 ธันวาคม 2563
สาธิต ชวนคนไทยออกกำลังกาย “ก้าวท้าใจ ซีซั่น 3” ห่างไกลโรค สุขภาพดีรับปีใหม่
รัฐมนตรีช่วยว่าการกระทรวงสารารณสุข เปิดตัวกิจกรรมก้าวท้าใจ ซีซั่น 3 ชวนคนไทยออกกำลังกายอย่างถูกวิธี สร้างสุขภาพดี รับปีใหม่ เปิดรับสมัครในเดือนกุมภาพันธ์ 2564 เริ่มสะสมระยะทาง, ระยะเวลา และบันทึกสะสมแต้มสุขภาพ (Health point)
รัฐมนตรีช่วยว่าการกระทรวงสารารณสุข เปิดตัวกิจกรรมก้าวท้าใจ ซีซั่น 3 ชวนคนไทยออกกำลังกายอย่างถูกวิธี สร้างสุขภาพดี รับปีใหม่ เปิดรับสมัครในเดือนกุมภาพันธ์ 2564 เริ่มสะสมระยะทาง, ระยะเวลา และบันทึกสะสมแต้มสุขภาพ (Health point) ตั้งแต่มีนาคม - มิถุนายน เป้าหมาย 100 วัน 100 กิโลเมตร 1 ล้านคน และครบ 2 ล้านคนภายในปี 2564
วันนี้ (12 ธันวาคม 2563) ที่ศูนย์กีฬาสะพานหิน เทศบาลนครภูเก็ต จ.ภูเก็ต ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานเปิดตัวโครงการมหกรรม “ภูเก็ต ท้าใจ ชวนพลพรรค รักษ์สุขภาพ” พื้นที่เขตสุขภาพที่ 11ภายใต้โครงการก้าวท้าใจ ซีซั่น 3 พร้อมด้วยนายแพทย์สุวรรณชัย วัฒนายิ่งเจริญชัย อธิบดีกรมอนามัย โดยดร.สาธิต ให้สัมภาษณ์ว่า ในปี 2564 กระทรวงสาธารณสุขชวนคนไทยสร้างสุขภาพดี รับปีใหม่ด้วยการออกกำลังกายทุกรูปแบบ จัดกิจกรรม “ก้าวท้าใจ” ต่อเนื่องเป็นซีซั่น 3  ซึ่งผลงานก้าวท้าใจทั้ง 2 ซีซั่นที่ผ่านมา และโครงการ 10 ล้านครอบครัวไทยออกกำลังกายเพื่อสุขภาพ พบว่าประสบความสำเร็จเป็นที่น่าพอใจ มีประชาชนทั่วประเทศให้ความสนใจ ลงทะเบียนร่วมโครงการถึง 1,344,328 คน โดยมีพลังงานสะสมรวม 1,153,009,863 กิโลแคลลอรี และมียอดสะสมของระยะทาง เดิน-วิ่ง รวม 15,005,096 กิโลเมตร ปั่นจักรยาน 2,815,318 กิโลเมตร แอโรบิค 20,534,603 นาที คีตะมวยไทย 3,429,236 นาที โยคะ 3,987,730 นาที และบอดี้เวทเทรนนิ่ง 6,218,454 นาที
สำหรับก้าวท้าใจ ซีซั่น 3 จะเปิดรับสมัครในเดือนกุมภาพันธ์ 2564 เริ่มสะสมระยะทาง, ระยะเวลา และบันทึกสะสมแต้มสุขภาพ (Health point) ตั้งแต่เดือนมีนาคม - มิถุนายน 2564 มีเป้าหมาย 100 วัน 100 กิโลเมตร 1 ล้านคน และตั้งเป้าครบ 2 ล้านคนภายในปี 2564 โดยให้ภาคีเครือข่าย และหน่วยงานในสังกัด ทั้งเขตสุขภาพ 13 เขต สำนักงานสาธารณสุขจังหวัด สำนักงานสาธารณสุขอำเภอ โรงพยาบาลส่งเสริมสุขภาพตำบล ร่วมกิจกรรมและรณรงค์ให้กลุ่มเป้าหมายในสถานประกอบการ และประชาชนที่สนใจเข้าร่วมโครงการ ติดตามรายละเอียดได้ที่ https://activefam.anamai.moph.go.th/ หรือสอบถามกองกิจกรรมทางกายเพื่อสุขภาพ กรมอนามัย โทร. 0 2590 4413
“การเปิดตัวโครงการที่จังหวัดภูเก็ตในครั้งนี้ เป็นการสร้างกระแสความตื่นตัวเรื่องการออกกำลังกายที่เหมาะสม ถูกวิธี และทำอย่างต่อเนื่อง สม่ำเสมอ ซึ่งจะช่วยสร้างความแข็งแรงระบบการไหลเวียนโลหิต ระบบหายใจ กล้ามเนื้อและกระดูก ลดการป่วยโรคไม่ติดต่อเรื้อรัง ลดภาระค่าใช้จ่ายการรักษาพยาบาล รวมทั้งยังทำให้เกิดความกระตือรือร้น ลดความเครียด และภาวะซึมเศร้าได้อีกด้วย” ดร.สาธิตกล่าว
********************************* 12 ธันวาคม 2563

ที่มา : https://www.thaigov.go.th/news/contents/details/37542