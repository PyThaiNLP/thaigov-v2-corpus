รัฐบาลไทย-ข่าวทำเนียบรัฐบาล-รัฐบาลจัดพิธีเจริญพระพุทธมนต์ทุกเสาร์ต่อเนื่องถึงปีใหม่  ปลื้มประชาชนสนใจเข้าร่วมจำนวนมาก


วันเสาร์ที่ 12 ธันวาคม 2563
พิมพ์
รัฐบาลจัดพิธีเจริญพระพุทธมนต์ทุกเสาร์ต่อเนื่องถึงปีใหม่  ปลื้มประชาชนสนใจเข้าร่วมจำนวนมาก
รัฐบาลจัดพิธีเจริญพระพุทธมนต์ทุกเสาร์ต่อเนื่องถึงปีใหม่  ปลื้มประชาชนสนใจเข้าร่วมจำนวนมาก
นายอนุชา นาคาศัย รัฐมนตรีประจำสำนักนายกรัฐมนตรี เปิดเผยว่า จากการที่รัฐบาลโดยสำนักงานพระพุทธศาสนาจัดพิธีเจริญพระพุทธมนต์ทุกวันเสาร์ เพื่อความเป็นสิริมงคลให้กับแผ่นดินและในโอกาสวันคล้ายวันพระราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร  วันชาติ และวันพ่อแห่งชาติ 5 ธันวาคม 2563 พบว่าประชาชนสนใจเข้าร่วมเป็นจำนวนมาก จึงได้เสนอไปยังมหาเถรสมาคมพิจารณาจัดพิธีต่อเนื่องนั้น
สำหรับวันนี้พบว่าหลายจังหวัดมีการจัดพิธีเจริญพระพุทธมนต์อย่างต่อเนื่อง โดยในพื้นที่กรุงเทพมหานคร จัดขึ้นที่วัดบวรนิเวศราชวรวิหาร โดยมีสมเด็จพระวันรัต กรรมการมหาเถรสมาคม เจ้าอาวาสวัดบวรนิเวศราชวรวิหาร เป็นประธานฝ่ายสงฆ์ มีประชาชนเข้าร่วมเป็นจำนวนมาก ซึ่งประชาชนส่วนมากเคยมาร่วมพิธีแล้ว และเมื่อได้รับข่าวสารขยายเวลาการจัดพิธีจนถึงสิ้นปี จึงทยอยมาร่วมพิธีในวันนี้ นอกจากนี้ ยังมีประชาชนบางส่วนที่เคยร่วมพิธีเป็นครั้งแรก โดยส่วนมากมองว่าเป็นกิจกรรมที่ดี ได้ร่วมน้อมนำหลักธรรมคำสอนทางพระพุทธศาสนาไปถือปฏิบัติในช่วงที่ประเทศไทยเผชิญปัญหาหลายด้าน อีกทั้งยังเป็นการน้อมรำลึกในพระมหากรุณาธิคุณ ในหลวงรัชกาลที่ 9 แสดงออกถึงความจงรักภักดีต่อสถาบันกษัตริย์
สำหรับพิธีเจริญพระพุทธมนต์วันเสาร์ อีก 2 ครั้งก่อนสิ้นปี ตรงกับวันเสาร์ ที่ 19 ธันวาคม 2563 และวันเสาร์ ที่ 26 ธันวาคม 2563 โดยกำหนดจัดพิธีพร้อมกันทั่วประเทศ เวลา 10.00 น. เป็นต้นไป ประชาชนในพื้นที่กรุงเทพมหานครและใกล้เคียง สามารถเข้าร่วมพิธีได้ที่วัดบวรนิเวศราชวรวิหาร ประชาชนต่างจังหวัด สามารถเข้าร่วมพิธีได้ที่วัดประจำจังหวัดหรืออำเภอ หรือสถานที่ตามที่ทางจังหวัดเห็นสมควร จึงขอเชิญประชาชนเข้าร่วมพิธีตามวัน เวลา และสถานที่ดังกล่าวโดยพร้อมเพรียงกัน
.................

ที่มา : https://www.thaigov.go.th/news/contents/details/37543