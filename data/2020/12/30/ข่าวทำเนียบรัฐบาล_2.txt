รัฐบาลไทย-ข่าวทำเนียบรัฐบาล-นายกรัฐมนตรีอวยพรประชาชนเดินทางโดยสวัสดิภาพ ย้ำใช้ชีวิตแบบ New Normal สวมหน้ากากอนามัยตลอดการเดินทาง เว้นระยะห่าง หมั่นล้างมือ


วันอังคารที่ 29 ธันวาคม 2563
พิมพ์
นายกรัฐมนตรีอวยพรประชาชนเดินทางโดยสวัสดิภาพ ย้ำใช้ชีวิตแบบ New Normal สวมหน้ากากอนามัยตลอดการเดินทาง เว้นระยะห่าง หมั่นล้างมือ
นายกรัฐมนตรีอวยพรประชาชนเดินทางโดยสวัสดิภาพ ย้ำใช้ชีวิตแบบ New Normal สวมหน้ากากอนามัยตลอดการเดินทาง เว้นระยะห่าง หมั่นล้างมือ
วันนี้ (29 ธ.ค. 63) เวลา 13.10 น. ณ ตึกสันติไมตรี (หลังใน) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยการประชุมคณะรัฐมนตรีครั้งสุดท้ายประจำปี พ.ศ. 2563 นี้  ได้มอบแนวทางการทำงานในปี พ.ศ. 2564  มุ่งทำงานเพื่อลดปัญหาอุปสรรคในช่วงที่ผ่านมา ปัญหาในปัจจุบันตลอดจนที่คาดการณ์ในอนาคต โดยขอความร่วมมือจากคณะรัฐมนตรีให้ร่วมกันทำงานเชิงรุก บูรณาการงานระหว่างกระทรวง สอดคล้องกับกฎหมาย กฎกติกา ยึดหลักความโปร่งใส มีประสิทธิภาพ และตรวจสอบได้เสมอ เพราะสถานการณ์โลกเปลี่ยนแปลงอยู่ตลอดเวลา จึงต้องเตรียมความพร้อมที่ตัวเรา เพื่อรองรับสถานการณ์ ร่วมกันฟันฝ่า ต่อสู้ เดินหน้าไปด้วยกัน ทั้งรัฐบาลและภาคประชาชน ตามนโยบาย “รวมไทยสร้างชาติ”
โอกาสนี้ นายกรัฐมนตรียังอวยพรให้ประชาชนที่เดินทางกลับภูมิลำเนาในช่วงเทศกาลปีใหม่ รวมถึงการเดินทางกลับมาทำงานหลังปีใหม่ เดินทางโดยสวัสดิภาพ พร้อมย้ำขอให้มีสติ ไม่ประมาท พร้อมย้ำให้ใช้ชีวิตแบบ New Normal ปฏิบัติตามมาตรการของสาธารณสุขอย่างจริงจัง มีวินัย ทั้งสวมใส่หน้ากากอนามัยตลอดการเดินทาง เว้นระยะห่าง ล้างมือ ทั้งนี้ หากไม่มีความจำเป็น ก็ขอความร่วมมือไม่เดินทางข้ามจังหวัด หากต้องมีการเดินทางไปจังหวัดต่าง ๆ ก็ต้องปฏิบัติตามมาตรการที่กำหนดไว้ในแต่ละพื้น โดยเฉพาะจังหวัดที่มีสถานการณ์แพร่ระบาดสูง หากสงสัยว่าตนเองมีอาการป่วยหรือเดินทางไปในพื้นที่เสี่ยงก็ให้สังเกตอาการที่บ้านเป็นเวลา 14 วัน ถือว่าเป็นความรับผิดชอบต่อสังคมและเพื่อให้มีความปลอดภัยจากสถานการณ์การแพร่ระบาดของเชื้อไวรัสโควิด-19
นายกรัฐมนตรียังกล่าวถึงการแก้ปัญหาบ่อนการพนันว่า รัฐบาลมีการจับกุมอย่างต่อเนื่อง ในฐานะตนเองดูแลฝ่ายความมั่นคงได้สั่งการให้ลงโทษทุกคนที่เกี่ยวข้อง เบื้องต้นก็มีการลงโทษที่มีการปล่อยปะละเลยให้มีบ่อนการพนัน จากนี้จะต้องสืบสวนต่อว่าเกิดขึ้นที่ไหน อย่างไร พร้อมเตือนข้าราชการหากมีส่วนรู้เห็น ไม่แจ้งให้หน่วยงานรับทราบหรือแจ้งดำเนินคดี ไปเผยแพร่ผ่านออนไลน์ หรือกระทำทุจริตผิดกฎหมายนั้น ถือมีความผิดได้ สำหรับเจ้าหน้าที่ที่ดูแลป้องกันโควิด-19 หรือจับกุมบ่อนการพนันอย่างเข้มแข็งก็ขอชื่นชมเช่นกัน
....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37989