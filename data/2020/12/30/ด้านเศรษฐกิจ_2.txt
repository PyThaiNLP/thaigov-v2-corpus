รัฐบาลไทย-ข่าวทำเนียบรัฐบาล-กรมศุลกากรจัดพิธีปล่อยเรือตรวจการณ์ศุลกากร จำนวน 3 ลำ ลงน้ำ เพื่อสนับสนุนภารกิจกรมศุลกากรและเพิ่มประสิทธิภาพในการปฏิบัติงาน


วันอังคารที่ 29 ธันวาคม 2563
พิมพ์
กรมศุลกากรจัดพิธีปล่อยเรือตรวจการณ์ศุลกากร จำนวน 3 ลำ ลงน้ำ เพื่อสนับสนุนภารกิจกรมศุลกากรและเพิ่มประสิทธิภาพในการปฏิบัติงาน
อธิบดีกรมศุลกากรปล่อยเรือตรวจการณ์ศุลกากรจำนวน 3 ลำ ลงน้ำ เพื่อสนับสนุนการปฏิบัติภารกิจตรวจรับเรือค้าต่างประเทศที่เดินทางเข้ามาภายในราชอาณาจักรและเรือค้าชายฝั่ง และเพิ่มประสิทธิภาพในการปกป้องสังคม ตลอดจนการช่วยเหลือประชาชนในกรณีมีภัยพิบัติทางน้ำ
วันนี้ (28 ธันวาคม 2563) นายพชร อนันตศิลป์ อธิบดีกรมศุลกากร เป็นประธานในพิธีปล่อยเรือตรวจการณ์ศุลกากร จำนวน 3 ลำ ลงน้ำ เพื่อสนับสนุนการปฏิบัติภารกิจด้านการตรวจรับเรือค้าต่างประเทศที่เดินทางเข้ามาภายในราชอาณาจักรและเรือค้าชายฝั่ง และเพิ่มประสิทธิภาพในการปกป้องสังคม ตลอดจนการช่วยเหลือประชาชนในกรณีมีภัยพิบัติทางน้ำ และทางทะเล ณ บริเวณขาออกริมน้ำ สำนักงานศุลกากรท่าเรือกรุงเทพ
นายพชร อนันตศิลป์ อธิบดีกรมศุลกากร กล่าวว่า กรมศุลกากรมีภารกิจหลักในการอำนวยความสะดวกทางการค้าและส่งเสริมระบบโลจิสติกส์ของประเทศ พร้อมทั้งส่งเสริมเศรษฐกิจของประเทศด้วยมาตรการทางศุลกากร และข้อมูลการค้าระหว่างประเทศ พร้อมทั้งมีหน้าที่ในการปกป้องสังคมให้ปลอดภัย ตลอดจนการช่วยเหลือผู้ประสบภัยพิบัติ ประสบภัยทางน้ำ และทางทะเล รวมถึงการรักษาผลประโยชน์ของชาติทางทะเลในภาพรวมของประเทศ กรมศุลกากรจึงดำเนินการต่อเรือตรวจการณ์จำนวน 3 ลำ ได้แก่ เรือตรวจการณ์ศุลกากร 382 383 และ 384 เพื่อให้สามารถปฏิบัติภารกิจต่าง ๆ ของกรมศุลกากร ทั้งด้านการป้องกันและปราบปราม การลักลอบนำสินค้าหลบหนีภาษีเข้ามาในราชอาณาจักร การปกป้องสังคมจากสินค้าหรือกลุ่มขบวนการที่ทำลายความสงบสุขหรือเป็นภัยต่อสังคม การป้องกันและปราบปรามการกระทำความผิดเกี่ยวกับยาเสพติดให้โทษ พร้อมทั้งช่วยเหลือประชาชนที่ประสบภัยพิบัติทางน้ำ และทางทะเล
ทั้งนี้ เรือตรวจการณ์ศุลกากรทั้ง 3 ลำ มีขนาดความยาว 30 ฟุต ต่อสร้างตามสัญญาจ้างเลขที่ 1/2563 ลงวันที่ 19 มิถุนายน 2563 โดยบริษัท โชคนำชัย ไฮ-เทค เพรสซิ่ง จำกัด ในงบประมาณ 19,500,000 บาท (สิบเก้าล้านห้าแสนบาทถ้วน) โดยได้ประกอบพิธีวางกระดูกงู เมื่อวันที่ 20 สิงหาคม 2563 ที่ผ่านมา
กรมศุลกากร จะปฏิบัติหน้าที่อย่างเต็มกำลังความสามารถ เพื่อสนองนโยบายกรมศุลกากรในทุกภารกิจให้ประสบผลสำเร็จคุ้มค่ากับเงินภาษีของประชาชนที่ใช้ในการต่อสร้างเรือ พร้อมทั้งมุ่งส่งเสริมความยั่งยืนของเศรษฐกิจและระบบโลจิสติกส์ รวมทั้งเน้นย้ำนโยบายด้านการควบคุมทางศุลกากร เพื่อปกป้องสังคมควบคู่ไปกับการจัดเก็บภาษีอย่างเป็นธรรม โปร่งใส และมีประสิทธิภาพ

ที่มา : https://www.thaigov.go.th/news/contents/details/37991