รัฐบาลไทย-ข่าวทำเนียบรัฐบาล-รมว.สุชาติ มอบหมาย ที่ปรึกษาฯ ประชุมทางไกลติดตามสถานการณ์โควิด-19 ใน 8 จังหวัด


วันอังคารที่ 29 ธันวาคม 2563
รมว.สุชาติ มอบหมาย ที่ปรึกษาฯ ประชุมทางไกลติดตามสถานการณ์โควิด-19 ใน 8 จังหวัด
นายสุชาติ ชมกลิ่น รมว.แรงงาน มอบหมาย ที่ปรึกษารัฐมนตรีฯ ประชุมทางไกล ติดตามสถานการณ์การแพร่ระบาดของโควิด-19 มอบนโยบายตามข้อสั่งการรัฐมนตรีฯ บริหารจัดการโควิด -19 พื้นที่ 8 จังหวัด
เมื่อวันที่ 29 ธันวาคม 2563 เวลา 13.30 น. นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานการประชุมผ่านระบบทางไกล (Video Conference) เพื่อติดตามสถานการณ์การแพร่ระบาดของโควิด-19 และมอบนโยบายตามข้อสั่งการของรัฐมนตรีว่าการกระทรวงแรงงานในการบริหารจัดการโควิด -19 ในพื้นที่ 8 จังหวัด ได้แก่ เพชรบุรี ประจวบคีรีขันธ์ ราชบุรี นครปฐม กาญจนบุรี สุพรรณบุรี สมุทรสงคราม และสมุทรสาคร โดยมี นางสาวอำพันธ์ ธุววิทย์ รองปลัดกระทรวงแรงงาน นายไพโรจน์ โชติกเสถียร รองปลัดกระทรวงแรงงาน และผู้บริหารสังกัดกระทรวงแรงงาน เข้าร่วมประชุม ณ ห้องประชุมแสงสิงแก้ว ชั้น 5 อาคารกระทรวงแรงงาน โดยที่ปรึกษารัฐมนตรีว่าการกระทรวงแรงงาน กล่าวว่า เนื่องจากการแพร่ระบาดของโควิด-19 ในจังหวัดสมุทรสาครและอีกหลายพื้นที่ในขณะนี้ รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มีความห่วงใยพี่น้องแรงงานทุกคนทุกกลุ่มต่อสถานการณ์การแพร่ระบาดของโควิด -19 และเจ้าหน้าที่ที่ปฏิบัติงานทุกภาคส่วนที่เกี่ยวข้อง
นางธิวัลรัตน์ กล่าวต่อว่า ในวันนี้ ท่านสุชาติ ชมกลิ่น ท่านรัฐมนตรีว่าการกระทรวงแรงงาน ได้มอบหมายให้ดิฉันเป็นประธานการประชุมผ่านระบบทางไกลร่วมกับหัวหน้าส่วนราชการในสังกัด 8 จังหวัดที่รับผิดชอบ เพื่อรับทราบคำสั่งแต่งตั้งศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 กระทรวงแรงงาน (ศบค.รง.) และการจัดตั้งศูนย์ประสานงานสถานการณ์การแพร่ระบาดของโรคติดเชื้อไวรัสโคโรนา 2019 กระทรวงแรงงาน ระดับจังหวัด และมติคณะรัฐมนตรี เรื่อง การผ่อนผันให้คนต่างด้าว 3 สัญชาติ กัมพูชา ลาว และเมียนมา อยู่ในราชอาณาจักรและทำงานอย่างถูกต้องตามกฎหมายเป็นกรณีพิเศษภายใต้สถานการณ์การแพร่ระบาดของโควิด-19 ระลอกใหม่ ตลอดจนสถานการณ์การแพร่ระบาดของโรคโควิด-19 และการดำเนินการอื่นๆ ที่เกี่ยวข้องกับข้อสั่งการของ ศบค.รง.หรือข้อสั่งการในจังหวัด เป็นต้น
“ท่านสุชาติ ชมกลิ่น ท่านรัฐมนตรีว่าการกระทรวงแรงงาน มีความห่วงใยข้าราชการและเจ้าหน้าที่หน่วยงานในสังกัดทุกคนที่ทุ่มเทปฏิบัติหน้าที่อย่างเต็มกำลังในช่วงที่มีการแพร่ระบาดของโควิด -19 ซึ่งท่านขอส่งกำลังใจมายังพวกเราชาวกระทรวงแรงงานให้เข้มแข็งในการปฏิบัติหน้าที่เพื่อขับเคลื่อนภารกิจให้สามารถก้าวข้ามวิกฤตโควิด – 19 นี้ไปให้ได้” นางธิวัลรัตน์ กล่าวในท้ายสุด

ที่มา : https://www.thaigov.go.th/news/contents/details/37988