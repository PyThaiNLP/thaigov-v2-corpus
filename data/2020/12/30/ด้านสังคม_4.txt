รัฐบาลไทย-ข่าวทำเนียบรัฐบาล-ดีอีเอส จัดเต็มของขวัญปีใหม่ 2564 ให้คนไทยทั่วประเทศ


วันพุธที่ 30 ธันวาคม 2563
ดีอีเอส จัดเต็มของขวัญปีใหม่ 2564 ให้คนไทยทั่วประเทศ
ดีอีเอส จัดเต็มของขวัญปีใหม่ 2564 ให้คนไทยทั่วประเทศ
ดีอีเอส ชวน 4 หน่วยงานในสังกัด กรมอุตุนิยมวิทยา, ทีโอที, กสท โทรคมนาคม และไปรษณีย์ไทย มอบของขวัญปีใหม่ชุดใหญ่ให้คนไทยทั่วประเทศต้อนรับปี 2564 ทั้งโปรฟรีค่าโทร-ไวไฟ เติมเงินมือถือครึ่งราคา เอสเอ็มเอสแจ้งเตือนภัยธรรมชาติในพื้นที่ บริการเช็คคุณภาพอากาศและค่าฝุ่น PM 2.5 ผ่านเว็บไซต์ เปิดให้เยี่ยมชมศูนย์อุตุฯ ทั่วประเทศพร้อมแลกเปลี่ยนประสบการณ์กับนักอุตุนิยมวิทยา และมอบส่วนลด 20% ซื้อสินค้าบนเว็บไซต์Thailandpostmart จัดส่งฟรีทั่วไทย
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า กระทรวงฯ พร้อม4 หน่วยงานในสังกัด จัดเตรียมของขวัญชุดใหญ่ เตรียมมอบให้กับประชาชนในโอกาสต้อนรับปีใหม่ 2564 โดยครอบคลุมทั้ง บริการแจ้งเตือนภัยธรรมชาติในพื้นที่ผ่านเอสเอ็มเอส โปรฯฟรีค่าโทรและไวไฟ ส่วนลดเติมเงินมือถือส่ง ส.ค.ส.ฟรีทางไปรษณีย์ และส่วนลด 20% สำหรับการซื้อสินค้าผ่าน www.thailandpostmart.com ครบทุก 500 บาทพร้อมส่งฟรีทั่วไทย เป็นต้น
โดยกรมอุตุนิยมวิทยา เตรียมบริการฟรีส่งข้อความสั้น (SMS) แจ้งเตือนภัยธรรมชาติที่จะเกิดกับผู้รับผลกระทบในพื้นที่นั้นๆ โดยจะส่งข้อความไปยังผู้ให้บริการเครือข่ายมือถือทั้ง 5 ราย เพื่อแจ้งต่อไปยังประชาชนหรือนักท่องเที่ยวในพื้นที่ และเปิดให้ประชาชนเข้าถึงข้อมูลคาดการณ์แนวโน้มดัชนีอากาศฟรีผ่านเว็บไซต์ ozone.tmd.go.th บ่งชี้คุณภาพอากาศโดยเฉพาะ PM 2.5 ทุกพื้นที่ทั่วประเทศ
นอกจากนี้ช่วงวันที่ 1-15 ม.ค.64 จะเปิดให้ประชาชนเข้าเยี่ยมชมพิพิธภัณฑ์การเรียนรู้อุตุนิยมวิทยา รวมทั้งศูนย์อุตุนิยมวิทยา 5 แห่งที่จัดตั้งครอบคลุม 5 ภูมิภาคของประเทศ ได้แก่ ที่จ.เชียงใหม่, ขอนแก่น, อุบลราชธานี, สงขลาและภูเก็ต ผู้สนใจจะได้มีโอกาสเรียนรู้เครื่องมือในการทำงาน และแลกเปลี่ยนประสบการณ์กับผู้ปฏิบัติงานด้านอุตุนิยมวิทยา อีกทั้งเปิดโลกทัศน์ด้านแผ่นดินไหวให้กับผู้เข้าเยี่ยมชมผ่านเครื่องจำลองการสั่นไหวด้วย
ทางด้าน บมจ.ทีโอที จัดเตรียม 2 โครงการเป็นของขวัญเอาใจทั้งลูกค้าที่ใช้บริการโทรศัพท์ประจำที่ (Fixed Line) และโทรศัพท์มือถือ โดยลูกค้าบริการ Fixed Line ทุกเลขหมาย จะได้รับสิทธิ์ยกเว้นค่าโทรศัพท์ประจำที่ทั่วไทย และเบอร์ TOT mobile ทุกหมายเลข ในช่วงวันที่ 30 ธ.ค. 63 - 2 ม.ค. 64
สำหรับลูกค้าบริการ TOT mobile ทั้งระบบรายเดือนและระบบเติมเงินทุกเลขหมาย  สามารถเลือกกดรับสิทธิ์ voice มูลค่า 100 บาท ผ่านระบบ USSD *9020*1#กดโทรออก หรือกดรับสิทธิ์การใช้งานอินเทอร์เน็ต 5GB ผ่านระบบ USSD *9020*2#กดโทรออก โดยเลือกอย่างใดอย่างหนึ่ง ระหว่างวันที่ 28 ธ.ค. 63 - 2 ม.ค. 64 และใช้งานได้จนถึงวันที่ 31 ม.ค. 64
ขณะที่ บมจ. กสท โทรคมนาคม เตรียม 3 โครงการให้บริการพิเศษในเทศกาลปีใหม่ ได้แก่ โทร 009 ฟรีช่วงวันปีใหม่ประชาชนสามารถใช้บริการ CAT 009 ฟรีทั่วโลก โทรศัพท์หาเพื่อนฝูงญาติมิตรในต่างประเทศโดยไม่มีค่าใช้จ่ายระยะเวลาตั้งแต่ 00.01 น. วันที่ 31 ธ.ค. 63 - 24.00 น. วันที่ 1 ม.ค. 64
นอกจากนี้ ประชาชนสามารถใช้บริการไวไฟฟรี จาก C internet by CAT ตั้งแต่วันที่ 30 ธ.ค.63 - 2  ม.ค. 64 อีกทั้งจัดแคมเปญ my by CAT โปรเติมเงินจ่ายครึ่งราคา ช่วยลดค่าใช้จ่ายให้กับผู้ใช้บริการ my แบบเติมเงิน โดยลดราคาแพคเกจเติมเงิน 50% สมัครใช้บริการตั้งแต่ 15 ธ.ค. 63 - 15 ม.ค. 64
ในส่วนของบริษัท ไปรษณีย์ไทย จำกัด เตรียมอบของขวัญปีใหม่ผ่าน 2 โครงการ ได้แก่ โครงการส่งการ์ดอวยพร โดยงดเว้นค่าตราไปรษณียากร ช่วยลดค่าใช้จ่าย และส่งเสริมให้ประชาชนส่งความสุขในช่วงเทศกาลปีใหม่ ผ่านบริการไปรษณีย์ คนละไม่เกิน 10 ชิ้น (บรรจุซองหรือไม่ก็ได้) ตั้งแต่วันที่ 25 ธ.ค.63 - 5 ม.ค.64 และโครงการให้ส่วนลด ร้อยละ20 สำหรับการซื้อสินค้าบนเว็บไซต์ www.thailandpostmart.com สามารถเลือกซื้อสินค้าชุมชนทางออนไลน์ โดยได้รับส่วนลดดังกล่าว สำหรับการซื้อสินค้า 500 บาท ขึ้นไปต่อ 1 รายการสั่งซื้อ พร้อมจัดส่งฟรีทุกรายการสินค้า ผู้สนใจใช้สิทธิ์ส่วนลดได้โดยพิมพ์ THP2021 ลงในช่องโค้ดส่วนลด สำหรับการสั่งซื้อสินค้าในช่วงวันที่ 12 ธ.ค.63 - 12 ม.ค.64 จะช่วยให้ผู้ประกอบการจำหน่ายสินค้าชุมชนที่นำสินค้ามาจำหน่ายผ่านช่องทาง www.thailandpostmart.com สามารถใช้โอกาสนี้เพิ่มยอดขายสินค้า ซึ่งจะช่วยสนับสนุนเศรษฐกิจตั้งแต่ระดับฐานราก ไปจนถึงผู้ประกอบการขนาดย่อมในแต่ละพื้นที่ทั่วประเทศไทยได้เป็นอย่างดี
**************

ที่มา : https://www.thaigov.go.th/news/contents/details/38005