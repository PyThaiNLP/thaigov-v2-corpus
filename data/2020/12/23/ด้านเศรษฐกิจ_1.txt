รัฐบาลไทย-ข่าวทำเนียบรัฐบาล- สมาคมธนาคารไทยแนะลูกค้าทำธุรกรรมผ่านช่องทางอิเล็กทรอนิกส์


วันอังคารที่ 22 ธันวาคม 2563
พิมพ์
สมาคมธนาคารไทยแนะลูกค้าทำธุรกรรมผ่านช่องทางอิเล็กทรอนิกส์
ธนาคารสมาชิกของสมาคมธนาคารไทย แจ้งปิดสำนักงานและสาขาของธนาคารในพื้นที่สมุทรสาคร ตั้งแต่วันที่ 19 ธ.ค.2563 เป็นต้นไป เพื่อความปลอดภัยของลูกค้าและพนักงาน แนะลูกค้าทำธุรกรรมผ่านช่องทางอิเล็กทรอนิกส์
ธนาคารสมาชิกของสมาคมธนาคารไทย แจ้งปิดสำนักงานและสาขาของธนาคารในพื้นที่สมุทรสาคร ตั้งแต่วันที่ 19 ธันวาคม 2563 เป็นต้นไป เพื่อความปลอดภัยของลูกค้าและพนักงาน แนะลูกค้าทำธุรกรรมผ่านช่องทางอิเล็กทรอนิกส์ เช่น เครื่องรับฝาก-ถอนเงินอัตโนมัติ และบริการโอนเงินผ่านพร้อมเพย์
นายผยง ศรีวณิช ประธานสมาคมธนาคารไทย เปิดเผยว่า ตามที่ได้มีประกาศจากคณะกรรรมการโรคติดต่อจังหวัดสมุทรสาคร ในการบริหารจัดการเพื่อควบคุมสถานการณ์ระบาดของ COVID-19 ด้วยมาตรการเด็ดขาด และรวดเร็ว โดยการควบคุมการเข้าออกพื้นที่และการจัดกิจกรรมต่างๆ อย่างเคร่งครัด ในพื้นที่การระบาดและพื้นที่เสี่ยงตั้งแต่วันที่ 19 ธันวาคม 2563 – 3 มกราคม 2564 นั้น
เพื่อความปลอดภัยของลูกค้า พนักงาน และดำเนินการตามมาตรการป้องกันโรค COVID-19 ของธนาคารสมาชิกเป็นไปมาตรการของรัฐ และแนวปฏิบัติของกรมควบคุมโรคกระทรวงสาธารณสุขโดยเคร่งครัด ธนาคารสมาชิกของสมาคมธนาคารไทยจึงมีความจำเป็นต้องปิดการทำงานและบริการที่อาคารและสาขาของบางธนาคารภายในเขตพื้นที่ดังกล่าว ตั้งแต่วันที่ 19 ธันวาคม 2563 เป็นต้นไป
อนึ่ง ลูกค้าสามารถใช้บริการหลักของธนาคาร ทั้งการถอนเงิน โอนเงินและฝากเงินในเขตพื้นที่ ผ่านช่องทางอิเล็กทรอนิกส์ เช่น เครื่องรับฝากเงินและถอนเงินอัตโนมัติที่ตั้งกระจายในพื้นที่ และบริเวณหน้าสาขาของธนาคาร รวมถึงการทำธุรกรรมผ่านระบบ PromptPay และบริการสินเชื่อต่างๆ ที่อยู่ในกระบวนการของสินเชื่อแล้ว ทั้งนี้ บริการบางอย่างของธนาคารในเขตพื้นที่ที่มีการปิดสำนักงานและสาขาของธนาคารอาจจะต้องใช้เวลาการดำเนินการมากกว่าเดิม หรือล่าช้ากว่าปกติ ตามข้อจำกัดของแต่ละธนาคารในช่วงเวลานี้ โดยลูกค้าสามารถสอบถามรายละเอียดเพิ่มเติมได้ที่ Call Center หรือดูรายละเอียดเพิ่มเติมจากทาง website ของแต่ละธนาคาร
ทั้งนี้ จากสถานการณ์แพร่ระบาดของโรค COVID-19 ดังกล่าว สมาคมธนาคารไทยและธนาคารพาณิชย์มีความห่วงใยความปลอดภัยและสวัสดิภาพของพนักงานและลูกค้าเป็นสำคัญ จึงขอให้ดำเนินการตามมาตรฐานด้านสุขอนามัยอย่างเคร่งครัด
สมาคมธนาคารไทย
โทร. 0-2558-7500

ที่มา : https://www.thaigov.go.th/news/contents/details/37799