รัฐบาลไทย-ข่าวทำเนียบรัฐบาล-แถลงการณ์นายกรัฐมนตรี เรื่อง “การระบาดอีกครั้งของโควิด – เราต้องเข้มแข็ง” 


วันอังคารที่ 22 ธันวาคม 2563
พิมพ์
แถลงการณ์นายกรัฐมนตรี เรื่อง “การระบาดอีกครั้งของโควิด – เราต้องเข้มแข็ง”
แถลงการณ์นายกรัฐมนตรี เรื่อง “การระบาดอีกครั้งของโควิด – เราต้องเข้มแข็ง”
22 ธันวาคม 2563
พี่น้องประชาชนที่รักทุกท่านครับ
การระบาดใหม่ของโควิด-19 ที่เพิ่งเกิดขึ้นที่จังหวัดสมุทรสาครได้ถูกจัดการอย่างเร่งด่วนในทันที พร้อมกับการใช้มาตรการที่เข้มข้น ซึ่งผมขอขอบคุณทุกคน ทั้งเจ้าหน้าที่และประชาชนที่ให้ความร่วมมือเป็นอย่างดี การระบาดที่เกิดใหม่นี้ เป็นสิ่งย้ำเตือนที่สำคัญว่าโควิด-19 ยังคงเป็นภัยร้ายแรงสำหรับประเทศของเรา
และในช่วงเวลาเดียวกัน สถานการณ์โควิดทั่วโลกก็ดำดิ่งลงสู่ความหนักหนาสาหัสที่รุนแรงและกะทันหันด้วยไม่กี่วันก่อน ประเทศอังกฤษยืนยันว่าพบโควิดสายพันธุ์ใหม่ ซึ่งสามารถติดต่อกันได้ง่ายกว่าและเร็วกว่า มีรายงานจำนวนผู้ติดเชื้อรายใหม่เพิ่มขึ้นกว่า 1 แสนคนภายในแค่สัปดาห์เดียว และดูเหมือนว่าจะมีการพบโควิดสายพันธุ์ใหม่นี้ในประเทศอื่น ๆ แล้วด้วย
เดือนธันวาคมนี้ ดูจะเป็นเดือนที่สำคัญ สถานการณ์โควิดทั่วโลกเลวร้ายที่สุดนับตั้งแต่เกิดการแพร่ระบาดมา หลายประเทศรายงานจำนวนผู้เสียชีวิตจากโควิดเป็นร้อย ๆ คน ภายในสัปดาห์เดียว และมีบางประเทศที่เสียชีวิตเป็นพัน ๆ คนภายในหนึ่งสัปดาห์
การที่สถานการณ์โควิดทั่วโลกแย่ลงขนาดนี้ย่อมจะส่งผลกระทบที่ไม่ดีมาถึงประเทศไทยด้วยแน่นอน และเราต้องคงต้องเตรียมความพร้อมในการรับมือ
ผลกระทบอย่างแรก คือเศรษฐกิจทั่วโลกจะยิ่งฟื้นตัวช้ากว่าที่คาดการณ์ไว้ส่งผลต่อการฟื้นตัวของเศรษฐกิจไทย ซึ่งจะช้ากว่าที่คาดการณ์ตามไปด้วย
ผลกระทบอย่างที่สอง คือเราจะยังคงต้องระมัดระวังมาตรการการผ่อนคลายให้คนต่างชาติเดินทางเข้าประเทศไทยต่อไปอีก เพราะเมื่อสถานการณ์โควิดนอกประเทศแย่ขนาดนี้ ความเสี่ยงที่สุดของเราก็คือ คนต่างชาติที่เข้าประเทศไทย จะนำเชื้อโควิดเข้ามาในประเทศเราด้วย ซึ่งจะสร้างปัญหาให้กับระบบสาธารณสุขของไทย และสร้างความเสียหายให้กับเศรษฐกิจมากกว่าที่เราเจออยู่อีกหลายเท่า เราจึงต้องเข้มงวดและระมัดระวังอย่างเต็มที่ ทั้งที่สนามบิน และช่องทางเข้าประเทศต่าง ๆ ไม่ว่าจะเป็นทางรถไฟ รถบัส เรือ รวมถึงช่องทางธรรมชาติอื่น ๆ ด้วยเพราะหากมีผู้ติดเชื้อโควิดเล็ดลอดเข้าประเทศมาได้ แม้เพียงไม่กี่คนก็จะสร้างปัญหาอย่างหนักให้กับเศรษฐกิจและสุขภาพของคนนับแสน ๆ คน
ผมขอขอบคุณเจ้าหน้าที่ทุกคนที่ปฏิบัติหน้าที่ตามช่องทางเข้าประเทศต่าง ๆ ซึ่งที่ผ่านมาได้ทำงานด้วยความตั้งใจ มุ่งมั่น และมีประสิทธิภาพมาอย่างต่อเนื่อง  ชาวต่างชาติหลายคนที่เข้ามาที่สุวรรณภูมิ บอกกับผมว่าเค้าประทับใจในความเป็นมืออาชีพ และความมีประสิทธิภาพของเจ้าหน้าที่ทีมต่าง ๆ ที่บริหารจัดการขั้นตอนการเข้าประเทศได้อย่างน่าชื่นชม เราต้องคงประสิทธิภาพแบบนี้เอาไว้
ผลกระทบอย่างที่สาม คือเมื่อสถานการณ์ทั่วโลกยิ่งแย่ลง ก็ทำให้เรายิ่งต้องตั้งการ์ดให้สูงขึ้น เพิ่มและปรับมาตรการต่าง ๆ ให้มีความรัดกุมมากยิ่งขึ้น สำหรับสถานการณ์ที่เกิดขึ้นที่สมุทรสาคร ปัจจุบันได้มีการกักกันและอยู่ระหว่างการสอบสวนโรคเชิงรุก และทางจังหวัดสมุทรสาคร จังหวัดใกล้เคียง และกรุงเทพมหานคร ได้ออกมาตรการที่เข้มงวดขึ้น ทั้งการทำกิจกรรมต่าง ๆ การตรวจคัดกรอง การเข้า-ออกสถานที่ การเว้นระยะห่าง ทั้งนี้ ผมอาจจำเป็นต้องประกาศมาตรการเพิ่มขึ้น โดยเฉพาะอย่างยิ่ง กิจกรรมเฉลิมฉลองปีใหม่จะมีมาตรการอย่างไร หรือต้องงดจัดงาน ผมเข้าใจดี ทุกคนต้องการผ่อนคลาย ธุรกิจร้านค้าก็อยากมีรายได้ อย่างไรก็ตาม ในสัปดาห์นี้ผมจะประชุมกับ ศบค. และจะมีการออกมาตรการที่เหมาะสมกับสถานการณ์ เพราะในเมื่อเราได้เห็นมาแล้วว่าถ้าเราอ่อนหรือผ่อนคลายมาตรการมากเกินไป โควิดจะสร้างปัญหาทางเศรษฐกิจที่มากกว่านี้และกระทบกันไปหมดทั้งประเทศ
หลายประเทศตอนนี้ เริ่มกลับไปใช้มาตรการที่เข้มงวด มากมายหลายมาตรการ ทั้งการบังคับไม่ให้ประชาชนออกจากบ้าน การออกข้อกำหนดมากมายสำหรับคนที่ต้องการเข้าประเทศ ร้านค้าร้านอาหารส่วนใหญ่ต้องปิด รวมถึงสถานที่บันเทิงและสถานที่สาธารณะต่าง ๆ ก็ต้องปิดด้วย หรือในบางประเทศ อย่างฝรั่งเศส ถึงขั้นห้ามไม่ให้มีการขนส่งสิ่งของ เข้า-ออกประเทศเป็นการชั่วคราว
เมื่อต้นปี ตอนที่โควิดเริ่มเป็นภัยร้ายแรงของโลก มีประเทศที่ไม่เข้มงวดปกป้องดูแลเรื่องสุขภาพและสาธารณสุขด้วยเพราะกังวลว่าจะส่งผลต่อเศรษฐกิจของตัวเอง ปัจจุบันประเทศเหล่านี้ล้วนเจอผลกระทบหนักต่อเศรษฐกิจทั้งสิ้น เพราะสุดท้ายแล้วการระบาดของโควิด ทำให้ประชาชนไม่สามารถใช้ชีวิตปกติได้ เมื่อคนเป็นโควิดเยอะ สุดท้ายก็สร้างความเสียหายให้กับเศรษฐกิจอยู่ดี เพราะฉะนั้นสำหรับผมมันชัดเจนมาก ว่าการเข้มงวดเพื่อปกป้องสุขภาพของประชาชน และสาธารณสุขของประเทศ เป็นวิธีที่จะปกป้องความเสียหายต่อเศรษฐกิจไม่ให้รุนแรงมากกว่าที่เรากำลังเจออยู่
ตั้งแต่ต้น เราเข้มงวดในเรื่องการปกป้องดูแลสุขภาพของประชาชน นี่คือเหตุผลที่ประเทศไทยเจอปัญหาเศรษฐกิจที่เบากว่าประเทศอื่น ๆ หลายประเทศ และเรายังสามารถใช้ชีวิตประจำวันของเราได้อย่างเกือบเป็นปกติ โรงพยาบาล และสถานสาธารณสุขต่าง ๆ ยังทำงานกันได้ตามปกติ ดูแลคนไข้โรคอื่น ๆ ได้ โดยไม่ถูกคนไข้โควิดรบกวน และสิ่งสำคัญที่สุดก็คือคนไทยไม่ต้องเจอกับการสูญเสียชีวิตของพ่อแม่พี่น้องลูกหลานไปกับโควิด ซึ่งเป็นฝันร้ายที่คนในหลายประเทศทั่วโลกยังต้องเจอกันอยู่ทุกวัน
การที่เราทำได้เช่นนี้ ต้องยกความดีความชอบเป็นของประชาชนคนไทยทุกคน ที่ให้ความร่วมมือ มีความเป็นหนึ่งเดียวกัน และมีความรับผิดชอบต่อสังคม ทุกวันนี้เรายังคงต้องเสียสละความสะดวกสบายส่วนตัว เพื่อประโยชน์ของส่วนรวมกันต่อไป เรายังสวมหน้ากากอนามัยกันอยู่ตลอด เรายังล้างมือบ่อย ๆ เป็นประจำ และรักษาระยะห่างทางสังคม และเราต้องยกความดีความชอบให้กับการทำงานอย่างหนักของอาสาสมัครสาธารณสุข บุคลากรสาธารณสุข และเจ้าหน้าที่ต่าง ๆ ทั่วประเทศ ตลอดจนหน่วยงานภาครัฐทุกส่วนที่ร่วมมือกันทำงานอย่างมีประสิทธิภาพด้วย
เราต้องจำไว้ว่า เพียงคนไม่กี่คนที่ละเลยความรับผิดชอบต่อสังคม และมีพฤติกรรมที่เห็นแก่ตัว จะสร้างปัญหาให้คนเป็นล้าน ๆ ได้ ผมจึงต้องขอให้คนไทยทุกคนใช้ชีวิตในแต่ละวัน อย่างมีความรับผิดชอบต่อสังคมในระดับที่สูงมากกว่าปกติ และขอให้ทำด้วยความภูมิใจว่า สิ่งที่ทุกคนทำ ทุกวัน ทุกวัน แม้จะดูเล็กน้อย แต่มีผลกับทั้งประเทศ สร้างความแตกต่างให้ประเทศไทยได้ และทุกคนได้มีส่วนช่วยกันทำให้ประเทศไทยอยู่ในสถานการณ์ที่ดีกว่าอีกหลายประเทศ ในส่วนของขบวนการนำแรงงานเถื่อนเข้าประเทศนั้น จะต้องถูกดำเนินคดี ถูกทำลายให้สิ้นซาก ไม่ว่าจะเป็นทั้งเจ้าหน้าที่รัฐ หรือประชาชนที่เกี่ยวข้อง เพราะการแพร่ระบาดครั้งนี้ ตรวจพบผู้ติดเชื้อจากแรงงานต่างด้าวมากที่สุด
แม้ว่าเส้นทางจะยังอีกยาวไกลกว่าสถานการณ์จะกลับเป็นปกติ แต่ผมมั่นใจว่า ถ้าเราทุกคนยังร่วมมือกันแบบนี้ได้ เราจะยังเป็นหนึ่งในประเทศที่รับผลกระทบน้อยที่สุดในโลก เราเป็นประเทศที่ประชาชนรู้ว่าเราพึ่งพาตัวเองได้ และเราก็หวังพึ่งพาคนอื่น ๆ ในสังคมได้ด้วย ให้ทุกคนต่างทำหน้าที่ของตัวเองให้ดีที่สุด
สำหรับผม ผมจะยังกำชับดูแลให้มั่นใจว่า หน่วยงานต่าง ๆ ของรัฐ จะยังคงทำงานแบบบูรณาการ และใกล้ชิดกัน ผมจะกำชับดูแลให้ทุกฝ่ายยึดมั่นรับฟังคำแนะนำจากผู้เชี่ยวชาญสาธารณสุข และผมจะยังคงพยายามอย่างต่อเนื่องต่อไป ในการเร่งจัดหาและพัฒนาวัคซีนให้พร้อมใช้งาน เร็วที่สุดเท่าที่จะเร่งได้ หลังจากที่เราประสบความสำเร็จมาแล้วในการเจรจา ให้ผู้พัฒนาวัคซีนที่ดีที่สุดในโลกรายหนึ่ง ตกลงมาตั้งศูนย์ผลิตวัคซีนในประเทศไทย
ในช่วงเวลานี้ ที่พายุโควิดนอกประเทศไทย โหมกระหน่ำรุนแรงขึ้นอีก เรายิ่งต้องระมัดระวังให้มากขึ้น ผมขอให้คนไทยทุกคนให้ความร่วมมือ และอยู่เคียงข้าง ต่อสู้ไปด้วยกัน ให้ผ่านพ้นสถานการณ์ไปให้ได้
ขอบคุณมากครับ

ที่มา : https://www.thaigov.go.th/news/contents/details/37832