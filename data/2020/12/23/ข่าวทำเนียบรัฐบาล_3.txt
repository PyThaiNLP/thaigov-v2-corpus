รัฐบาลไทย-ข่าวทำเนียบรัฐบาล-รมต.อนุชา ย้ำที่ประชุมขับเคลื่อนไทยไปด้วยกัน เร่งแก้ยากจน ลดความเหลื่อมล้ำ เตรียมลงพื้นที่ติดตามปัญหาอย่างใกล้ชิด


วันอังคารที่ 22 ธันวาคม 2563
พิมพ์
รมต.อนุชา ย้ำที่ประชุมขับเคลื่อนไทยไปด้วยกัน เร่งแก้ยากจน ลดความเหลื่อมล้ำ เตรียมลงพื้นที่ติดตามปัญหาอย่างใกล้ชิด
รมต.อนุชา ย้ำที่ประชุมขับเคลื่อนไทยไปด้วยกัน เร่งแก้ยากจน ลดความเหลื่อมล้ำ เตรียมลงพื้นที่ติดตามปัญหาอย่างใกล้ชิด
วันนี้ (22 ธันวาคม 2563) เวลา 14.00 น. ณ ห้องประชุม 301 ตึกบัญชาการ 1 ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะกรรมการขับเคลื่อนไทยไปด้วยกันระดับพื้นที่ 3 จังหวัด (จ.ชัยนาท จ.สิงห์บุรี จ.ลพบุรี) ครั้งที่ 1/2563 โดยมี  ดร.ธนกร วังบุญคงชนะ เลขานุการรัฐมนตรีประจำสำนักนายกรัฐมนตรี นายรักษ์พงษ์ เซ่งเจริญ ผู้อำนวยการสำนักงานกองทุนหมู่บ้านและชุมชนเมืองแห่งชาติ นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรี และคณะกรรมการขับเคลื่อนไทยไปด้วยกันระดับพื้นที่ 3 จังหวัด (จ.ชัยนาท จ.สิงห์บุรี จ.ลพบุรี) เข้าร่วม
สำหรับการประชุมครั้งนี้เป็นผลสืบเนื่องมาจากนายกรัฐมนตรีได้สั่งการให้มีการแต่งตั้งคณะกรรมการขับเคลื่อนไทยไปด้วยกัน เพื่อทำหน้าที่ในการกำกับ ติดตาม เร่งรัด ช่วยเหลือเยียวยา และขับเคลื่อนแก้ไขปัญหาในระดับพื้นที่ ซึ่งนายอนุชา นาคาศัย รัฐมนตรีประจำสำนักนายกรัฐมนตรีได้รับมอบหมายให้รับผิดชอบในพื้นที่ 3 จังหวัด ได้แก่ จ.ชัยนาท จ.สิงห์บุรี และ จ.ลพบุรี
รัฐมนตรีประจำสำนักนายกรัฐมนตรี ย้ำที่ประชุมว่า ในการพิจารณาแผนงานหรือโครงการเพื่อขับเคลื่อนไทยไปด้วยกันระดับพื้นที่ ขอให้ทั้ง 3 จังหวัดได้คำนึงถึงเศรษฐกิจฐานราก ซึ่งเป็นกำลังซื้อหลักของประเทศ โดยเฉพาะภาคการเกษตร โดยปัจจุบันพบว่าเกษตรกรประสบปัญหาหลายด้าน หนึ่งในปัญหาระดับต้น คือ การบริหารจัดการน้ำเพื่อการเกษตร จากที่ทั้ง 3 จังหวัดรายงานมา ได้มีการพิจารณาจัดทำแผนการบริหารจัดการทรัพยากรน้ำควบคู่การพัฒนาด้านอื่นด้วย ขณะเดียวกันขอให้ทั้ง 3 จังหวัด หาแนวทางในการแก้ปัญหาความยากจนในพื้นที่ เพื่อลดความเหลื่อมล้ำที่เกิดขึ้นในสังคมทุกระดับ ยกระดับความเป็นอยู่ พัฒนาคุณภาพชีวิตของประชาชนในพื้นที่ให้ดียิ่งขึ้นไป
......................

ที่มา : https://www.thaigov.go.th/news/contents/details/37826