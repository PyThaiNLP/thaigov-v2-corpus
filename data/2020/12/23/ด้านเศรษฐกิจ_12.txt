รัฐบาลไทย-ข่าวทำเนียบรัฐบาล-“กอช. จัดกิจกรรมจับรางวัลให้สิทธิประโยชน์แก่สมาชิก ประจำปี 2563 มอบเป็นของขวัญปีใหม่  รางวัลสร้อยคอทองคำกว่า 78 รางวัล และรางวัลอื่นๆ รวม 114 รางวัล รวมมูลค่ากว่า 1 ล้านบาท”


วันอังคารที่ 22 ธันวาคม 2563
พิมพ์
“กอช. จัดกิจกรรมจับรางวัลให้สิทธิประโยชน์แก่สมาชิก ประจำปี 2563 มอบเป็นของขวัญปีใหม่  รางวัลสร้อยคอทองคำกว่า 78 รางวัล และรางวัลอื่นๆ รวม 114 รางวัล รวมมูลค่ากว่า 1 ล้านบาท”
กอช.จัดกิจกรรมจับรางวัลให้สิทธิประโยชน์แก่สมาชิก กอช. ประจำปี 2563 จำนวน 114 รางวัล รวมมูลค่ากว่า 1 ล้านบาท
วันนี้ (22 ธันวาคม 2563)  กอช. จัดกิจกรรมจับรางวัลให้สิทธิประโยชน์แก่สมาชิก กอช. ประจำปี 2563 จำนวน 114 รางวัล รวมมูลค่ากว่า 1 ล้านบาท ได้รับเกียรติจาก นายนิรัตน์ พงษ์สิทธิถาวร รองปลัดกระทรวงมหาดไทย ในฐานะประธานคณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่ เป็นประธานในพิธี โดยมี นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) ให้การต้อนรับ ณ ห้องออกรางวัล อาคาร ๒ ธนาคารออมสิน สำนักงานใหญ่
นายนิรัตน์ พงษ์สิทธิถาวร รองปลัดกระทรวงมหาดไทย ในฐานะประธานคณะอนุกรรมการขับเคลื่อนการดำเนินงานกองทุนการออมแห่งชาติในระดับพื้นที่ กล่าวว่า ที่ผ่านมา คณะขับเคลื่อนฯ ได้ร่วมดำเนินงานส่งเสริมวินัยการออมกับ กอช. ให้กับประชาชน ด้วยการลงพื้นที่ส่งเสริมให้ความรู้ด้านการออมเงินกับ กอช. ครอบคลุม 76 จังหวัดทั่วประเทศ ภายใต้ “โครงการส่งเสริมวินัยการออมกับกองทุนการออมแห่งชาติ (กอช.) ในระดับพื้นที่” เพื่อให้ประชาชนทุกจังหวัดที่ไม่มีสวัสดิการบำเหน็จบำนาญได้เข้าถึงการออมเงินกับ กอช. และมุ่งส่งเสริมการออมอย่างต่อเนื่อง โดยเน้นให้ทุกหมู่บ้าน ที่มีอยู่กว่า 74,000 หมู่บ้าน ได้มี “ตัวแทน กอช. ประจำหมู่บ้าน” ให้บริการปรึกษาวางแผนการออม อำนวยความสะดวกการสมัครสมาชิก ส่งเงินออมสะสมให้กับประชาชนที่อาศัยอยู่ในหมู่บ้าน ซึ่งในการจัดกิจกรรมจับรางวัลให้สิทธิประโยชน์แก่สมาชิก กอช. ประจำปี 2563 ถือเป็นกิจกรรมที่ดี ที่ช่วยสร้างแรงจูงใจ ส่งเสริมการออมให้สมาชิกได้ส่งเงินออมสะสมต่อเนื่อง รวมทั้ง ผู้มีสิทธิสนใจสมัครสมาชิก ได้เข้าร่วมกิจกรรมการออมเงินเพื่อวัยเกษียณด้วย
การออมกับ กอช. เป็นการออมระยะยาว ฝึกนิสัยการออมให้ตนเอง บุคคลรอบข้าง และคนในครอบครัว เพื่ออนาคตยามเกษียณหลังอายุ 60 ปี ในช่วงชีวิตที่เราไม่มีแรงทำงานจะได้มีเงินส่วนนี้ไว้ใช้ดำรงชีวิต ซึ่งการออมเงินกับ กอช. มีสิทธิพิเศษกว่าการออมรูปแบบอื่น เมื่อสมาชิกออม รัฐจะสมทบเงินเพิ่มให้อีกตามช่วงอายุ มีบำนาญใช้ตลอดชีพ รัฐบาลค้ำประกันผลตอบแทนจากการลงทุน และสามารถลดหย่อนภาษีได้เต็มจำนวนเงินออมอีกด้วย ทั้งนี้ หวังเป็นอย่างยิ่งว่า การจัดกิจกรรมส่งเสริมการออมให้แก่สมาชิก กอช. ในครั้งนี้ จะสร้างแรงจูงใจ ช่วยกระตุ้นให้สมาชิก กอช. มีการออมเงินอย่างต่อเนื่องและจะได้รับความร่วมมือเป็นอย่างดี เพื่อให้เกิดประโยชน์สูงสุดกับประชาชนทุกคนต่อไป และส่งเสริมให้ กอช. จัดกิจกรรมที่ดีแบบนี้ให้สมาชิกต่อไป
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) กล่าวว่า  กอช. จัดกิจกรรมจับรางวัลให้สิทธิประโยชน์แก่สมาชิก กอช. ในปีนี้จัดเป็นปีที่ 2  ซึ่งครั้งแรกได้จัดในปี 2562 ผลตอบรับจากสมาชิกให้ความสนใจเป็นอย่างมาก ส่งผลให้ปี 2563 กอช. ได้จัดกิจกรรมนี้ต่อเนื่องให้กับสมาชิก แม้สถานการณ์โควิด-19 อาจจะส่งผลกับการออมของสมาชิกบ้าง แต่เพื่อเป็นการส่งเสริมให้สมาชิกเกิดการตระหนักถึงการออมเงินสม่ำเสมอ กอช. จึงสร้างแรงจูงให้ผู้ที่สนใจ และสมาชิก กอช. ที่ส่งเงินออมสะสมตั้งแต่เดือนมกราคม จนถึง 30 พฤศจิกายน 2563 เพียง 600 บาท นอกจากได้รับสิทธิประโยชน์พื้นฐานจาก กอช. แล้ว ยังมีสิทธิเป็นผู้โชคดีรับรางวัลทองคำ  รถจักรยานยนต์ เครื่องสูบน้ำ เครื่องตัดหญ้า โทรศัพท์มือถือ และรางวัลอื่นๆ อีกมากมาย รวมมูลค่ากว่า 1 ล้านบาท โดยจำแนกชุดรางวัล ดังนี้
รางวัลชุดที่ 1 จำนวน 37 รางวัล ประกอบด้วย
- รางวัลที่ 1 ทองคำหนัก 3 บาท     จำนวน 1 รางวัล
- รางวัลที่ 2 รถจักรยานยนต์     จำนวน 6 รางวัล
- รางวัลที่ 3 เครื่องสูบน้ำ     จำนวน 6 รางวัล
- รางวัลที่ 4 เครื่องตัดหญ้า     จำนวน 12 รางวัล
- รางวัลที่ 5 โทรศัพท์มือถือ     จำนวน 12 รางวัล
รางวัลชุดที่ 2 รางวัลทองคำหนัก 1 สลึง จำนวน 77 รางวัล ให้กับทุกจังหวัด
รางวัลชุดที่ 3 จำนวน 80 รางวัล ประกอบด้วย
- รางวัลสลากออมสินพิเศษดิจิทัล 2 ปี รางวัลละ 1,000 บาท จำนวน 50 รางวัล
- รางวัลเงินออมสะสมจากธนาคารกรุงไทย รางวัลละ 1,000 บาท จำนวน 30 รางวัล
และรางวัลอื่น ๆ อีกมากมาย โดยสมาชิกสามารถตรวจสอบรายชื่อผู้โชคดีได้ทางเว็บไซต์ กอช. “www.nsf.or.th” และเฟซบุ๊ก “กองทุนการออมแห่งชาติ-กอช.” สอบถามข้อมูลเพิ่มเติม ฝ่ายสื่อสารและสวัสดิการสมาชิก กองทุนการออมแห่งชาติ โทร. 02-049-9000 ต่อ 535 และ 551 (ในวันและเวลาทำการ)
“คุณออม  รัฐช่วยออม  คุณได้บำนาญ”

ที่มา : https://www.thaigov.go.th/news/contents/details/37829