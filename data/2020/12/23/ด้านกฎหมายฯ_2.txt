รัฐบาลไทย-ข่าวทำเนียบรัฐบาล-กระทรวงยุติธรรม ชูอาสาสมัครคุมประพฤติเป็นกลไกหลักในการสนับสนุนการปรับเปลี่ยนพฤติกรรม และสร้างโอกาสด้านอาชีพแก่ผู้กระทำผิด พร้อมขับเคลื่อนแนวทางการดำเนินงานสร้างสังคมปลอดภัย


วันอังคารที่ 22 ธันวาคม 2563
กระทรวงยุติธรรม ชูอาสาสมัครคุมประพฤติเป็นกลไกหลักในการสนับสนุนการปรับเปลี่ยนพฤติกรรม และสร้างโอกาสด้านอาชีพแก่ผู้กระทำผิด พร้อมขับเคลื่อนแนวทางการดำเนินงานสร้างสังคมปลอดภัย
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการสัมมนาการบริหารองค์การอาสาสมัครคุมประพฤติเพื่อเป็นกลไกสร้างความเชื่อมั่นและความปลอดภัยให้กับสังคม
ในวันจันทร์ที่ ๒๑ ธันวาคม ๒๕๖๓ เวลา ๑๐.๐๐ น. ณ โรงแรมเบสท์ เวสเทิร์น แวนด้า แกรนด์ ถนนแจ้งวัฒนะ อำเภอปากเกร็ด กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดโครงการสัมมนาการบริหารองค์การอาสาสมัครคุมประพฤติเพื่อเป็นกลไกสร้างความเชื่อมั่นและความปลอดภัยให้กับสังคม พร้อมบรรยายพิเศษในหัวขัอ “นโยบายของกระทรวงยุติธรรมกับการส่งเสริมการมีส่วนร่วมของภาคประชาชน เพื่อสร้างความเชื่อมั่นและความปลอดภัยให้กับสังคม” โดยมี นายวิตถวัลย์ สุนทรขจิต อธิบดีกรมคุมประพฤติ คณะผู้บริหารกรมคุมประพฤติ ประธานกรรมการอาสาสมัครคุมประพฤติจังหวัดทั่วประเทศ ตัวแทนสมาคมอาสาสมัครคุมประพฤติ และผู้เกี่ยวข้องกว่า ๑๐๐ คน เข้าร่วมฯ เพื่อกำหนดทิศทางในการดำเนินงาน พร้อมบูรณาการและแลกเปลี่ยนข้อมูลในการขับเคลื่อนงานให้เป็นไปตามนโยบายของกระทรวงยุติธรรม สามารถสร้างความเชื่อมั่นและความปลอดภัยให้กับสังคมได้
ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า กระทรวงยุติธรรมมุ่งเน้นการดำเนินงานให้ประชาชนเข้าถึงกระบวนการยุติธรรมได้โดยง่าย ในส่วนของกรมคุมประพฤติมีหน้าที่ดูแลควบคุมผู้กระทำผิดที่พ้นโทษ รวมทั้งการคุมประพฤติผู้ต้องขังที่ได้รับการพักโทษ ทั้งนี้ เพื่อให้ภารกิจของกระทรวงยุติธรรมเกิดผลสัมฤทธิ์ เครือข่ายภาคประชาชนจึงเป็นส่วนสำคัญที่เข้ามามีส่วนร่วมเพื่อสร้างความเชื่อมั่นและความปลอดภัยให้กับสังคม และยังเป็นกลไกในการช่วยให้ผู้กระทำผิดสามารถปรับเปลี่ยนพฤติกรรมไปในทางที่ดีขึ้น ช่วยเสริมสร้างความสงบสุขให้เกิดขึ้นในสังคมตามนโยบายหลักของกระทรวงยุติธรรม อาทิ การป้องกันและปราบปรามยาเสพติด การลดความแออัดในเรือนจำ เป็นต้น ในปัจจุบันผู้ต้องขังร้อยละ ๘๐ ในเรือนจำ เป็นผู้ต้องขังคดียาเสพติด บางส่วนได้รับการพักโทษเนื่องจากเป็นผู้ประพฤติดี แต่ยังต้องติดกำไลติดตามตัวอิเล็กทรอนิกส์ (EM) เพื่อติดตามพฤติกรรม ดังนั้น อาสาสมัครคุมประพฤติจึงเป็นกำลังสำคัญที่จะช่วยเหลือการทำงานของกระทรวงยุติธรรมในส่วนนี้ รวมถึงการช่วยขับเคลื่อนการแก้ไขฟื้นฟูผู้กระทำผิด ดูแลช่วยเหลือ สงเคราะห์ผู้กระทำผิดหรือผู้ได้รับการสงเคราะห์ การแสวงหาข้อเท็จจริงเกี่ยวกับผู้กระทำผิด ตลอดจนการส่งเสริมสนับสนุนภารกิจของกรมคุมประพฤติ

ที่มา : https://www.thaigov.go.th/news/contents/details/37816