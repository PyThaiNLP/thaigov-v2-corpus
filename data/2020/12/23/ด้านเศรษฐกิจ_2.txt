รัฐบาลไทย-ข่าวทำเนียบรัฐบาล-ติดตามการควบคุมโรคใบด่างมันสำปะหลัง และความก้าวหน้าของหมู่บ้านคชานุรักษ์


วันอังคารที่ 22 ธันวาคม 2563
ติดตามการควบคุมโรคใบด่างมันสำปะหลัง และความก้าวหน้าของหมู่บ้านคชานุรักษ์
รองปลัดกระทรวงเกษตรฯ ลงพื้นที่ติดตามการควบคุมโรคใบด่างมันสำปะหลัง และความก้าวหน้าของหมู่บ้านคชานุรักษ์ ในพื้นที่จังหวัดสระแก้ว
วันจันทร์ที่ 21 ธันวาคม 2563 นายอำพันธุ์ เวฬุตันติ รองปลัดกระทรวงเกษตรและสหกรณ์ ลงพื้นที่ติดตามแผนงาน/โครงการและกิจกรรมเร่งด่วนของกระทรวงเกษตรและสหกรณ์ ในพื้นที่จังหวัดสระแก้ว โดยได้เป็นประธานการประชุมติดตามการแก้ไขปัญหาการควบคุมโรคใบด่างมันสำปะหลัง พร้อมด้วยผู้แทนเกษตรจังหวัดสระแก้ว เกษตรอำเภอทุกอำเภอ และหัวหน้าส่วนราชการในสังกัดกระทรวงเกษตรและสหกรณ์ในพื้นที่ โดยจังหวัดสระแก้วพบการระบาดของโรคใบด่างมันสำปะหลังตั้งแต่เมื่อวันที่ 25 ต.ค. 2561 มีพื้นที่การระบาดสะสมรวม 7.4 หมื่นไร่ ปัจจุบันอยู่ระหว่างดำเนินการควบคุมโรคฯ ตามมาตรการ และกระทรวงเกษตรฯ โดยกรมส่งเสริมการเกษตรได้เสนอโครงการเพิ่มประสิทธิภาพการควบคุมโรคใบด่างมันสำปะหลังแบบครอบคลุมพื้นที่ต่อ ครม. เพื่อขออนุมัติงบกลาง จำนวน 1.44 พันล้านบาท เพื่อใช้ในการดำเนินการควบคุมโรค ชดเชยและเยียวยาให้แก่เกษตรกรที่ได้รับผลกระทบโดยเร็ว เพื่อให้ทันต่อฤดูกาลเพาะปลูกในช่วงเดือน มี.ค. - เม.ย. นี้ต่อไป
จากนั้นได้ลงพื้นที่หมู่ 20 บ้านวังสีทอง ตำบลหนองหว้า อำเภอเขาฉกรรจ์ จังหวัดสระแก้ว เพื่อติดตามการแก้ไขปัญหาการระบาดของโรคใบด่างมันสำปะหลัง แปลงของนางยุพา จิระเนตร พื้นที่จำนวน 18 ไร่ และแปลงของนายชัยณรงค์ สมบูรณ์ พื้นที่จำนวน 15 ไร่ ที่ได้รับผลกระทบจากการระบาด พร้อมทั้งชี้แจงทำความเข้าใจให้เกษตรกรได้รับทราบถึงแนวทางมาตรการแก้ไขปัญหาและขั้นตอนการดำเนินการของภาครัฐและเจ้าหน้าที่ผู้ปฏิบัติเพื่อบรรเทาความเดือดร้อนของพี่น้องเกษตรกรที่ได้รับผลกระทบโดยเร่งด่วน
นอกจากนี้ ยังได้ลงพื้นที่หมู่บ้านคชานุรักษ์ โครงการพัชรสุธาคชานุรักษ์ หมู่ 28 บ้านสระหลวง ตำบลทุ่งมหาเจริญ อำเภอวังน้ำเย็น จังหวัดสระแก้ว ติดตามความก้าวหน้าการดำเนินกิจกรรมส่งเสริมและพัฒนาอาชีพด้านเกษตรกรรม ในเขตพื้นที่ป่ารอยต่อ 5 จังหวัด (ภาคตะวันออก) จังหวัดสระแก้ว โครงการพัชรสุธาคชานุรักษ์ ของกระทรวงเกษตรและสหกรณ์ โดยพบปะผู้นำชุมชน ยุวเกษตรกร และเกษตรกรต้นแบบ จำนวน 4 ราย เพื่อเป็นต้นแบบเมนูอาชีพในการนำไปขยายผลไปยังเกษตรกรรายอื่น ๆ ในพื้นที่หมู่บ้านเป้าหมาย ตามแผนการดำเนินงานฯ ในปี 2564 ต่อไป

ที่มา : https://www.thaigov.go.th/news/contents/details/37801