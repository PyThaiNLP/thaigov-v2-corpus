รัฐบาลไทย-ข่าวทำเนียบรัฐบาล-นายกรัฐมนตรีมอบของขวัญปีใหม่ให้คนไทย เปิดทดลองนั่งเรือพลังงานไฟฟ้าฟรี 2 เดือน เริ่ม 23 ธ.ค.นี้ ในเส้นทางพระราม 5 – สาทร  


วันอังคารที่ 22 ธันวาคม 2563
พิมพ์
นายกรัฐมนตรีมอบของขวัญปีใหม่ให้คนไทย เปิดทดลองนั่งเรือพลังงานไฟฟ้าฟรี 2 เดือน เริ่ม 23 ธ.ค.นี้ ในเส้นทางพระราม 5 – สาทร
นายกรัฐมนตรีมอบของขวัญปีใหม่ให้คนไทย เปิดทดลองนั่งเรือพลังงานไฟฟ้าฟรี 2 เดือน เริ่ม 23 ธ.ค.นี้ ในเส้นทางพระราม 5 – สาทร
วันนี้ (22 ธันวาคม 2563) เวลา 15.00 น. นายอนุชา บูรพชัยศรี โฆษกประจำสำนักนายกรัฐมนตรีเปิดเผยว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดโครงการทดลองเรือโดยสารพลังงานไฟฟ้าในแม่น้ำเจ้าพระยา (MINE Smart Ferry : “MISSION NO EMISSION” River Mass Transit)  และเปิดท่าเทียบเรือสะพานพุทธยอดฟ้า ท่าเรืออัจฉริยะ (Smart Pier)  ณ ท่าเรือ แคท ทาวเวอร์ กสท. เขตบางรัก กรุงเทพมหานคร  โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม นายดิสทัต โหตระกิตย์ เลขาธิการนายกรัฐมนตรี ผู้บริหารและสื่อมวลชน เข้าร่วมงานด้วย
โฆษกประจำสำนักนายกรัฐมนตรีเผยว่านายกรัฐมนตรีได้กล่าวเปิดโครงการฯ มีใจความสำคัญตอนหนึ่งว่า  รัฐบาลมุ่งยกระดับคุณภาพชีวิตประชาชน ตามแผนยุทธศาสตร์ชาติ 20 ปี ที่ให้ความสำคัญกับการพัฒนาโครงสร้างพื้นฐานด้านการคมนาคมขนส่งของประเทศ ซึ่งรวมถึงการพัฒนาระบบคมนาคมขนส่งทางน้ำด้วยการยกระดับเรือโดยสารและท่าเรือให้ทันสมัย สะดวกปลอดภัย ไร้มลพิษและเป็นมิตรกับสิ่งแวดล้อม รวมทั้งส่งเสริมการใช้งานยานยนต์ไฟฟ้าทุกประเภท สำหรับนำนวัตกรรมใหม่ของยานยนต์ในภาคการขนส่งทางน้ำมาให้บริการแก่ประชาชน อำนวยความสะดวกให้กับประชาชน ได้รับปลอดภัยในการสัญจร และยังเป็นการเชื่อมโยงการสัญจรทางบกและทางราง ช่วยลดปัญหาการจราจร  ซึ่งเป็นก้าวสำคัญที่จะผลักดันให้เกิดการพัฒนาระบบการจราจรและการขนส่งอัจฉริยะในประเทศไทย ยกระดับการขนส่งสาธารณะของประเทศให้มีประสิทธิภาพและยั่งยืน ให้เป็นระบบคมนาคมขนส่งหลักของประเทศ ทั้งยังช่วยรักษาสิ่งแวดล้อมจากการใช้พลังงานสะอาด ไร้มลพิษ สามารถช่วยลดปัญหาฝุ่น และ PM 2.5 เพิ่มคุณภาพชีวิตที่ดี
โอกาสนี้ นายกรัฐมนตรียังห่วงใยประชาชนที่อาจได้รับผลกระทบด้านสุขภาพของจากปัญหาฝุ่นละอองที่เกิดขึ้นอยู่ในขณะนี้ โดยขอให้สวมใส่หน้ากากอนามัยทุกครั้งในที่สาธารณะ สำหรับสถานการณ์โควิด-19 นั้น รัฐบาลมีมาตรการชัดเจน สามารถควบคุมสถานการณ์ได้อยู่  โดยคนไทยทุกคนช่วยกันและรักษาสุขภาพของตนเองให้ดี
จากนั้น นายกรัฐมนตรีได้ทดลองนั่งเรือโดยสารพลังงานไฟฟ้าในแม่น้ำเจ้าพระยาจากท่าเรือ แคท ทาวเวอร์ กสท. ไปยังท่าเรือสะพานพระพุทธยอดฟ้า เพื่อเปิดท่าเทียบเรือสะพานพุทธยอดฟ้า พร้อมเยี่ยมชมโครงการนำร่องพัฒนาท่าเรืออัจฉริยะ Smart Pier (ท่าเรืออัจฉริยะ) แห่งแรกของประเทศไทย  พร้อมกล่าวชมการทำงานของกระทรวงคมนาคม ทั้งภาครัฐและภาคเอกชนที่ร่วมผนึกกำลังที่จะขับเคลื่อนประเทศไทยให้ก้าวไปข้างหน้า พร้อมกับการยกระดับคุณภาพชีวิตของประชาชน  ตามแนวทาง “รวมไทย สร้างชาติ” ที่ขับเคลื่อนประเทศไทยให้ก้าวไปข้างหน้า ซึ่งท่าเรือแห่งนี้เป็นแหล่งท่องเที่ยวสำคัญอีกแห่งหนึ่งในแม่น้ำเจ้าพระยา ที่จะเปิดให้บริการประชาชนฟรี ตั้งแต่วันที่ 23 ธ.ค.63- 14 ก.พ.64 ในเส้นทางพระราม 5 - สาทร เพื่อเป็นของขวัญปีใหม่มอบให้แก่ประชาชน เพื่อสร้างรอยยิ้มและความสุขแก่ผู้ใช้บริการทุกคนต่อไป และพร้อมจะเปลี่ยนท่าเรือให้สวยงาม ทันสมัย ทั้ง 29 ท่า ภายในปี 2565 ด้วย
...................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37833