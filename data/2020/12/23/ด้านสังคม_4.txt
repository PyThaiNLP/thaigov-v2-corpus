รัฐบาลไทย-ข่าวทำเนียบรัฐบาล-รองนายกรัฐมนตรี และรัฐมนตรีว่าการกระทรวงการต่างประเทศ จะเดินทางลงพื้นที่ในการกำกับในฐานะรองนายกรัฐมนตรี และติดตามการปฏิบัติราชการ


วันอังคารที่ 22 ธันวาคม 2563
พิมพ์
รองนายกรัฐมนตรี และรัฐมนตรีว่าการกระทรวงการต่างประเทศ จะเดินทางลงพื้นที่ในการกำกับในฐานะรองนายกรัฐมนตรี และติดตามการปฏิบัติราชการ
ในพื้นที่กลุ่มภาคตะวันออกเฉียงเหนือตอนกลางและเขตตรวจราชการที่ ๑๒ ณ จังหวัดขอนแก่น ระหว่างวันที่ ๒๔-๒๖ ธันวาคม ๒๕๖๓
นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ พร้อมคณะ มีกำหนดเดินทางเยือนจังหวัดขอนแก่น เพื่อปฏิบัติภารกิจกำกับและติดตามการปฏิบัติราชการในพื้นที่กลุ่มภาคตะวันออกเฉียงเหนือตอนกลางและเขตตรวจราชการที่ ๑๒ ซึ่งครอบคลุม ๔ จังหวัด ได้แก่ ขอนแก่น กาฬสินธุ์ มหาสารคาม และร้อยเอ็ด รวมทั้งแลกเปลี่ยนข้อมูลและรับฟังข้อเสนอแนะกับหน่วยงานและภาคส่วนต่าง ๆ ในพื้นที่ โดยเฉพาะด้านเศรษฐกิจ การศึกษา การพัฒนา เทคโนโลยีและนวัตกรรม ระหว่างวันที่ ๒๔-๒๖ ธันวาคม ๒๕๖๓
​
ในการเดินทางลงพื้นที่ดังกล่าว รองนายกรัฐมนตรีและรัฐมนตรีว่าการกระทรวงการต่างประเทศ มีกำหนดประชุมร่วมกับผู้ว่าราชการจังหวัดขอนแก่น กาฬสินธุ์ มหาสารคาม และร้อยเอ็ด เพื่อติดตามงานนโยบายของรัฐบาลและมอบหมายนโยบายในการกำกับการปฏิบัติราชการในส่วนภูมิภาค ซึ่งประเด็นหลักในการหารือ ได้แก่ การดำเนินการของศูนย์ดำรงธรรม การดำเนินการของปราชญ์ชาวบ้าน รวมทั้งการแก้ไขปัญหาในพื้นที่ เช่น การบุกรุกพื้นที่ป่าและพื้นที่สาธารณะ การเตรียมแผนรับมือภัยแล้งและอุทกภัย ราคาเกษตรตกต่ำ การบริหารจัดการขยะ น้ำเสียและปัญหาหมอกควัน เป็นต้น นอกจากนั้นจะร่วมหารือกับภาคเอกชน ภาควิชาการ และผู้อำนวยการสถาบันความร่วมมือเพื่อพัฒนาเศรษฐกิจลุ่มน้ำโขง เพื่อแลกเปลี่ยนข้อมูลและรับฟังข้อเสนอแนะ โดยเน้นประเด็นด้านเศรษฐกิจ การศึกษา การพัฒนา เทคโนโลยีและนวัตกรรม รวมทั้งจะตรวจเยี่ยมโครงการและสถานที่สำคัญในพื้นที่ อาทิ โครงการเมืองอัจฉริยะ (Smart City) และศูนย์ Smart City Operation Center (SCOPC) ณ อุทยานวิทยาศาสตร์ มหาวิทยาลัยขอนแก่น โครงการบูรณาการความร่วมมือระหว่างจังหวัดในกลุ่มภาคตะวันออกเฉียงเหนือตอนกลาง ได้แก่ โครงการร้อยแก่นสารสินธุ์ และ Railway Innopolis (TRAM) ณ มหาวิทยาลัยเทคโนโลยีราชมงคลอีสาน วิทยาเขตขอนแก่น นาเคียงอ้อฟาร์ม พื้นที่ของปราชญ์ด้านการปลูกผักอินทรีย์
ในโอกาสเดียวกันนี้ รองนายกรัฐมนตรีและรัฐมนตรีว่าการกระทรวงการต่างประเทศ จะเดินทางไปเยี่ยมโรงเรียนสนามบิน จังหวัดขอนแก่น ซึ่งเป็นหนึ่งในโรงเรียนเครือข่ายโครงการยุวทูตความดี และได้รับเกียรติบัตรเป็นต้นแบบในการดำเนินการโครงการยุวทูตความดี เพื่อพลังแผ่นดิน ในปี ๒๕๕๔ โดยจะร่วมหารือเกี่ยวกับโครงการเสริมสร้างการพัฒนาอย่างยั่งยืน รับฟังความเห็นของผู้อำนวยการโรงเรียน ครู และนักเรียนยุวทูตความดี และจะเปิดโอกาสให้ตัวแทนนักเรียนระดับชั้นมัธยมศึกษาปีที่ ๑-๓ ได้เข้าร่วมในช่วงถาม-ตอบ กับรองนายกรัฐมนตรีและรัฐมนตรีว่าการกระทรวงการต่างประเทศด้วย
ที่มา : https://www.mfa.go.th/th/content/predpmfmtripkhonkaen22dec63

ที่มา : https://www.thaigov.go.th/news/contents/details/37822