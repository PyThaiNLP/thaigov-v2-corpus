รัฐบาลไทย-ข่าวทำเนียบรัฐบาล-มหาดไทย จัดเสวนาฯ "การจัดทำงบประมาณและการบริหารจัดการงบประมาณรายจ่ายประจำปี"


วันอังคารที่ 22 ธันวาคม 2563
พิมพ์
มหาดไทย จัดเสวนาฯ "การจัดทำงบประมาณและการบริหารจัดการงบประมาณรายจ่ายประจำปี"
มหาดไทย จัดเสวนาฯ "การจัดทำงบประมาณและการบริหารจัดการงบประมาณรายจ่ายประจำปี"
มุ่งเสนอแนวทางการเพิ่มประสิทธิภาพการจัดทำงบประมาณ และการเบิกจ่ายงบประมาณ
เพื่อแก้ไขปัญหาการดำเนินงานให้บรรลุผลสำเร็จตามเป้าหมาย และสอดรับกับแนวทางของรัฐบาล
วันนี้ (22 ธันวาคม 2563) เวลา 08.45 น. ณ ห้องประชุมราชสีห์ ชั้น 2 อาคารศาลาว่าการกระทรวงมหาดไทย นายชยาวุธ จันทร รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานในพิธีเปิดกิจกรรมเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ครั้งที่ 1 ประจำปีงบประมาณ พ.ศ. 2564 ในหัวข้อเรื่อง “การจัดทำงบประมาณและการบริหารจัดการงบประมาณรายจ่ายประจำปี” จัดขึ้นโดย สถาบันดำรงราชานุภาพ กระทรวงมหาดไทย ซึ่งการเสวนาในครั้งนี้ได้รับเกียรติจากวิทยากรผู้เชี่ยวชาญของสำนักงบประมาณ เข้าร่วมถ่ายทอดความรู้และประสบการณ์ และได้มีการถ่ายทอดสดผ่านระบบ Video Conference ไปยังศาลากลางจังหวัด ทั้ง 76 แห่งทั่วประเทศ ผ่านระบบ Video Streaming และผ่านระบบสถานีโทรทัศน์กรมการปกครอง (DOPA Channel) ไปยังทุกอำเภอด้วย
โอกาสนี้ นายชยาวุธ จันทร รองปลัดกระทรวงมหาดไทย ได้กล่าวขอบคุณสถาบันดำรงราชานุภาพ รวมทั้งทุกฝ่ายที่เกี่ยวข้อง ที่ได้ร่วมกันจัดเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ในครั้งนี้ ซึ่งมีทั้งการให้ความรู้และแลกเปลี่ยนประสบการณ์ เพื่อนำเสนอแนวทางการเพิ่มประสิทธิภาพการจัดทำงบประมาณ การเบิกจ่ายงบประมาณ เพื่อใช้ประกอบในการแก้ไขปัญหาการดำเนินงานโครงการและกิจกรรมต่างๆ ให้มีความถูกต้อง ซึ่งจะส่งผลต่อการปฏิบัติงานให้ประสบผลสำเร็จ อันถือเป็นการเสริมสร้างความรู้ความเข้าใจให้แก่ผู้ปฏิบัติงานที่มีส่วนเกี่ยวข้องกับการจัดทำงบประมาณและการบริหารงบประมาณ ตลอดจนการนำประเด็นปัญหาหรือข้อจำกัดในการปฏิบัติงานมาหารือร่วมกัน เพื่อประโยชน์สาธารณะ และส่งผลต่อการเจริญเติบโตทางเศรษฐกิจ ตลอดจนยกระดับความเป็นอยู่ของพี่น้องประชาชนให้ดียิ่งขึ้น ซึ่งจำเป็นต้องเร่งรัดการเบิกจ่ายงบประมาณเพื่อสนับสนุนภารกิจต่าง ๆ ให้เป็นไปตามเป้าหมาย ผลผลิต และผลลัพธ์ตามที่ตกลงไว้กับสำนักงบประมาณ และสอดรับกับเป้าหมายการเบิกจ่ายงบประมาณของรัฐบาล
สำหรับการจัดเสวนาฯ “การจัดทำงบประมาณและการบริหารจัดการงบประมาณรายจ่ายประจำปี” มีวัตถุประสงค์เพื่อเป็นการเพิ่มประสิทธิภาพการจัดทำงบประมาณ และบริหารงบประมาณรายจ่ายประจำปีของหน่วยงานต่างๆ ทั้งในส่วนกลางและส่วนภูมิภาคให้เป็นไปอย่างมีแบบแผน เป็นระบบ มีความคุ้มค่า โปร่งใส และตรวจสอบได้ ทั้งนี้ เพื่อให้บุคลากรที่เกี่ยวข้องในภาคส่วนต่างๆ ได้ให้ความสำคัญกับการจัดทำงบประมาณที่มุ่งเน้นผลสัมฤทธิ์ ตอบสนองความต้องการของประชาชนอย่างคุ้มค่าและโปร่งใส เพื่อให้การพัฒนาพื้นที่เป็นไปอย่างมีประสิทธิภาพ

ที่มา : https://www.thaigov.go.th/news/contents/details/37810