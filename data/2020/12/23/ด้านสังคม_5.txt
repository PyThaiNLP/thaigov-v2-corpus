รัฐบาลไทย-ข่าวทำเนียบรัฐบาล-พม. ลงนามความร่วมมือพัฒนาที่อยู่อาศัย ด้านระบบสาธารณูปโภค ไฟฟ้า น้ำประปา ในพื้นที่โครงการบ้านมั่นคงทั่วประเทศ


วันอังคารที่ 22 ธันวาคม 2563
พม. ลงนามความร่วมมือพัฒนาที่อยู่อาศัย ด้านระบบสาธารณูปโภค ไฟฟ้า น้ำประปา ในพื้นที่โครงการบ้านมั่นคงทั่วประเทศ
พม. ลงนามความร่วมมือพัฒนาที่อยู่อาศัย ด้านระบบสาธารณูปโภค ไฟฟ้า น้ำประปา ในพื้นที่โครงการบ้านมั่นคงทั่วประเทศ
วันนี้ (22 ธ.ค. 63) เวลา 14.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานสักขีพยานในพิธีการลงนามบันทึกความร่วมมือ “บูรณาการวางแผนและสนับสนุนการพัฒนาพื้นที่ด้านระบบสาธารณูปโภค ไฟฟ้า น้ำประปา ในพื้นที่โครงการบ้านมั่นคง” ระหว่าง กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. และกระทรวงมหาดไทย โดยการไฟฟ้านครหลวง การไฟฟ้าส่วนภูมิภาค การประปานครหลวง และการประปาส่วนภูมิภาค ซึ่งมี 1. นายสมชาติ ภาระสุวรรณ ผู้อำนวยการสถาบันพัฒนาองค์กรชุมชน (องค์การมหาชน) 2. นายวิลาศ เฉลยสัตย์ รองผู้ว่าการการไฟฟ้านครหลวง 3. นายพงศกร ยุทธโกวิท ผู้ช่วยผู้ว่าการการไฟฟ้าส่วนภูมิภาค 4. นายกวี อารีกุล ผู้ว่าการการประปานครหลวง และ 5. นายกฤษฎา ศังขมณี รองผู้ว่าการ รักษาการแทนผู้ว่าการการประปาส่วนภูมิภาค ร่วมลงนาม ณ บริเวณโถงชั้น 1 กระทรวง พม. สะพานขาว ถนนกรุงเกษม กรุงเทพฯ
นายจุติ กล่าวว่า การลงบันทึกความร่วมมือครั้งนี้ เพื่อให้ชุมชนผู้มีรายได้น้อยมีที่อยู่อาศัยที่มั่นคงและมีคุณภาพชีวิตที่ดี โดยบูรณาการความร่วมมือในการพัฒนาที่อยู่อาศัยด้านระบบสาธารณูปโภค ไฟฟ้า และน้ำประปาในพื้นที่โครงการบ้านมั่นคง ทั้งรูปแบบการปรับปรุงที่อยู่อาศัยในที่ดินเดิม และการรื้อย้ายสร้างที่อยู่อาศัยแห่งใหม่บนที่ดินใหม่ ซึ่งเป็นการช่วยลดภาระค่าใช้จ่ายของผู้มีรายได้น้อย ภายใต้โครงการบ้านมั่นคงให้มีคุณภาพชีวิตที่ดี มีความมั่นคงในที่อยู่อาศัย และมีระบบสาธารณูปโภคที่เหมาะสม อีกทั้งตอบสนองต่อนโยบายรัฐบาลตามแผนแม่บทการพัฒนาที่อยู่อาศัย ระยะ 20 ปี (พ.ศ. 2560 – 2579) ที่ต้องการให้คนไทยทุกคนมีที่อยู่อาศัยอย่างทั่วถึง และมีคุณภาพชีวิตที่ดี
นายจุติ กล่าวเพิ่มเติมว่า สำหรับความร่วมมือดังกล่าว กระทรวง พม. โดย พอช. จะเป็นหน่วยงานหลักในการประสานการจัดการ การขออนุญาตเรื่องที่ดินและการรวบรวมข้อมูลพื้นที่ชุมชนภายใต้โครงการบ้านมั่นคงในการขอขยายเขตไฟฟ้าและน้ำประปาพร้อมจัดทำแผนระยะ 3 ปี และแผนรายปีระบุพื้นที่กลุ่มเป้าหมายเสนอการไฟฟ้า การประปา และกระทรวงมหาดไทย โดยเชื่อมโยงกับองค์กรชุมชนและประสานการทำงานระหว่างหน่วยงาน ส่วนกระทรวงมหาดไทย โดยการไฟฟ้านครหลวง และการไฟฟ้าส่วนภูมิภาค จะร่วมจัดทำแผนงานขยายเขตไฟฟ้า และประปา ในพื้นที่โครงการฯ พร้อมทั้งสนับสนุนงบประมาณในการดำเนินการให้กับครัวเรือนที่อยู่อาศัย โดยเป็นไปตามระเบียบข้อบังคับของการไฟฟ้านครหลวง และการไฟฟ้าส่วนภูมิภาค นอกจากนี้ การประปานครหลวงและการประปาส่วนภูมิภาค จะสนับสนุนกระบวนการดำเนินงานตามระเบียบหลักเกณฑ์ของหน่วยงาน ร่วมกับองค์กรชุมชนในพื้นที่โครงการฯ เพื่อการติดตั้งขยายเขตน้ำประปาให้สำเร็จลุล่วง

ที่มา : https://www.thaigov.go.th/news/contents/details/37823