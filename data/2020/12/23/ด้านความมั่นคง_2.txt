รัฐบาลไทย-ข่าวทำเนียบรัฐบาล-กสร. เปิดเสนอชื่อ “สตรีทำงานดีเด่น 2564”


วันอังคารที่ 22 ธันวาคม 2563
กสร. เปิดเสนอชื่อ “สตรีทำงานดีเด่น 2564”
กระทรวงแรงงาน โดยกรมสวัสดิการและคุ้มครองแรงงาน (กสร.) เชิญชวนเสนอชื่อสตรีทำงานดีเด่น เพื่อเชิดชูเกียรติและเข้ารับโล่รางวัลในงานวันสตรีสากล ประจำปี 2564 หมดเขต 1 กุมภาพันธ์ 2564
กระทรวงแรงงาน ภายใต้การกำกับดูแลและบริหารงานโดย นายสุชาติ ชมกลิ่น รัฐมนตรีว่าการกระทรวงแรงงาน มีความมุ่งมั่นให้แรงงานสตรีได้รับการปกป้อง คุ้มครองสิทธิอย่างเท่าเทียมโดยไม่มีการเลือกปฏิบัติ และกระตุ้นเตือนให้ทุกภาคส่วนได้ตระหนักถึงความสำคัญของสตรีทำงานทุกคนว่าเป็นผู้สร้างสรรค์ สังคมที่ดี ทั้งในระดับครอบครัวจนถึงระดับชาติ จึงสนับสนุนส่งเสริมให้กรมสวัสดิการและคุ้มครองแรงงานได้จัดงานวันสตรีสากลขึ้นเป็นประจำทุกปี เพื่อเชิดชูเกียรติสตรีทำงาน ซึ่งประพฤติปฏิบัติตนเป็นแบบอย่างที่ดี ทั้งในด้านการครองตน ครองคน และครองงาน มีคุณธรรม จริยธรรม เป็นกำลังสำคัญในการช่วยพัฒนาประเทศทั้งด้านเศรษฐกิจและสร้างคุณประโยชน์แก่สังคม
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวต่อไปว่า ในปี 2564 กรมได้กำหนดจัดงานวันสตรีสากลขึ้นในวันที่ 8 มีนาคม 2564 ณ โรงแรมมิราเคิล แกรนด์ คอนเวนชั่น กรุงเทพมหานคร กำหนดแนวคิดหลัก (Theme) ในการจัดงานว่า “แรงงานสตรี รวมพลังฝ่าวิกฤต ขับเคลื่อนเศรษฐกิจไทยให้ยั่งยืน” โดยจัดกิจกรรมหลักสำคัญเพื่อส่งเสริมคุณค่าของสตรีทำงาน คือ การคัดเลือกสตรีทำงานดีเด่น เพื่อมอบโล่รางวัลและใบประกาศเกียรติคุณ ซึ่งกำหนดประเภทสตรีทำงานดีเด่นประจำปี 2564 จำนวน 8 ประเภท ได้แก่ สตรีนักบริหารดีเด่น จำนวน 9 รางวัล สตรีผู้ปฏิบัติการดีเด่น จำนวน 9 รางวัล   สตรีเครือข่ายด้านแรงงานดีเด่น จำนวน 6 รางวัล สตรีผู้ประกอบอาชีพอิสระดีเด่น จำนวน 4 รางวัล ศิลปินสตรีดีเด่น จำนวน 1 รางวัล สื่อมวลชนสตรีดีเด่น จำนวน 1 รางวัล สตรีองค์กรพัฒนาเอกชนดีเด่น จำนวน 1 รางวัล และสตรีนักวิชาการด้านแรงงานดีเด่น จำนวน 1 รางวัล รวมทั้งสิ้น 32 รางวัล ทั้งนี้ ผู้สนใจสามารถดาวน์โหลด แบบเสนอชื่อ พร้อมคุณสมบัติ/หลักเกณฑ์การคัดเลือกสตรีทำงานดีเด่น ประจำปีงบประมาณ พ.ศ. 2564 และรายละเอียดต่างๆ ได้ที่ เว็บไซต์ของกรมสวัสดิการและคุ้มครองแรงงาน www.labour.go.th หัวข้อ“ข่าวประชาสัมพันธ์” เรื่อง “การรับสมัครสตรีทำงานดีเด่น ประจำปีงบประมาณ พ.ศ. 2564” หรือสอบถามข้อมูลเพิ่มเติมได้ที่ กลุ่มงานแรงงานหญิง เด็ก และเครือข่ายการคุ้มครองแรงงาน กองคุ้มครองแรงงาน โทรศัพท์: 0 2246 8024 หรือ E-mail : lpnd@labour.mail.go.th

ที่มา : https://www.thaigov.go.th/news/contents/details/37807