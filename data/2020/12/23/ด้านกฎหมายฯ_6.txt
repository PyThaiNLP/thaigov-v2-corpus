รัฐบาลไทย-ข่าวทำเนียบรัฐบาล- กระทรวงยุติธรรม เตรียมพร้อมส่งความสุขมอบของขวัญปีใหม่ ๒๕๖๔ ให้ประชาชน ผ่านบริการงานด้านยุติธรรม


วันอังคารที่ 22 ธันวาคม 2563
กระทรวงยุติธรรม เตรียมพร้อมส่งความสุขมอบของขวัญปีใหม่ ๒๕๖๔ ให้ประชาชน ผ่านบริการงานด้านยุติธรรม
นายวันฉัตร วณิชพันธุ์ ที่ปรึกษารัฐมนตรีว่าการกระทรวงยุติธรรม (ด้านประชาสัมพันธ์) เป็นประธานการประชุมเพื่อขับเคลื่อนงานด้านประชาสัมพันธ์ของกระทรวงยุติธรรม
ในวันอังคารที่ ๒๒ ธันวาคม ๒๕๖๓ เวลา ๑๐.๐๐ น. ณ ห้องประชุมกระทรวงยุติธรรม ๕ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายวันฉัตร วณิชพันธุ์ ที่ปรึกษารัฐมนตรีว่าการกระทรวงยุติธรรม (ด้านประชาสัมพันธ์) เป็นประธานการประชุมเพื่อขับเคลื่อนงานด้านประชาสัมพันธ์ของกระทรวงยุติธรรม โดยมี หัวหน้าฝ่ายประชาสัมพันธ์ และผู้ปฏิบัติงานด้านประชาสัมพันธ์ของหน่วยงานในสังกัดกระทรวงยุติธรรม ตลอดจนเจ้าหน้าที่ที่เกี่ยวข้อง เข้าร่วมประชุมฯ
โดยที่ประชุมได้หารือแนวทางการเผยแพร่ประชาสัมพันธ์โครงการ หรือกิจกรรมที่จะมอบเป็นของขวัญปีใหม่ให้แก่ประชาชน ประจำปี พ.ศ.๒๕๖๔ ผ่านบริการงานด้านยุติธรรมในรูปแบบต่างๆ ให้สาธารณชนรับทราบ ภายใต้หลักการบริหารงานที่สำคัญของนายสมศักดิ์ เทพสุทิน รัฐมนตรีว่าการกระทรวงยุติธรรม โดยแนวทางในการส่งมอบของขวัญปีใหม่ให้แก่ประชาชน ประกอบด้วย การลดภาระค่าใช้จ่ายและช่วยเหลือประชาชนให้เข้าถึงความยุติธรรม การบริการความรู้ และความเข้าใจด้านกฎหมาย การบริการงานยุติธรรมช่วงเทศกาลปีใหม่ และการบริการงานยุติธรรมผ่านระบบเทคโนโลยี
นอกจากนี้ ที่ประชุมได้รับทราบสถิติรายงานมูลค่าประชาสัมพันธ์ ประจำเดือนพฤศจิกายน ๒๕๖๓ เพื่อนำมาวิเคราะห์แนวทางการเผยแพร่ประชาสัมพันธ์ข้อมูลข่าวสารผ่านสื่อมวลชน ในปี พ.ศ.๒๕๖๔ โดยเน้นขับเคลื่อนงานด้านประชาสัมพันธ์ของกระทรวงยุติธรรมให้เป็นไปตามนโยบายของรัฐมนตรีว่าการกระทรวงยุติธรรมไปสู่สาธารณชนให้ได้รับทราบข้อมูลข่าวสารของกระทรวงยุติธรรมผ่านสื่อมวลชนได้อย่างรวดเร็ว ทันต่อเหตุการณ์ และมีความต่อเนื่อง อันจะนำไปสู่การยกระดับการปฏิบัติงานด้านข่าวสารของกระทรวงยุติธรรมให้เหมาะสมกับสภาวการณ์ในปัจจุบันและเกิดประโยชน์สูงสุดกับประชาชนมากยิ่งขึ้น

ที่มา : https://www.thaigov.go.th/news/contents/details/37821