รัฐบาลไทย-ข่าวทำเนียบรัฐบาล-​ทส. กับ AIS ทำ MOU มุ่งดึง ทสม. ร่วมแก้ปัญหาขยะอิเล็กทรอนิกส์ทั่วประเทศ ในโครงการ “คนไทยไร้ E-Waste” 


วันพุธที่ 16 ธันวาคม 2563
​ทส. กับ AIS ทำ MOU มุ่งดึง ทสม. ร่วมแก้ปัญหาขยะอิเล็กทรอนิกส์ทั่วประเทศ ในโครงการ “คนไทยไร้ E-Waste”
​ทส. กับ AIS ทำ MOU มุ่งดึง ทสม. ร่วมแก้ปัญหาขยะอิเล็กทรอนิกส์ทั่วประเทศ ในโครงการ “คนไทยไร้ E-Waste”
วันที่ 16 ธันวาคม 2563 เวลา 14.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีลงนามความร่วมมือ (MOU) ในโครงการ “คนไทยไร้ E-Waste” ระหว่าง กระทรวงทรัพยากรธรรมชาติและสิ่งแวดล้อม (ทส.) กับ บริษัท แอดวานซ์ อินโฟร์ เซอร์วิส จำกัด (มหาชน) (เอไอเอส) ซึ่งมี นายสมชัย เลิศสุทธิวงค์ ประธานเจ้าหน้าที่บริหาร เป็นผู้ลงนาม โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม คณะผู้บริหาร และเครือข่าย ทสม. ร่วมเป็นเกียรติภายในงาน ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม
รมว.ทส. กล่าวว่า “ปัญหาขยะอิเล็กทรอนิกส์ เป็นสิ่งที่รัฐบาลและกระทรวงให้ความสำคัญเป็นอย่างมาก เพราะเมื่อมีการกำจัดอย่างไม่ถูกต้องนั้น จะก่อให้เกิดปัญหาด้านมลพิษอย่างมาก ซึ่งคนที่จะได้รับผลกระทบต่อไปก็คือสุขภาวะของพวกเราทุกคนนั่นเอง ปัจจุบัน เราได้มีกฎหมายห้ามนำเข้าขยะอิเล็กทรอนิกส์หลายรายการ เมื่อเรามีการทิ้งอย่างถูกต้อง คัดแยกอย่างเหมาะสม ในปี 2565 เราจะได้ไม่ต้องมีการนำเข้าขยะอิเล็กทรอนิกส์อีกต่อไป ไทยจะต้องไม่เป็นถังขยะของโลก”
นอกจากนั้น รมว.ทส. ยังได้กล่าวอีกว่า “วันนี้จึงนับเป็นจุดเริ่มต้นที่ดีที่ภาครัฐและเอกชนได้ร่วมมือกัน สร้างความตระหนักรู้ สร้างการมีส่วนร่วม และนำไปสู่การกำจัดอย่างถูกต้อง ปัญหานี้ไม่สามารถแก้ได้เพียงฝ่ายใดฝ่ายหนึ่ง เราต้องร่วมมือกันทุกภาคส่วน เพื่อที่จะให้ลูกหลานได้มีอากาศที่สดใส แผ่นดินที่งดงาม ต้นหญ้าที่เขียวขจี”
โดยทั้งนี้ นายสมชัย ได้กล่าวว่า เอไอเอส ในฐานะ Digital Life Service Provider ที่มีเป้าหมายในการเป็นผู้ให้บริการด้านดิจิทัลที่ดำเนินธุรกิจอย่างมีความรับผิดชอบต่อผู้มีส่วนได้ส่วนเสียกลุ่มต่างๆ จึงมุ่งหวังที่จะมีส่วนร่วมแก้ปัญหาขยะอิเล็กทรอนิกส์ หรือ ICT เพื่อร่วมรับผิดชอบต่อสังคมอีกด้วย
สำหรับโครงการ “คนไทยไร้ E-Waste” นั้น เป็นความร่วมมือกันบริหารจัดการขยะอิเล็กทรอนิกส์ ด้วยการสร้างพลังเครือข่ายทั่วทั้งประเทศ ในการสร้างความตระหนักรู้ และการมีส่วนร่วมด้วยช่วยกัน ดูแลสิ่งแวดล้อมอย่างยั่งยืน ผ่าน 2 ความร่วมมือหลัก คือ ขยายจุดวางถังรับขยะอิเล็กทรอนิกส์ ณ สำนักงานทรัพยากรธรรมชาติและสิ่งแวดล้อมจังหวัด และร่วมกับ อาสาสมัครพิทักษ์ทรัพยากรธรรมชาติและสิ่งแวดล้อมหมู่บ้าน (ทสม.) เพื่อเป็นตัวแทนสื่อสาร สร้างการตระหนักรู้เกี่ยวกับการจัดเก็บและทิ้งขยะอิเล็กทรอนิกส์อย่างถูกต้อง ซึ่งที่ผ่านประเทศไทยมีปริมาณขยะอิเล็กทรอนิกส์มากกว่า 4 แสนตันต่อปี แต่มีการทิ้งอย่างไม่เหมาะสม สามารถคัดแยกไปใช้ประโยชน์ต่อได้เพียงแค่ 500 ตันต่อปี ทำให้ต้องมีการนำเข้าขยะกว่า 5 หมื่นตันต่อปี ซึ่งโครงการนี้จะสามารถช่วยแก้ปัญหาการนำเข้าขยะดังกล่าวได้ในอนาคต โดยในพิธีลงนามนี้ รมว.ทส. พร้อมกับนายสมชัย ได้ทำการหย่อยขยะอิเล็กทรอนิกส์ลงในถังขยะ เพื่อเป็นสัญลักษณ์ในการเริ่มโครงการอีกด้วย

ที่มา : https://www.thaigov.go.th/news/contents/details/37664