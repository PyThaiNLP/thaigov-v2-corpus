รัฐบาลไทย-ข่าวทำเนียบรัฐบาล- “จุรินทร์”จัดหนัก!!! “ลดกระหน่ำ ข้ามปี” 45 วันเต็ม เป็นของขวัญปีใหม่ให้ประชาชน ทั้งสินค้ากว่า 22,000 รายการ บริการกว่า 500 รายการ ลดสูงสุด 87 % หากใช้ร่วมกับ”คนละครึ่ง” 


วันพุธที่ 16 ธันวาคม 2563
“จุรินทร์”จัดหนัก!!! “ลดกระหน่ำ ข้ามปี” 45 วันเต็ม เป็นของขวัญปีใหม่ให้ประชาชน ทั้งสินค้ากว่า 22,000 รายการ บริการกว่า 500 รายการ ลดสูงสุด 87 % หากใช้ร่วมกับ”คนละครึ่ง”
“จุรินทร์”จัดหนัก!!! “ลดกระหน่ำ ข้ามปี” 45 วันเต็ม เป็นของขวัญปีใหม่ให้ประชาชน ทั้งสินค้ากว่า 22,000 รายการ บริการกว่า 500 รายการ ลดสูงสุด 87 % หากใช้ร่วมกับ”คนละครึ่ง” ควัก 100 บาทซื้อของได้ 1,000 บาท
16 ธันวาคม 2563
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรีและรัฐมนตรีว่าการกระทรวงพาณิชย์ แถลงข่าวโครงการ “พาณิชย์ลดกระหน่ำ ข้ามปี! New Year Grand Sale 2021” ในวันนี้ 16 ธันวาคม 2563 ที่กระทรวงพาณิชย์ ดำเนินการตามนโยบายของรัฐบาลในการช่วยลดภาระค่าครองชีพให้กับประชาชนมาโดยตลอด และในโอกาสขึ้นปีใหม่ในครั้งนี้ กระทรวงพาณิชย์ร่วมกับภาคเอกชนและทุกภาคส่วนช่วยกันลดราคาสินค้าและบริการเพื่อเป็นของขวัญให้กับประชาชนระหว่างวันที่ 16 ธันวาคม 2563 ถึงวันที่ 31 มกราคม 2564 รวมระยะเวลา 45 วัน
นายจุรินทร์ เปิดเผยว่า กระทรวงพาณิชย์ได้เข้าไปช่วยดูแลค่าครองชีพของพี่น้องประชาชนโดยต่อเนื่องโดยเฉพาะโครงการพาณิชย์ลดราคา!ช่วยประชาชนได้ดำเนินการมา 7 Lot ด้วยกัน ครั้งนี้จะเป็นอีก Lot หนึ่งเป็นพาณิชย์ลดราคา! ช่วยประชาชน Lot 8 แต่เนื่องในโอกาสที่จะเข้าสู่เทศกาลปีใหม่ ช่วยสร้างความสุขให้กับพี่น้องประชาชนคนไทยทั้งประเทศ จึงขอเรียกว่า"พาณิชย์ลดกระหน่ำ ข้ามปี! New Year Grand Sale 2021 " โดยจะมีความแตกต่างจากที่ผ่านมา 4 ประเด็น 1.ก่อนหน้านี้ลดเฉพาะราคาสินค้าครั้งนี้ลดราคาทั้งสินค้าและบริการในช่วงปีใหม่ 2.ลดทั้งการขายออฟไลน์และออนไลน์ ซึ่งที่ผ่านมาเป็นรูปแบบเฉพาะออฟไลน์ 3.ครั้งนี้ลดมากที่สุดนานที่สุดมีหมวดรายการสินค้าและบริการเข้าร่วมมากที่สุด มีภาคเอกชนทุกภาคส่วนเข้าร่วมมากที่สุด 4.มีร้านธงฟ้าซึ่งกระจายอยู่ในชนบททั่วทั้งประเทศเข้าร่วมถึง 2,159 แห่ง กระจายอยู่ทั่วภูมิภาค
ครั้งนี้เป็นการลดราคาใน 4 กลุ่มสินค้าและบริการหลักคือ 1.สินค้าต่างๆ ที่มีสินค้าเข้าร่วมกว่า 22,000 รายการ ใน 15 หมวดสินค้า เช่น อาหารและเครื่องดื่ม อาหารปรุงสำเร็จ ซอสปรุงรส ของใช้ในชีวิตประจำวัน ผลิตภัณฑ์ชำระร่างกาย ผลิตภัณฑ์ซักล้าง อาหารเสริม เครื่องครัว เครื่องสำอาง และเครื่องใช้ไฟฟ้าที่มาเข้าร่วมเป็นครั้งแรก และยังมียารักษาโรค เวชภัณฑ์ ยางรถยนตร์ อุปกรณ์งานช่าง วัสดุก่อสร้าง รวมถึงอุปกรณ์ตกแต่งบ้านและหมวดอื่นๆที่เกี่ยวข้องรวม 15 หมวด ลดสูงสุดถึง 85% 2.หมวดบริการ มีมาเข้าร่วมกว่า 500 รายการ ลดราคาสูงสุดถึง 87% ใน 4 หมวดบริการสำคัญ ประกอบด้วย 1.บริการทางการแพทย์ 2.ศูนย์บริการยานยนต์ 3.โรงแรมที่พัก และ 4.ร้านอาหารซึ่งมีสมาคมภัตตาคารเป็นหัวเรือใหญ่ร่วมกับร้านอาหารทั่วประเทศเข้าร่วม 3.หมวดแพลตฟอร์มสำคัญ 4 แพลตฟอร์ม ประกอบด้วย 1.ไปรษณีย์ไทยมหาชนจำกัด ซึ่งลดราคาสินค้าที่จำหน่ายบนแพลตฟอร์มไปรษณีย์ไทย หรือ thaipostmart.com ลดทั้งค่าสินค้าและค่าขนส่ง 2. grab food ลดทั้งราคาสินค้าและค่าขนส่ง โดยลดในส่วนของคูปองถึง 50% 3.ลาซาด้า ลดราคาสินค้าในลาซาด้ามากกว่าที่ลดปกติ และ4.ชอบไทย ลดราคาสินค้าถึง 60% โดยแพลตฟอร์มจะลดทั้งราคาสินค้าและค่าขนส่ง และหมวดที่ 4.โลจิสติกส์จะมีสายการบิน 3 สายการบินที่เข้าร่วมรายการกับพาณิชย์ลดกระหน่ำข้ามปี คือ นกแอร์ ไทยสมายล์และไลออนแอร์ เพิ่มน้ำหนักโดยไม่คิดมูลค่าให้กับผู้โดยสาร 5-15 กิโลกรัม
โดยสามารถตรวจสอบรายละเอียดได้ผ่านคิวอาร์โค้ดที่ติดอยู่ในป้าย พาณิชย์ลดกระหน่ำ ข้ามปี! New Year Grand Sale 2021 ที่ปรากฏอยู่ในห้างร้านสินค้าต่างๆ ตั้งแต่วันนี้วันที่ 16 ธันวาคมถึงวันที่ 31 มกราคม 2564
" หวังว่างานนี้จะช่วยลดภาระค่าครองชีพให้กับพี่น้องคนไทยทั่วทั้งประเทศไม่ต่ำกว่า 1,000 ล้านบาท และขอฝากพาณิชย์จังหวัดทั่วทั้งประเทศ ให้ช่วยติดตามเพื่อให้โครงการนี้ประสบความสำเร็จและประชาสัมพันธ์ให้พี่น้องประชาชนที่อยู่ในตำบลหมู่บ้าน ให้เข้าใจและได้รับรู้ถึงโครงการ พาณิชย์ลดกระหน่ำ ข้ามปี! New Year Grand Sale 2021 และช่วยตรวจตราราคาสินค้าให้เป็นไปตามภารกิจทั่วทั้งประเทศ โดยได้รับความร่วมมืออย่างดีจากภาคเอกชน ซึ่งประกอบด้วยสมาคมผู้ค้าปลีกไทย สมาคมการค้าส่ง – ปลีกไทย  ห้างค้าปลีกค้าส่งสมัยใหม่ ห้างสรรพสินค้า ซุปเปอร์มาร์เก็ต ร้านสะดวกซื้อ ห้างท้องถิ่น รวมมากกว่า 16,900 สาขาทั่วประเทศ รวมทั้งผู้ผลิต ผู้จำหน่ายสินค้าเครื่องใช้ไฟฟ้า ผู้ประกอบการธุรกิจขนส่ง ผู้ประกอบการยานยนต์ ยางรถยนต์ โรงพยาบาล โรงแรม และสมาคมภัตตาคารไทย โดยในงานมีการลดราคาสินค้าอุปโภคบริโภค และบริการต่างๆ และมีการจำหน่ายสินค้าผ่านร้านธงฟ้าพัฒนาเศรษฐกิจท้องถิ่นในระดับตำบลทั่วประเทศ ซึ่งสามารถช่วยลดค่าครองชีพให้ผู้บริโภคในวงกว้างได้อย่างแท้จริง" นายจุรินทร์ กล่าว
และครั้งนี้ มีการจำหน่ายสินค้าหลากหลายประเภท ทั้งอาหารและเครื่องดื่ม ของใช้ในชีวิตประจำวัน เครื่องใช้ไฟฟ้า เสื้อผ้าเครื่องแต่งกาย สินค้าหมวดยานยนต์ วัสดุก่อสร้าง เครื่องเขียน ยารักษาโรคและเวชภัณฑ์ บริการทางการแพทย์ ร้านอาหารชื่อดัง สายการบิน  โรงแรมและรีสอร์ทในเครือเซ็นทารา บริการโลจิสติกส์ ดิจิตอลแพลตฟอร์ม รวมทั้งสินค้าจากร้านธงฟ้า และห้างท้องถิ่น รวมสินค้าและบริการมากกว่า 22,000 รายการ ลดราคาสูงสุดถึงร้อยละ 87 ซึ่งคาดว่าสามารถช่วยลดภาระค่าครองชีพประชาชนประมาณ 1,000 ล้านบาท และจะมีส่วนช่วยลดค่าใช้จ่าย และกระตุ้นให้ประชาชนมีการจับจ่ายใช้สอยให้เพิ่มมากขึ้น ส่งผลให้มีเงินหมุนเวียนในระบบเศรษฐกิจมากขึ้น เป็นการกระตุ้นเศรษฐกิจให้มีการขยายตัวเพิ่มขึ้นไปด้วย
กรมการค้าภายใน ระบุด้วยว่ากระทรวงพาณิชย์ ยังได้นำร่องออกร้านจัดงานเพื่อบริการประชาชนร้านอเนกประสงค์ของกระทรวงเองตั้งแต่ 16-18 ธันวาคม 2563 นี้ด้วย ซึ่งพี่น้องประชาชนและพี่น้องราชการที่อยู่ในบริเวณใกล้เคียงสามารถมาจับจ่ายได้นอกจากการลดราคาแล้วยังมีบริการร้านคนละครึ่งมาออกบูธร่วมอยู่ด้วย ส่วนการลดกระหน่ำ ข้ามปี! นั้นจะดำเนินการตั้งแต่วันนี้ คือวันที่ 16 ธันวาคม 2563 จนถึงวันที่ 31 มกราคม 2564 พร้อมกันทั้งประเทศใกล้ที่ไหนไปที่นั่นได้เลย

ที่มา : https://www.thaigov.go.th/news/contents/details/37654