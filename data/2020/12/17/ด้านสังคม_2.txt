รัฐบาลไทย-ข่าวทำเนียบรัฐบาล-รพ.ธัญญารักษ์แม่ฮ่องสอนบำบัดรักษาผู้ติดยาเสพติดแบบ New Normal


วันพุธที่ 16 ธันวาคม 2563
รพ.ธัญญารักษ์แม่ฮ่องสอนบำบัดรักษาผู้ติดยาเสพติดแบบ New Normal
โรงพยาบาลธัญญารักษ์แม่ฮ่องสอน ปรับรูปแบบบำบัดรักษาผู้ติดยาเสพติดแบบ New Normal ขยายเครือข่ายบริการคลินิกเมทาโดนไปโรงพยาบาลชุมชน ให้ผู้ป่วยรับบริการใกล้บ้าน ลดแออัดในโรงพยาบาล บริการออนไลน์ ให้คำปรึกษายาเสพติด คลินิกบุหรี่ออนไลน์ ติดตามผู้ป่วยหลังบำ
โรงพยาบาลธัญญารักษ์แม่ฮ่องสอน ปรับรูปแบบบำบัดรักษาผู้ติดยาเสพติดแบบ New Normal ขยายเครือข่ายบริการคลินิกเมทาโดนไปโรงพยาบาลชุมชน ให้ผู้ป่วยรับบริการใกล้บ้าน ลดแออัดในโรงพยาบาล บริการออนไลน์ ให้คำปรึกษายาเสพติด คลินิกบุหรี่ออนไลน์ ติดตามผู้ป่วยหลังบำบัด ญาติเยี่ยมออนไลน์ รับยาทางไปรษณีย์ พร้อมจัดระบบดูแลผู้เสพฝิ่นแบบชุมชนมีส่วนร่วม มีอสม.ร่วมทีมค้นหา/คัดกรอง/ติดตามดูแลต่อเนื่องในชุมชน ป้องกันการติดซ้ำ
วันนี้ (16 ธันวาคม 2563) ที่โรงพยาบาลธัญญารักษ์แม่ฮ่องสอน จ.แม่ฮ่องสอน ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และนพ.ธงชัย เลิศวิไลรัตนพงศ์ หัวหน้าผู้ตรวจราชการกระทรวงสาธารณสุข และคณะ ตรวจเยี่ยมการดำเนินงานบำบัดรักษายาและสารเสพติด และแนวทางการปฏิบัติงานในสถานการณ์โรคโควิด 19
ดร.สาธิตกล่าวว่า ในวันนี้ ได้มาเยี่ยมให้กำลังใจและติดตามการดำเนินงานตามนโยบายที่สำคัญ รวมทั้งการให้ บริการผู้ป่วย ผู้ติดสารเสพติดต่าง ๆ ในช่วงสถานการณ์โรคโควิด 19 ซึ่งจังหวัดแม่ฮ่องสอน อยู่ติดกับประเทศเพื่อนบ้านที่มีการแพร่ระบาดอยู่ในขณะนี้ และมีการลักลอบนำเข้ายาเสพติดจากนอกประเทศ และเป็นพื้นที่สูง ห่างไกล ประชาชนเข้าถึงบริการค่อนข้างลำบาก กระทรวงสาธารณสุข จึงได้จัดบริการเฉพาะด้านการบำบัดรักษาสารเสพติดที่โรงพยาบาลธัญญารักษ์แม่ฮ่องสอน ให้ประชาชนในพื้นที่ได้รับการรักษาใกล้บ้าน และปรับระบบบริการแบบ New Normal ป้องกันการแพร่กระจายเชื้อ ลดความเสี่ยงของบุคลากรและผู้รับบริการ โดยเพิ่มบริการออนไลน์ อาทิ การให้คำปรึกษายาเสพติดทางเฟสบุ๊คของโรงพยาบาล, ไลน์กลุ่ม คลินิกปอดยิ้ม ให้คำปรึกษาเรื่องบุหรี่, ไลน์กลุ่ม ธัญญารักษ์ COC-MHS ติดตามผู้ป่วยหลังบำบัด, ญาติเยี่ยมออนไลน์และกิจกรรมบำบัดทางโปรแกรม ZOOM บริการรับยาทางไปรษณีย์ให้ผู้ป่วยที่บ้าน และเตรียมหอผู้ป่วยแยกไว้รองรับผู้ป่วยโรคโควิด 19 รวมทั้งขยายการให้บริการคลินิกเมทาโดนไปโรงพยาบาลชุมชน 2 แห่ง ได้แก่ โรงพยาบาลปางมะผ้า โรงพยาบาลแม่ลาน้อย และเพิ่มอีก 2 แห่ง คือ โรงพยาบาลขุนยวม และโรงพยาบาลสบเมย ในปี 2564 เพื่อให้ผู้ป่วยรับบริการใกล้บ้าน ลดรอคอย ลดแออัดในโรงพยาบาล
นอกจากนี้ ได้จัดระบบดูแลผู้เสพฝิ่นแบบชุมชนมีส่วนร่วม ซึ่งในรอบ 3 ปีที่ผ่านมาจำนวนผู้ป่วยนอกที่มารับบริการส่วนใหญ่เป็นผู้ติดฝิ่น โดยมีอาสาสมัครสาธารณสุขร่วมกับชุมชนสำรวจค้นหาผู้ป่วยรายใหม่/ติดซ้ำ ส่งต่อมาคัดกรอง/รับการบำบัดรักษาที่โรงพยาบาล และติดตามดูแลทั้งก่อน ระหว่าง และหลังการบำบัดต่อเนื่องในชุมชนป้องกันกลับไปติดซ้ำ และมีเครือข่ายภาคประชาสังคม อบต. ทหาร ตำรวจ ส่งเสริมคุณภาพชีวิต จิตใจ และสังคม ฟื้นฟูสภาพและทักษะการใช้ชีวิตเมื่อกลับสู่ชุมชน
นายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า โรงพยาบาลธัญญารักษ์แม่ฮ่องสอนเป็นโรงพยาบาลขนาด 90 เตียง ในสังกัดกรมการแพทย์ จัดตั้งขึ้นเพื่อพัฒนาและถ่ายทอดความรู้และเทคโนโลยีด้านการบำบัดรักษายาเสพติด ให้บริการบำบัดรักษาและฟื้นฟูสมรรถภาพผู้ติดยาและสารเสพติดให้สามารถกลับไปดำเนินชีวิตในสังคมได้อย่างปกติสุข ไม่พึ่งพายาเสพติด โดยเน้นประชากรกลุ่มเป้าหมายในเขตพื้นที่ รวมทั้งมอบให้เป็นศูนย์กลางโรงพยาบาลของกรมการแพทย์ในการดูแลประชาชนในพื้นที่จังหวัดแม่ฮ่องสอนและแนวชายแดนของจังหวัดข้างเคียง ทั้งนี้ ในปี 2563 ผู้รับบริการ 5 อันดับแรก แผนกผู้ป่วยนอกได้แก่ ฝิ่น 1,784 ราย เฮโรอีน 224 ราย, สุรา 268 ราย บุหรี่ 49 ราย และกัญชา 8 ราย ส่วนผู้ป่วยใน ได้แก่ ยาบ้า 252 ราย ฝิ่น 81 ราย เฮโรอีน 102 ราย สุรา 238 ราย กัญชา 3 ราย
******************************  16 ธันวาคม 2563

ที่มา : https://www.thaigov.go.th/news/contents/details/37666