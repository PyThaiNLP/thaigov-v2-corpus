รัฐบาลไทย-ข่าวทำเนียบรัฐบาล-รมว.วราวุธ มอบนโยบายกรมป่าไม้ ย้ำ “ปัญหายากที่สุดก็ยังแก้ได้ด้วยการปลูกต้นไม้”


วันพุธที่ 16 ธันวาคม 2563
รมว.วราวุธ มอบนโยบายกรมป่าไม้ ย้ำ “ปัญหายากที่สุดก็ยังแก้ได้ด้วยการปลูกต้นไม้”
รมว.วราวุธ มอบนโยบายกรมป่าไม้ ย้ำ “ปัญหายากที่สุดก็ยังแก้ได้ด้วยการปลูกต้นไม้”
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานประชุมสรุปผลการดำเนินงาน พร้อมกล่าวมอบนโยบาย ให้แก่ผู้บริหาร ข้าราชการ และเจ้าหน้าที่ กรมป่าไม้ โดยมี นายนพดล พลเสน ผู้ช่วยรัฐมนตรีฯ นายยุทธพล อังกินันทน์ ที่ปรึกษารัฐมนตรีฯ นายธเนศพล ธนบุณยวัฒน์ เลขานุการรัฐมนตรีฯ นายจตุพร บุรุษพัฒน์ ปลัดกระทรวงฯ คณะผู้บริหารระดับสูงของกระทรวง เข้าร่วมประชุม เมื่อวันที่ 14 ธันวาคม 2563 ณ ห้องประชุม 1 อาคารสหกรณ์ออมทรัพย์ฯ กรมป่าไม้
รมว.ทส. ได้ให้นโยบายที่สำคัญในหลายประเด็น ได้แก่ การเร่งดำเนินการจัดหาที่ดินทำกิน ตามนโยบาย คทช. ของรัฐบาล โดยจะต้องให้แล้วเสร็จภายในปี 2564 เพื่อเป็นของขวัญให้กับประชาชน การให้เร่งศึกษานวัตกรรมเทคโนโลยีมาประยุกต์ใช้ในการทำงาน เพื่อให้เกิดความรวดเร็วและการทำงานมีประสิทธิภาพมากขึ้น อีกทั้ง ยังกล่าวถึงหน่วยงานต่างๆ ในส่วนภูมิภาคว่าจะต้องสอดประสานการทำงานร่วมกันอย่างเป็นเอกภาพ โดยให้สำนักงานทรัพยากรธรรมชาติและสิ่งแวดล้อม (ทสจ.) เป็นศูนย์กลางในการประสานงาน นอกจากนั้น ได้ย้ำว่า การแก้ปัญหาให้กับพี่น้องประชาชน ผู้ปฏิบัติงานจะต้องเข้าใจถึงหัวใจของปัญหาและความรู้สึกของประชาชนอย่างแท้จริง เน้นสร้างการรับรู้ ความเข้าใจ ย้ำ “ข้าราชการกระทรวงทรัพยากรฯ มีหน้าที่แก้ปัญหาให้ประชาชน ไม่ได้มาเพิ่มปัญหา ซึ่งเราจะเป็นที่พึ่งให้กับประชาชน โดยนำแนวพระราชดำรัสมาปรับใช้ในการแก้ปัญหา”
นอกจากนั้น รมว.ทส. ยังได้กล่าวกว่า “การพัฒนาเศรษฐกิจที่เกี่ยวข้องกับป่าไม้นั้น สามารถทำได้ แต่จะต้องอยู่บนความเหมาะสมกับการฟื้นฟูอนุรักษ์ทรัพยากรป่าไม้ด้วย”
“ปัญหาที่ยากที่สุด ก็สามารถแก้ได้ด้วยวิธีที่ง่ายที่สุด นั่นคือการปลูกต้นไม้” รมว.ทส. กล่าวในตอนท้าย
ในโอกาสนี้ รมว.ทส. ได้เข้าสักการะพระบรมราชานุสาวรีย์ พระบาทสมเด็จพระจุลจอมเกล้าเจ้าอยู่หัวฯ รัชกาลที่ 5 ณ ลานวงเวียนหน้ากรมป่าไม้ ทำนุบำรุงต้นไม้ (รุกขกร) และเดินเยี่ยมชมนิทรรศการต่าง ๆ อีกด้วย โดยมี อธิบดีกรมป่าไม้ คณะผู้บริหาร และข้าราชการของกรม ร่วมให้การต้อนรับ

ที่มา : https://www.thaigov.go.th/news/contents/details/37657