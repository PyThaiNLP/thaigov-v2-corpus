รัฐบาลไทย-ข่าวทำเนียบรัฐบาล-นายกรัฐมนตรีเปิดการเดินรถไฟฟ้าสายสีเขียวและสายสีทอง เน้นคืนความสุขให้ประชาชนในการเดินทาง  


วันพุธที่ 16 ธันวาคม 2563
พิมพ์
นายกรัฐมนตรีเปิดการเดินรถไฟฟ้าสายสีเขียวและสายสีทอง เน้นคืนความสุขให้ประชาชนในการเดินทาง
นายกรัฐมนตรีเปิดการเดินรถไฟฟ้าสายสีเขียวและสายสีทอง เน้นคืนความสุขให้ประชาชนในการเดินทาง
วันนี้ (16 ธ.ค. 63) เวลา 09.00 น. พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดให้บริการเดินรถโครงการรถไฟฟ้าสายสีเขียว ช่วงหมอชิต - สะพานใหม่ - คูคต และโครงการระบบขนส่งมวลชนขนาดรอง สายสีทองระยะที่ 1 (สถานีรถไฟฟ้ากรุงธนบุรี - สถานีคลองสาน) พร้อมด้วยนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พลเอกอนุพงษ์ เผ่าจินดา รัฐมนตรีว่าการกระทรวงมหาดไทย นายศักดิ์สยาม ชิดชอบ รัฐมนตรีว่าการกระทรวงคมนาคม นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม โดยมีผู้ว่าราชการกรุงเทพมหานคร ผู้ว่าราชการจังหวัดปทุมธานี ผู้ว่าราชการจังหวัดสมุทรปราการ และคณะผู้บริหาร BTS  ให้การต้อนรับ โอกาสนี้ นายอนุชา บูรพชัยศรี โฆษกประจำสำนักนายกรัฐมนตรี เผยสาระสำคัญคำกล่าวนายกรัฐมนตรีในพิธีเปิด สรุปสาระสำคัญ ดังนี้
นายกรัฐมนตรีกล่าวถึงโครงการรถไฟฟ้าสายสีเขียว ช่วงหมอชิต - สะพานใหม่ – คูคต ว่า เป็นส่วนต่อขยายช่วงสุดท้ายของโครงการรถไฟฟ้าสายสีเขียวเชื่อมการเดินทาง 3 จังหวัด อย่างไร้รอยต่อ คือ จังหวัดสมุทรปราการ กรุงเทพมหานครและปทุมธานี จากความร่วมมือจาก 3 หน่วยงาน ได้แก่ กระทรวงคมนาคม การรถไฟฟ้าขนส่งมวลชนแห่งประเทศไทยและกรุงเทพมหานคร เมื่อเปิดให้บริการเต็มรูปแบบตลอดเส้นทาง จะเชื่อมต่อการเดินทางที่สำคัญของระบบขนส่งมวลชน ลดปัญหาการจราจรในเขตเมืองและพื้นที่โดยรอบ ประชาชนเดินทางสะดวกรวดเร็วมากยิ่งขึ้น และเป็นการเดินทางที่เป็นมิตรกับสิ่งแวดล้อม ไม่ก่อให้เกิดมลพิษบนท้องถนน ช่วยลดปัญหาฝุ่น PM 2.5 อีกด้วย
นายกรัฐมนตรียังย้ำถึงการเดินหน้าตามนโยบายพัฒนาโครงข่ายระบบรถไฟฟ้าขนส่งมวลชนสำคัญในเมืองใหญ่ ตามยุทธศาสตร์ชาติ 20 ปี และยุทธศาสตร์การพัฒนาระบบคมนาคมขนส่งของไทย ระยะ 20 ปี อย่างต่อเนื่อง รวมทั้งผลักดันและเร่งรัดโครงการรถไฟฟ้าขนส่งมวลชนในกรุงเทพมหานครและปริมณฑลสายต่างๆ ให้เชื่อมต่อกันอย่างสมบูรณ์ และเชื่อมกับบริการขนส่งมวลชนในรูปแบบอี่นๆ ทั้ง รถ เรือ ราง เพื่อกระจายความเจริญและกิจกรรมทางเศรษฐกิจออกสู่นอกเมือง ทำให้เกิดการกระจายตัวของเมือง และการพัฒนาชุมชนเมืองใหม่ เพื่อขับเคลื่อนเศรษฐกิจของไทยให้เติบโต สร้างความอยู่ดีมีสุขให้พี่น้องประชาชนคนไทย
จากนั้น นายกรัฐมนตรีออกเดินทางจากสถานีคูคตไปยังสถานีกรุงธนบุรี เพื่อเชื่อมต่อการเดินรถไฟฟ้าสายสีทองไปยังสถานีคลองสาน  และเมื่อถึงสถานีกรุงธนบุรี นายกรัฐมนตรีกล่าวเปิด โครงการระบบขนส่งมวลชนขนาดรองสายสีทองว่าเป็นรถไฟฟ้าระบบไร้คนขับสายแรกของประเทศไทย เป็นนวัตกรรมที่สร้างความปลอดภัยให้แก่ผู้โดยสาร สามารถเชื่อมต่อกับรถไฟฟ้าสายสีเขียว เชื่อมการเดินทางระหว่างกรุงเทพมหานครกับจังหวัดปริมณฑลแบบไร้รอยต่อ และจะเชื่อมต่อกับรถไฟฟ้าสายสีม่วงและสายสีแดงในอนาคต สอดคล้องกับการพัฒนาพื้นที่แห่งนี้ ให้เป็นแหล่งท่องเที่ยวที่เดินทางได้สะดวก พัฒนากิจกรรมที่สร้างมูลค่าทางเศรษฐกิจกระจายในพื้นที่ให้เติบโตที่ก้าวกระโดด จึงได้ต้องพัฒนาพื้นที่ดังกล่าวเพื่อรองรับนวัตกรรม เศรษฐกิจ และที่อยู่อาศัย ให้เกิดประโยชน์กับประชาชนในอนาคต
จากนั้น  นายกรัฐมนตรียังได้เยี่ยมชมร้านภูฟ้าและผู้ประกอบการ ภายในศูนย์การค้าไอคอนสยาม พร้อมทักทายร้านค้าและรวมถ่ายรูปกับประชาชนอย่างเป็นกันเองด้วย
...............................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37651