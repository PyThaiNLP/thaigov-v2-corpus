รัฐบาลไทย-ข่าวทำเนียบรัฐบาล-กรมบัญชีกลางเผยผลใช้จ่ายเงินปีงบประมาณ 64 ไตรมาส 1 ณ สิ้นเดือน พ.ย. เกินเป้าหมายที่กำหนด


วันพุธที่ 16 ธันวาคม 2563
พิมพ์
กรมบัญชีกลางเผยผลใช้จ่ายเงินปีงบประมาณ 64 ไตรมาส 1 ณ สิ้นเดือน พ.ย. เกินเป้าหมายที่กำหนด
กรมบัญชีกลางรายงานผลการใช้จ่ายเงินงบประมาณประจำปี พ.ศ. 2564 ตั้งแต่ต้นปีงบประมาณถึงวันที่ 30 พฤศจิกายน 2563 ใช้จ่ายแล้ว 750,508 ล้านบาท คิดเป็นร้อยละ 22.84 ของวงเงินงบประมาณ
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ผลการใช้จ่ายเงินงบประมาณรายจ่ายประจำปี 2564 ตั้งแต่วันที่ 1 ต.ค. - 30 พ.ย. 63 สูงกว่าช่วงเดียวกันของปีงบประมาณ 2563 จำนวน 189,192 ล้านบาท คิดเป็นร้อยละ 4.30 โดยงบประมาณภาพรวมใช้จ่ายแล้ว จำนวน 750,508 ล้านบาท คิดเป็นร้อยละ 22.84 (เป้าหมาย ร้อยละ 21.33) ของวงเงินงบประมาณ 3,285,963 ล้านบาท จำแนกเป็น 1) รายจ่ายลงทุน จำนวน 100,849 ล้านบาท คิดเป็นร้อยละ 15.54 ของวงเงินงบประมาณ 649,062 ล้านบาท (เป้าหมาย ร้อยละ 13.33) 2) รายจ่ายประจำ จำนวน 649,659 ล้านบาท คิดเป็นร้อยละ 24.64 ของวงเงินงบประมาณ 2,636,900 ล้านบาท  สำหรับเงินงบประมาณที่กันไว้เบิกเหลื่อมปี มีการใช้จ่าย จำนวน 204,609 ล้านบาท คิดเป็นร้อยละ 96.45 ของวงเงินงบประมาณ 212,136 ล้านบาท
“ตามที่กระทรวงการคลังได้เสนอมาตรการการคลังด้านการใช้จ่ายภาครัฐ ที่จะต้องเร่งรัด สนับสนุนให้มีเม็ดเงินจากระบบงบประมาณรายจ่ายประจำปีงบประมาณ 2564 ลงสู่ระบบเศรษฐกิจให้รวดเร็วมากยิ่งขึ้นและสนับสนุนการฟื้นตัวของเศรษฐกิจหลังการแพร่ระบาดของเชื้อไวรัสโคโรนา 2019 (COVID-19) และคณะรัฐมนตรีได้มีมติเห็นชอบมาตรการการคลังด้านการใช้จ่ายภาครัฐ นั้น กรมบัญชีกลางได้ขานรับนโยบายรัฐบาล โดยจัดทีมคณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่าย ประจำปีงบประมาณ พ.ศ. 2564 เพื่อสนับสนุนหน่วยรับงบประมาณทุกแห่งให้ดำเนินการเป็นไปตามเป้าหมาย” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/37650