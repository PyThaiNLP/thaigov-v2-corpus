รัฐบาลไทย-ข่าวทำเนียบรัฐบาล-​แนวทางแก้ไขปัญหาฝุ่น PM​ 2.5 ของรัฐบาล​ 


วันพุธที่ 16 ธันวาคม 2563
​แนวทางแก้ไขปัญหาฝุ่น PM​ 2.5 ของรัฐบาล​
​แนวทางแก้ไขปัญหาฝุ่น PM​ 2.5 ของรัฐบาล​
กระทรวงทรัพยากรธรรมชาติและสิ่งแวดล้อม นายอรรถพล เจริญชันษา อธิบดีกรมควบคุมมลพิษ  ร่วมให้การแถลงสถานการณ์และแนวทางการจัดการฝุ่น PM 2.5 ของรัฐบาล โดยมีนายณัฐพล ณัฏฐสมบูรณ์ อธิบดีกรมอุตุนิยมวิทยา นายแพทย์ดนัย ธีวันดา รองอธิบดีกรมอนามัย และร้อยตำรวจเอก พงศกร ขวัญเมือง โฆษกกรุงเทพมหานคร ร่วมให้การแถลงข่าว เมื่อวันที่ 15 ธันวาคม 2563 ณ ศูนย์แก้ไขปัญหามลพิษทางอากาศ ตึกนารีสโมสร ทำเนียบรัฐบาล
โดยโอกาสนี้ อธิบดีกรมควบคุมมลพิษ ได้กล่าวถึงสาเหตุปัญหาและภาพรวมการแก้ไขปัญหาการเกิดฝุนละอองขนาดเล็ก หรือ PM 2.5 ของรัฐบาล ซึ่งรัฐบาลได้ห่วงใยและให้ความสำคัญเรื่องสุขภาพอนามัยของประชาชนเป็นอย่างยิ่ง ซึ่งในช่วงที่ผ่านมาได้กำหนดเรื่องนี้เป็นวาระแห่งชาติ โดยได้มึการเตรียการและกำหนดมาตรการแนวทาง โดยเมื่อ 2 เดือนที่แล้ว ได้กำหนดมาตรการ แผนปฏิบัติการวาระแห่งชาติ ว่าด้วยการแก้ปัญหาฝุ่นขนาดเล็ก หรือ PM 2.5 และตั้งคณะกรรมการแก้ไขปัญหาหมอกควันและฝุ่นละออง รวมทั้ง ครม.เห็นชอบแนวทางเฉพาะกิจ 12 ประการ ซึ่งจากสถานการณ์ปัจจัยสภาพอากาศที่ทำให้เกิดการสะสมของฝุ่น PM 2.5 เกินค่ามาตรฐาน 50 ไมโครกรัมต่อลูกบาศก์เมตร (มคก.ต่อ ลบ.ม.) ต่อเนื่องมาแล้ว 3-4 วัน ซึ่งในช่วงเวลานี้ศูนย์แก้ไขปัญหามลพิษทางอากาศ ได้บูรณาการการทำงานกับทุกหน่วยงาน และเมื่อเช้านี้หลังเกิดค่ามลพิษฝุ่น PM 2.5 เกินค่ามาตรฐาน 14 พื้นที่ในกรุงเทพฯ และปริมณฑล พล.อ.ประวิตร วงษ์สุวรรณ รองนายกรัฐมนตรี ได้สั่งการเพิ่มเติมให้กระทรวงทรัพยากรธรรมชาติและสิ่งแวดล้อม (ทส.) เร่งประสานงานกระทรวงที่เกี่ยวข้อง เช่น กระทรวงมหาดไทย กระทรวงคมนาคม กระทรวงสาธารณสุข สำนักงานตำรวจแห่งชาติ และกรุงเทพมหานคร เพื่อแก้ปัญหาและบรรเทาผลกระทบ โดยได้มีการกำหนดขอบเขตการยกระดับการปฏิบัติให้เข้มข้นมากยิ่งขึ้น
ทั้งนี้ ในวันนี้กระทรวงทรัพยากรธรรมชาติและสิ่งแวดล้อม ได้ปรับแผนการปฏิบัติ ทั้งเรื่องการตรวจควันดำ ตรวจแหล่งกำเนิดภาคการจราจร โดยเฉพาะให้ความสำคัญของรถยนต์ที่ไม่ได้ตรวจสภาพและก่อให้เกิดควันดำ และจะบังคับใช้กฎหมายอย่างเข้มข้น รวมทั้งการเผาในที่โล่งที่เพิ่มฝุ่น PM 2.5 ร้อยละ 30 ได้แก่ การเผาขยะ การเผาในพื้นที่ไร่นา หรือไร่อ้อย และขอให้งดการเผาที่โล่งในพื้นที่จังหวัดรอบกรุงเทพฯ นับตั้งแต่วันนี้ ถึงวันที่ 17 ธ.ค.นี้ จากนั้นจะประเมินสถานการณ์อีกครั้ง
นอกจากนี้ ค่ายรถยนต์ต่าง ๆ พร้อมใจลดราคาร้อยละ 30-50 ทั้งค่าอะไหล่และค่าแรงของช่างในการตรวจสภาพรถยนต์เก่าอายุ 15 ปีขึ้นไป เพื่อช่วยเหลือประชาชนที่รายได้น้อย หรือใช้รถเก่าอยู่ กรณีที่ค่าฝุ่นเป็นสีแดงในหลายจุดนั้น กรอบวาระแห่งชาติฯ ระบุว่า ค่าฝุ่น PM 2.5 ตั้งแต่ 50-75 มคก./ลบ.ม. ผู้ว่าราชการจังหวัดต้องพิจารณาการใช้อำนาจหน้าที่ตามกฎหมายและภารกิจที่ได้รับมอบหมาย แต่หากใกล้ 100 มคก./ลบ.ม. ทั้งนี้ กระทรวงทรัพยากรธรรมชาติและสิ่งแวดล้อม จะนำเรื่องเข้าสู่การพิจาณาของคณะกรรมการสิ่งแวดล้อมแห่งชาติ เพื่อรายงานต่อนายกรัฐมนตรี เพื่อขอให้ยกระดับมาตรการให้เข้มข้นมากขึ้น เบื้องต้นขอความร่วมมือประชาชนเพื่อลดฝุ่น PM 2.5

ที่มา : https://www.thaigov.go.th/news/contents/details/37661