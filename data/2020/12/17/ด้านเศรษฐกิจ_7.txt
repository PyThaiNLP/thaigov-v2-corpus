รัฐบาลไทย-ข่าวทำเนียบรัฐบาล-ปลัดฯ กอบชัย ลงพื้นที่ จ.ระยอง เยี่ยมชมโรงงานผลิตกรดแล็คติกและเป็นผู้นำพัฒนาผลิตภัณฑ์พลาสติกชีวภาพที่ย่อยสลายได้


วันพุธที่ 16 ธันวาคม 2563
พิมพ์
ปลัดฯ กอบชัย ลงพื้นที่ จ.ระยอง เยี่ยมชมโรงงานผลิตกรดแล็คติกและเป็นผู้นำพัฒนาผลิตภัณฑ์พลาสติกชีวภาพที่ย่อยสลายได้
นายกอบชัย สังสิทธิสวัสดิ์ ปลัดกระทรวงอุตสาหกรรม และคณะลงพื้นที่เยี่ยมชมบริษัท พูแรค (ประเทศไทย) จำกัด อำเภอบ้านฉาง จังหวัดระยอง
ระยอง : วันนี้ (16 ธันวาคม 2563) นายกอบชัย สังสิทธิสวัสดิ์ ปลัดกระทรวงอุตสาหกรรม และคณะลงพื้นที่เยี่ยมชมบริษัท พูแรค (ประเทศไทย) จำกัด อำเภอบ้านฉาง จังหวัดระยอง ผู้ผลิตกรดแล็คติกรายใหญ่ที่สุดในโลก ซึ่งมีกำลังการผลิตกว่า 160,000 ตัน ต่อปี โดยมีนายสหวัฒน์ โสภา ผู้ช่วยปลัดกระทรวงอุตสาหกรรม นายกิติกร สุขสม รองเลขาธิการสำนักงานคณะกรรมการอ้อยและน้ำตาลทราย ร่วมลงพื้นที่ และมี Mr.Simon Goldney Plant Director Mr.Sander van der Linden Site Director ให้การต้อนรับ
สำหรับการผลิตกรดแล็คติกจะใช้วัตถุดิบหลักคือ น้ำตาลในประเทศ จำนวนกว่า 150,000 - 180,000 ตัน โดยภายในปี 2568 จะมีการผลิตเพิ่มขึ้นกว่า 320,000 ตัน เฉลี่ยแต่ละปีใช้น้ำตาลมากกว่า 185,000 ตัน ซึ่งการผลิตกรดแล็คติกในประเทศไทยจะกระตุ้นให้มีการซื้อวัตถุดิบ (น้ำตาลและแป้งมันสำปะหลัง) ในประเทศไทย เกิดการสร้างงานให้แก่เกษตรกร มีการให้ความรู้ และฝึกอบรมพนักงานคนไทยให้เชี่ยวชาญเทคโนโลยีชีวเคมี เกิดการสร้างรายได้ให้แก่ประเทศจากการส่งออกสินค้าไปยังต่างประเทศกว่า 95% คิดเป็นมูลค่ากว่า 4,000 ล้านบาท นอกจากนี้ยังนำกรดแล็คติกไปผ่านขบวนการสกัดเพื่อผลิตไบโอพลาสติกกว่า 50,000 - 100,000 ตันต่อปี ทำให้เกิดการพัฒนาผลิตภัณฑ์พลาสติกชีวภาพที่ย่อยสลายได้
การผลิตกรดแล็คติกในประเทศไทยจะเป็นชนิดแอลบวกชนิดเดียวกันกับที่พบอยู่ในร่างกายของมนุษย์ ซึ่งเกิดจากการสร้างพลังงานของกล้ามเนื้อ เช่น กล้ามเนื้อหัวใจ กรดแล็คติกของบริษัทพูแรคเป็นผลิตภัณฑ์ที่ได้จากธรรมชาติ และเป็นมิตรต่อสิ่งแวดล้อม ผลิตขึ้นจากการหมักน้ำตาลจากอ้อยหรือน้ำตาลจากแป้งมันสำปะหลัง มีกลิ่นหอมของกรดอ่อนๆ ซึ่งถูกนำไปใช้ในหลากหลายผลิตภัณฑ์ เช่น ผลิตภัณฑ์อาหารแปรรูป เช่น  เนื้อสัตว์ เนื้อไก่ น้ำสลัด เครื่องดื่ม ผักผลไม้ดอง และขนมขบเคี้ยวต่าง ๆ เพื่อปรับค่าความเป็นกรดด่าง ถนอมอาหาร และ การเพิ่มรสชาติอาหาร ผลิตภัณฑ์เครื่องสำอางค์ ใช้เพื่อเพิ่มความชุ่มชื้น ผลิตภัณฑ์ยา ใช้เป็นสารปรุงแต่งในการผลิตยา ผลิตตัวทำละลาย (โซเวนท์) ธรรมชาติซึ่งเป็นเคมีภัณฑ์ที่เป็นมิตรต่อสิ่งแวดล้อม ใช้เป็นสารทำความสะอาด และ เป็นสารเคมีภัณฑ์อื่นๆ

ที่มา : https://www.thaigov.go.th/news/contents/details/37658