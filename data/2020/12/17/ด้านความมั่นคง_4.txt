รัฐบาลไทย-ข่าวทำเนียบรัฐบาล-​“รมว.ทส. มอบนโยบาย อส. ชูประเด็นสำคัญ การพัฒนาจะต้องเดินคู่กับการอนุรักษ์”


วันพุธที่ 16 ธันวาคม 2563
​“รมว.ทส. มอบนโยบาย อส. ชูประเด็นสำคัญ การพัฒนาจะต้องเดินคู่กับการอนุรักษ์”
​“รมว.ทส. มอบนโยบาย อส. ชูประเด็นสำคัญ การพัฒนาจะต้องเดินคู่กับการอนุรักษ์”
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานประชุมสรุปผลการดำเนินงาน พร้อมกล่าวมอบนโยบาย ให้แก่ผู้บริหาร ข้าราชการ และเจ้าหน้าที่ กรมอุทยานแห่งชาติ สัตว์ป่า และพันธุ์พืช (อส.) ซึ่งในการประชุม ได้มีการถ่ายทอดสัญญาณสดผ่านเครือข่ายอินเตอร์เน็ต ไปยังหน่วยงานของกรม อส. ยังทั่วประเทศ รวมถึงพูดคุยให้กำลังใจเจ้าหน้าที่ที่ปฏิบัติงานในป่าเขตอุทยานฯ ผ่านโปรแกรม Smart Patrol ด้วยในการนี้ได้มี นายนพดล พลเสน ผู้ช่วยรัฐมนตรีฯ นายยุทธพล อังกินันทน์ ที่ปรึกษารัฐมนตรีฯ นายจตุพร บุรุษพัฒน์ ปลัดกระทรวงฯ (ปกท.ทส.) คณะผู้บริหารระดับสูงของกระทรวง เข้าร่วมประชุม  เมื่อวันที่ 14 ธันวาคม 2563 ณ ห้องประชุมชั้น 4 อส.
รมว.ทส. ได้เน้นย้ำว่า “อส. ต้องดูแลพื้นที่อุทยานซึ่งเป็นสมบัติของแผ่นดิน เป็นแหล่งสร้างรายได้ให้ประเทศ สร้างรายได้ให้ชาวบ้าน เป็นสถานที่พักผ่อนให้กับทุกคน ความสำเร็จของ อส. ไม่ได้อยู่ที่จำนวนเงิน แต่อยู่ที่ความอุดมสมบูรณ์ของธรรมชาติ สัตว์ป่า และความสุขของนักท่องเที่ยว ทั้งนี้ ให้วางมาตรการในการกำหนดปริมาณนักท่องเที่ยวที่จะเข้าไปในแต่ละจุด เพื่อให้เกิดความปลอดภัย และได้รับความสุขอย่างเต็มที่ทุกคน ความประทับใจจะเกิดขึ้นก็ต่อเมื่อนักท่องเที่ยวได้รับประสบการณ์เกินกว่าที่คาดหวังไว้ เราต้องดูแลอุทยานที่รับผิดชอบให้ดี”
นอกจากนั้น ยังได้กล่าวถึงการใช้ประโยชน์ในพื้นที่ของอุทยานว่า “การอนุรักษ์กับการพัฒนา เป็นเรื่องคนละขั้วกัน แต่มันจะต้องไปควบคู่กัน” และย้ำอีกว่า “ทส ยกกำลัง 2 บวก 4 เราอาจจะต้องทำงานหนักขึ้น เพื่อสร้างความสุขให้ประชาชนเพิ่มขึ้นเป็นเท่าตัว”
ปกท.ทส. ได้กล่าวเสริมในช่วงท้ายว่า “ต่อไปอาจจะต้องให้นักท่องเที่ยวกรอกข้อมูลโรคประจำตัว เพื่อให้เจ้าหน้าที่ของอุทยานเฝ้าระวังและสามารถเข้าช่วยเหลือได้ทันท่วงที เมื่ออาการของโรคเกิดขึ้น นั่นคือความใส่ใจที่กระทรวงทรัพยากรธรรมชาติและสิ่งแวดล้อมมีให้กับนักท่องเที่ยว”
ในโอกาสนี้ รมว.ทส. ได้เดินเยี่ยมชมนวัตกรรมต่าง ๆ ที่กรม อส. ได้นำมาจัดแสดงนิทรรศการ พร้อมชมการสาธิตการปฏิบัติงานของเจ้าหน้าที่กู้ภัย อส. ในการช่วยชีวิตนักท่องเที่ยวหากเกิดเหตุร้าย เพื่อเตรียมความพร้อมสร้างความอุ่นใจให้กับประชาชน

ที่มา : https://www.thaigov.go.th/news/contents/details/37660