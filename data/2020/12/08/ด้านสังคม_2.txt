รัฐบาลไทย-ข่าวทำเนียบรัฐบาล-รพ.แก้งคร้อ จ.ชัยภูมิ เปิดตึกผู้ป่วยนอกและอุบัติเหตุฉุกเฉิน 3 ชั้น พัฒนาศักยภาพดูแลผู้ป่วยอุบัติเหตุฉุกเฉิน


วันจันทร์ที่ 7 ธันวาคม 2563
รพ.แก้งคร้อ จ.ชัยภูมิ เปิดตึกผู้ป่วยนอกและอุบัติเหตุฉุกเฉิน 3 ชั้น พัฒนาศักยภาพดูแลผู้ป่วยอุบัติเหตุฉุกเฉิน
โรงพยาบาลแก้งคร้อ จังหวัดชัยภูมิ เปิดตึกอุบัติเหตุฉุกเฉิน รองรับบริการด้านศัลยกรรมกระดูกและข้อ ลดการส่งต่อ ลดความแออัด ผู้มารับบริการในโรงพยาบาลขนาดใหญ่
โรงพยาบาลแก้งคร้อ จังหวัดชัยภูมิ เปิดตึกอุบัติเหตุฉุกเฉิน รองรับบริการด้านศัลยกรรมกระดูกและข้อ ลดการส่งต่อ ลดความแออัด ผู้มารับบริการในโรงพยาบาลขนาดใหญ่
วันนี้ (7 ธันวาคม 2563 ) ที่โรงพยาบาลแก้งคร้อ จังหวัดชัยภูมิ นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานเปิดอาคารผู้ป่วยนอกและอุบัติเหตุฉุกเฉิน 3 ชั้น และรับมอบเงิน 10 ล้านบาท จากพระเทพมงคลเมธี (หลวงพ่อประจักษ์ โชติโก) ณ วัดชัยสามหมอ พระอารามหลวง เพื่อนำไปสร้างห้องผ่าตัด ห้องตรวจหัวใจ และห้อง ICU พร้อมทั้งเปิดกลุ่มงานจิตเวชและยาเสพติด ชมรม To Be Number One
นายแพทย์เกียรติภูมิให้สัมภาษณ์ว่า  โรงพยาบาลแก้งคร้อเป็นโรงพยาบาลชุมชนแม่ข่าย ที่ตั้งอยู่บนถนนสายหลัก ที่มีการเกิดอุบัติเหตุรุนแรงบ่อยครั้ง ในปี 2561 มีรายงานผู้บาดเจ็บจากอุบัติเหตุจราจรที่เข้ารับการรักษาที่โรงพยาบาลแก้งคร้อ 1,135 ราย และปี 2562 จำนวน 1,288 ราย  จึงจำเป็นที่จะต้องขยายบริการด้านศัลยกรรมกระดูกและข้อ ตลอดจนหอผู้ป่วยวิกฤติ โดยก่อสร้างอาคารผู้ป่วยนอกและอุบัติเหตุฉุกเฉิน 3 ชั้นเพิ่มขึ้น ซึ่งได้รับงบประมาณจากกระทรวงสาธารณสุข 59,202,750 บาท (ห้าสิบเก้าล้านสองแสนสองพันเจ็ดร้อยห้าสิบบาทถ้วน) สามารถให้บริการประชาชนได้เพิ่มมากขึ้น และช่วยลดความแออัด ลดการส่งต่อไปโรงพยาบาลศูนย์ชัยภูมิได้
นอกจากนี้ ปลัดกระทรวงสาธารณสุข ได้มอบหลักการทำงานในสถานการณ์โควิด 19 ต้องเตรียมพร้อมรองรับโอกาสและสถานการณ์ที่จะมาถึง ให้เข้มข้นมาตรการป้องกันตนเอง DMHT ได้แก่ สวมหน้ากาก ล้างมือ เว้นระยะห่าง และการตรวจรักษาที่รวดเร็ว โดยเฉพาะเจ้าหน้าที่บุคลากรทางการแพทย์และสาธารณสุขที่ต้องดูแลสัมผัสกับผู้ป่วย/ ผู้รับบริการ อยากให้นำแนวคิด “นนก” นำหนึ่งก้าว ไปใช้ประยุกต์ เน้นทำงานในเชิงรุก เช่น การออกเยี่ยมบ้านในชุมชน รวมถึงการป้องกันการแพร่ระบาดโรคโควิด 19 ให้ อสม.ในพื้นที่ ช่วยกันสอดส่องดูแล หากพบเห็นใครแปลกหน้าให้รีบแจ้งหน้าที่ทันที
สำหรับอาคารผู้ป่วยนอกและอุบัติเหตุฉุกเฉิน 3 ชั้น ประกอบด้วย ชั้นที่ 1 เป็นห้องตรวจผู้ป่วยนอกและห้องอุบัติเหตุฉุกเฉิน ชั้นที่ 2 เป็นห้องปฏิบัติการ ทันตกรรม หอผู้ป่วยหนัก และชั้นที่ 3 เป็นห้องคลอดและ ห้องผ่าตัด โดยปัจจุบันมีแพทย์ทั้งหมด 16 คน แพทย์เฉพาะทางได้แก่ สูติ-นรีแพทย์ 2 คน กุมารแพทย์ 2 คน แพทย์เวชศาสตร์ครอบครัว 1 คน แพทย์ศัลยกรรมออร์โธปิดิกส์ 1 คน แพทย์เวชปฏิบัติทั่วไป 8 คน ทั้งนี้อยู่ในแผนพัฒนาแพทย์เฉพาะทางเพิ่มคือ ศัลยแพทย์และวิสัญญีแพทย์
*******************************  7 ธันวาคม 2563

ที่มา : https://www.thaigov.go.th/news/contents/details/37425