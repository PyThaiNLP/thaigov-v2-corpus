รัฐบาลไทย-ข่าวทำเนียบรัฐบาล-พม. จัดประชุมคณะกรรมการผู้สูงอายุแห่งชาติ (กผส.) เร่งขับเคลื่อนสังคมสูงวัยคนไทยอายุยืน 4 มิติ


วันจันทร์ที่ 7 ธันวาคม 2563
พม. จัดประชุมคณะกรรมการผู้สูงอายุแห่งชาติ (กผส.) เร่งขับเคลื่อนสังคมสูงวัยคนไทยอายุยืน 4 มิติ
พม. จัดประชุมคณะกรรมการผู้สูงอายุแห่งชาติ (กผส.) เร่งขับเคลื่อนสังคมสูงวัยคนไทยอายุยืน 4 มิติ
วันนี้ (7 ธ.ค. 63) เวลา 09.30 น. ที่ห้องประชุม ชั้น 2 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการผู้สูงอายุแห่งชาติ (กผส.) ครั้งที่ 5/2563 โดยมีผู้แทนหน่วยงานที่เกี่ยวข้องเข้าร่วม
นายจุติ กล่าวว่า ที่ประชุมมีมติเห็นชอบเรื่องการขับเคลื่อนมติคณะรัฐมนตรี วันที่ 29 กันยายน 2563 เรื่อง เห็นชอบมาตรการขับเคลื่อนสังคมสูงวัยคนไทยอายุยืน 4 มิติ (เศรษฐกิจ สุขภาพ สภาพแวดล้อม และสังคม) โดยมอบหมายให้หน่วยงานที่เกี่ยวข้องร่วมกันขับเคลื่อนมาตรการดังกล่าว ในส่วนประเด็นที่ผลักดันให้เป็นกฎหมายและประเด็นที่เกี่ยวข้องกับภารกิจของแต่ละหน่วยงาน อีกทั้งขอความร่วมมือให้หน่วยงานที่เกี่ยวข้องขับเคลื่อนการดำเนินงานตามมติ ครม. นอกจากนี้ ที่ประชุมได้เห็นชอบรายงานสถานการณ์ผู้สูงอายุไทย พ.ศ. 2562 และขอความร่วมมือให้หน่วยงานที่เกี่ยวข้องนำข้อเสนอเชิงนโยบายไปขับเคลื่อนเพื่อพัฒนาคุณภาพชีวิตผู้สูงอายุให้ดีขึ้นต่อไป
นายจุติ กล่าวเพิ่มเติมว่า นอกจากนี้ ที่ประชุมมีการรายงานผลการดำเนินงานมาตรการขับเคลื่อนระเบียบวาระแห่งชาติ เรื่อง สังคมผู้สูงอายุ ประจำปีงบประมาณ พ.ศ.2563 โดยมีประเด็นสำคัญ อาทิ 1) ผู้สูงอายุที่ต้องการทำงานและมีงานทำเพิ่มขึ้น (สะสม) มีเป้าหมาย 154,000 คน ซึ่งดำเนินการได้ 162,705 คน คิดเป็นร้อยละ 105.65 และ 2) พื้นที่ที่มีการดำเนินงานในรูปแบบธนาคารเวลาสำหรับการดูแลผู้สูงอายุของประเทศไทย มีเป้าหมาย 84 พื้นที่ 49 จังหวัด ซึ่งดำเนินการได้ 84 พื้นที่ (ร้อยละ 100 ) 46 จังหวัด (ร้อยละ 93.88) เป็นต้น

ที่มา : https://www.thaigov.go.th/news/contents/details/37433