รัฐบาลไทย-ข่าวทำเนียบรัฐบาล-“จุรินทร์”ลุย นครศรีธรรมราช พัทลุง สั่ง รมต.และ ส.ส. ปชป.ระดมลงพื้นที่น้ำท่วมใต้ต่อเนื่อง เผยมูลนิธิ ม.ร.ว. เสนีย์ ปราโมช ส่งถุงยังชีพเข้าพื้นที่แล้ว 20,000 ชุด


วันจันทร์ที่ 7 ธันวาคม 2563
“จุรินทร์”ลุย นครศรีธรรมราช พัทลุง สั่ง รมต.และ ส.ส. ปชป.ระดมลงพื้นที่น้ำท่วมใต้ต่อเนื่อง เผยมูลนิธิ ม.ร.ว. เสนีย์ ปราโมช ส่งถุงยังชีพเข้าพื้นที่แล้ว 20,000 ชุด
วันที่ 6 ธันวาคม 2563 เวลา 10.00 น. ที่ สนามบินหาดใหญ่  นายจุรินทร์ ลักษณวิศิษฏ์ หัวหน้าประชาธิปัตย์ รองนายกรัฐมนตรี และ รัฐมนตรีว่าการกระทรวงพาณิชย์ ให้สัมภาษณ์ประเด็นลงพื้นที่ช่วยเหลือประชาชนผู้ประสบภัยน้ำท่วม
นายจุรินทร์กล่าวว่า วันนี้ผมมาในฐานะหัวหน้าพรรคประชาธิปัตย์มาเยี่ยมพื้นที่น้ำท่วมเพราะพี่น้องประชาชนชาวภาคใต้หลายจังหวัดประสบภัยน้ำท่วมและได้รับความเดือดร้อนมาก สำหรับพรรคประชาธิปัตย์ได้มีการกำชับให้บุคลากรของพรรคทั้ง 2 ส่วนทั้งส่วนที่อยู่ในคณะรัฐบาลเช่น รัฐมนตรีต่างๆได้ลงพื้นที่ไปตรวจเยี่ยมพื้นที่และขณะเดียวกันก็ไปร่วมแก้ปัญหาและส่งสิ่งของบรรเทาทุกข์ให้กับพี่น้องประชาชน ก่อนหน้านี้ทางรัฐมนตรีช่วยว่าการกระทรวงมหาดไทย ท่านนิพนธ์ บุญญามณี และรัฐมนตรีช่วยว่าการกระทรวงคมนาคม ท่านถาวร เสนเนียม ได้ลงพื้นที่ไปก่อนหน้านี้หลายวัน วันนี้ได้มีโอกาสมาลงพื้นที่พบปะกับผู้ประสบภัยและเป็นกำลังใจให้ รวมทั้งมอบสิ่งของบรรเทาทุกข์ที่จังหวัดพัทลุงและนครศรีธรรมราช จังหวัดพัทลุงไปที่อำเภอกงหรา อำเภอเมืองและพื้นที่อื่นๆ จังหวัดนครศรีธรรมราชไปที่อำเภอทุ่งสงและพื้นที่อื่นๆ สำหรับสิ่งของที่จะมอบได้นำถุงยังชีพจากมูลนิธิหม่อมราชวงศ์เสนีย์ ปราโมช ประมาณ 5,000 ชุด ก่อนหน้านี้มูลนิธิหม่อมราชวงศ์เสนีย์ ปราโมช ได้จัดถุงยังชีพไปแล้ว 15,000 ชุดให้ผู้แทนราษฎรของพรรคไปช่วยบรรเทาทุกข์ให้กับพี่น้องประชาชนที่ประสบภัยในพื้นที่จนถึงขณะนี้จัดไปแล้ว 20,000 ชุด พรรคจะกำชับให้รัฐมนตรีของพรรคกับผู้แทนราษฎรของพรรคได้ลงพื้นให้ช่วยพี่น้องประชาชนซึ่งได้ดำเนินการไปก่อนหน้านี้แล้วและดำเนินการต่อไปโดยต่อเนื่องจนกว่าทุกข์ของพี่น้องชาวใต้จะหมดสิ้นไป

ที่มา : https://www.thaigov.go.th/news/contents/details/37426