รัฐบาลไทย-ข่าวทำเนียบรัฐบาล-คำกล่าวพิธีเปิดงานมหกรรมผ้าไหม ไหมไทยสู่เส้นทางโลก ครั้งที่ 10


วันจันทร์ที่ 7 ธันวาคม 2563
พิมพ์
คำกล่าวพิธีเปิดงานมหกรรมผ้าไหม ไหมไทยสู่เส้นทางโลก ครั้งที่ 10
คำกล่าวพิธีเปิดงานมหกรรมผ้าไหม ไหมไทยสู่เส้นทางโลก ครั้งที่ 10
ในวันอาทิตย์ที่ 6 ธันวาคม 2563 เวลา 17.30 น. ณ หอประชุมกองทัพเรือ
ท่านรองนายกรัฐมนตรี เอกอัครราชทูต กงสุล กงสุลกิตติมศักดิ์และคู่สมรส และท่านผู้มีเกียรติทุกท่าน
ในนามของรัฐบาล ผมขอขอบพระคุณท่านเอกอัครราชทูต กงสุล กงสุลกิตติมศักดิ์และคู่สมรส ที่กรุณาให้เกียรติมาในงานมหกรรมผ้าไหม ไหมไทยสู่เส้นทางโลก ครั้งที่ 10 และให้ความไว้วางใจนักศึกษาและนักเรียนอาชีวะจากสถาบันการศึกษาต่าง ๆ ของไทยเป็นผู้ออกแบบและตัดเย็บชุดต่าง ๆ ให้แก่ผู้ร่วมเดินแบบทุกท่าน ซึ่งถือได้ว่าเป็นการแลกเปลี่ยนวัฒนธรรมและความสัมพันธ์อันดีระหว่างประเทศ
กิจกรรมในวันนี้เป็นหนึ่งในกิจกรรมเฉลิมพระเกียรติเนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ พุทธศักราช 2563 ซึ่งเป็นโอกาสอันดีที่ท่านทั้งหลายจะได้มาร่วมกันน้อมรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงส่งเสริมและสนับสนุนศิลปวัฒนธรรมการทอผ้าไหมไทยไปสู่นานาอารยประเทศ
เป็นที่ทราบกันทั่วไปแล้วว่าพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงบำเพ็ญพระราชกรณียกิจนานัปการเพื่อส่งเสริมการพัฒนาคุณภาพชีวิตของราษฎรให้มีความอยู่ดีกินดี
ทั้งพระราชทานแนวคิดและทฤษฎีที่เกี่ยวข้องกับการส่งเสริมการพัฒนาและอนุรักษ์ดินเพื่อการเกษตรกรรม จนสหประชาชาติได้ร่วมสดุดีพระเกียรติคุณ โดยประกาศให้วันที่ 5 ธันวาคม อันเป็นวันคล้ายวันพระบรมราชสมภพ
เป็นวันดินโลก
ในขณะที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงส่งเสริมการปลูกป่า และการจัดหาอาชีพเสริมนอกฤดูการเกษตรให้แก่ชาวบ้าน เช่น การปลูกหม่อนเลี้ยงไหม การทอผ้า และการฝึกหัดอาชีพ สิ่งเหล่านี้ได้พัฒนาต่อยอดมาเป็นงานศิลปหัตถกรรม และงานผ้าไหมไทยของมูลนิธิส่งเสริมศิลปาชีพฯ อันเป็นที่รู้จักและยอมรับไปทั่วโลก
ท่านผู้มีเกียรติทุกท่าน
ผมหวังเป็นอย่างยิ่งว่า ในวันนี้ทุกท่านจะได้ร่วมกันสดุดีในพระเกียรติคุณของทั้งสองพระองค์ และร่วมชื่นชมความสวยงามประณีตอันเป็นเอกลักษณ์ของผ้าไหมไทยและร่วมกันภาคภูมิใจไปกับชาวไทยทุกคน
บัดนี้ ได้เวลาอันสมควร ผมขอเปิดงานมหกรรมผ้าไหม ไหมไทยสู่เส้นทางโลก ครั้งที่ 10 ณ บัดนี้
...........................

ที่มา : https://www.thaigov.go.th/news/contents/details/37367