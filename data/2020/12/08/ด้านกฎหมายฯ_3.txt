รัฐบาลไทย-ข่าวทำเนียบรัฐบาล-กระทรวงยุติธรรม จับมือกระทรวงพาณิชย์ พัฒนาระบบระงับข้อพิพาทด้านทรัพย์สินทางปัญญา บริการไกล่เกลี่ยออนไลน์ รวดเร็ว จบไว ไร้กังวล 


วันจันทร์ที่ 7 ธันวาคม 2563
กระทรวงยุติธรรม จับมือกระทรวงพาณิชย์ พัฒนาระบบระงับข้อพิพาทด้านทรัพย์สินทางปัญญา บริการไกล่เกลี่ยออนไลน์ รวดเร็ว จบไว ไร้กังวล
กระทรวงยุติธรรม จับมือกระทรวงพาณิชย์ พัฒนาระบบระงับข้อพิพาทด้านทรัพย์สินทางปัญญา บริการไกล่เกลี่ยออนไลน์ รวดเร็ว จบไว ไร้กังวล
ในวันจันทร์ที่ ๗ ธันวาคม ๒๕๖๓ เวลา ๑๐.๐๐ น. ณ ห้องบุรฉัตรไชยากร สำนักงานปลัดกระทรวงพาณิชย์ นายสมศักดิ์ เทพสุทิน รัฐมนตรีว่าการกระทรวงยุติธรรม และนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ร่วมเป็นสักขีพยาน ในพิธีลงนามบันทึกข้อตกลงความร่วมมือเพื่อพัฒนากระบวนการระงับข้อพิพาทด้านทรัพย์สินทางปัญญา ระหว่าง กรมทรัพย์สินทางปัญญา กระทรวงพาณิชย์ และสถาบันอนุญาโตตุลาการ กระทรวงยุติธรรม โดยมี นายพสิษฐ์ อัศววัฒนาพร ผู้อำนวยการสถาบันอนุญาโตตุลาการ และนายวุฒิไกร ลีวีระพันธุ์ อธิบดีกรมทรัพย์สินทางปัญญา เป็นผู้ลงนามฯ พร้อมด้วย นายวันฉัตร วนิชพันธุ์ ที่ปรึกษารัฐมนตรีว่าการกระทรวงยุติธรรม (ด้านประชาสัมพันธ์) นายนิมิต ทัพวนานต์ หัวหน้าผู้ตรวจราชการกระทรวงยุติธรรม นางสาวรวิวรรณ์ ศรีวนาภิรมย์ ผู้ช่วยปลัดกระทรวงยุติธรรม และแขกผู้มีเกียรติ เข้าร่วมฯ
การลงนามบันทึกข้อตกลงความร่วมมือฯ นี้ เพื่อสร้างความร่วมมือระหว่างกันในการพัฒนาระบบระงับข้อพิพาทด้านทรัพย์สินทางปัญญาออนไลน์ (Online Dispute Resolution : ODR) และพัฒนาบุคลากรด้านการระงับข้อพิพาทร่วมกัน คาดว่าจะสามารถช่วยอำนวยความสะดวกผู้ประกอบการในการไกล่เกลี่ยข้อพิพาท และลดจำนวนคดีขึ้นสู่ศาลได้
โอกาสนี้ รัฐมนตรีว่าการกระทรวงยุติธรรม ได้กล่าวแสดงความยินดี ใจความตอนหนึ่งว่า " ปัจจุบันสถาบันอนุญาโตตุลาการให้บริการในการระงับข้อพิพาท ที่เกิดขึ้นเกี่ยวกับทรัพย์สินทางปัญญาแก่ประชาชนจำนวนมาก ระบบการระงับข้อพิพาทด้วยวิธีการทางออนไลน์ เป็นระบบการระงับข้อพิพาทสมัยใหม่ ที่ทำให้การระงับระงับข้อพิพาทเปลี่ยนแปลงไปจากเดิมโดยสิ้นเชิง ทำให้ประชาชนโดยเฉพาะผู้มีข้อพิพาทเกี่ยวกับทรัพย์สินทางปัญญา สามารถเข้าถึง
กระบวนการระงับข้อพิพาทได้โดยง่าย สะดวก สามารถเข้าถึงได้ตลอดเวลา และยังประหยัดค่าใช้จ่าย อีกทั้งประหยัดเวลาในการเดินทางอีกด้วย ซึ่งผมเชื่อว่าระบบการระงับข้อพิพาทด้วยวิธีการทางออนไลน์ สามารถให้บริการแก่ประชาชนได้เป็นอย่างดี และยังแสดงให้เห็นถึงการตอบสนองต่อนโยบาย ๔.o ของรัฐบาล ที่ให้ความสำคัญกับการพัฒนา และการนำเทคโนโลยีสารสนเทศมาใช้ด้านธุรกิจ การค้าและการลงทุน
ผมเชื่อว่าความร่วมมือกันของหน่วยงานทั้งสอง จะนำไปสู่พัฒนาการที่สำคัญ ในการพัฒนาระบบการระงับข้อพิพาทด้วยวิธีการทางออนไลน์ในประเทศไทย และผมขอขอบคุณกระทรวงพาณิชย์ และกรมทรัพย์สินทางปัญญาที่เห็นถึงความสำคัญของระบบการระงับข้อพิพาทออนไลน์ และหวังว่าระบบระงับข้อพิพาทดังกล่าว จะช่วยให้การบริการแก่ประชาชนของกรมทรัพย์สินทางปัญญา มีความสะดวก รวดเร็ว ทันสมัย และสามารถส่งเสริมให้ระบบทรัพย์สินทางปัญญาของประเทศไทยเจริญก้าวหน้าต่อไป "

ที่มา : https://www.thaigov.go.th/news/contents/details/37438