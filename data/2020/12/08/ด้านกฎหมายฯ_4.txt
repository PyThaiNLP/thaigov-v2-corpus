รัฐบาลไทย-ข่าวทำเนียบรัฐบาล-เอกอัครราชทูตสมาพันธรัฐสวิสประจำประเทศไทย เข้าเยี่ยมคารวะและหารือข้อราชการกับ รัฐมนตรีว่าการกระทรวงยุติธรรม


วันจันทร์ที่ 7 ธันวาคม 2563
เอกอัครราชทูตสมาพันธรัฐสวิสประจำประเทศไทย เข้าเยี่ยมคารวะและหารือข้อราชการกับ รัฐมนตรีว่าการกระทรวงยุติธรรม
เอกอัครราชทูตสมาพันธรัฐสวิสประจำประเทศไทย เข้าเยี่ยมคารวะและหารือข้อราชการกับรัฐมนตรีว่าการกระทรวงยุติธรรม
ในวันจันทร์ที่ ๗ ธันวาคม ๒๕๖๓ เวลา ๑๓.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ถนนแจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นายนิยม เติมศรีสุข รองปลัดกระทรวงยุติธรรม  นายเรืองศักดิ์ สุวารี อธิบดีกรมคุ้มครองสิทธิและเสรีภาพ และคณะ ให้การต้อนรับนางเฮเลเนอ บุดลีเกอร์ อาร์ทิเอดา (Mrs. Helene Budliger Artieda) เอกอัครราชทูตวิสามัญ ผู้มีอำนาจเต็มแห่งสมาพันธรัฐสวิสประจำประเทศไทย ในโอกาสเข้าเยี่ยมคารวะและหารือข้อราชการ
อาทิ ความร่วมมือกระบวนการยุติธรรม การพัฒนากฎหมายยาเสพติด และแผนปฏิบัติการระดับชาติ ว่าด้วยธุรกิจกับสิทธิมนุษยชน (NAP on Business and Human Rights) เป็นต้น ในการนี้ เอกอัครราชทูตฯ ได้แสดงความชื่นชมบทบาทของกระทรวงยุติธรรมภายใต้การกำกับดูแลของรัฐมนตรีว่าการกระทรวงยุติธรรมที่ได้ผลักดันการจัดทำแผนปฏิบัติการระดับชาติว่าด้วยธุรกิจกับสิทธิมนุษยชน (NAP on Business and Human Rights) จนบรรลุผลสำเร็จและได้ประกาศใช้เป็นประเทศแรกในทวีปเอเชีย ในโอกาสนี้ รัฐมนตรีฯ ได้ยืนยันถึงนโยบายการให้ความสำคัญกับความร่วมมือด้านกระบวนการยุติธรรม ประเด็นสิทธิมนุษยชนของประเทศไทย รวมถึงการพัฒนาและผลักดันร่างกฎหมาย ที่เกี่ยวข้องในด้านต่าง ๆ การเยี่ยมคารวะและหารือข้อราชการของเอกอัครราชทูตฯ ครั้งนี้ สะท้อนถึงการเป็นหุ้นส่วนที่ใกล้ชิดระหว่างไทยกับสมาพันธรัฐสวิส รวมทั้งมีส่วนสำคัญในการกระชับความสัมพันธ์อันแน่นแฟ้นระหว่างทั้งสองประเทศ เพื่อความมั่นคง มั่งคั่ง และการพัฒนาที่ยั่งยืนของทั้งสองประเทศและภูมิภาคต่อไป

ที่มา : https://www.thaigov.go.th/news/contents/details/37439