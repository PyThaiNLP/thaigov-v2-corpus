รัฐบาลไทย-ข่าวทำเนียบรัฐบาล-พล.อ.ประวิตร มอบของขวัญปีใหม่ให้ชุมชน อ.แม่ใจ จ.พะเยา มอบหนังสือแสดงโครงการป่าชุมชน ให้ชุมชนใช้ประโยชน์จากป่าเนื้อที่กว่า 2 พันไร่


วันจันทร์ที่ 7 ธันวาคม 2563
พล.อ.ประวิตร มอบของขวัญปีใหม่ให้ชุมชน อ.แม่ใจ จ.พะเยา มอบหนังสือแสดงโครงการป่าชุมชน ให้ชุมชนใช้ประโยชน์จากป่าเนื้อที่กว่า 2 พันไร่
พล.อ.ประวิตร มอบของขวัญปีใหม่ให้ชุมชน อ.แม่ใจ จ.พะเยา มอบหนังสือแสดงโครงการป่าชุมชน ให้ชุมชนใช้ประโยชน์จากป่าเนื้อที่กว่า 2 พันไร่
วันนี้ ( 7 ธันวาคม 2563) พลเอก ประวิตร วงษ์สุวรรณ รองนายกรัฐมนตรี ลงพื้นที่เป็นประธานสักขีพยานในพิธีมอบสมุดประจำตัวผู้ได้รับการคัดเลือกให้ทำกินในชุมชนในลักษณะแปลงรวม โครงการจัดที่ดินทำกินให้ชุมชนตามนโยบายของรัฐบาลในเขตพื้นที่ป่าสงวนแห่งชาติ "ป่าแม่ปืมและป่าแม่พุง" อำเภอแม่ใจ จังหวัดพะเยา และมอบหนังสือแสดงโครงการป่าชุมชน 10 ป่า เนื้อที่กว่า 2 พันไร่ ให้ชุมชนเข้ามามีส่วนร่วมกับรัฐในการดูแลรักษาและบริหารจัดการป่าไม้ใกล้หมู่บ้าน ตลอดจนให้ชุมชนสามารถใช้ประโยชน์จากป่าได้ทั้งทางตรงและทางอ้อม ภายใต้ระเบียบและกฎหมายที่กำหนด ณ ศาลาประชาคม อำเภอแม่ใจ จังหวัดพะเยา ตลอดจนตรวจติดตามการดำเนินงานการบริหารจัดการน้ำและการพัฒนาหนองเล็งทราย อ.แม่ใจ จ.พะเยา และประชุมติดตามการพัฒนากว๊านพะเยาอย่างยั่งยืน ณ ห้องประชุมภูกามยาว ชั้น 5 ศาลากลาง จ.พะเยา รวมถึงติดตามภารกิจขุดลอกกว๊านพะเยา ณ ศูนย์วิจัยและพัฒนาประมงน้ำจืดพะเยา Side B โดยโอกาสนี้ นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม พร้อมด้วยนายจตุพร  บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม และผู้บริหารในสังกัดกระทรวงฯ ร่วมลงพื้นที่ในครั้งนี้ด้วย
พลเอก ประวิตร วงษ์สุวรรณ รองนายกรัฐมนตรี กล่าวภายหลังพิธีการมอบหนังสือแสดงโครงการป่าชุมชน ว่ารัฐบาลได้เล็งเห็นความสำคัญในการรักษาพื้นที่ป่าที่ยังคงมีความอุดมสมบูรณ์ โดยส่งเสริมให้ประชาชน องค์กรประชาชน องค์กรปกครองส่วนท้องถิ่น เข้ามามีส่วนร่วมในการจัดการทรัพยากรธรรมชาติและสิ่งแวดล้อมในรูปแบบของป่าชุมชน พร้อมทั้งสนับสนุนให้มีการตราพระราชบัญญัติป่าชุมชน พ.ศ. 2562 เพื่อเป็นกลไกให้พี่น้องประชาชนเข้ามามีส่วนร่วมกับรัฐในการจัดการป่าของชุมชน และได้รับประโยชน์จากป่าโดยมีกฎหมายรองรับ ทั้งนี้เพื่อความมั่นคงทางสังคม ความมั่งคั่งทางเศรษฐกิจ และความยั่งยืนด้านสิ่งแวดล้อม เป็นการกระจายอำนาจการบริหารจัดการทรัพยากรท้องถิ่นสู่ระดับพื้นที่ ทำให้เกิดความคล่องตัวในการดำเนินงานด้านป่าชุมชนเป็นไปตามความเหมาะสม ตามศักยภาพของพื้นที่ได้อย่างสมดุลและยั่งยืน
และสำหรับในวันนี้กระทรวงทรัพยากรธรรมชาติและสิ่งแวดล้อม โดยกรมป่าไม้ ได้ออกหนังสือแสดงโครงการป่าชุมชนให้กับชุมชน อ.เมืองพะเยา และอ.แม่ใจ จ.พะเยา จำนวน 10 ป่า เนื้อที่รวม 2,693 ไร่  ได้แก่
1. ป่าชุมชนตำบลแม่สุก หมู่ที่ 1, 2, 6, 9 และหมู่ที่ 10 ตำบลแม่สุก อำเภอแม่ใจ เนื้อที่ 110 ไร่
2. ป่าชุมชนบ้านแม่จร้าเหนือ (แปลงที่ 1-2) หมู่ที่ 3 ตำบลแม่สุก อำเภอแม่ใจ เนื้อที่ 95 ไร่
3. ป่าชุมชนบ้านแม่จว้ากลาง หมู่ที่ 4 ตำบลแม่สุก อำเภอแม่ใจ เนื้อที่ 421 ไร่
4. ป่าชุมชนบ้านแม่จว้าใต้ หมู่ที่ 5 ตำบลแม่สุก อำเภอแม่ใจ เนื้อที่ 202 ไร่
5. ป่าชุมชนบ้านแม่ปันเจิง หมู่ที่ 7 ตำบลแม่สุก อำเภอแม่ใจ เนื้อที่ 70 ไร่
6. ป่าชุมชนบ้านแม่จร้า หมู่ที่ 8 ตำบลแม่สุก อำเภอแม่ใจ เนื้อที่ 303 ไร่
7. ป่าชุมชนบ้านป่าสักสามัคคี หมู่ที่ 12 ตำบลศรีถ้อย อำเภอแม่ใจ เนื้อที่ 7 ไร่
8. ป่าชุมชนบ้านเกษตรพัฒนา หมู่ที่ 16 ตำบลบ้านต๋อม อำเภอเมืองพะเยา เนื้อที่ 114 ไร่
9. ป่าชุมชนตำบลบ้านสาง หมู่ที่ 1, 2, 3, 4, 5, 6, 7, 8 และหมู่ที่ 9 ตำบลบ้านสาง อำเภอเมืองพะเยา  เนื้อที่ 807 ไร่
10. ป่าชุมชนบ้านโป่งขาม หมู่ที่ 10 ตำบลบ้านต๊ำ อำเภอเมืองพะเยา เนื้อที่ 564 ไร่
หนังสืออนุญาตที่ชุมชนได้รับจะเป็นหลักประกันให้ชุมชนสามารถใช้ประโยชน์ได้อย่างถูกต้อง
ตามกฎหมาย ตลอดจนสามารถใช้ประโยชน์และสร้างรายได้ให้กับชุมชน ซึ่งจะยกระดับคุณภาพชีวิตให้ดียิ่งขึ้น โดยขอความร่วมมือจากชุมชนที่ได้รับหนังสือแสดงโครงการป่าชุมชน ร่วมแรง ร่วมใจ และเป็นกำลังที่จะช่วยภาครัฐในการดูแล ป้องกัน ฟื้นฟู รักษาป่าชุมชน โดยเฉพาะอย่างยิ่งการปลูกป่าและป้องกันไฟป่า เพื่อให้ป่าชุมชนเกิดความสมดุลและยั่งยืนเพื่อส่งต่อให้ลูกหลานในอนาคต ต่อไป

ที่มา : https://www.thaigov.go.th/news/contents/details/37421