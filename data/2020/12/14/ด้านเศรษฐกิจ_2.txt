รัฐบาลไทย-ข่าวทำเนียบรัฐบาล-กพร. ร่วมกับผู้ประกอบการเหมืองแร่ในพื้นที่ภาคใต้ เร่งช่วยเหลือผู้ประสบอุทกภัย ตามนโยบาย “สุริยะ” 


วันอาทิตย์ที่ 13 ธันวาคม 2563
พิมพ์
กพร. ร่วมกับผู้ประกอบการเหมืองแร่ในพื้นที่ภาคใต้ เร่งช่วยเหลือผู้ประสบอุทกภัย ตามนโยบาย “สุริยะ”
กรมอุตสาหกรรมพื้นฐานและการเหมืองแร่ (กพร.) กระทรวงอุตสาหกรรม ร่วมกับสำนักงานอุตสาหกรรมพื้นฐานและการเหมืองแร่ เขต 1 และ 4 ประสานงานผู้ประกอบการเหมืองแร่ในเขตพื้นที่ภาคใต้ เร่งช่วยเหลือผู้ประสบอุทกภัย ตามนโยบายรัฐมนตรีว่าการกระทรวงอุตสาหกรรม
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า จากสถานการณ์น้ำท่วมฉับพลันและน้ำไหลหลากในพื้นที่ภาคใต้ของประเทศไทย ทำให้ประชาชนได้รับผลกระทบ บ้านเรือนและทรัพย์สินเสียหาย รวมทั้งมีประชาชนเสียชีวิต กระทรวงอุตสาหกรรมมีความห่วงใยประชาชนผู้ได้รับผลกระทบเป็นอย่างมาก จึงออกนโยบายในการช่วยเหลือประชาชน โดยมอบหมายให้หน่วยงานในสังกัดกระทรวงอุตสาหกรรมติดตามผลกระทบความเสียหายที่เกิดขึ้น เพื่อหามาตรการช่วยเหลือเยียวยาผู้ประสบภัยต่อไป
นายวิษณุ ทับเที่ยง อธิบดีกรมอุตสาหกรรมพื้นฐานและการเหมืองแร่ กล่าวเพิ่มเติมว่า กพร. ได้ประสานงานกับสำนักงานอุตสาหกรรมพื้นฐานและการเหมืองแร่ เขต 1 สงขลา (สรข.1) และสำนักงานอุตสาหกรรมพื้นฐานและการเหมืองแร่ เขต 4 ภูเก็ต (สรข.4) เพื่อขอความร่วมมือผู้ประกอบการเหมืองแร่ในเขตพื้นที่ภาคใต้ เข้าให้การช่วยเหลือผู้ประสบอุทกภัยอย่างเร่งด่วน ทั้งในส่วนของการดำรงชีพ สาธารณูปโภค และการคมนาคม โดยได้รับความร่วมมือจากสถานประกอบการเหมืองแร่หลายรายในจังหวัดสุราษฎร์ธานี อาทิ บริษัท ท่าอุแทไมนิ่ง จำกัด ผู้ประกอบการเหมืองหิน ให้การสนับสนุนรถออฟโรด (Off Road) และนำทีมอาสาสมัครสาธารณสุขประจำหมู่บ้าน (อสม.) ฝ่าน้ำท่วมเข้าช่วยเหลือผู้ป่วยติดเตียงในพื้นที่ประสบภัย, บริษัท ร็อคศิลาไมนิ่ง จำกัด ผู้ประกอบการเหมืองหิน ให้การสนับสนุนอาหารและน้ำดื่ม, บริษัท ไลยมาศ จำกัด ผู้ประกอบการเหมืองแร่ยิปซัม นำเครื่องจักรเข้าซ่อมแซมเส้นทางสาธารณะที่ถูกน้ำกัดเซาะจนขาดให้คืนสภาพเดิม, บริษัท แร่สัมพันธ์ จำกัด ผู้ประกอบการเหมืองแร่โดโลไมต์ ร่วมกับกำนันตำบลท่าอุแท นำสิ่งของอาหารแห้งเข้าช่วยเหลือผู้ประสบภัยกลุ่มผู้สูงอายุ, บริษัท เอส.ซี.จี. 1995 จำกัด ร่วมกับโรงโม่ศรีชัยพุนพิน ผู้ประกอบการเหมืองหิน เข้าซ่อมแซมเส้นทางสาธารณะและบ้านเรือนของชาวบ้านที่ได้รับความเสียหาย, บริษัท แอล.เอส.ไมนิ่ง จำกัด ผู้ประกอบการเหมืองแร่ยิปซัม ดำเนินการขุดลอกลำห้วยเพื่อใช้สำหรับระบายน้ำที่ท่วมอยู่ในพื้นที่ชุมชน และมอบถุงยังชีพให้กับชาวบ้านในพื้นที่ใกล้เคียง นอกจากนี้ ในพื้นที่จังหวัดพัทลุง โรงโม่หินกฤษณ์ศิลาพร ได้ให้การสนับสนุนข้าวสารอาหารแห้ง จำนวน 4 หมู่บ้าน รวม 1,096 ครัวเรือน และในพื้นที่จังหวัดนครศรีธรรมราช บริษัท ผาทองทุ่งสง จำกัด ได้ให้การสนับสนุนรถน้ำ เข้าช่วยทำความสะอาดบ้านเรือนและพื้นที่ชุมชนรอบเหมือง รวมทั้งเครือข่ายความรับผิดชอบต่อสังคมของผู้ประกอบการอุตสาหกรรมแร่ (CSR-DPIM) ในหลายพื้นที่ทั่วประเทศ ยังได้เดินทางไปช่วยเหลือผู้ประสบอุทกภัยในจังหวัดนครศรีธรรมราชด้วย
“เหตุการณ์อุทกภัยภาคใต้ในครั้งนี้ แม้จะส่งผลกระทบและสร้างความเสียหายต่อประชาชนในวงกว้าง แต่ในทางกลับกันก็เผยให้เห็นถึงธารน้ำใจจากคนไทยทั่วทุกสารทิศที่ส่งมอบให้กับคนไทยด้วยกันในยามทุกข์ยาก ขอขอบคุณกลุ่มผู้ประกอบการเหมืองแร่ในจังหวัดภาคใต้ และเครือข่าย CSR-DPIM ที่ให้ความร่วมมือเป็นอย่างดี อย่างไรก็ตาม เราจะยังคงติดตามสถานการณ์ในพื้นที่อย่างใกล้ชิด เพื่อให้การช่วยเหลือประชาชนต่อไป” อธิบดีกรมอุตสาหกรรมพื้นฐานและการเหมืองแร่ กล่าว

ที่มา : https://www.thaigov.go.th/news/contents/details/37549