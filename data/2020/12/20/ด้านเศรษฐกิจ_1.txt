รัฐบาลไทย-ข่าวทำเนียบรัฐบาล- เปิดตลาดกะเหรี่ยงและแปลงไม้ดอกไม้ประดับ บ้านอีมาดอีทราย จังหวัดอุทัยธานี


วันเสาร์ที่ 19 ธันวาคม 2563
เปิดตลาดกะเหรี่ยงและแปลงไม้ดอกไม้ประดับ บ้านอีมาดอีทราย จังหวัดอุทัยธานี
รมช.มนัญญา เปิดตลาดกะเหรี่ยงและแปลงไม้ดอกไม้ประดับ บ้านอีมาดอีทราย จังหวัดอุทัยธานี สนับสนุนการท่องเที่ยวเชิงเกษตรบนพื้นที่สูง ช่วยสร้างงานสร้างรายได้ให้ชุมชน
มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิด “ตลาดกะเหรี่ยงและแปลงไม้ดอกไม้ประดับ บ้านอีมาดอีทราย” ณ  เขตพัฒนาราษฎรบนพื้นที่สูงแม่ดีน้อย ตำบลแก่นมะกรูดอำเภอบ้านไร่ จังหวัดอุทัยธานี ว่าจังหวัดอุทัยธานี ได้บูรณาการร่วมกับภาคส่วนที่เกี่ยวข้อง เพื่อพัฒนาแหล่งท่องเที่ยวเชิงเกษตรบนพื้นที่สูง หมู่ 4 บ้านอีมาดอีทราย ตำบลแก่นมะกรูด อำเภอบ้านไร่ ให้เป็นแหล่งท่องเที่ยวเชิงเกษตรไม้ดอกไม้ประดับบนพื้นที่สูงที่มีศักยภาพ เพื่อรองรับนักท่องเที่ยวทั้งภายในและต่างจังหวัดที่เดินทางมาในช่วงเทศกาลปีใหม่ของทุกปี โดยในแต่ละปีจะมีนักท่องเที่ยวเดินทางขึ้นมาไม่น้อยกว่า 80,000 คน ซึ่งสามารถสร้างรายได้ให้กับจังหวัดไม่น้อยกว่า 40 ล้านบาท/ปี
รมช.มนัญญา กล่าวว่า กิจกรรมเปิดตลาดฯ ในวันนี้ มีวัตถุประสงค์เพื่อประชาสัมพันธ์แหล่งท่องเที่ยวให้กับนักท่องเที่ยวทั้งในและนอกจังหวัด ตลอดจนชาวต่างชาติ ได้รู้จักสถานที่ท่องเที่ยวที่สวยงามของจังหวัดอุทัยธานี เป็นการเปิดตลาดและแปลงไม้ดอกไม้ประดับ ตลอดจนการออกบูธนิทรรศการจำหน่ายสินค้าเกษตร และผลิตภัณฑ์ผ้าทอกะเหรี่ยงซึ่งเป็นสินค้าเศรษฐกิจสำคัญที่สร้างรายได้ให้กับจังหวัดอุทัยธานี
จากนั้น รัฐมนตรีช่วยว่าการกระทรวงเกษตรและสหกรณ์ ได้เยี่ยมชมนิทรรศการบ้านกะเหรี่ยงจำลอง สาธิตการทอผ้าการย้อมสีธรรมชาติ เยี่ยมชมนิทรรศการไม้ผลเมืองหนาว ไม้ดอกเมืองหนาวจากกรมวิชาการเกษตร เยี่ยมชมแปลงไม้ดอกไม้ประดับบริเวณหน้าเขตพัฒนาราษฎรบนพื้นที่สูงแม่ดีน้อย และเยี่ยมชมขั้นบันไดทุ่งดอกคอสมอส เพื่อแลกเปลี่ยนแนวทางการพัฒนาพื้นที่สู่แปลงดอกไม้เมืองหนาว
ทั้งนี้ กิจกรรมเปิดตลาดกะเหรี่ยงและแปลงไม้ดอกไม้ประดับ บ้านอีมาดอีทราย อยู่ในโครงการส่งเสริมอาชีพและพัฒนาแหล่งท่องเที่ยวเชิงเกษตรบนพื้นที่สูง โดยมีวัตถุประสงค์หลักเพื่อสร้างงานสร้างรายได้จากการจำหน่ายสินค้าเกษตร ผลิตภัณฑ์แปรรูปในชุมชนที่ เป็นการพัฒนาคุณภาพชีวิตให้กับประชาชนในพื้นที่ สร้างรายได้จากการท่องเที่ยวเข้าสู่จังหวัดและชุมชน โดยตำบลแก่นมะกรูด มีแหล่งท่องเที่ยวที่สำคัญ 2 แห่ง คือ 1) แหล่งท่องเที่ยวไม้ดอกเมืองหนาว บริเวณสภาตำบลแก่นมะกรูด หมู่ 1 บ้านใต้ และ 2) แหล่งท่องเที่ยวไม้ดอกไม้ประดับ และพืชเมืองหนาวบริเวณพื้นที่เขตพัฒนาราษฎรบนพื้นที่สูงแม่ดีน้อย หมู่ 4 บ้านอีมาด – อีทราย

ที่มา : https://www.thaigov.go.th/news/contents/details/37747