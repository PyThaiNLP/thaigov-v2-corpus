รัฐบาลไทย-ข่าวทำเนียบรัฐบาล-นายกฯ เชิญชวนประชาชน ใช้สิทธิเลือกตั้ง อบจ.  20 ธ.ค.นี้ พร้อมสั่งอำนวยความสะดวกการเดินทาง


วันเสาร์ที่ 19 ธันวาคม 2563
พิมพ์
นายกฯ เชิญชวนประชาชน ใช้สิทธิเลือกตั้ง อบจ.  20 ธ.ค.นี้ พร้อมสั่งอำนวยความสะดวกการเดินทาง
นายกฯ เชิญชวนประชาชน ใช้สิทธิเลือกตั้ง อบจ.  20 ธ.ค.นี้ พร้อมสั่งอำนวยความสะดวกการเดินทาง
เมื่อวันที่ 19 ธ.ค.63 น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรีและ รมว.กลาโหม เชิญชวนประชาชาชนออกไปใช้สิทธิเลือกตั้งสมาชิกสภาองค์การบริหารส่วนจังหวัดและนายกองค์การบริหารส่วนจังหวัด (อบจ.) ในวันอาทิตย์ที่ 20 ธ.ค. นี้ โดยขอให้ประชาชนได้พิจารณาเลือกคนดี มีความสามารถเข้าไปทำหน้าที่พัฒนาจังหวัดให้เกิดความเจริญก้าวหน้า เพราะ อบจ. มีความสำคัญในการพัฒนาจังหวัด ทั้งด้านเศรษฐกิจ สังคม การศึกษา สาธารณสุข การอาชีพ สาธารณูปโภคต่าง ๆ ฯลฯ
น.ส.ไตรศุลี กล่าวว่า นายกรัฐมนตรี ให้ความสำคัญกับการเลือกตั้งท้องถิ่น เพราะถือเป็นกลไกการกระจายอำนาจ เพื่อพัฒนาในระดับพื้นที่อย่างตรงจุด ตรงตามความต้องการของประชาชน สำหรับการเลือกตั้ง อบจ. ครั้งนี้ เป็นการเลือกตั้งท้องถิ่นครั้งแรกในรอบหลายปี จัดขึ้นหลังการเลือกตั้งทั่วไปเมื่อปี 2562 ทั้งยังเป็นการเลือกตั้งท้องถิ่นประเภทแรก ก่อนที่จะมีการเลือกตั้งระดับอื่นตามมาในปี 2564 จึงขอให้ประชาชนได้ออกไปใช้สิทธิเลือกตั้งตามระบอบประชาธิปไตย เพื่อเลือกผู้บริหารมาพัฒนาพื้นที่ของตัวเอง
น.ส.ไตรศุลี กล่าวว่า นายกรัฐมนตรี ยังแสดงความห่วงใยการเดินทางกลับภูมิลำเนาเพื่อไปใช้สิทธิเลือกตั้ง จึงได้กำชับหน่วยงานที่เกี่ยวข้อง อำนวยความสะดวกการเดินทางของประชาชน โดยย้ำว่าต้องสร้างความมั่นใจและความอุ่นใจต่อประชาชนในด้านการเดินทาง และยังขอให้ประชาชนเดินทางด้วยความระมัดระวัง มีสติ อย่าประมาท งดการดื่มเครื่องดื่มแอลกอฮอล์แล้วขับขี่ยานพาหนะ  เพื่อลดความสูญเสียที่อาจเกิดขึ้นต่อตนเองและผู้อื่น

ที่มา : https://www.thaigov.go.th/news/contents/details/37744