รัฐบาลไทย-ข่าวทำเนียบรัฐบาล-รมช.กนกวรรณ ปลื้ม กศน.ประจวบคีรีขันธ์ ศักยภาพสูง-นำนโยบายสู่การปฏิบัติยอดเยี่ยม ชูหลักสูตรท้องถิ่นร่อนทอง-อนุรักษ์สายแร่ทอง ร่วมสืบสานภูมิปัญญาเป็นเลิศ


วันอังคารที่ 1 ธันวาคม 2563
รมช.กนกวรรณ ปลื้ม กศน.ประจวบคีรีขันธ์ ศักยภาพสูง-นำนโยบายสู่การปฏิบัติยอดเยี่ยม ชูหลักสูตรท้องถิ่นร่อนทอง-อนุรักษ์สายแร่ทอง ร่วมสืบสานภูมิปัญญาเป็นเลิศ
นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ตรวจเยี่ยมการดําเนินงานการจัดการศึกษานอกระบบและการศึกษาตามอัธยาศัย ของสํานักงาน กศน.จังหวัดประจวบคีรีขันธ์ พร้อมมอบนโยบายด้านการศึกษา
เมื่อวันที่ 30 พฤศจิกายน 2563 เวลา 08.30 น. นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ ตรวจเยี่ยมการดําเนินงานการจัดการศึกษานอกระบบและการศึกษาตามอัธยาศัย ของสํานักงาน กศน.จังหวัดประจวบคีรีขันธ์ พร้อมมอบนโยบายด้านการศึกษา เพื่อพัฒนาประสิทธิภาพการทำงานของ กศน. สอดคล้องกับนโยบายของรัฐบาล ด้านการสร้างสังคมแห่งการเรียนรู้ตลอดชีวิต โดยมี นางสาวชไมพร อำไพจิตร รองผู้ว่าราชการจังหวัดประจวบคีรีขันธ์ นายวรัท พฤกษาทวีกุล เลขาธิการ กศน. นางเรียงตะวัน สิทธิเชนทร์ ผอ.สำนักงาน กศน.จังหวัดประจวบคีรีขันธ์ นักศึกษา ประชาชน เข้าร่วมและให้การต้อนรับ
รมช.ศึกษาธิการ กล่าวตอนหนึ่งว่า สำนักงาน กศน.จังหวัดประจวบคีรีขันธ์ ได้มีการส่งเสริมสนับสนุนให้สถานศึกษาจัดการศึกษาตามหลักปรัชญาเศรษฐกิจพอเพียง และมุ่งสร้างพื้นฐานการเป็นสมาชิกที่ดี สามารถพึ่งพาตนเอง รู้เท่าทันการเปลี่ยนแปลงในโลกยุคปัจจุบัน โดยมีความโดดเด่นด้านการพัฒนาผลิตภัณฑ์แบรนด์ กศน. ONIE ประจำปีงบประมาณ 2564 ซึ่งผลิตภัณฑ์เหล่านี้สะท้อนให้เห็นถึงภูมิปัญญาท้องถิ่น วิถีชีวิตชาวบ้าน ตลอดจนวัฒนธรรมที่ดีงามของการเรียนรู้ เน้นงานฝีมือที่สามารถพัฒนาและเพิ่มคุณค่าของวัสดุท้องถิ่น และไม่ทำลายสิ่งแวดล้อม สอดคล้องกับนโยบายไทยแลนด์ 4.0 สร้างความมั่นคง มั่งคั่ง และยั่งยืน
สำหรับการเรียนการสอน กศน.ในปัจจุบัน ได้ปรับให้สอดคล้องกับสถานการณ์และความต้องการของผู้เรียน โดยนำเทคโนโลยีมาใช้สนับสนุนการเรียนการสอนทั้งการศึกษาพื้นฐานและในเรื่องของอาชีพที่สอดคล้องกับความก้าวหน้ากับโลกยุคดิจิทัล โดยเน้นผู้เรียนเป็นสำคัญ ให้ผู้เรียนมีส่วนร่วมคิด ร่วมวางแผน มีการจัดกระบวนการเรียนรู้ โดยให้มีความยืดหยุ่นตามความเหมาะสม ทั้งด้านเวลา สาระการเรียนรู้ เปิดโอกาสให้ได้เรียนรู้ด้วยการปฏิบัติจริงจากสื่อการเรียนรู้และแหล่งการเรียนรู้ต่าง ๆ พร้อมส่งเสริมให้ครู ได้รับการพัฒนาวิธีการจัดกระบวนการเรียนรู้ ที่เน้นผู้เรียนเป็นสำคัญอย่างหลากหลายด้วย
“สำหรับจังหวัดประจวบคีรีขันธ์ ถือว่าเป็นจังหวัดสำคัญมากอีกจังหวัดหนึ่ง เป็นที่ตั้งของพระราชวังไกลกังวล เสมือนเป็นบ้านอีกหลังของในหลวงรัชกาลที่ 9 ทั้งยังเป็นจังหวัดที่มีศักยภาพมากมาย ภายใต้ความร่วมมือของ กศน.จังหวัด และ ผอ.กศน.อำเภอ ทุกอำเภอจังหวัด ที่ได้พัฒนาหลักสูตรหน้าที่พลเมือง ตามรอยพระยุคลบาทของในหลวงรัชกาลที่ 9 และมีการสืบสานรักษาต่อยอดของรัชกาลที่ 10 เพื่อครองแผ่นดินโดยธรรม เป็นหลักสูตรที่สำคัญช่วยสร้างเสริมความรัก ความอบอุ่น ความเป็นปึกแผ่นของประเทศ
สำหรับการต่อยอดผลิตภัณฑ์แบรนด์ กศน. ให้เป็นที่รู้จักมากขึ้น มีพื้นที่วางขายในสถานที่ท้องเที่ยวเพื่อเพิ่มช่องทางในการจัดจำหน่าย พร้อมทั้งการจัดหาสถานที่เพื่อสร้างอาคารของ กศน.จังหวัดและอำเภอเอง ซึ่งพบว่ายังมีความขาดแคลนสถานที่และงบประมาณอยู่เป็นจำนวนมาก ซึ่งได้โดยมอบเลขาธิการ หารือและวางแผนถึงความเป็นไปได้ในการดำเนินการ
ทั้งยังสร้างสรรค์ศิลปะ วัฒนธรรม และอนุรักษ์ประเพณี ตลอดจนอาชีพท้องถิ่น อาทิ หลักสูตรท้องถิ่นรายวิชาเมืองทองเนื้อเก้า ของ กศน.อ.บางสะพาน มีความโดดเด่นด้านการอนุรักษ์วัฒนธรรม ภูมิปัญญาเก่าแก่ในท้องถิ่น โดยเปิดสอนมาแล้วเป็นเวลา 2 ปี ซึ่งนักศึกษาที่จบออกไปสามารถนำไปเป็นอาชีพเสริม เพราะมีมูลค่าสูงกว่าทองคำปกติเป็นเท่าตัว ทั้งนี้ ได้รับความร่วมมือจากกระทรวงวัฒนธรรมในการอนุรักษ์สืบสานวัฒนธรรมท้องถิ่น "สายแร่ทอง" คลองทองบางสะพาน ยาวประมาณ 2 กิโลเมตร จากตำบลร่อนทองถึงตำบลทองมงคล ทั้งนี้ได้ย้ำกับเลขาธิการ กศน. และบุคลากร ในการรักษา และต่อยอด โดยเน้นการสร้างสรรค์และสร้างเสริมอัตลักษณ์พิเศษของประจวบคีรีขันธ์ เพื่อร่วมสร้าง
สำหรับการสะท้อนปัญหาและอุปสรรคของ กศน.ที่นี่ ได้รับประเด็นต่าง ๆ ไว้ กศน.เพื่อนำไปสู่การแก้ไขอย่างเป็นระบบ หากเรื่องใดสามารถแก้ไขได้เลย ก็จะดำเนินการให้ทันที เพื่อทลายทุกข้อจำกัดทางการศึกษา โดยเฉพาะการขาดบุคลากรทางการศึกษา 38 ค (2) , ความขาดแคลนงบประมาณซ่อมบำรุงรถโมบาย หรือรถห้องสมุดเคลื่อนที่ เป็นต้น ซึ่งทุกปัญหาที่ครูพี่โอ๊ะได้รับรายงาน จะทำการรวบรวมนำเสนอต่อรัฐมนตรีช่วยว่าการกระทรวงศึกษาธิการ เพื่อดำเนินการแก้ไข ต่อไป
โดยมีผู้เข้าร่วมประชุม อาทิ นายพงษ์พันธ์ เผ่าประทาน นายกเทศมนตรีเทศบาลตำบลทับสะแก, นางสาวสุวรรณ จุลมั่ง นักทรัพยากรบุคคลชำนาญการพิเศษ ปฏิบัติหน้าที่ ศึกษาธิการภาค 4, นางกัลยาณี ศิวธรรมปัญญา รองศึกษาธิการจังหวัด รักษาการในตำแหน่ง ศึกษาธิการจังหวัดประจวบคีรีขันธ์, นายธีระชัย รัตนรังษี รอง สพม. เขต 10  และนางสาวอาภรรัตน์ แสงเทียนทอง ประธานคณะกรรมการประสานและส่งเสริมการศึกษาเอกชนจังหวัดประจวบคีรีขันธ์ ร่วมต้อนรับ
จันทนา เชียงทอง: สรุป
นวรัตน์ รามสูต: เรียบเรียง
อิทธิพล รุ่งก่อน, สถาพร ถาวรสุข : ถ่ายภาพ
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/37203