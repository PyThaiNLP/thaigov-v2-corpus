รัฐบาลไทย-ข่าวทำเนียบรัฐบาล-ไทย-เดนมาร์ก พร้อมกระชับความร่วมมือด้านพลังงานสีเขียวและพลังงานหมุนเวียนเพื่อเป็นจุดเชื่อมโยงพลังงานในภูมิภาค


วันอังคารที่ 1 ธันวาคม 2563
ไทย-เดนมาร์ก พร้อมกระชับความร่วมมือด้านพลังงานสีเขียวและพลังงานหมุนเวียนเพื่อเป็นจุดเชื่อมโยงพลังงานในภูมิภาค
ไทย-เดนมาร์ก พร้อมกระชับความร่วมมือด้านพลังงานสีเขียวและพลังงานหมุนเวียนเพื่อเป็นจุดเชื่อมโยงพลังงานในภูมิภาค
วันนี้ (1 ธันวาคม 2563) เวลา 14.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายยอน ทัวร์กอร์ด (H.E. Mr. Jon Thorgaard) เอกอัครราชทูตเดนมาร์กประจำประเทศไทย เข้าเยี่ยมคารวะนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เนื่องในโอกาสเข้ารับหน้าที่ สรุปสาระสำคัญการหารือดังนี้
รองนายกรัฐมนตรีและรัฐมนตรีว่าการกระทรวงพลังงาน และเอกอัครราชทูตเดนมาร์กฯ ต่างยินดีที่ทั้งสองฝ่ายมีความสัมพันธ์และความร่วมมืออย่างใกล้ชิด พร้อมหวังว่า รัฐบาลไทยและเดนมาร์กจะพัฒนาความร่วมมือด้านต่าง ๆ มากยิ่งขึ้น ในอนาคต โอกาสนี้ ทั้งสองฝ่ายได้หารือถึงความร่วมมือทางด้านพลังงาน โดยเอกอัครราชทูตเดนมาร์กฯ ยินดีที่ทราบว่าประเทศไทยกำลังอยู่ในช่วงเปลี่ยนผ่านไปสู่การใช้พลังงานสีเขียว (Green Energy) และพลังงานหมุนเวียน (Renewable Energy) มากยิ่งขึ้น ขณะนี้มีบริษัทของเดนมาร์กที่ลงทุนในไทยหลายบริษัทมีความสนใจในเรื่องการลงทุนทางด้านพลังงานสีเขียวและพลังงานหมุนเวียนในไทย ด้านรองนายกรัฐมนตรีฯ ชื่นชมความเชี่ยวชาญ และประสบการณ์ของเดนมาร์กต่อเรื่องดังกล่าว พร้อมเน้นย้ำถึงศักยภาพของไทยในการลงทุนด้านพลังงาน โดยประเทศไทยตั้งอยู่ในจุดศูนย์กลางของภูมิภาค จึงสามารถเป็นศูนย์กลางและจุดเชื่อมโยงในการส่งออกพลังงานสีเขียวและพลังงานหมุนเวียนไปสู่ประเทศต่าง ๆ ในภูมิภาคได้ นอกจากนี้ สำนักงานคณะกรรมการส่งเสริมการลงทุน (BOI) ยังมีมาตรการและสิทธิพิเศษสำหรับบริษัทที่สนใจในการลงทุนทางด้านพลังงานหมุนเวียนอีกด้วย
นอกจากนี้ ทั้งสองฝ่ายยังหารือถึงความท้าทายของไทยในการเปลี่ยนผ่านไปสู่การใช้พลังงานสะอาดที่มากขึ้นในอนาคต โดยรองนายกรัฐมนตรีฯ กล่าวว่า ไทยกำลังพัฒนาเทคโนโลยีและบุคลากรทางด้านพลังงานให้มีเชี่ยวชาญมากยิ่งขึ้นในสาขาดังกล่าว อย่างไรก็ตาม ไทยประสงค์ร่วมมือและเรียนรู้จากนานาประเทศ รวมทั้งเดนมาร์ก ซึ่งมีเทคโนโลยีและความเชี่ยวชาญ ในโอกาสนี้เอกอัครราชทูตเดนมาร์กฯ ชื่นชมรัฐบาลไทยที่มีวิสัยทัศน์ และความตั้งใจที่ดีในการผลักดันพลังงานสะอาดในประเทศซึ่งเดนมาร์กพร้อมแบ่งปันความรู้และประสบการณ์ให้กับไทย

ที่มา : https://www.thaigov.go.th/news/contents/details/37206