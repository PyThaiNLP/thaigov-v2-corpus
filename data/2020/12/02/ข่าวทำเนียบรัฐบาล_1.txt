รัฐบาลไทย-ข่าวทำเนียบรัฐบาล-นายกรัฐมนตรี เชิญชวนคนไทยร่วมสวดมนต์ทุกวันเสาร์   เนื่องในโอกาสวันพ่อแห่งชาติและเพื่อความเป็นสิริมงคล พร้อมชมสื่อเสมือนจริง (AR) เพื่อการเรียนรู้ประวัติศาสตร์ 


วันอังคารที่ 1 ธันวาคม 2563
พิมพ์
นายกรัฐมนตรี เชิญชวนคนไทยร่วมสวดมนต์ทุกวันเสาร์   เนื่องในโอกาสวันพ่อแห่งชาติและเพื่อความเป็นสิริมงคล พร้อมชมสื่อเสมือนจริง (AR) เพื่อการเรียนรู้ประวัติศาสตร์
นายกรัฐมนตรีเชิญชวนคนไทยร่วมสวดมนต์ทุกวันเสาร์   เนื่องในโอกาสวันพ่อแห่งชาติและเพื่อความเป็นสิริมงคล พร้อมชมสื่อเสมือนจริง (AR) เพื่อการเรียนรู้ประวัติศาสตร์ และ E - learning : พ.ร.บ. ข้อมูลข่าวสารภาครัฐ
วันนี้ (1 ธ.ค. 63) เวลา 08.30 น. นายอนุชา บูรพชัยศรี โฆษกประจำสำนักนายกรัฐมนตรี เผยภารกิจก่อนการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมประชาสัมพันธ์กิจกรรม “การเรียนรู้ผ่านสื่ออิเล็กทรอนิกส์ : พระราชบัญญัติข้อมูลข่าวสารของราชการ พ.ศ. 2540” พร้อมเยี่ยมชมนิทรรศการพระบารมีปกเกล้า ร.9 (คนไทยกับในหลวง) เพื่อประชาสัมพันธ์กิจกรรมเชิญชวนประชาชนร่วมพิธีเจริญพระพุทธมนต์เพื่อความเป็นสิริมงคล ทุกวันเสาร์ และเยี่ยมชมนิทรรศการโครงการพัฒนาสื่อเสมือนจริง (AR) เพื่อการเรียนรู้ประวัติศาสตร์ รักชาติ ศาสน์ กษัตริย์ และโครงการพัฒนานวัตกรรมสื่อเสริมสร้างการเรียนรู้ประวัติศาสตร์ชาติไทย โดยกระทรวงศึกษาธิการ  โอกาสนี้ นายอนุชา  นาคาศัย รัฐมนตรีประจำสำนักนายกรัฐมนตรี   นายอิทธิพล คุณปลื้ม รัฐมนตรีว่าการกระทรวงวัฒนธรรม คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ และนายดิสทัต   โหตระกิตย์ เลขาธิการนายกรัฐมนตรี ร่วมชมนิทรรศการ ณ ตึกสันติไมตรี ทำเนียบรัฐบาล
โอกาสนี้ นายธีรภัทร ประยูรสิทธิ ปลัดสำนักนายกรัฐมนตรีและคณะ นำเสนอวิดีทัศน์ประชาสัมพันธ์ “E - learning : พระราชบัญญัติข้อมูลข่าวสาร ของราชการ พ.ศ. 2540” เพื่อประชาชนสามารถรับรู้ข้อมูลข่าวสารของราชการอย่างกว้างขวาง ส่งเสริมความรู้ความเข้าใจเกี่ยวกับกฎหมายว่าด้วยข้อมูลข่าวสารของราชการอย่างถูกต้อง โดยไม่จำกัดสถานที่และเวลา  ซึ่งนายกรัฐมนตรีกล่าวชื่นชมการอำนวยความสะดวกให้แก่ประชาชนว่าเป็นสิ่งที่ดีและขอให้ดำเนินการต่อไป
จากนั้น คณะผู้บริหารผู้อำนวยการสำนักงานพระพุทธศาสนาแห่งชาตินำนายกรัฐมนตรี ชมนิทรรศการพระบารมีปกเกล้า ร.9 (คนไทยกับในหลวง) เพื่อประชาสัมพันธ์การจัดพิธีเจริญพระพุทธมนต์เพื่อความเป็นสิริมงคล ทุกวันเสาร์ เนื่องในโอกาสวันชาติและวันพ่อแห่งชาติ 5 ธันวาคม 2563 ณ วัดบวรนิเวศวิหาร กรุงเทพมหานคร และวัดในพื้นที่จังหวัดต่าง ๆ โดยนายกรัฐมนตรีร่วมรับฟังขับเสภาเชิญชวนร่วมพิธีเจริญพระพุทธมนต์จากศิลปิน  พร้อมขอบคุณสำนักงานพระพุทธศาสนาแห่งชาติและมหาเถรสมาคมที่จัดกิจกรรมดังกล่าว เพราะเห็นว่าการสวดมนต์ถือว่าการสร้างความเป็นสิริมงคล และเป็นอีกหนึ่งแนวทางในการสร้างความรัก ความสามัคคีของคนในชาติ ทั้งยังเป็นการแสดงออกถึงความจงรักภักดีต่อสถาบันหลัก คือ ชาติ ศาสนา พระมหากษัตริย์ ด้วย
นายกรัฐมนตรียังได้ร่วมพูดคุยกับเด็กนักเรียนโรงเรียนอนุบาลสามเสน โรงเรียนพญาไทและนักศึกษาจากมหาวิทยาลัยศรีนครินทรวิโรฒ ในโครงการพัฒนาสื่อเสมือนจริง (AR) เพื่อการเรียนรู้ประวัติศาสตร์ รักชาติ ศาสน์ กษัตริย์ และโครงการพัฒนานวัตกรรมสื่อเสริมสร้างการเรียนรู้ประวัติศาสตร์ชาติไทย การอ่าน การเขียน เรียนประวัติศาสตร์ผ่านการสื่อสารร่วมสมัย โดยใช้เทคโนโลยีประยุกต์เพื่อส่งเสริมการเรียนการสอน ให้เยาวชน นักเรียน นักศึกษา เกิดความสุข ความสนุก ในการเรียนรู้วิชาประวัติศาสตร์ผ่านสื่อเสมือนจริง (AR)   ซึ่งนายกรัฐมนตรีย้ำถึงความสำคัญของการศึกษาประวัติศาสตร์ว่า เป็นการถ่ายทอดให้แก่เยาวชนรุ่นใหม่ ได้เรียนรู้ประวัติความเป็นมาของประเทศชาติ  เกิดความรักและความกตัญญูต่อประเทศชาติ สร้างความเป็นปึกแผ่นของประเทศเพราะเยาวชนคืออนาคตสำคัญของชาติ
ในตอนท้าย นายกรัฐมนตรียังกล่าวถึงเครื่องแบบนักเรียนว่า  มีวัตถุประสงค์หลายประการ ส่วนหนึ่ง คือ เครื่องแบบนักเรียนยังช่วยน้องๆนักเรียน ทำให้เป็นที่สังเกตได้ง่าย หากเกิดเหตุอันตรายในที่สาธารณะ นอกจากนี้ ยังสิ้นเปลืองน้อยกว่าการแต่งชุดไปรเวทที่อาจจะต้องมีหลายชุดด้วย จากนั้น นายกรัฐมนตรีร่วมถ่ายรูปเซลฟี่ร่วมกับนักเรียน พร้อมชูสัญลักษณ์ ไอเลิฟยู ให้กำลังใจให้ทุกคน “สู้ สู้”
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37192