รัฐบาลไทย-ข่าวทำเนียบรัฐบาล-นายกรัฐมนตรีเตรียมลงพื้นที่จ.สมุทรสงคราม ขับเคลื่อนธุรกิจท่องเที่ยวเชิงอนุรักษ์ โฮมสเตย์วิถีท้องถิ่น กระตุ้นเศรษฐกิจฐานรากระดับชุมชน รองรับดำเนินชีวิต New Normal


วันอังคารที่ 1 ธันวาคม 2563
พิมพ์
นายกรัฐมนตรีเตรียมลงพื้นที่จ.สมุทรสงคราม ขับเคลื่อนธุรกิจท่องเที่ยวเชิงอนุรักษ์ โฮมสเตย์วิถีท้องถิ่น กระตุ้นเศรษฐกิจฐานรากระดับชุมชน รองรับดำเนินชีวิต New Normal
นายกรัฐมนตรีเตรียมลงพื้นที่จ.สมุทรสงคราม ขับเคลื่อนธุรกิจท่องเที่ยวเชิงอนุรักษ์ โฮมสเตย์วิถีท้องถิ่น กระตุ้นเศรษฐกิจฐานรากระดับชุมชน รองรับดำเนินชีวิต New Normal
วันนี้ นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเดินทางไปตรวจราชการจังหวัดสมุทรสงครามในวันพุธที่ 2 พฤศจิกายน 2563 มีเป้าหมายสำคัญเพื่อขับเคลื่อนภาคธุรกิจการท่องเที่ยวเชิงอนุรักษ์ของชุมชนในท้องถิ่น การพัฒนาวิสาหกิจชุมชน การอนุรักษ์ทรัพยากรธรรมชาติสิ่งแวดล้อม ต่อยอดศักยภาพและสร้างความเข้มแข็งของชุมชน กระตุ้นเศรษฐกิจระดับพื้นที่ สร้างอาชีพและรายได้ให้กับประชาชนในท้องถิ่นอย่างยั่งยืน ภายใต้วิถีชีวิตและวัฒนธรรมชุมชนแบบมาตรฐานใหม่ (New Normal) รองรับการเปลี่ยนแปลงหลังสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ให้สอดคล้องกับนโยบายรัฐบาลและสถานการณ์ที่เกิดขึ้นในปัจจุบันและอนาคต
นายกรัฐมนตรีและคณะ จะเยี่ยมชมการดำเนินกิจกรรมของกลุ่มวิสาหกิจ 2 แห่ง ได้ แก่  กลุ่มวิสาหกิจชุมชนริมคลองโฮมสเตย์ ต.บ้านปรก อ.เมืองสมุทรสงคราม เพื่อติดตามการเที่ยวชุมชน กิจการภายใต้โคกหนองนาโมเดล  ชมฐานการเรียนรู้การปลูกผักปลอดสารพิษ กิจกรรมทำเกลือสปา การทำน้ำหวานจากดอกมะพร้าว (SYRUP) การบริหารจัดการน้ำสะอาดคลองผีหลอก  บ้านริมคลองโฮมสเตย์  จักสานทางมะพร้าวและผลิตภัณฑ์ของกลุ่มวิสาหกิจชุมชนริมคลองโฮมสเตย์   และกลุ่มวิสาหกิจชุมชนอนุรักษ์ฟื้นฟู มะพร้าวครบวงจร ต.เหมืองใหม่ อ.อัมพวา ซึ่งเป็นหมู่บ้านรางวัลพระราชทานหมู่บ้านเศรษฐกิจพอเพียง “อยู่เย็น เป็นสุข” พร้อมเยี่ยมชมกิจกรรมของกลุ่มวิสาหกิจชุมชนอนุรักษ์ฟื้นฟูมะพร้าวครบวงจร ได้แก่ การแปรรูปกล้วยหักมุก  การทำน้ำมันมะพร้าวอโวคาโด  การเพาะเลี้ยงชันโรง  การทำมะพร้าวแปรรูปครบวงจร โดยนายกรัฐมนตรี จะได้กล่าวกับประชาชนผ่านหอกระจายข่าว ซึ่งเป็นการสร้างการรับรู้ระดับชุมชนด้วย ก่อนเดินทางกลับกรุงเทพมหานครในช่วงบ่ายของวันเดียวกัน
ทั้งนี้ จังหวัดสมุทรสงคราม เป็นอีกหนึ่งจังหวัดที่มีศักยภาพรองรับการเปลี่ยนแปลง มีทรัพยากรทางธรรมชาติและการท่องเที่ยวหลายรูปแบบที่มีเอกลักษณ์เฉพาะตัว เช่น การท่องเที่ยวป่าชายเลนคลองโคลน รวมทั้งการท่องเที่ยวเชิงเกษตร เชิงอนุรักษ์ เชิงวัฒนธรรม การบริการที่พักในรูปแบบโฮมสเตย์ที่ได้มาตรฐาน เช่น วิสาหกิจชุมชนริมคลองโฮมสเตย์ ซึ่งได้รับรางวัลมาตรฐานโฮมสเตย์ รางวัลอุตสาหกรรมการท่องเที่ยวไทย ครั้งที่ 8 และได้รับเลือกให้เป็น 1 ใน 20 ชุมชนสร้างสรรค์ของประเทศ โดยหนังสือ Creative Tourism  มีผลผลิตทางการเกษตรขึ้นชื่อเช่น ส้มโอขาวใหญ่ ลิ้นจี่พันธุ์ค่อม มะพร้าวน้ำหอม เป็นแหล่งผลิตอาหารทะเลและการเกษตรปลอดภัย และมีการบริหารจัดการทรัพยากรธรรมชาติและสิ่งแวดล้อมอย่างมีส่วนร่วมทุกภาคส่วน
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37200