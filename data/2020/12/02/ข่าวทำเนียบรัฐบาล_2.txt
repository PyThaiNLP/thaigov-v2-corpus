รัฐบาลไทย-ข่าวทำเนียบรัฐบาล-รัฐบาลเชิญประชาชนร่วมพิธีเจริญพระพุทธมนต์ เสาร์ที่ 5 ธันวาคม ด้วย “บทพระธรรมเทศนา : รู้รัก สามัคคี” น้อมรำลึก ในหลวง ร.9  


วันอังคารที่ 1 ธันวาคม 2563
พิมพ์
รัฐบาลเชิญประชาชนร่วมพิธีเจริญพระพุทธมนต์ เสาร์ที่ 5 ธันวาคม ด้วย “บทพระธรรมเทศนา : รู้รัก สามัคคี” น้อมรำลึก ในหลวง ร.9
รัฐบาลเชิญประชาชนร่วมพิธีเจริญพระพุทธมนต์ เสาร์ที่ 5 ธันวาคม ด้วย “บทพระธรรมเทศนา : รู้รัก สามัคคี” น้อมรำลึก ในหลวง ร.9
วันนี้ (1 ธันวาคม 2563) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี     นายอนุชา นาคาศัย รัฐมนตรีประจำสำนักนายกรัฐมนตรี นางสาวณัฐธ์ภัสส์ ยงใจยุทธ ที่ปรึกษารัฐมนตรีประจำสำนักนายกรัฐมนตรี นายธนกร วังบุญคงชนะ เลขานุการรัฐมนตรีประจำสำนักนายกรัฐมนตรี นายณรงค์ ทรงอารมณ์ ผู้อำนวยการสำนักงานพระพุทธศาสนาแห่งชาติ รวมถึงศิลปินดารา อาทิ คุณอุ้ย รวิวรรณ จินดา และ เก่ง ธชย ร่วมต้อนรับ พลเอก ประยุทธ์ จันทร์โอชา นายกรัฐมนตรี ในกิจกรรมการประชาสัมพันธ์เพื่อเชิญชวนประชาชนร่วมพิธีเจริญพระพุทธมนต์เพื่อความเป็นสิริมงคลทุกวันเสาร์ ซึ่งเป็นไปตามมติมหาเถรสมาคม ที่เห็นชอบให้สำนักงานพระพุทธศาสนาแห่งชาติจัดขึ้น เพื่อเสริมความเป็นสิริมงคลของประเทศ โดยมี
.
รัฐมนตรีประจำสำนักนายกรัฐมนตรี ในฐานะที่กำกับดูแลสำนักงานพระพุทธศาสนาแห่งชาติ เปิดเผยว่า การร่วมพิธีเจริญพระพุทธมนต์ เป็นการนำหลักธรรมทางพระพุทธศาสนาไปเป็นกรอบและทิศทางในการดำรงชีวิตและดำรงตนอย่างมีสติ เพื่อให้วิกฤตการณ์ต่าง ๆ ผ่านพ้นไปได้ด้วยดี ขณะเดียวกันในวันที่ 5  ธันวาคม เป็นวันสำคัญที่ประชาชนชาวไทยทั่วประเทศทราบกันดี รัฐบาลจึงได้จัดพิธีเจริญพระพุทธมนต์ตามมติของมหาเถรสมาคม ตั้งแต่วันที่ 23 ตุลาคมเป็นต้นมา เพื่อน้อมรำลึกถึงพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ถวายเป็นพระราชกุศลแด่บูรพกษัตริย์ และพระบรมวงศานุวงศ์ทุกพระองค์ เป็นการแสดงออกถึงความจงรักภักดีต่อสถาบันกษัตริย์ ซึ่งเป็นสถาบันหลักของชาติไทย
.
รัฐมนตรีประจำสำนักนายกรัฐมนตรี กล่าวเพิ่มเติมว่า ที่ผ่านมามีประชาชนทยอยเข้าร่วมพิธีเจริญพระพุทธมนต์ทุกวันเสาร์อย่างต่อเนื่อง คาดว่าในวันเสาร์ที่ 5 ธันวาคม นี้ ประชาชนทั่วประเทศจะเข้าร่วมพิธีกว่า 4 ล้านคน ซึ่งที่ประชุมมหาเถรสมาคมมีความเห็นว่าคณะสงฆ์ควรมีส่วนร่วมกับประชาชนและสังคม จึงได้มอบหมายให้ พระพรหมบัณฑิต  กรรมการมหาเถรสมาคม เจ้าอาวาสวัดประยุรวงศาวาสวรวิหาร แต่งบทคำฉันท์ ที่เรียกว่า บทพระธรรมเทศนา ซึ่งมีเนื้อหาที่นำเอาพระบรมราโชวาทของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในเรื่อง “รู้รัก สามัคคี” มาใช้ โดยสอดแทรกหลักธรรมคำสอนให้ประชาชนในชาติเกิดความรัก ความสามัคคี และเคารพ ศรัทธา ในสถาบันหลักของชาติ คือ ชาติ ศาสนา พระมหากษัตริย์ รวมถึงการรู้บุญคุณแผ่นดิน และการดำรงชีวิตอย่างมีสติตามหลักธรรมคำสอนของพระพุทธศาสนา ทั้งนี้ บทพระธรรมเทศนานี้ จะนำไปใช้ทั่วประเทศครั้งแรกในพิธีเจริญพุทธมนต์ วันเสาร์ที่ 5 ธันวาคม 2563 ซึ่งประชาชนส่วนกลาง สามารถเข้าร่วมพิธี ณ วัดบวรนิเวศราชวรวิหาร เขตพระนคร กรุงเทพมหานคร ส่วนภูมิภาค สามารถเข้าร่วมพิธี ณ วัดที่เป็นศูนย์กลางของจังหวัดหรือสถานที่ที่ทางจังหวัดเห็นสมควร จึงขอเชิญประชาชนชาวไทยทุกหมู่เหล่าเข้าร่วมพิธีโดยพร้อมเพรียงกัน
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37193