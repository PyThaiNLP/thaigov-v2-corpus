รัฐบาลไทย-ข่าวทำเนียบรัฐบาล-พิธีเปิดสัมมนาเชิงปฏิบัติการ เรื่อง "การยกระดับการรับรองมาตรฐานผลิตภัณฑ์ชุมชนตามมาตรฐานสากล" ประจำปีงบประมาณ พ.ศ. 2564


วันอังคารที่ 1 ธันวาคม 2563
พิมพ์
พิธีเปิดสัมมนาเชิงปฏิบัติการ เรื่อง "การยกระดับการรับรองมาตรฐานผลิตภัณฑ์ชุมชนตามมาตรฐานสากล" ประจำปีงบประมาณ พ.ศ. 2564
นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานในพิธีเปิดสัมมนาเชิงปฏิบัติการเรื่อง "การยกระดับการรับรองมาตรฐานผลิตภัณฑ์ชุมชนตามมาตรฐานสากล" ประจำปีงบประมาณ พ.ศ. 2564 ณ ทีเค. พาเลซ แอนด์ คอนเวนชั่น กรุงเทพฯ
วันนี้ (1 ธันวาคม 2563) นายกอบชัย สังสิทธิสวัสดิ์ ปลัดกระทรวงอุตสาหกรรม เป็นประธานในพิธีเปิดสัมมนาเชิงปฏิบัติการเรื่อง "การยกระดับการรับรองมาตรฐานผลิตภัณฑ์ชุมชนตามมาตรฐานสากล" ประจำปีงบประมาณ พ.ศ. 2564 พร้อมทั้งมอบนโยบาย เป้าหมายและทิศทางการดำเนินงานมาตรฐานผลิตภัณฑ์ชุมชน (มผช.) ให้แก่บุคลากรอุตสาหกรรมจังหวัด มีวัตถุประสงค์เพื่อพัฒนาและยกระดับการผลิตสินค้าชุมชนให้มีคุณภาพและมาตรฐาน เป็นที่ยอมรับทั้งในและต่างประเทศ อีกทั้งก่อให้เกิดการบูรณาการร่วมกันขับเคลื่อนงานรับรองมาตรฐานผลิตภัณฑ์ชุมชนระหว่างสำนักงานมาตรฐานผลิตภัณฑ์อุตสาหกรรมและสำนักงานอุตสาหกรรมจังหวัดให้มีประสิทธิภาพมากยิ่งขึ้น โดยมี นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม เข้าร่วมด้วย ณ ทีเค. พาเลซ แอนด์ คอนเวนชั่น กรุงเทพฯ
สำหรับการสัมมนาในครั้งนี้ จัดขึ้นระหว่างวันที่ 1-2 ธันวาคม 2563 เพื่อให้ความรู้ความเข้าใจแก่เจ้าหน้าที่สำนักงานอุตสาหกรรมจังหวัด 76 จังหวัด และผู้ปฏิบัติงานที่เกี่ยวข้องกับมาตรฐานผลิตภัณฑ์ชุมชน ในการนำหลักการมาตรฐาน ISO/IEC 17065: 2012 ไปใช้ในการดำเนินงานมาตรฐานผลิตภัณฑ์ชุมชนให้เป็นไปในทิศทางเดียวกันอย่างถูกต้อง ซึ่งเป็นกลไกสำคัญในการขับเคลื่อนให้บรรลุเป้าหมายและเป้าประสงค์ในการยกระดับการรับรองมาตรฐานผลิตภัณฑ์ชุมชนตามมาตรฐานสากลและเป็นที่ยอมรับในระดับภูมิภาค สร้างความเชื่อมั่นในการรับรองผลิตภัณฑ์ ตลอดจนมีองค์ความรู้เพื่อนำไปใช้ในการแก้ไขปัญหา อุปสรรคการปฏิบัติงาน เกิดทักษะและมีศักยภาพในการพัฒนางานอย่างสร้างสรรค์ และเป็นโอกาสอันดีในการทบทวนและซักซ้อมความเข้าใจในการดำเนินงาน มีการแลกเปลี่ยนประสบการณ์ ความคิดเห็น ตลอดจนสร้างความสัมพันธ์อันดีระหว่างผู้เข้าร่วมอบรม

ที่มา : https://www.thaigov.go.th/news/contents/details/37195