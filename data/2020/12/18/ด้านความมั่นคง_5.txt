รัฐบาลไทย-ข่าวทำเนียบรัฐบาล-มท.1 ร่วมพิธีลงเสาเอกบ้านมั่นคง “สหกรณ์เคหสถานบ้านมั่นคงชุมชนวัดรังสิต จำกัด” จำนวน 210 หลัง ส่วนหนึ่งในการพัฒนาที่อยู่อาศัยริมคลองเปรมประชากร


วันพฤหัสบดีที่ 17 ธันวาคม 2563
พิมพ์
มท.1 ร่วมพิธีลงเสาเอกบ้านมั่นคง “สหกรณ์เคหสถานบ้านมั่นคงชุมชนวัดรังสิต จำกัด” จำนวน 210 หลัง ส่วนหนึ่งในการพัฒนาที่อยู่อาศัยริมคลองเปรมประชากร
มท.1 ร่วมพิธีลงเสาเอกบ้านมั่นคง “สหกรณ์เคหสถานบ้านมั่นคงชุมชนวัดรังสิต จำกัด” จำนวน 210 หลัง ส่วนหนึ่งในการพัฒนาที่อยู่อาศัยริมคลองเปรมประชากร
วันนี้ (17 ธ.ค. 63) เวลา 14.30 น. ณ บริเวณหมู่ที่ 7 ต.หลักหก อ.เมืองปทุมธานี จ.ปทุมธานี พลเอก ประยุทธ์ จันทร์โอชา นายกรัฐมนตรี เป็นประธานพิธีลงเสาเอกบ้านมั่นคง “สหกรณ์เคหสถานบ้านมั่นคงชุมชนวัดรังสิต จำกัด” ในงาน “บ้านสวย คลองใส วิถีใหม่ ชุมชนริมคลอง” โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย นายไมตรี  อินทุสุต ประธานกรรมการสถาบันพัฒนาองค์กรชุมชน พลโท เจริญชัย หินเธาว์ แม่ทัพภาคที่ 1 นายชัยวัฒน์ ชื่นโกสุม ผู้ว่าราชการจังหวัดปทุมธานี พร้อมหัวหน้าส่วนราชการที่เกี่ยวข้อง และชาวชุมชนริมคลองเปรมประชากรร่วมงานกว่า 600 คน
โอกาสนี้ พลเอก ประยุทธ์ จันทร์โอชา พร้อมด้วยพลเอก อนุพงษ์ เผ่าจินดา และคณะ เยี่ยมชมนิทรรศการพัฒนาที่อยู่อาศัยชุมชนริมคลองเปรมประชากร พร้อมมอบสัญญาเช่าที่ดินราชพัสดุ และมอบใบอนุญาตก่อสร้างให้กับประธานและคณะกรรมการสหกรณ์เคหสถานบ้านมั่นคงชุมชนวัดรังสิต จำกัด และมอบนโยบายและพบปะประชาชน มอบเครื่องอุปโภคบริโภคให้กับชาวบ้านชุมชนวัดรังสิต และประกอบพิธียกเสาเอก วางไม้มงคล ผูกผ้าสีและโปรยดอกไม้เพื่อความเป็นสิริมงคล
การพัฒนาที่อยู่อาศัยชุมชนริมคลองเปรมประชากรเป็นส่วนหนึ่งของการพัฒนาตามแผนแม่บทโครงสร้างพื้นฐานระบบคลองและการพัฒนาชุมชนริมคลองเปรมประชากร ซึ่งได้รับความเห็นชอบจากคณะรัฐมนตรีเมื่อวันที่ 9 เมษายน 2562 มีกรอบการดำเนินงาน 4 ด้าน คือ 1) การพัฒนาโครงสร้างพื้นฐานและสิ่งแวดล้อมของเมือง 2) การพัฒนาชุมชนริมคลอง 3) การสร้างความเข้าใจให้กับประชาชน และ 4) กฎหมายและการขับเคลื่อนงาน โดยมีประชาชนกลุ่มเป้าหมายในพื้นที่เทศบาลตําบลหลักหก อ.เมืองปทุมธานี จ.ปทุมธานี จำนวน 6 หมู่ ระยะความยาวคลองประมาณ 17 กิโลเมตรจากความยาวทั้งหมด 58 กิโลเมตร โดยการรื้อย้ายบ้านหมู่ 7 ในวันนี้ ชุมชนได้เช่าที่ดินจากกรมธนารักษ์ระยะเวลาเช่า 30 ปี เนื้อที่ 22 ไร่ 3 งาน 36 ตารางวา ซึ่งได้ดำเนินการรื้อย้ายบ้านเดิมแล้ว 98 หลัง ระยะทางตามแนวคลอง 628 เมตร สามารถก่อสร้างบ้านใหม่ให้กับสมาชิกได้ 210 หลัง มีรูปแบบบ้าน 2 แบบ คือ บ้านแถว 2 ชั้น ขนาด 4 x 7 เมตร จำนวน 200 หลัง และบ้านแถวชั้นเดียว ขนาด 4 x 7 เมตร จำนวน 10 หลัง แผนก่อสร้างแล้วเสร็จประมาณเดือนกรกฎาคม – สิงหาคม 2564 และในระยะต่อไป จะดำเนินการรื้อย้ายบ้านเดิมประมาณ 116 หลัง และก่อสร้างบ้านใหม่เฟส 2 ประมาณ 144 หลังในบริเวณหมู่ที่ 5 ในช่วงกลางปี 2564
สำหรับการพัฒนาชุมชุมชนริมคลองเปรมประชากรในส่วนพื้นที่ตำบลหลักหก ผ่านการรับรองสิทธิในที่อยู่อาศัยตามกระบวนการโครงการบ้านมั่นคง จำนวน 485 ครัวเรือน โดยชุมชนหมู่ที่ 7 ร่วมกับชุมชนหมู่ที่ 5 ได้จดทะเบียนจัดตั้งเป็นสหกรณ์ในนาม “สหกรณ์เคหสถานบ้านมั่นคงชุมชนวัดรังสิต จำกัด” เป็นกลไกในการขับเคลื่อนและบริหารโครงการ ปัจจุบันมีสมาชิกชุมชนสมัครเป็นสมาชิกสหกรณ์แล้วจำนวน 377 ครัวเรือน

ที่มา : https://www.thaigov.go.th/news/contents/details/37705