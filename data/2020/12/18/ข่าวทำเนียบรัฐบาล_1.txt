รัฐบาลไทย-ข่าวทำเนียบรัฐบาล-นายกรัฐมนตรีสั่งเข้มงวดการจัดกิจกรรมช่วงเทศกาลปีใหม่ วอนประชาชนปฏิบัติตามมาตรการ ใส่หน้ากากอนามัย  และล้างมือให้สะอาด ป้องกันโควิด -19  เพื่อให้เป็นช่วงเวลาแห่งความสุข


วันพฤหัสบดีที่ 17 ธันวาคม 2563
พิมพ์
นายกรัฐมนตรีสั่งเข้มงวดการจัดกิจกรรมช่วงเทศกาลปีใหม่ วอนประชาชนปฏิบัติตามมาตรการ ใส่หน้ากากอนามัย  และล้างมือให้สะอาด ป้องกันโควิด -19  เพื่อให้เป็นช่วงเวลาแห่งความสุข
นายกรัฐมนตรีสั่งเข้มงวดการจัดกิจกรรมช่วงเทศกาลปีใหม่ วอนประชาชนปฏิบัติตามมาตรการ ใส่หน้ากากอนามัย กินร้อนช้อนกลาง และล้างมือให้สะอาด ป้องกันโควิด -19  เพื่อให้เป็นช่วงเวลาแห่งความสุขร่วมกัน
วันนี้ (17 ธ.ค.63) เวลา 11.30 น. ณ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เปิดเผยภายหลังการประชุมศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ว่า ที่ประชุม ศบค. เตรียมมาตรการล่วงหน้าในช่วงเทศกาลปีใหม่ หลายอย่างเดินหน้าไปได้ด้วยดี ทั้งนี้ ได้กำชับทุกหน่วยงาน และทหาร ตำรวจให้เพิ่มความระมัดระวัง เข้มงวดตรวจสอบทุกเส้นทางให้มากยิ่งขึ้น โดยเฉพาะตามแนวชายแดน รวมถึงการจัดงานและกิจกรรมในช่วงเทศกาลปีใหม่ โดยต้องมีมาตรการที่รัดกุมให้เกิดความปลอดภัยเพื่อให้ทุกคนมีความสุข และไม่เกิดความทุกข์จากการติดเชื้อโควิด-19 ภายหลังปีใหม่ผ่านไปแล้ว จึงขอให้ทุกคนได้ช่วยกันปฏิบัติตามมาตรการที่ ศบค.กำหนดทั้งการใส่หน้ากากอนามัยและหน้ากากผ้าอยู่เสมอ กินร้อนช้อนกลาง หมั่นล้างมือให้สะอาด ตลอดจนผู้ประกอบการร่วมกันใช้แพลตฟอร์มไทยชนะ ซึ่งจะทำให้ประเทศปลอดภัยจากการแพร่ระบาดของโรคติดเชื้อไวรัสโคโรนา 2019 (โควิด-19) ระยะที่ 2 และสามารถฟื้นตัวได้เร็วขึ้น  พร้อมย้ำถึงการดำเนินการทุกอย่างรัฐบาลทำอย่างละเอียดถี่ถ้วนในการดูแลความปลอดภัยให้กับประชาชนในประเทศและคนต่างประเทศที่จะเดินทางเข้ามาประเทศไทยเพื่อประกอบการธุรกิจต่าง ๆ
นายกรัฐมนตรียืนยันรัฐบาลทำอย่างเต็มที่ในการแก้ปัญหาสถานการณ์ โควิด-19  โดยขออย่านำเสนอข้อมูลที่บิดเบือนว่ารัฐบาลไม่ได้ทำอะไรทั้งสิ้น ทั้งนี้ในส่วนกรณีที่การทุจริตโครงการต่าง ๆ ที่รัฐบาลช่วยเหลือประชาชน ทั้งโครงการคนละครึ่งและ "เราเที่ยวด้วยกัน" นั้น ได้สั่งให้ดำเนินคดีตามกฎหมายกับผู้ที่กระการทุจริตหรือโกงทั้งหมดแล้ว ซึ่งขณะนี้พบว่ามีจำนวนกว่า 200 ราย อย่างไรก็ตามการแก้ไขปัญหาการทุจริตไม่ใช่ให้รัฐทำฝ่ายเดียวแต่ทุกคนต้องร่วมมือกันทั้งผู้ให้ ผู้รับ และผู้อำนวยความสะดวก โดยต้องให้ข้อมูลมาเพื่อจะได้จับกุมได้ถูกต้อง
พร้อมกันนี้ นายกรัฐมนตรี ได้ขอความร่วมมือประชาชนช่วยกันเดินหน้าทำให้บ้านเมืองสงบปลอดภัยในช่วงปีใหม่ เพื่อให้เป็นช่วงเวลาแห่งความสุขร่วมกันของทุกคนทั้งรัฐบาลและประชาชน ซึ่งในช่วงปีใหม่เจ้าหน้าที่และข้าราชการทุกคนก็ทำงานอย่างเต็มที่ไม่มีวันหยุดเพื่ออำนวยความสะดวกให้กับประชาชนในการเดินทางให้มีความปลอดภัย
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37681