รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แถลงผลการปฏิบัติการยุทธการพิทักษ์ไทย ยึดทรัพย์ ตัดวงจรยาเสพติด  ครั้งที่ ๗/๒๕๖๓


วันพฤหัสบดีที่ 17 ธันวาคม 2563
รัฐมนตรีว่าการกระทรวงยุติธรรม แถลงผลการปฏิบัติการยุทธการพิทักษ์ไทย ยึดทรัพย์ ตัดวงจรยาเสพติด  ครั้งที่ ๗/๒๕๖๓
นายสมศักดิ์ เทพสุทิน รัฐมนตรีว่าการกระทรวงยุติธรรม แถลงผลการปฏิบัติการยุทธการพิทักษ์ไทย ยึดทรัพย์ ตัดวงจรยาเสพติด ครั้งที่ ๗/๒๕๖๓
ในวันพฤหัสบดีที่ ๑๗ ธันวาคม ๒๕๖๓ เวลา ๐๘.๐๐ น.​
ณ ห้องประชุม TOC อาคาร ๒ ชั้น ๔ สำนักงาน ป.ป.ส.​ ถนนดินแดน​ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย
พล.ต.อ.มนู เมฆหมอก รอง ผบ.ตร. นายวิชัย ไชยมงคล เลขาธิการ ป.ป.ส.
นายอุทัย สินมา อธิบดีอัยการ สำนักงานคดียาเสพติด ผู้แทนจากสำนักงานตำรวจแห่งชาติ
กองบัญชาการตำรวจปราบปรามยาเสพติด สำนักงานอัยการสูงสุด สำนักงานป้องกันและปราบปราม
การฟอกเงิน (ป.ป.ง.) กรมสอบสวนคดีพิเศษ และกรมสรรพากร กระทรวงมหาดไทย
และสำนักงานเสนาธิการทหารบก เปิดปฏิบัติการยุทธการพิทักษ์ไทย ยึดทรัพย์ ตัดวงจรยาเสพติด
ครั้งที่ ๗/๒๕๖๓ โดยร่วมผนึกกำลังเครือข่าย ปฏิบัติการกวาดล้างยาเสพติดในพื้นที่ ๑๕ จุดทั่วประเทศ
โดยมีการวิดีโอคอนเฟอเรนซ์รายงานผลปฏิบัติการและการเข้าจับกุมเครือข่ายเป้าหมายจากเจ้าหน้าที่
ชุดปฏิบัติการจากทุกพื้นที่ รวมทั้งตรวจเยี่ยมศูนย์ปฏิบัติการในสำนักงาน ป.ป.ส. ด้วย
ทั้งนี้ การดำเนินการในมิติด้านการปราบปราม และยึดทรัพย์สินเครือข่ายรายสำคัญ
เป็นไปตามนโยบายรัฐบาลของ พล.อ.ประยุทธ์ จันทร์โอชา นายกรัฐมนตรี
และนายสมศักดิ์ เทพสุทิน รัฐมนตรีว่าการกระทรวงยุติธรรม
ที่มุ่งเน้นการแก้ไขปัญหายาเสพติดอย่างจริงจังทั้งระบบ ด้วยการบังคับใช้กฎหมายอย่างเคร่งครัด
ปราบปรามเครือข่ายผู้ค้ายาเสพติด โดยเฉพาะนายทุนระดับผู้สั่งการและผู้ที่เกี่ยวข้อง
ตลอดจนเน้นการยึดอายัดทรัพย์สิน ทำลายโครงสร้างและตัดวงจรทางการเงิน
ของเครือข่ายยาเสพติดอย่างเด็ดขาดและจริงจัง
ภายใต้คำสั่งศูนย์อำนวยการป้องกันและปราบปรามยาเสพติดแห่งชาติ ที่​ ๕/๒๕๖๓
เรื่อง จัดตั้งศูนย์ปฏิบัติการยึดทรัพย์สินเครือข่ายยาเสพติด
โดยกำหนดแผนยุทธการฯ เข้าปฏิบัติการใน ๖ จังหวัด รวมพื้นที่ปฏิบัติการ ๑๕ จุดปฏิบัติการ
ประกอบด้วย จ.ขอนแก่น ๗ จุดปฏิบัติการ, จ.อุบลราชธานี ๒ จุดปฏิบัติการ, จ.นนทบุรี ๑ จุดปฏิบัติการ
จ.ชลบุรี ๑ จุดปฏิบัติการ, จ.ฉะเชิงเทรา ๑ จุดปฏิบัติการ และ จ.ปราจีนบุรี ๓ จุดปฏิบัติการ
สำหรับผลการปฏิบัติ เลขาธิการ ป.ป.ส. มีคำสั่งยึดอายัดทรัพย์สินไว้แล้ว มูลค่า ๑๖,๓๔๘,๐๘๐ บาท
ประกอบด้วย ที่ดินพร้อมสิ่งปลูกสร้าง ๓ แปลง, อาคารห้องชุด ๕ ห้อง และยานพาหนะ ๑ คัน
ทั้งนี้ ยุทธการดังกล่าว นับเป็นการบูรณาการความร่วมมือครั้งสำคัญของหลายหน่วยงาน
และเป็นการใช้อำนาจตาม พ.ร.บ. มาตรการในการปราบปรามผู้กระทำความผิดเกี่ยวกับยาเสพติด
พ.ศ. ๒๕๓๔ (มาตรการสมคบ สนับสนุนช่วยเหลือ) โดยขยายผลจับกุมบุคคลที่เกี่ยวข้องและยึดทรัพย์สิน
เพื่อทำลายเครือข่ายและโครงสร้างการค้ายาเสพติดรายสำคัญในพื้นที่ภาคเหนือ ภาคกลาง และภาคตะวันตก
ที่ส่งผลกระทบต่อสภาพปัญหาการแพร่ระบาดยาเสพติดของประเทศ

ที่มา : https://www.thaigov.go.th/news/contents/details/37693