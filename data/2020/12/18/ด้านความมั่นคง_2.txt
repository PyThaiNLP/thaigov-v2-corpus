รัฐบาลไทย-ข่าวทำเนียบรัฐบาล-กห.ให้การต้อนรับคณะกรรมาธิการทหารและความมั่นคงของรัฐ วุฒิสภา


วันพฤหัสบดีที่ 17 ธันวาคม 2563
กห.ให้การต้อนรับคณะกรรมาธิการทหารและความมั่นคงของรัฐ วุฒิสภา
พล.อ.ประยุทธ์ จันทร์โอชา นรม. และ รมว.กห. มอบหมายให้ พล.อ.ชัยชาญ ช้างมงคล รมช.กห.เป็นผู้แทนให้การต้อนรับ พล.อ.บุญสร้าง เนียมประดิษฐ์ ประธานคณะกรรมาธิการทหาร และความมั่นคงของรัฐ วุฒิสภา พร้อมคณะ
เพื่อเยี่ยมเยียนและให้กำลังใจการปฏิบัติงานภารกิจความมั่นคงทางทหาร ณ ศาลาว่าการกลาโหม
โดย กห.ได้บรรยายสรุปถึงสภาวะแวดล้อมด้านความมั่นคงที่อาจส่งผลกระทบต่อไทย รวมทั้งแนวความคิดและความคืบหน้าการขับเคลื่อนยุทธศาสตร์ชาติด้านความมั่นคง แผนแม่บทประเด็นความมั่นคงที่เกี่ยวข้องกับ กห. และแนวความคิดการบูรณาการความร่วมมือในการพิทักษ์รักษา เทิดทูนสถาบันพระมหากษัตริย์
ต่อจากนั้น ได้แลกเปลี่ยนข้อคิดเห็นในประเด็นความมั่นคงและให้คำแนะนำถึงสถานการณ์แวดล้อมด้านความมั่นคงที่เปลี่ยนแปลงไปจากการแพร่ระบาดของโรคอุบัติใหม่ โดยเฉพาะ COVID-19 และความคืบหน้าในการขับเคลื่อนจัดทำแผนย่อยด้านต่างๆรองรับยุทธศาสตร์ชาติด้านความมั่นคงให้เป็นรูปธรรมมากขึ้น โดยจำเป็นต้องจัดทำแผนให้สอดรับกับสภาพแวดล้อมตามความมั่นคงที่เปลี่ยนไปให้เป็นรูปธรรม โดยเฉพาะแผนระดับ 3 และให้ความสำคัญกับการบริหารจัดการเชิงพื้นที่ (Area Base) มากขึ้น โดยเฉพาะระดับตำบล
นอกจากนั้น ยังได้หารือถึงความคืบหน้าในการแก้ปัญหาความไม่สงบใน 3 จชต. ซึ่งสถานการณ์ในภาพรวมดีขึ้น มีการทำงานเชิงรุกมากขึ้น การใช้ความรุนแรงลดลง โดยพิจารณาให้น้ำหนักกับการสนับสนุนการศึกษา และการขับเคลื่อนการปฏิบัติงานของสภาสันติสุขตำบลมากขึ้น รวมทั้งยังได้หารือถึงแนวทางการปฏิรูปกองทัพในระบบกำลังสำรอง พร้อมทั้ง เสนอให้เพิ่มการประชาสัมพันธ์ สร้างการรับรู้และความเข้าใจกับประชาชนในทุกกลุ่มอย่างทั่วถึง เพื่อเสริมสร้างการตระหนักรู้และการมีส่วนร่วมรับผิดชอบและสนับสนุนในการดูแลความสงบเรียบร้อยและความมั่นคงของประเทศร่วมกันมากขึ้น

ที่มา : https://www.thaigov.go.th/news/contents/details/37689