รัฐบาลไทย-ข่าวทำเนียบรัฐบาล-พม. จับมือภาคีเครือข่าย เดินหน้าพัฒนาที่อยู่อาศัยชุมชนริมคลองเปรมประชากร สร้างบ้านมั่นคง สหกรณ์เคหสถานบ้านมั่นคงชุมชนวัดรังสิต จำกัด (บ้านสวย คลองใส วิถีใหม่ ชุมชนริมคลอง)


วันพฤหัสบดีที่ 17 ธันวาคม 2563
พม. จับมือภาคีเครือข่าย เดินหน้าพัฒนาที่อยู่อาศัยชุมชนริมคลองเปรมประชากร สร้างบ้านมั่นคง สหกรณ์เคหสถานบ้านมั่นคงชุมชนวัดรังสิต จำกัด (บ้านสวย คลองใส วิถีใหม่ ชุมชนริมคลอง)
พม. จับมือภาคีเครือข่าย เดินหน้าพัฒนาที่อยู่อาศัยชุมชนริมคลองเปรมประชากร สร้างบ้านมั่นคง สหกรณ์เคหสถานบ้านมั่นคงชุมชนวัดรังสิต จำกัด (บ้านสวย คลองใส วิถีใหม่ ชุมชนริมคลอง)
วันนี้ (17 ธ.ค. 63) เวลา 14.30 น. พลเอก ประยุทธ์ จันทร์โอชา นายกรัฐมนตรี เป็นประธานในพิธีลงเสาเอกบ้านมั่นคง สหกรณ์เคหสถานบ้านมั่นคงชุมชนวัดรังสิต จำกัด (บ้านสวย คลองใส วิถีใหม่ ชุมชนริมคลอง) หมู่ 7 ถนนเลียบคลองเปรมประชากร ตำบลหลักหก อำเภอเมือง จังหวัดปทุมธานี โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) กล่าวรายงาน พร้อมด้วยพลเอก อนุพงษ์ เผ่าจินดา รัฐมนตรีว่าการกระทรวงมหาดไทย หัวหน้าส่วนราชการหน่วยงานที่เกี่ยวข้องและชาวชุมชนริมคลองเปรมประชากร จำนวน 600 คน เข้าร่วมงาน
นายจุติ กล่าวว่า การพัฒนาที่อยู่อาศัยชุมชนริมคลองเปรมประชากร เป็นส่วนหนึ่งของการพัฒนาตามแผนแม่บทโครงสร้างพื้นฐานระบบคลอง และการพัฒนาชุมชนริมคลองเปรมประชากร ซึ่งได้รับความเห็นชอบจากคณะรัฐมนตรี เมื่อวันที่ 9 เมษายน 2562 ภายใต้กรอบการดำเนินงาน 4 ด้าน คือ 1) ด้านการพัฒนาโครงสร้างพื้นฐานและสิ่งแวดล้อมของเมือง อาทิ การสร้างเขื่อนริมคลองและระบบรวบรวมน้ำเสีย 2) ด้านการพัฒนาชุมชนริมคลอง ซึ่งมีเป้าหมายที่การพัฒนาที่อยู่อาศัยของทุกครัวเรือนที่อยู่ริมคลอง โดยมอบหมายให้กระทรวง พม. โดยสถาบันพัฒนาองค์กรชุมชน (องค์การมหาชน) หรือ พอช. รับผิดชอบดำเนินการ 3) ด้านการสร้างความเข้าใจให้กับประชาชน และ 4) ด้านกฎหมายและการขับเคลื่อนงาน ทั้งนี้ ด้านการพัฒนาที่อยู่อาศัยชุมชนริมคลองเปรมประชากร มีกลุ่มเป้าหมายทั้งสิ้น 6,386 ครัวเรือน ใน 2 พื้นที่ ดังนี้ 1) พื้นที่กรุงเทพมหานคร มี 3 เขต คือ ดอนเมือง หลักสี่ และจตุจักร จำนวน 32 ชุมชน และ 2) พื้นที่เทศบาลตำบลหลักหก อำเภอเมือง จังหวัดปทุมธานี 6 หมู่ โดยมีระยะความยาวคลองประมาณ 17 กิโลเมตร จากความยาวทั้งหมด 50.8 กิโลเมตร
นายจุติ กล่าวต่อไปว่า วันนี้ มีการจัดพิธีลงเสาเอกบ้านมั่นคง สหกรณ์เคหสถานบ้านมั่นคงชุมชนวัดรังสิต จำกัด (บ้านสวย คลองใส วิถีใหม่ ชุมชนริมคลอง) โดยมีการรื้อย้ายบ้านหมู่ 7 ซึ่งเป็นชุมชนที่ 2 ของการพัฒนาคลองเปรมประชากร โดยชุมชนได้เช่าที่ดินจากกรมธนารักษ์แล้วในนามสหกรณ์เคหสถานบ้านมั่นคงชุมชนวัดรังสิต จำกัด ระยะเวลาการเช่า 30 ปี ขนาดเนื้อที่ 22 ไร่ 3 งาน 36 ตารางวา อัตราค่าเช่าตารางวาละ 2.25 บาทต่อเดือน ได้ดำเนินการรื้อย้ายบ้านเดิมแล้ว 98 หลัง ระยะทางตามแนวคลอง 628 เมตร ซึ่งจะสามารถก่อสร้างบ้านใหม่ให้กับสมาชิกได้ 210 หลัง ไปพร้อมกับการก่อสร้างเขื่อนของกรมโยธาธิการและผังเมือง กระทรวงมหาดไทย ระยะเวลาในการก่อสร้างบ้านประมาณ 8 เดือนโดยรูปแบบบ้านจะมี 2 แบบ ตามความสามารถในการรับภาระของแต่ละครัวเรือน คือ บ้านแถวสองชั้นขนาด 4x7 เมตร จำนวน 200 หลัง ผ่อนเดือนละ 2,579 บาท และบ้านแถวชั้นเดียวขนาด 4x7 เมตร จำนวน 10 หลัง ผ่อนเดือนละ 1,493 บาท ระยะเวลา 20 ปี โดยมีแผนก่อสร้างแล้วเสร็จประมาณเดือนกรกฎาคม - สิงหาคม 2564 ส่วนการสร้างบ้านระยะต่อไปของตำบลหลักหก จังหวัดปทุมธานีจะเป็นการวางแผนงานร่วมกับการก่อสร้างเขื่อนของกรมโยธาธิการและผังเมืองในช่วงปี 2564 - 2566
นายจุติ กล่าวเพิ่มเติมว่า การดำเนินการพัฒนาชุมชนริมคลองระยะต่อไป ในช่วงต้นปี 2564 มีแผนดำเนินการอีกหลายชุมชนในเขตจตุจักร เขตหลักสี่ และเขตดอนเมือง โดยเป็นการรื้อย้ายบ้านเดิมและสร้างบ้านมั่นคงใหม่พร้อมกับการก่อสร้างเขื่อนของสำนักการระบายน้ำ กรุงเทพมหานคร คาดว่าจะใช้เวลาดำเนินการในปี 2564

ที่มา : https://www.thaigov.go.th/news/contents/details/37706