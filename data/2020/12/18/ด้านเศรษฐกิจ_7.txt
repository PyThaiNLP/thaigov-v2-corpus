รัฐบาลไทย-ข่าวทำเนียบรัฐบาล-กบข. เผยผลวิจัยโครงการ GPF Most Admired Brands ประจำปี 2563


วันพฤหัสบดีที่ 17 ธันวาคม 2563
พิมพ์
กบข. เผยผลวิจัยโครงการ GPF Most Admired Brands ประจำปี 2563
กบข. ร่วมกับนิตยสารแบรนด์เอจ จัดโครงการ GPF Most Admired Brands ประจำปี 2563 เผยผลสำรวจความพึงพอใจต่อสินค้าและบริการที่สมาชิกชื่นชอบ พร้อมขยายผลโครงการ ต่อยอดพัฒนาสิทธิพิเศษสวัสดิการเพื่อให้สมาชิกได้รับสิทธิประโยชน์มากยิ่งขึ้น
ดร.ศรีกัญญา ยาทิพย์ เลขาธิการคณะกรรมการ กองทุนบำเหน็จบำนาญข้าราชการ (กบข.) เปิดเผยว่า กบข. ร่วมกับนิตยสารแบรนด์เอจ (BrandAge) จัดโครงการวิจัยทัศนคติ ความพึงพอใจ และความชื่นชอบของสมาชิก กบข. ที่มีต่อสินค้าและบริการ ประจำปี 2563 (GPF Most Admired Brands 2020) เพื่อศึกษาความคิดเห็น ทัศนคติ และความพึงพอใจของสมาชิกที่มีต่อแบรนด์ในมุมมองต่างๆ โดยสำรวจความคิดเห็นของสมาชิกจำนวน 7,530 คน ครอบคลุมสวัสดิการ 6 หมวดยอดนิยม ได้แก่ สินเชื่อบุคคล สินเชื่อรถยนต์ ประกันชีวิต ประกันภัย ร้านหนังสือ และบริการเครือข่ายโทรศัพท์
จากผลสำรวจพบว่า 5 ปัจจัยสำคัญที่ทำให้สมาชิกตัดสินใจซื้อสินค้าและบริการที่ กบข. นำมาจัดสิทธิพิเศษให้ ได้แก่ 1. การโปรโมทสิทธิพิเศษผ่าน My GPF Application 2. แบรนด์มีนวัตกรรมหรือสินค้าใหม่อยู่เสมอ 3. สมาชิกรู้สึกว่าแบรนด์นั้นเหมาะสมกับตนเอง 4. แบรนด์ให้ราคาถูกและส่วนลดพิเศษ และ 5. แบรนด์มีการจัดกิจกรรมเพื่อช่วยเหลือสังคมอยู่เสมอ
นอกจากนี้ ทีมวิจัยของนิตยสารแบรนด์เอจยังได้วิเคราะห์ประมวลผลสำรวจ และจัดอันดับรางวัลแบรนด์ที่น่าเชื่อถือและความพึงพอใจของสมาชิกที่มีต่อสินค้าและบริการ ซึ่งแบ่งออกเป็น 3 ประเภทรางวัล ดังนี้
ประเภทที่ 1 รางวัลแบรนด์ที่น่าเชื่อถือที่สุดและสมาชิก กบข. ใช้บริการมากที่สุด คือ ทิพยประกันภัย
ประเภทที่ 2 รางวัลแบรนด์ที่น่าเชื่อถือที่สุด ตามหมวดสวัสดิการยอดนิยม ได้แก่ หมวดเครือข่ายโทรศัพท์เคลื่อนที่ คือ เอไอเอส, หมวดร้านหนังสือ คือ ซีเอ็ด, หมวดสินเชื่อบุคคล คือ ธนาคารกรุงไทย,  หมวดประกันชีวิต คือ เอไอเอ และหมวดสินเชื่อรถยนต์ คือ กรุงศรีออโต้
ประเภทที่ 3 รางวัลแบรนด์ที่น่าเชื่อถือ ตามปัจจัยความไว้วางใจของสมาชิกตามหมวดสินค้าและบริการ ได้แก่ หมวดเครือข่ายโทรศัพท์เคลื่อนที่ที่น่าเชื่อถือและมีความคุ้มค่ามากที่สุด คือ ทรูมูฟเอช, หมวดสินเชื่อรถยนต์ที่น่าเชื่อถือและสมาชิก กบข. มีความคุ้นเคยมากที่สุด คือ ธนชาต DRIVE, หมวดประกันชีวิตที่น่าเชื่อถือและเป็นแบรนด์ที่เหมาะสมกับสมาชิก กบข. มากที่สุด คือ ไทยประกันชีวิต และหมวดประกันชีวิตที่น่าเชื่อถือและมีความรับผิดชอบต่อสังคมมากที่สุด คือ เมืองไทยประกันชีวิต
ทั้งนี้ การทำโครงการวิจัยดังกล่าวจะช่วยทำให้ กบข. เข้าใจสมาชิกมากยิ่งขึ้น โดย กบข. จะนำผลวิจัยเข้าหารือกับพันธมิตรสวัสดิการ เพื่อปรับปรุงและพัฒนาสินค้า บริการ สิทธิพิเศษต่างๆ ให้ตรงกับความต้องการของสมาชิกมากยิ่งขึ้น ตลอดจนเจรจาคัดสรรผลิตภัณฑ์บริการร่วมกับพันธมิตรสวัสดิการรายใหม่ เพื่อมอบสิทธิพิเศษสวัสดิการที่หลากหลายและเป็นประโยชน์สูงสุดให้กับสมาชิก กบข. อย่างต่อเนื่อง
เกี่ยวกับ กบข. กองทุนบำเหน็จบำนาญข้าราชการ (กบข.) จัดตั้งขึ้นตาม พ.ร.บ. กองทุนบำเหน็จบำนาญข้าราชการ พ.ศ. 2539 เพื่อเป็นหลักประกันการจ่ายบำเหน็จบำนาญและให้ประโยชน์ตอบแทนการรับราชการแก่ข้าราชการเมื่อออกจากราชการ ส่งเสริมการออมทรัพย์ของสมาชิก และจัดสวัสดิการและสิทธิประโยชน์อื่นให้แก่สมาชิก กบข. มีสถานะเป็นองค์กรของรัฐจัดตั้งขึ้นตามกฎหมายเฉพาะไม่มีสถานะเป็นส่วนราชการหรือรัฐวิสาหกิจ มีคณะกรรมการ กบข. เป็นผู้กำหนดนโยบาย ปัจจุบัน กบข. มีสมาชิกประมาณ 1.1 ล้านคน มีมูลค่าสินทรัพย์สุทธิประมาณ 1.02 ล้านล้านบาท (ข้อมูล ณ 30 พ.ย.. 2563)
สอบถามข้อมูลเพิ่มเติมสำหรับสื่อมวลชน :
ฝ่ายประชาสัมพันธ์องค์กร: รวิวรรณ ทิวาเจริญ (พลอย) 0-2636-1000 ต่อ 264 , raviwan@gpf.or.th

ที่มา : https://www.thaigov.go.th/news/contents/details/37692