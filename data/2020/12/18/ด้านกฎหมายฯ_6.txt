รัฐบาลไทย-ข่าวทำเนียบรัฐบาล- กระทรวงยุติธรรม จัดอบรมให้ความรู้เกี่ยวกับการขึ้นทะเบียนผู้ทำหน้าที่นักจิตวิทยา หรือนักสังคมสงเคราะห์ตามประมวลกฎหมายวิธีพิจารณาความอาญา


วันพฤหัสบดีที่ 17 ธันวาคม 2563
กระทรวงยุติธรรม จัดอบรมให้ความรู้เกี่ยวกับการขึ้นทะเบียนผู้ทำหน้าที่นักจิตวิทยา หรือนักสังคมสงเคราะห์ตามประมวลกฎหมายวิธีพิจารณาความอาญา
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิดโครงการอบรมให้ความรู้เกี่ยวกับการขึ้นทะเบียนผู้ทำหน้าที่นักจิตวิทยา หรือนักสังคมสงเคราะห์ตามประมวลกฎหมายวิธีพิจารณาความอาญา
ในวันพฤหัสบดีที่ ๑๗ ธันวาคม ๒๕๖๓ เวลา ๐๙.๐๐ น. ณ โรงแรมซาเทรียม กรุงเทพมหานคร ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานในพิธีเปิดโครงการอบรมให้ความรู้เกี่ยวกับการขึ้นทะเบียนผู้ทำหน้าที่นักจิตวิทยา หรือนักสังคมสงเคราะห์ตามประมวลกฎหมายวิธีพิจารณาความอาญา โดยมี เจ้าหน้าที่กองกฎหมาย ซึ่งเป็นผู้ทำหน้าที่รับขึ้นทะเบียนฯ และเจ้าหน้าที่จากสำนักงานยุติธรรมจังหวัดทั่วประเทศ เข้ารับการอบรม เพื่อเสริมสร้างความรู้ ความเข้าใจให้แก่เจ้าหน้าที่เกี่ยวกับการรับขึ้นทะเบียน และต่ออายุบัตรผู้ทำหน้าที่นักจิตวิทยา หรือนักสังคมสงเคราะห์ฯ ตลอดจนเสริมสร้างเครือข่ายในการประสานงานระหว่างหน่วยงานภายในกระทรวงยุติธรรม เกี่ยวกับการทำหน้าที่ของนักจิตวิทยา หรือนักสังคมสงเคราะห์
ปลัดกระทรวงยุติธรรม กล่าวใจความสำคัญตอนหนึ่งว่า ผู้ผ่านการอบรมฯ โครงการดังกล่าวจะสามารถตรวจสอบเอกสารการรับขึ้นทะเบียน หรือต่ออายุบัตรผู้ทำหน้าที่นักจิตวิทยา หรือนักสังคมสงเคราะห์ฯ ได้อย่างถูกต้อง ครบถ้วน ช่วยลดระยะเวลาและขั้นตอนในการขอเอกสารเพิ่มเติม และสามารถให้คำปรึกษาเกี่ยวกับการทำหน้าที่นักจิตวิทยา หรือนักสังคมสงเคราะห์ฯ ได้ถูกต้อง รวมทั้งช่วยอำนวยความสะดวกให้แก่ผู้ทำหน้าที่นักจิตวิทยา หรือนักสังคมสงเคราะห์ฯ ที่ยื่นเอกสารรับขึ้นทะเบียนต่อสำนักงานยุติธรรมจังหวัด เพื่อให้การบริการเป็นไปตามระยะเวลาที่กำหนด ส่งเสริมกระบวนการยุติธรรมให้มีประสิทธิภาพมากยิ่งขึ้น

ที่มา : https://www.thaigov.go.th/news/contents/details/37678