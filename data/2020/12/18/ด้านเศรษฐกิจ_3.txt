รัฐบาลไทย-ข่าวทำเนียบรัฐบาล-รัฐมนตรีเกษตร 'เฉลิมชัย' เปิดงานประกวดโคนมเทิดพระเกียรติชิงถ้วยพระราชทานภาคใต้และตะวันตกครั้งที่ 21 


วันพฤหัสบดีที่ 17 ธันวาคม 2563
รัฐมนตรีเกษตร 'เฉลิมชัย' เปิดงานประกวดโคนมเทิดพระเกียรติชิงถ้วยพระราชทานภาคใต้และตะวันตกครั้งที่ 21
รัฐมนตรีเกษตร 'เฉลิมชัย' เปิดงานประกวดโคนมเทิดพระเกียรติชิงถ้วยพระราชทานภาคใต้และตะวันตกครั้งที่ 21 พร้อมรักษาสืบสานและต่อยอดให้อาชีพเกษตรกรผู้เลี้ยงโคนมคงอยู่คู่กับประเทศไทยต่อไป
นายเฉลิมชัยศรี อ่อนรัฐมนตรี ว่าการกระทรวงเกษตรและสหกรณ์ เป็นประธานเปิดงานประกวดโคนมเทิดพระเกียรติชิงถ้วยพระราชทานภาคใต้และตะวันตก ครั้งที่ 21 โดยมีนายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์          นายอําพันธุ์ เวฬุตันติ รองปลัดกระทรวงเกษตร และสหกรณ์และผู้บริหารกระทรวงเกษตรและสหกรณ์ เข้าร่วม ณ โครงการเลี้ยงวัวนมทดแทนในระบบชีวภาพ (วัวหลุม) ตำบลหนองตาแต้ม อำเภอปราณบุรี จังหวัดประจวบคีรีขันธ์ ซึ่งการจัดงานดังกล่าวมีวัตถุประสงค์เพื่อเป็นการเทิดพระเกียรติพระบามสมเด็จพระปรมินทรมหาภูมิพลอดุลยเดช บรมนาถบพิตร รัชกาลที่ 9 พระบิดาแห่งโคนมไทยที่พระองค์ได้พระราชทานอาชีพการเลี้ยงโคนมให้กับเกษตรกรผู้เลี้ยงโคนมในประเทศไทย ตลอดจนเป็นการส่งเสริมพัฒนาอาชีพการเลี้ยงโคนมของเกษตรกรผู้เลี้ยงโคนมในพื้นที่ ที่ตั้งอยู่ในภาคใต้และภาคตะวันตกของประเทศ รวมถึงพื้นที่และจังหวัดใกล้เคียง นอกจากนี้ ยังเป็นการกระตุ้นส่งเสริมพัฒนาเกษตรกรให้มีการพัฒนาปรับปรุงสายพันธุ์โคนมให้ดียิ่งขึ้น และเป็นสถานที่พบปะพูดคุยแลกเปลี่ยนความคิดเห็นระหว่างเกษตรกร นักส่งเสริม นักวิชาการและผู้แทนหน่วยงานทั้งภาครัฐและเอกชนที่เกี่ยวข้อง
"ปัจจุบัน มีการแข่งขันเพิ่มมากขึ้นทุกภาคส่วน ทั้งภาครัฐ ภาคเอกชน และเกษตรกร ต้องช่วยกันพัฒนาให้พี่น้องเกษตรกรดำเนินชีวิตอยู่ได้ ซึ่งหากข้อตกลง FTA และประเทศคู่ค้ามีผลบังคับใช้ จะทำให้เกิดการค้าเสรีและจะมีผลกระทบต่อพี่น้องเกษตรกรผู้เลี้ยงโคนมอย่างแน่นอน ทุกภาคส่วนจึงต้องช่วยกันพัฒนาและปรับตัวเพื่อพร้อมรองรับกับการค้าเสรีในตลาดโลกให้ได้ สำหรับในส่วนของกระทรวงเกษตรฯ มีส่วนสำคัญที่จะต้องเข้ามาช่วยดูแลในเรื่องต่างๆ ทั้งการพัฒนาสายพันธุ์เพื่อให้สามารถผลิตน้ำนมที่มีปริมาณและมีคุณภาพมากที่สุดการพัฒนาและแปรรูปผลิตภัณธ์ให้มีความหลากหลาย การลดต้นทุนการผลิตและการหาช่องทางการตลาดเป็นต้น อย่างไรก็ตามกระทรวงเกษตรฯ พร้อมเดินเคียงข้างพี่น้องเกษตรกรผู้เลี้ยงโคนม และหวังเป็นอย่างยิ่งว่าการจัดงานในวันนี้จะเกิดประโยชน์ต่อพี่น้องเกษตรกรผู้เลี้ยงโคนมทั้งประเทศ และถือเป็นการสืบสานสิ่งที่มีคุณค่าและมีประโยชน์ โดยเฉพาะอาชีพการเลี้ยงโคนมนี้เป็นอาชีพพระราชทานจากในหลวงรัชกาลที่ 9 จึงต้องช่วยกันรักษาสืบสานและต่อยอดให้อาชีพนี้คงอยู่คู่กับประเทศไทยต่อไป" นายเฉลิมชัยกล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/37684