รัฐบาลไทย-ข่าวทำเนียบรัฐบาล-เกษตรฯ จัดงาน ‘ช้อปวิถีใหม่ ส่งสุขทั่วไทยถึงหน้าบ้าน’


วันพฤหัสบดีที่ 17 ธันวาคม 2563
เกษตรฯ จัดงาน ‘ช้อปวิถีใหม่ ส่งสุขทั่วไทยถึงหน้าบ้าน’
เกษตรฯ จัดงาน ‘ช้อปวิถีใหม่ ส่งสุขทั่วไทยถึงหน้าบ้าน’ ชวน เฉลิม ฉลอง ปีฉลู 64 ผนึกพันธมิตร ออกบูธสินค้าเกษตรผ่านแพลตฟอร์ม มุ่งกระตุ้นเศรษฐกิจฐานราก ส่งเสริมการบริโภคในปะเทศ
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังเปิดงาน ‘ช้อปวิถีใหม่ ส่งสุขทั่วไทยถึงหน้าบ้าน’ ซึ่งจัดขึ้นระหว่างวันที่ 17 - 23 ธันวาคม 2563 ณ ศูนย์การค้า พาราไดซ์ พาร์ค ศรีนครินทร์ ว่า กระทรวงเกษตรฯ ได้ให้ความสำคัญกับการกระตุ้นเศรษฐกิจฐานรากและส่งเสริมการบริโภคในประเทศ ซึ่งในช่วงเทศกาลปีใหม่เป็นช่วงที่ผู้บริโภคออกมาจับจ่ายใช้สอยเพื่อจัดงานและกิจกรรม หรือหาของขวัญปีใหม่มอบให้แก่กัน โดยแคมเปญ ‘ช้อปวิถีใหม่ ส่งสุขทั่วไทยถึงหน้าบ้าน’ กระทรวงเกษตรฯ ได้จับมือกับพันธมิตรทั้งจากภาครัฐและเอกชน ไม่ว่าจะเป็นศูนย์การค้า พาราไดซ์ พาร์ค, บริษัท ลาซาด้า จำกัด (ประเทศไทย), บริษัท ไปรษณีย์ไทย จำกัด และบริษัท เคอรี่ เอ็กซ์เพรส (ประเทศไทย) จำกัด (มหาชน) รวมทั้งหน่วยงานในสังกัดกระทรวงเกษตรและสหกรณ์ กลุ่มเกษตรกร และผู้ประกอบการ มาร่วมกันจัดแคมเปญในครั้งนี้
"ที่ผ่านมา กระทรวงเกษตรและสหกรณ์มีการพัฒนาและขยายตลาดออนไลน์ให้เกษตรกรอย่างต่อเนื่องด้วยแนวทางการตลาดนำการเกษตร และการใช้เทคโนโลยีก้าวสู่ Digital Marketing เพื่อให้เกษตรกรสามารถพัฒนาตนเองและเห็นว่าการใช้เทคโนโลยีเพื่อเข้าสู่ตลาดออนไลน์สามารถทำได้โดยง่ายและไม่ยากอย่างที่คิด ซึ่งทุกแพลตฟอร์มได้รับความนิยมและกระแสตอบรับเป็นอย่างดี และจากวิกฤตการณ์แพร่ระบาดของโรคไวรัสโควิด - 19 ที่เกิดขึ้น ทุกคนต้องปรับตัวเข้าสู่บริบทสังคม และวิถีชีวิตใหม่ New Normal ผู้บริโภคมีการสั่งซื้อเพื่อบริโภคเอง หรือส่งมอบเป็นของขวัญในโอกาสสำคัญและเทศกาลต่าง ๆ ดังนั้น ในช่วงเทศกาลปีใหม่นี้ เป็นช่วงที่ผู้บริโภคจะออกมาจับจ่ายใช้สอย กระทรวงเกษตรฯ จึงมุ่งหวังที่จะร่วมช่วยกระตุ้นเศรษฐกิจฐานรากผ่านเกษตรกรและผู้ประกอบการ โดยร่วมกันส่งเสริมการบริโภคในประเทศ ให้เกษตรกรและผู้ประกอบการมีรายได้เพิ่มจากการขยายช่องทางการตลาด ขณะที่ผู้บริโภคเองก็สะดวกสบาย สามารถเลือกชมตัวอย่างสินค้าและชิมฟรีได้ตลอดทั้งงาน ที่สำคัญ กระทรวงเกษตรฯ ยังการันตีสินค้าและการจัดส่ง ผู้บริโภคจึงมั่นใจได้ว่าจะได้รับผลผลิตและสินค้าเกษตรคุณภาพดีได้มาตรฐานและยังคงความสดใหม่อย่างแน่นอน” นายนราพัฒน์ กล่าว
นายสมพล ตรีภพนารถ กรรมการผู้จัดการธุรกิจศูนย์การค้า บริษัท เอ็ม บี เค จำกัด (มหาชน) กล่าวว่า ในนามของพาราไดซ์ พาร์ค ศูนย์การค้าในเครือเอ็ม บี เค ขอขอบคุณกระทรวงเกษตรฯ ที่ให้โอกาส พาราไดซ์ พาร์ค ร่วมเป็นส่วนหนึ่งในการจัดงาน ช้อปวิถีใหม่ ส่งสุขทั่วไทยถึงหน้าบ้าน เพื่อมอบสิ่งดี ๆ ให้กับลูกค้าในช่วงท้ายปี สำหรับความร่วมมือกับกระทรวงเกษตรฯ ในครั้งนี้ ทางเราได้สนับสนุนพื้นที่โดยไม่มีค่าใช้จ่ายใด ๆ ทั้งสิ้น ตรงบริเวณชั้น 1 ลานรอยัลพาร์ค พลาซ่า และบริเวณ Fashion Zone 2 เพื่อให้เกษตรกรมาร่วมออกบูธ ได้พบปะกับผู้บริโภคโดยตรง อีกทั้งยังช่วยให้กลุ่มเกษตรกรและเกษตรกรรุ่นใหม่ ได้ใช้ทักษะด้านตลาดการค้าออนไลน์เพิ่มมากขึ้น ส่งเสริมสินค้าเกษตรจากฝีมือเกษตรไทย ช่วยกระตุ้นเศรษฐกิจรากฐาน ที่สำคัญยังพบกับมิติใหม่กับการซื้อสินค้าเกษตรไทยบนโลกออนไลน์อีกด้วย
นางสาวภารดี สินธวณรงค์ ประธานเจ้าหน้าที่บริหารฝ่ายการตลาด บริษัท ลาซาด้า จำกัด (ประเทศไทย) กล่าวว่า ลาซาด้ายินดีเป็นอย่างยิ่ง ที่ได้เป็นสื่อกลางในการเชื่อมต่อผลิตภัณฑ์คุณภาพดีจากพี่น้องเกษตรกรไทยสู่ผู้บริโภค ผ่านแพลตฟอร์มลาซาด้าที่มีผู้ใช้งานหลายล้านคนทั่วประเทศ ซึ่งนอกจากจะเป็นการเพิ่มทางเลือกให้กับผู้บริโภคแล้ว ยังเป็นการเพิ่มช่องทางในการจำหน่ายให้กับเกษตรกรไทย ซึ่งจะนำไปสู่การขับเคลื่อนเศรษฐกิจดิจิทัลของประเทศไทยอย่างยั่งยืน

ที่มา : https://www.thaigov.go.th/news/contents/details/37703