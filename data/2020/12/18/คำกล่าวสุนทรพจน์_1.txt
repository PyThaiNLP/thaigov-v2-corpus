รัฐบาลไทย-ข่าวทำเนียบรัฐบาล-คํากล่าวพลเอก ประยุทธ์ จันทร์โอชา  นายกรัฐมนตรี


วันพฤหัสบดีที่ 17 ธันวาคม 2563
พิมพ์
คํากล่าวพลเอก ประยุทธ์ จันทร์โอชา  นายกรัฐมนตรี
คํากล่าว พลเอก ประยุทธ์ จันทร์โอชา  นายกรัฐมนตรี ในโอกาสเยี่ยมชมสถานีกลางบางซื่อและโครงการระบบรถไฟชานเมือง (สายสีแดง) วันอังคารที่ 15 ธันวาคม 2563 เวลา 14.00 น. ณ สถานีกลางบางซื่อ กรุงเทพมหานคร
ท่านรองนายกรัฐมนตรี และคณะรัฐมนตรี
ผู้บริหารกระทรวงคมนาคม
แขกผู้มีเกียรติและสื่อมวลชนทุกท่าน
ผมมีความยินดีเป็นอย่างยิ่ง ที่วันนี้ได้มีโอกาสนำคณะรัฐมนตรีมาเยี่ยมชมความพร้อมของสถานีกลางบางซื่อ และโครงการระบบรถไฟชานเมืองสายสีแดงช่วงบางซื่อ - รังสิต ซึ่งเป็นโครงการระบบขนส่งมวลชนสายหนึ่งที่สำคัญ เพื่อเติมเต็มการพัฒนาระบบขนส่งมวลชนทางรางให้มีประสิทธิภาพมากยิ่งขึ้น เพิ่มความสะดวดกรวดเร็วในการเดินทางให้แก่พี่น้องประชาชน ยกระดับคุณภาพชีวิตประชาชนชาวกรุงเทพฯ และปริมณฑล กระทรวงคมนาคม โดยการรถไฟแห่งประเทศไทย ได้ดำเนินการพัฒนามาอย่างต่อเนื่อง และเตรียมความพร้อมเพื่อเปิดให้บริการประชาชนอย่างเต็มรูปแบบในปี 2564 นี้
รัฐบาลได้กำหนดแผนยุทธศาสตร์ชาติ ระยะ 20 ปี (พ.ศ. 2561 – 2580) โดยให้ความสำคัญกับการพัฒนาโครงสร้างพื้นฐานด้านการคมนาคมขนส่งของประเทศทั้งทางถนน ทางราง ทางน้ำ และทางอากาศ เพื่อขับเคลื่อนการพัฒนาเศรษฐกิจ สังคม และยกระดับคุณภาพชีวิตของประชาชน และความมั่นคงของประเทศ อันเป็นปัจจัยสำคัญในการเพิ่มขีดความสามารถในการแข่งขันของไทยในระดับนานาชาติ โดยเฉพาะอย่างยิ่ง การพัฒนา “ระบบคมนาคมขนส่งทางราง” ซึ่งเป็นรูปแบบการเดินทางที่มีประสิทธิภาพและยั่งยืน รัฐบาลจึงได้ส่งเสริม ติดตาม และมุ่งมั่นผลักดันเพื่อให้ระบบคมนาคมทางรางเป็นรูปแบบการเดินทางหลักของประเทศ
ที่ผ่านมา รัฐบาลได้เร่งพัฒนาระบบคมนาคมทางรางอย่างต่อเนื่องตั้งแต่โครงการรถไฟฟ้าขนส่งมวลชนในเขตเมือง ได้แก่ รถไฟฟ้าสายสีเขียว สายสีน้ำเงิน สายสีม่วง สายสีชมพู สายสีเหลือง และสายสีส้ม ซึ่งจะช่วยยกระดับการเดินทางของประชาชนในพื้นที่กรุงเทพฯ และปริมณฑลให้ได้รับความสะดวก รวดเร็ว ยิ่งขึ้น
ช่วยลดการใช้รถยนต์ส่วนบุคคล บรรเทาปัญหาการจราจรติดขัด
นอกจากนี้ รัฐบาลยังได้พัฒนาโครงการรถไฟทางคู่ทั่วประเทศรวมถึงพัฒนาโครงข่ายรถไฟความเร็วสูง ช่วงกรุงเทพมหานคร – นครราชสีมา และรถไฟความเร็วสูงเชื่อมสามสนามบิน เพื่อเชื่อมต่อทั่วทุกภูมิภาคของประเทศไทยและประเทศเพื่อนบ้านในอนุภูมิภาคลุ่มน้ำโขง เพิ่มประสิทธิภาพด้านการเดินทาง ขนส่ง และโลจิสติกส์ ซึ่งรัฐบาลได้ให้ความสนใจ เร่งรัด และติดตามความก้าวหน้าของทุกโครงการมาโดยตลอด
สำหรับสถานีกลางบางซื่อ ศูนย์กลางการเดินทางด้วยรถไฟยุคใหม่ ซึ่งมีศักยภาพเทียบเท่าสถานีรถไฟชั้นนำของโลก และโครงการรถไฟชานเมืองสายสีแดง นอกจากจะเป็นทางเลือกให้ประชาชนสามารถเดินทางจากกรุงเทพฯ สู่ปริมณฑลและทั่วทุกภูมิภาคของประเทศได้โดยสะดวก รวดเร็ว และปลอดภัยแล้ว ยังมีความสำคัญอย่างยิ่งต่อการพัฒนาประเทศ ก่อให้เกิดการกระตุ้นเศรษฐกิจ ส่งเสริมโอกาสด้านการค้าการลงทุน และการท่องเที่ยว รวมถึงสนับสนุนการขยายตัวของเมืองและพื้นที่เศรษฐกิจตลอดแนวเส้นทาง
นอกจากนี้ ในระยะยาว จะขับเคลื่อนให้ประเทศไทยเป็นศูนย์กลางด้านการคมนาคมและการขนส่งทางรางที่ใหญ่ที่สุดในอาเซียน เสริมสร้างความสามารถในการแข่งขันทางด้านเศรษฐกิจ และยกระดับคุณภาพชีวิตของพี่น้องประชาชนควบคู่กันไปอย่างยั่งยืน นับเป็นก้าวย่างสำคัญในหน้าประวัติศาสตร์ของการพัฒนาระบบรางและการพัฒนาประเทศตามเป้าหมายของรัฐบาล
ในโอกาสนี้ ผมขอขอบคุณกระทรวงคมนาคม การรถไฟแห่งประเทศไทย ในฐานะหน่วยงานเจ้าของโครงการ ที่ได้เร่งรัดการดำเนินโครงการให้มีความก้าวหน้าอย่างเป็นรูปธรรม ตลอดจนผู้ปฏิบัติงานที่มีส่วนเกี่ยวข้องในทุกภาคส่วน ซึ่งเป็น “กำลังสำคัญ” ในการผลักดันให้โครงการสำเร็จลุล่วงตามเป้าหมาย เพื่อให้พี่น้องประชาชนได้ใช้บริการสถานีกลางบางซื่อและรถไฟชานเมืองสายสีแดง ในอนาคตอันใกล้ และเพื่อขับเคลื่อนประเทศไทยสู่ความมั่นคง มั่งคั่ง และยั่งยืน
ขอบคุณครับ
-----------------------

ที่มา : https://www.thaigov.go.th/news/contents/details/37669