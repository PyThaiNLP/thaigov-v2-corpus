รัฐบาลไทย-ข่าวทำเนียบรัฐบาล-รมว.ยุติธรรม ติดตามการดำเนินงานของกรมราชทัณฑ์ เน้นย้ำการลดความแออัดของเรือนจำทุกแห่ง 


วันพฤหัสบดีที่ 17 ธันวาคม 2563
รมว.ยุติธรรม ติดตามการดำเนินงานของกรมราชทัณฑ์ เน้นย้ำการลดความแออัดของเรือนจำทุกแห่ง
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมมอบนโยบายให้กับผู้บริหารกรมราชทัณฑ์
ในวันพุธที่ ๑๖ ธันวาคม ๒๕๖๓ เวลา ๑๕.๓๐ น. ณ ห้องประชุม ๑ ชั้น ๒ กรมราชทัณฑ์ นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมมอบนโยบายให้กับผู้บริหารกรมราชทัณฑ์ โดยมีว่าที่ร้อยตรี ธนกฤต จิตรอารีรัตน์ เลขานุการรัฐมนตรีว่าการกระทรวงยุติธรรม นายวิทยา สุริยะวงค์ รองปลัดกระทรวงยุติธรรม นายอายุตม์ สินธพพันธ์ อธิบดีกรมราชทัณฑ์ ผู้บริหารกรมราชทัณฑ์ รวมทั้งผู้บัญชาการเรือนจำ/ทัณฑสถาน ทั่วประเทศ เข้าร่วมประชุมผ่านระบบ Video Conference
โดยรัฐมนตรีว่าการกระทรวงยุติธรรม ได้เน้นย้ำในเรื่องการบริหารจัดการความจุของผู้ต้องขังในเรือนจำ ผ่านการอภัยโทษ การพักการลงโทษกรณีพิเศษ เป็นต้น โดยมีการควบคุมด้วยอุปกรณ์อิเล็กทรอนิกส์ติดตามตัว (EM) ซึ่งให้กรมคุมประพฤติร่วมบูรณาการความร่วมมือสอดส่องในขณะพักการลงโทษ เพื่อแก้ไขปัญหานักโทษล้นคุก
นอกจากนี้ ได้ให้กรมราชทัณฑ์ดำเนินการตามมาตรการป้องกันลักลอบซื้อ-ขาย ยาเสพติดในเรือนจำ เพื่อป้องกันมิให้เจ้าหน้าที่ของรัฐกระทำการทุจริตเกี่ยวกับการลักลอบซื้อขายยาเสพติดในเรือนจำ ตามที่คณะกรรมการป้องกันและปราบปรามการทุจริตแห่งชาติ (ป.ป.ช.) เสนอ ครม. ด้วย

ที่มา : https://www.thaigov.go.th/news/contents/details/37677