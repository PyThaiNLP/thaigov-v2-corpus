รัฐบาลไทย-ข่าวทำเนียบรัฐบาล-กระทรวงยุติธรรม โดย สำนักงาน ป.ป.ส. เปิดการอบรมหลักสูตร เพิ่มประสิทธิภาพการสืบสวนขยายผลและยึดทรัพย์สินคดียาเสพติด


วันพฤหัสบดีที่ 17 ธันวาคม 2563
กระทรวงยุติธรรม โดย สำนักงาน ป.ป.ส. เปิดการอบรมหลักสูตร เพิ่มประสิทธิภาพการสืบสวนขยายผลและยึดทรัพย์สินคดียาเสพติด
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการอบรมหลักสูตร เพิ่มประสิทธิภาพการสืบสวนขยายผลและยึดทรัพย์คดียาเสพติดให้แก่เจ้าหน้าที่ระดับปฏิบัติงานในพื้นที่ของหน่วยงานที่เกี่ยวข้อง
ในวัน​จันทร์​ที่ ๑๔ ธันวาคม​ ๒๕๖๓​ เวลา​ ๐๘.๓๐ ​น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีเปิดการอบรมหลักสูตร เพิ่มประสิทธิภาพการสืบสวนขยายผลและยึดทรัพย์คดียาเสพติดให้แก่เจ้าหน้าที่ระดับปฏิบัติงานในพื้นที่ของหน่วยงานที่เกี่ยวข้อง เพื่อให้เจ้าหน้าที่ผู้ปฏิบัติงานได้ทราบถึงปัญหาอุปสรรคในการสืบสวนขยายผลและยึดทรัพย์สินคดียาเสพติดที่เกิดขึ้น เพื่อกำหนดมาตรการและแนวทางในการแก้ไขปรับปรุงการสืบสวนขยายผลและยึดทรัพย์สินคดียาเสพติดให้เกิดประสิทธิภาพ​ โดยมี นายวิชัย ไชยมงคล เลขาธิการ ป.ป.ส.​ พ.ต.ท. กรวัชร์ ปานประภากร​ อธิบดีกรมสอบสวนคดีพิเศษ​ พล.ต.อ. มนู เมฆหมอก รอง ผบ.ตร. เจ้าหน้าที่จากสำนักงานตำรวจแห่งชาติ สำนักงานอัยการสูงสุด กรมสอบสวนคดีพิเศษ สำนักงานคณะกรรมการป้องกันและปราบปรามการฟอกเงิน​ กรมศุลกากร และเจ้าหน้าที่สำนักงาน ป.ป.ส. รวมกว่า ๑๒๕​ คน เข้าร่วมฯ ณ โรงแรมเซ็นจูรี่ พาร์ค กรุงเทพมหานคร
การอบรมดังกล่าว สืบเนื่องจากนโยบายการแก้ไขปัญหายาเสพติดแนวใหม่ของ นายสมศักดิ์ เทพสุทิน รัฐมนตรีว่าการกระทรวงยุติธรรม ที่มุ่งเน้นการดำเนินคดีกับนายทุนหรือผู้เกี่ยวข้องกับเครือข่ายการค้ายาเสพติดโดยใช้มาตรการสมคบหรือสนับสนุนช่วยเหลือ
รัฐมนตรีว่าการกระทรวงยุติธรรม กล่าวว่า มาตรการการริบทรัพย์สิน รัฐบาลกำหนดให้ในปี พ.ศ. 2564 ต้องริบทรัพย์สินที่ใช้ในการกระทำความผิดให้ได้จำนวนมากขึ้นกว่าเดิม 10 เท่า คือ 6,000 ล้านบาท เป็นอย่างน้อย เพื่อเป็นการลิดรอนศักยภาพของนักค้ายาเสพติด โดยการดำเนินการดังกล่าวจะไม่สัมฤทธิ์ผล ถ้าหากขาดการบูรณาการการทำงาน การบูรณาการทางกฎหมาย และเทคโนโลยีระหว่างหน่วยงาน ซึ่งการทำงานต้องเชื่อมโยงและเป็นไปในทิศทางเดียวกัน ผู้ปฏิบัติงานที่เกี่ยวข้องต้องมีความรอบรู้ และมองเห็นความเชื่อมโยงในกระบวนการสืบสวน การวิเคราะห์ข้อมูลที่ได้จากการสืบสวนคดียาเสพติด และการรวบรวมพยานหลักฐานเพื่อการขยายผลและยึดทรัพย์สินคดียาเสพติด ประกอบกับปัจจุบันโลกเข้าสู่ยุคสังคมดิจิทัลอย่างแท้จริงและเทคโนโลยีส่งผลให้อาชญากรรมในยุคดิจิทัลมีการเปลี่ยนแปลงไปจากเดิม ทั้งรูปแบบและวิธีการกระทำความผิด เจ้าหน้าที่ที่เกี่ยวข้องจึงจำเป็นอย่างมากที่จะต้องอัพเดทหรือพัฒนาความรู้ของตนเพื่อให้เท่าทันกลุ่มอาชญากรยาเสพติด

ที่มา : https://www.thaigov.go.th/news/contents/details/37674