รัฐบาลไทย-ข่าวทำเนียบรัฐบาล-นายกรัฐมนตรีลงเสาเอกบ้านมั่นคง 


วันพฤหัสบดีที่ 17 ธันวาคม 2563
พิมพ์
นายกรัฐมนตรีลงเสาเอกบ้านมั่นคง
นายกรัฐมนตรีลงเสาเอกบ้านมั่นคง "สหกรณ์เคหสถานบ้านมั่นคงชุมชนวัดรังสิต จำกัด" เดินหน้า 38 ชุมชนต้องมีคุณภาพชีวิตที่ดีขึ้น
วันนี้ (17 ธ.ค. 63) เวลา 14.30 น. นางสาวรัชดา ธนาดิเรก รองโฆษกประจำสำนักนายกรัฐมนตรี  เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีลงเสาเอกบ้านมั่นคง "สหกรณ์เคหสถานบ้านมั่นคงชุมชนวัดรังสิต จำกัด" (บ้านสวย คลองใส วิถีใหม่ ชุมชนริมคลอง) ณ หมู่ 7 ถนนเลียบคลองเปรมประชากร ตำบลหลักหก อำเภอเมืองปทุมธานี จังหวัดปทุมธานี  พร้อมมอบสัญญาเช่าที่ดินราชพัสดุ (เนื้อที่ 22 ไร่ 3 งาน 36 ตารางวา)  และใบอนุญาตก่อสร้างของสหกรณ์ฯ ให้แก่ประธานและกรรมการสหกรณ์เคหสถานบ้านมั่นคงชุมชนวัดรังสิต จำกัด  โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ และชาวชุมชนริมคลองเปรมประชากร เข้าร่วมงานประมาณ 600 คน
โอกาสนี้ นายกรัฐมนตรีกล่าวยินดีที่ได้มาเป็นประธานในพิธียกเสาเอก บ้านมั่นคง “สหกรณ์เคหสถานบ้านมั่นคงชุมชนวัดรังสิต จำกัด” (บ้านสวย คลองใส วิถีใหม่ ชุมชนริมคลอง) และมอบสัญญาเช่าที่ราชพัสดุ และใบอนุญาตก่อสร้างให้กับหมู่ 7 ตำบลหลักหก   ซึ่งเป็นชุมชนที่ 2 ของการพัฒนาชุมชนริมคลองเปรมประชากรต่อจากชุมชนประชาร่วมใจ 2   เขตจตุจักร ซึ่งตนเองมีโอกาสร่วมพิธีลงเสาเอกเมื่อเดือนมกราคมที่ผ่านมา และทราบว่าปัจจุบันได้ก่อสร้างบ้านแล้วเสร็จ 193 หลัง ประชาชนได้อยู่บ้านใหม่ มีสภาพแวดล้อมที่ดี พร้อมขอให้ประชาชนที่อาศัยอยู่ริมคลองช่วยกันรณรงค์และปลูกสร้างจิตสำนึกร่วมกันดูแลรักษาความสะอาดไม่ทิ้งขยะลงแม่น้ำ คู คลอง ลดปัญหาน้ำเน่าเสีย ส่งเสริมให้เกิดการมีส่วนร่วมของทุกภาคส่วนในการจัดการคุณภาพน้ำ ฟื้นฟู และปรับปรุงภูมิทัศน์บริเวณริมฝั่งแม่น้ำให้มีความสะอาดสวยงาม ปรับทัศนียภาพให้สวยงาม เพิ่มประสิทธิภาพในการระบายน้ำ อีกทั้งสามารถใช้เป็นทางสัญจรสาธารณะได้ด้วย การพัฒนาที่อยู่อาศัยของประชาชนริมคลองให้มีสุขภาวะที่ดี เพื่อ สอดคล้องกับแผนยุทธศาสตร์การพัฒนาที่อยู่อาศัย ระยะ 20 ปี ที่มุ่งหวังให้คนไทยมีที่อยู่อาศัยและมีคุณภาพชีวิตที่ดีภายในปี 2579 โดยเฉพาะผู้มีรายได้น้อยควรได้รับการดูแลอย่างทั่วถึงและเป็นธรรม
นายกรัฐมนตรียังกล่าวถึงการเป้าหมายการขับเคลื่อนแผนแม่บทโครงสร้างพื้นฐานระบบคลองและการพัฒนาชุมชนริมคลองเปรมประชากร เพื่อพัฒนาคุณภาพชีวิตความเป็นอยู่ของประชาชน   การทำงานจากรุ่นสู่รุ่น  สู่ลูกหลานคนไทยที่สำคัญคนไทยอย่าเกลียดกัน อย่าแตกแยกอย่าขัดแย้งกัน ต้องร่วมใจไทยสร้างชาติ
นายกรัฐมนตรียังกล่าวในช่วงท้าย ขอบคุณการทำงานของภาครัฐ ภาคเอกชน ภาคประชาสังคม ท้องถิ่น และและประชาชนซึ่งเป็นแกนหลักในการขับเคลื่อนกิจกรรมนี้  หวังให้โครงการนี้ดำเนินการกันอย่างต่อเนื่องไปยังชุมชนริมคลองเปรมประชากรอีกกว่า 38 ชุมชน  เพื่อให้ประชาชนมีคุณภาพชีวิตที่ดีขึ้น เป็นชุมชนที่เข้มแข็งตามเป้าหมายของการดำเนินงานของรัฐบาล
จากนั้น นายกรัฐมนตรีได้ทำพิธีวางไม้มงคล ผูกผ้าสี และโปรยดอกไม้เพื่อความเป็นสิริมงคล ณ บริเวณจุดยกเสาเอก และมอบข้าวสารให้แก่ตัวแทนชุมชน  ก่อนเดินทางกลับโดยรถยนต์
………………………………………….

ที่มา : https://www.thaigov.go.th/news/contents/details/37701