รัฐบาลไทย-ข่าวทำเนียบรัฐบาล-กระทรวงยุติธรรมร่วมมือกับมหาวิทยาลัยบูรพา จัดโครงการประชุมเชิงปฏิบัติการการตรวจประเมินผลโภชนาการอาหารสำหรับผู้ต้องขัง


วันพฤหัสบดีที่ 17 ธันวาคม 2563
กระทรวงยุติธรรมร่วมมือกับมหาวิทยาลัยบูรพา จัดโครงการประชุมเชิงปฏิบัติการการตรวจประเมินผลโภชนาการอาหารสำหรับผู้ต้องขัง
นายวิทยา สุริยะวงศ์ รองปลัดกระทรวงยุติธรรม เป็นประธานในพิธีเปิดโครงการประชุมเชิงปฏิบัติการการตรวจประเมินผลโภชนาการอาหารสำหรับผู้ต้องขัง
ในวันพฤหัสบดีที่ ๑๗ ธันวาคม ๒๕๖๓ เวลา ๐๙.๓๐ น. ณ ห้องประชุมวายุภักษ์ ๖ ชั้น ๕ โรงแรมเซ็นทรา บาย เซ็นทาราศูนย์ราชการและคอนเวนชันเซ็นเตอร์ นายวิทยา สุริยะวงศ์ รองปลัดกระทรวงยุติธรรม เป็นประธานในพิธีเปิดโครงการประชุมเชิงปฏิบัติการการตรวจประเมินผลโภชนาการอาหารสำหรับผู้ต้องขัง ซึ่งจัดขึ้นโดยกระทรวงยุติธรรมร่วมกับมหาวิทยาลัยบูรพา มีวัตถุประสงค์เพื่อรายงานข้อค้นพบใหม่เกี่ยวกับระบบและกลไกการบริหารงานสูทกรรม คุณภาพของอาหาร และสุขภาวะของผู้ต้องขัง พร้อมทั้งระดมข้อคิดเห็นจากผู้ที่มีส่วนเกี่ยวข้องด้านคุณภาพโภชนาการอาหารของผู้ต้องขังในทุก ๆ ภาคส่วน โดยมี นายวีระกิตติ์ หาญปริพรรณ์ รองอธิบดีกรมราชทัณฑ์ ผู้ช่วยศาสตราจารย์ ดร.วศิน ยุวนะเตมีย์ รองอธิการบดีมหาวิทยาลัยบูรพา และผู้เกี่ยวข้องเข้าร่วมฯ
ทั้งนี้ รองปลัดกระทรวงยุติธรรม ได้มอบนโยบายการดูแลคุณภาพชีวิตของผู้ต้องขัง โดยเน้นย้ำเรื่องของคุณภาพโภชนาการอาหารสำหรับผู้ต้องขังในเรือนจำ/ทัณฑสถานทั่วประเทศ จัดอาหารให้มีความเหมาะสมทั้งในเชิงปริมาณและคุณภาพ เพื่อให้ผู้ต้องขังได้รับการดูแลด้านอาหารตามหลักสิทธิมนุษยชนที่พึงมี และให้เป็นไปตามมาตรฐานความโปร่งใสของเรือนจำ ๕ ด้าน

ที่มา : https://www.thaigov.go.th/news/contents/details/37679