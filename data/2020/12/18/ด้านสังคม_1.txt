รัฐบาลไทย-ข่าวทำเนียบรัฐบาล-ดร.สาธิต ขับเคลื่อนงานสุขศาลาตามแนวพระราชดำริ ดูแลประชาชนในพื้นที่ห่างไกล


วันพฤหัสบดีที่ 17 ธันวาคม 2563
ดร.สาธิต ขับเคลื่อนงานสุขศาลาตามแนวพระราชดำริ ดูแลประชาชนในพื้นที่ห่างไกล
รัฐมนตรีช่วยว่าการกระทรวงสาธารณสุข ขับเคลื่อนงานสาธารณสุขตามแนวพระราชดำริ ติดตามการทำงานสุขศาลาพระราชทานบ้านแอโก๋-แสนคำลือ จ.แม่ฮ่องสอน ดูแลประชาชนขั้นพื้นฐานในพื้นที่ห่างไกล ทุรกันดาร ให้เข้าถึงการรักษาในระบบการแพทย์แผนปัจจุบัน
รัฐมนตรีช่วยว่าการกระทรวงสาธารณสุข ขับเคลื่อนงานสาธารณสุขตามแนวพระราชดำริ ติดตามการทำงานสุขศาลาพระราชทานบ้านแอโก๋-แสนคำลือ จ.แม่ฮ่องสอน ดูแลประชาชนขั้นพื้นฐานในพื้นที่ห่างไกล ทุรกันดาร ให้เข้าถึงการรักษาในระบบการแพทย์แผนปัจจุบัน
วันนี้ (17 ธันวาคม 2563) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วย นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ นายแพทย์สมศักดิ์ อรรฆศิลป์ อธิบดีกรมการแพทย์ นายแพทย์ธงชัย เลิศวิไลรัตนพงศ์ หัวหน้าผู้ตรวจราชการกระทรวงสาธารณสุข  และผู้บริหารกระทรวงสาธารณสุข ลงพื้นที่สุขศาลาพระราชทานบ้านแอโก๋ –แสนคำลือ อ.ปางมะผ้า จ.แม่ฮ่องสอน ติดตามการดำเนินงานการดูแลสุขภาพประชาชนในถิ่นทุรกันดาร
ดร.สาธิตกล่าวว่า การพัฒนางานสาธารณสุขตามแนวพระราชดำริและโครงการเฉลิมพระเกียรติเป็นหนึ่งในนโยบายของกระทรวงสาธารณสุขที่สำคัญอย่างยิ่ง เพื่อสนองพระราชปณิธานพระบรมวงศานุวงศ์ทุกพระองค์ ที่มุ่งหวังให้คนไทยมีสุขภาพอนามัยที่ดี โดยเฉพาะในพื้นที่ห่างไกลทุรกันดารเข้าถึงบริการสุขภาพ จึงได้จัดตั้งสุขศาลาพระราชทานขึ้น ปัจจุบันมีสุขศาลาพระราชทานที่กระทรวงสาธารณสุขดูแล 22 แห่งทั่วประเทศ การลงพื้นที่สุขศาลาพระราชทานบ้านแอโก๋ –แสนคำลือ จ.แม่ฮ่องสอนในวันนี้ เพื่อติดตามการดำเนินงานดูแลส่งเสริมสุขภาพประชาชนในพื้นที่ภูเขาสูง ซึ่งประชากรส่วนใหญ่มีเชื้อชาติลาหู่ ใช้ภาษาลาหู่ (มูเซอแดง) ในการสื่อสาร มีฐานะความเป็นอยู่ยากจน ส่วนใหญ่มีปัญหาสุขภาพเกี่ยวกับระบบทางเดินหายใจ รวมทั้งปัญหาเรื่องฝุ่นควันจากไฟป่า จากข้อมูลผู้รับบริการรักษาตั้งแต่ 1 ตุลาคม 2562 – 30 กันยายน 2563 ให้การดูแลรักษา 1,534 ครั้ง ส่วนใหญ่เป็นโรคระบบทางเดินหายใจ 500 ครั้ง, ระบบทางเดินอาหาร 383 ครั้ง, ระบบกล้ามเนื้อ 218 ครั้ง, ระบบไหลเวียนโลหิต 20 ครั้ง, ตา หู คอ จมูก 61 ครั้ง, โรคผิวหนัง 97 ครั้ง, หนอนพยาธิ 22 ครั้ง, ทำแผล 174 ครั้ง, ฉีดยา 11 ครั้ง, วางแผนครอบครัว 55 ครั้ง, ส่งต่อผู้ป่วย 10 ครั้ง และอื่นๆ 10 ครั้ง
“การมีสุขศาลาพระราชทานเพื่อช่วยให้ประชาชนที่อยู่ในพื้นที่สูง ห่างไกลทุรกันดาร ซึ่งเดินทางไปโรงพยาบาล/ สถานพยาบาลเพื่อพบแพทย์มีความยากลำบาก ได้เข้าถึงบริการด้านสุขภาพ รับการรักษาด้วยการแพทย์แผนปัจจุบันได้มากขึ้น” ดร.สาธิตกล่าว
ด้านนายแพทย์ธเรศ กรัษนัยรวิวงค์ กล่าวว่า สุขศาลาพระราชทานบ้านแอโก๋ –แสนคำลือ มีหมู่บ้านที่อยู่ในการให้บริการ จำนวน 1 แห่ง คือ บ้านแอโก๋-แสนคำลือ มีจำนวนประชากร 869 คน 144 หลังคาเรือน เปิดให้บริการเมื่อวันที่ 1 มกราคม พ.ศ.2550 มีเครือข่ายการดำเนินงานในพื้นที่ ประกอบ สำนักงานสาธารณสุขอำเภอปางมะผ้า โรงพยาบาลปางมะผ้า โรงพยาบาลส่งเสริมสุขภาพตำบลถ้ำลอด และอาสาสมัครสาธารณสุขชุมชนประจำหมู่บ้านในพื้นที่ ให้บริการด้านการรักษาพยาบาล การปฐมพยาบาลเบื้องต้น การเบิกจ่ายยา และการส่งต่อผู้ป่วย, งานโภชนาการและพัฒนาการเด็ก เช่น ชั่งน้ำหนัก วัดส่วนสูง ให้นักเรียนและคัดกรองภาวะโภชนาการเด็ก 0-5 ปี, งานอนามัยแม่และเด็ก ติดตามเยี่ยมหลังคลอด แนะนำหญิงตั้งครรภ์ให้ฝากครรภ์ตามนัด, งานวางแผนครอบครัว เช่น จ่ายยาเม็ดคุมกำเนิด ฉีดยาคุมกำเนิด, งานทันตสาธารณสุข เช่น ให้ความรู้เรื่องการแปรงฟันที่ถูกวิธี, งานสุขาภิบาลและอนามัยสิ่งแวดล้อม และงานผู้สูงอายุและผู้พิการ เช่น ติดตามเยี่ยมบ้านให้ความรู้
********************** 17 ธันวาคม 2563
************************************************

ที่มา : https://www.thaigov.go.th/news/contents/details/37698