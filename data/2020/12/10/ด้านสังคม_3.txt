รัฐบาลไทย-ข่าวทำเนียบรัฐบาล-พม. ร่วมกับ MBK Center เปิดงาน “Gift to Give มหกรรมของขวัญถูกใจ...ได้บุญ” ร่วมส่งเสริมงานฝีมือกลุ่มเป้าหมาย ช่วยเหลือผู้ด้อยโอกาสทางสังคม


วันพุธที่ 9 ธันวาคม 2563
พม. ร่วมกับ MBK Center เปิดงาน “Gift to Give มหกรรมของขวัญถูกใจ...ได้บุญ” ร่วมส่งเสริมงานฝีมือกลุ่มเป้าหมาย ช่วยเหลือผู้ด้อยโอกาสทางสังคม
พม. ร่วมกับ MBK Center เปิดงาน “Gift to Give มหกรรมของขวัญถูกใจ...ได้บุญ” ร่วมส่งเสริมงานฝีมือกลุ่มเป้าหมาย ช่วยเหลือผู้ด้อยโอกาสทางสังคม
วันนี้ (9 ธ.ค. 63) เวลา 11.15 น. นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ เป็นประธานในพิธีเปิดงาน “Gift to Give มหกรรมของขวัญถูกใจ ได้บุญ” โดยความร่วมมือระหว่างกระทรวง พม. และบริษัท เอ็ม บี เค จำกัด (มหาชน) เพื่อเปิดพื้นที่ให้กลุ่มเป้าหมาย อาทิ เด็กเยาวชน สตรี ผู้สูงอายุ คนพิการ และคนไร้ที่พึ่ง รวมทั้งภาคีเครือข่าย มาออกร้านจำหน่ายสินค้าที่เป็นผลิตภัณฑ์ของหน่วยงานในสังกัดกระทรวง พม. โดยไม่คิดค่าใช้จ่าย ซึ่งจัดขึ้นระหว่างวันที่ 9–11 ธันวาคม 2563 ตั้งแต่เวลา 10.00-20.00 น. ที่บริเวณลาน Avenue โซน A ชั้น G ศูนย์การค้า MBK Center เขตปทุมวัน กรุงเทพมหานคร
นางสาวแรมรุ้ง  กล่าวว่า กระทรวง พม. มีภารกิจหลักในการพัฒนาศักยภาพคนทุกช่วงวัยและทุกกลุ่มเป้าหมาย ตั้งแต่แรกเกิด เด็ก เยาวชน สตรี ผู้สูงอายุ คนพิการ และผู้ด้อยโอกาสทางสังคม อีกทั้งการเสริมสร้างชุมชนให้มีความเข้มแข็งและสร้างระบบที่เอื้อต่อการพัฒนาคนให้มีคุณภาพชีวิตที่ดี และการส่งเสริมภาคีเครือข่ายอย่างเป็นระบบสู่การเป็นหุ้นส่วนทางสังคม ซึ่งขณะนี้ สถานการณ์การแพร่ระบาดของโรคโควิด-19 ได้ส่งผลกระทบทั้งด้านเศรษกิจและสังคมต่อประชาชนคนไทยในวงกว้างอย่างต่อเนื่อง โดยเฉพาะกลุ่มเป้าหมายของ กระทรวง พม. ที่เป็นกลุ่มเปราะบางที่มีความเสี่ยงสูง ทั้งนี้ กระทรวง พม. จึงได้ร่วมกับบริษัท เอ็ม บี เค จำกัด (มหาชน) จัดงาน “Gift to Give มหกรรมของขวัญถูกใจ ได้บุญ” ซึ่งจัดขึ้นเป็นปีที่ 2 เพื่อเปิดพื้นที่ให้กลุ่มเป้าหมายและภาคีเครือข่ายมาออกร้านจำหน่ายสินค้าที่เป็นผลิตภัณฑ์ของหน่วยงานในสังกัดกระทรวง พม. โดยไม่คิดค่าใช้จ่าย ซึ่งเป็นการเพิ่มช่องทางการจำหน่ายสินค้าและสร้างรายได้ให้กลุ่มบุคคลที่อยู่ในความดูแลของกระทรวง พม. และภาคีเครือข่าย นอกจากนี้ ยังสามารถร่วมทำบุญบริจาคเงินและสิ่งของ เพื่อส่งต่อเป็นของขวัญปีใหม่ 2564 ให้กับกลุ่มเด็กในสถานสงเคราะห์ทั่วประเทศ จำนวน 6,464 คน อีกทั้งมีการเปิดรับสมัครอาสาสมัครพัฒนาสังคมและความมั่นคงของมนุษย์ (อพม.) เพื่อร่วมเป็นภาคีเครือข่ายในการช่วยเหลือผู้ด้อยโอกาสในสังคมต่อไป
นางสาวแรมรุ้ง  กล่าวเพิ่มเติมว่า ทั้งนี้ ขอเชิญชวนแต่งชุดไทยมาช้อปสินค้าฝีมือคนไทย ชิมอาหารไทย และชมโชว์แบบไทย จากกลุ่มบุคคลที่ต้องการโอกาสจากสังคม ที่อยู่ภายใต้การดูแลของกระทรวง พม. พร้อมอิ่มบุญอิ่มใจกับการส่งมอบความสุขได้ที่งาน “Gift to Give มหกรรมของขวัญถูกใจ...ได้บุญ” ระหว่างวันที่ 9 – 11 ธันวาคม 2563 ตั้งแต่เวลา 10:00-20:00 น. ณ บริเวณลาน Avenue โซน A ชั้น G ศูนย์การค้า เอ็ม บี เค เซ็นเตอร์

ที่มา : https://www.thaigov.go.th/news/contents/details/37509