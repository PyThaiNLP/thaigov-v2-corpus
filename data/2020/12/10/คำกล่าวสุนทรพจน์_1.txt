รัฐบาลไทย-ข่าวทำเนียบรัฐบาล-คำกล่าวของพลเอก ประยุทธ์ จันทร์โอชา นายกรัฐมนตรี ในการประชุมผู้นำ ACMECS ครั้งที่ 9


วันพุธที่ 9 ธันวาคม 2563
พิมพ์
คำกล่าวของพลเอก ประยุทธ์ จันทร์โอชา นายกรัฐมนตรี ในการประชุมผู้นำ ACMECS ครั้งที่ 9
คำกล่าวของนายกรัฐมนตรี ในการประชุมผู้นำ ACMECS ครั้งที่ 9 วันพุธที่ 9 ธันวาคม 2563 เวลา 08.30 – 10.00 น. ณ อาคารภักดีบดินทร์ ทำเนียบรัฐบาล ผ่านระบบการประชุมทางไกล
คำกล่าวของพลเอก ประยุทธ์ จันทร์โอชา นายกรัฐมนตรี
ในการประชุมผู้นำ ACMECS ครั้งที่ 9
วันพุธที่ 9 ธันวาคม 2563 เวลา 08.30 – 10.00 น.
ณ อาคารภักดีบดินทร์ ทำเนียบรัฐบาล ผ่านระบบการประชุมทางไกล
ฯพณฯ สมเด็จอัคคมหาเสนาบดีเดโช ฮุน เซน นายกรัฐมนตรีแห่งราชอาณาจักรกัมพูชา
ฯพณฯ ทองลุน สีสุลิด นายกรัฐมนตรีแห่งสาธารณรัฐประชาธิปไตยประชาชนลาว
ฯพณฯ อู วิน มยิน ประธานาธิบดีแห่งสาธารณรัฐแห่งสหภาพเมียนมา
ฯพณฯ เหวียน ซวน ฟุก นายกรัฐมนตรีแห่งสาธารณรัฐสังคมนิยมเวียดนาม
ฯพณฯ ดาโต๊ะ ปาดูกา ลิม จ็อก ฮอย เลขาธิการอาเซียน
และท่านผู้มีเกียรติทุกท่าน
ผมยินดีที่เราได้กลับมาพบกันอีกครั้งหลังการประชุมผู้นำอาเซียน และขอขอบคุณท่านนายกรัฐมนตรีกัมพูชาที่ได้จัดการประชุมผู้นำ ACMECS ครั้งที่ 9 ซึ่งผมเชื่อว่าผลการประชุมครั้งนี้จะสะท้อนให้เห็นถึงความมุ่งมั่นของเราที่จะขับเคลื่อน ACMECS ให้ก้าวหน้า  มีพลวัต  และพร้อมรับมือกับความเปลี่ยนแปลงทางภูมิรัฐศาสตร์และความท้าทายรูปแบบใหม่ต่อไป
ท่ามกลางวิกฤต Covid-19 ในปัจจุบัน ผมภูมิใจที่ประชาคมโลกยอมรับว่าอนุภูมิภาคนี้เป็นแบบอย่างของการรับมือกับวิกฤตนี้ได้อย่างดี ทั้งเรื่องการควบคุมการแพร่ระบาดและการร่วมมือกันเฝ้าระวังตามแนวชายแดน  ซึ่งความสำเร็จดังกล่าวมิใช่เรื่องบังเอิญ  แต่เกิดจากความร่วมมือระหว่างกันที่มีมานาน  ถือเป็นจุดแข็งหนึ่งของอนุภูมิภาคที่อยากจะขอให้ทุกท่านช่วยกันรักษาเอาไว้ ประการสำคัญผมเชื่อว่าการที่เรามุ่งมั่นดำเนินการตาม 3 เสาหลักของแผนแม่บท ACMECS ได้ส่งผลให้เรารับมือกับวิกฤตครั้งนี้ได้อย่างมีประสิทธิภาพ
ผมยินดีที่ทุกท่านเห็นพ้องกับหลักการใหม่ที่ไทยเสนอ เรื่อง“อนุภูมิภาคที่ปลอดภัยและเชื่อถือได้” ให้เป็นอีกหนึ่งสาขาความร่วมมือภายใต้แผนแม่บท ACMECS โดยผมเห็นว่าเราต้องให้ความสำคัญกับประเด็นต่าง ๆ  ที่จำเป็นสำหรับการพัฒนาในอนาคต เช่น การฟื้นตัวทางเศรษฐกิจพร้อมกับการป้องกันการแพร่ระบาดของโรคต่าง ๆ ในอนาคต เราต้องพลิกวิกฤติโควิด-19 ให้เป็นโอกาสเพื่อเพิ่มขีดความสามารถในการแข่งขันเชิงภาพลักษณ์ของอนุภูมิภาค และส่งเสริมให้ภูมิภาคนี้เป็นพื้นที่ที่ปลอดภัย เชื่อถือได้ และเต็มไปด้วยโอกาสที่หุ้นส่วนภายนอกจะเข้ามาร่วมมือด้านเศรษฐกิจและการพัฒนา  ตลอดจนสามารถสัญจรไป-มาระหว่างกันได้อย่างมั่นใจ นอกจากนั้น  เราต้องยกระดับความร่วมมือในการแก้ไขปัญหาที่เกิดจากความท้าทายอื่น ๆ  เช่น การเปลี่ยนแปลงสภาพภูมิอากาศ ปัญหาหมอกควัน และการส่งเสริมการบริหารจัดการน้ำที่มีประสิทธิภาพไปพร้อมกัน
ท่านผู้มีเกียรติทุกท่านครับ
เพื่อนำไปสู่การสร้างภาพลักษณ์ใหม่ที่ผมได้กล่าวมาข้างต้นผมขอเสนอให้ ACMECS กระชับความร่วมมือกันใน 3 ประเด็น ดังนี้
ประการแรก ผมเห็นว่า “การพัฒนาความเชื่อมโยงในทุกมิติ” ทั้งด้าน hardware software และ digital ยังคงเป็นหัวใจสำคัญของการขับเคลื่อน ACMECS และความร่วมมือ 3 เสาภายใต้แผนแม่บท   ที่เราได้ร่วมรับรองในการประชุมผู้นำครั้งที่แล้วที่กรุงเทพฯ เนื่องจากมีความจำเป็นต่อการฟื้นฟูเศรษฐกิจและสังคม เพราะถือเป็นการสร้างความเข้มแข็งจากภายในในระยะยาว อีกทั้งยังเป็นการสนับสนุนการเสริมสร้างประชาคมอาเซียน ผ่านการสอดประสานกับแผนแม่บทว่าด้วยความเชื่อมโยงระหว่างกันในอาเซียนได้อย่างไร้รอยต่อ
ผมยินดีที่ในช่วง 2 ปีที่ผ่านมา เราได้เห็นพัฒนาการของความเชื่อมโยงด้านต่าง ๆ โดยเฉพาะการใช้ประโยชน์จากเทคโนโลยีเพื่อส่งเสริมการค้าการลงทุนข้ามพรมแดน  การเร่งปรับปรุงกฎระเบียบให้เป็นมาตรฐานเดียวกัน รวมทั้งการพัฒนาแพลตฟอร์มอิเล็กทรอนิกส์สำหรับ Micro SMEs เพื่อเสริมสร้างศักยภาพให้กับผู้ประกอบการ สร้างงานสร้างรายได้ให้ประชาชนมีคุณภาพชีวิตที่ดีขึ้น  ซึ่งจะนำไปสู่การลดช่องว่างด้านการพัฒนาระหว่างกันได้ นอกจากนี้ เพื่อเชื่อมโยงอนุภูมิภาคของเราเข้ากับห่วงโซ่มูลค่าของโลก  ไทยจะใช้จุดแข็งเรื่องที่ตั้งของอนุภูมิภาคผลักดันการพัฒนาโครงสร้างพื้นฐานที่สำคัญ 2 โครงการ ได้แก่  โครงการแลนด์บริดจ์ เพื่อเชื่อมโยงอ่าวไทยกับอันดามัน และโครงการสะพานไทย เพื่อเชื่อมโยง EEC กับ SEC ด้วย
นอกจากนี้ ผมยินดีที่การเชื่อมโยงประเทศสมาชิก ACMECS และมิตรประเทศอื่น ๆ มีความแข็งแกร่งและแน่นแฟ้นยิ่งขึ้น ขณะที่การดำเนินการตามแผนแม่บท ACMECS ในมิติอื่น ๆ ก็คืบหน้าไปมาก เมื่อปีที่แล้ว เราได้ตกลงร่วมกันในการจัดทำเอกสารสำคัญที่จะขับเคลื่อน ACMECS อาทิ เอกสารขอบเขตการจัดตั้งกองทุนเพื่อการพัฒนา ACMECS เอกสารกลไกการทำงานของคณะกรรมการประสานงาน 3 เสา และการรวบรวมรายชื่อโครงการจำเป็นเร่งด่วน ที่สำคัญคือ เราได้รับหุ้นส่วนเพื่อการพัฒนากลุ่มแรก ได้แก่  จีน สหรัฐฯ ญี่ปุ่น เกาหลีใต้ อินเดีย และออสเตรเลีย และในปีนี้ นิวซีแลนด์และอิสราเอลก็จะเข้ามาเป็นหุ้นส่วนเพื่อการพัฒนากลุ่มที่สองอีกด้วย โดยไทยในฐานะประเทศผู้ประสานงานกับประเทศหุ้นส่วนเพื่อการพัฒนาจะเร่งประสานงานกับประเทศสมาชิก  ในการจัดทำแผนความร่วมมือระหว่างกันให้แล้วเสร็จโดยเร็ว ซึ่งจะสะท้อนถึงความเชื่อมั่นที่ประเทศภายนอกภูมิภาคมีต่ออนุภูมิภาคลุ่มน้ำโขงของเราอย่างเป็นรูปธรรม
ทุกท่านครับสำหรับการขับเคลื่อนแผนแม่บท ACMECS ในระยะต่อไป ผมเห็นว่าเราต้องยกระดับความร่วมมือด้านสาธารณสุขที่ได้ทำมาอย่างต่อเนื่องอยู่แล้วภายใต้เสาที่ 3 ของแผนแม่บท ขึ้นสู่ระดับที่สูงขึ้นและมีความยั่งยืนมากขึ้น ที่ผ่านมาเรามีโครงการแบ่งปันประสบการณ์ และถ่ายทอดความรู้ผ่านเครือข่ายการแพทย์ข้ามพรมแดน และการสนับสนุนอุปกรณ์ทางการแพทย์ที่จำเป็นเร่งด่วน แต่ผมอยากให้เรานึกถึงการเสริมสร้างความเข้มแข็งของระบบสาธารณสุขร่วมกันในระยะยาวด้วย ทั้งการพัฒนาบุคลากรร่วมกันอย่างต่อเนื่อง และการเพิ่มขีดความสามารถด้านการค้นคว้าวิจัยวัคซีนและยารักษาโรค เพื่อให้เราพร้อมรับมือกับภัยคุกคามทางสาธารณสุขในอนาคตได้ดียิ่งขึ้น
โอกาสนี้ ผมมีความยินดีที่จะเรียนให้ทุกท่านทราบว่า ไทยได้ ลงนามกับบริษัทแอสทราเซเนกา  เพื่อจัดหาวัคซีนต้านโควิด-19  ซึ่งคาดว่า น่าจะได้รับอนุญาตให้ใช้และผลิตได้ในช่วงกลางปี 2564 และเมื่อถึงเวลานั้น  ไทยพร้อมสนับสนุนให้ยาและวัคซีนดังกล่าวเป็นสินค้าสาธารณะเพื่อให้ประชาชนในอนุภูมิภาคลุ่มน้ำโขงสามารถเข้าถึงได้อย่างเท่าเทียม ในราคาที่สมเหตุสมผล
ประการที่สอง  เราต้องมีกลไกทางการเงินที่จะสนับสนุน   การพัฒนา ACMECS โดยผมยินดีที่เราได้ร่วมแสดงเจตนารมณ์ในการจัดตั้งกองทุนเพื่อการพัฒนา ACMECS ในการประชุมผู้นำครั้งที่ผ่านมา และวันนี้ผมขอย้ำความสำคัญของการจัดตั้งกองทุนนี้ เพื่อเป็นกลไก การพัฒนาที่เป็นรูปธรรม และตอบสนองต่อความต้องการที่แท้จริงของอนุภูมิภาค ผมยินดีที่ทุกประเทศเห็นชอบในหลักการของการร่วมสนับสนุนเงินทุน  และขอความร่วมมือให้แต่ละประเทศเร่งดำเนินกระบวนการภายในให้แล้วเสร็จโดยเร็ว โดยไทยขอยืนยันคำมั่นที่จะสนับสนุนเงินจำนวน 200 ล้านดอลลาร์สหรัฐแก่กองทุนเพื่อใช้ขับเคลื่อนโครงการที่จะเป็นประโยชน์สูงสุดต่ออนุภูมิภาคและประชาชนของเรา
ประการสุดท้าย เพื่อให้ ACMECS สามารถเดินหน้าต่อไปได้อย่างเข้มแข็งและมีประสิทธิภาพยิ่งขึ้น  ผมเห็นว่าเราต้องมีกลไกกลาง  เพื่อทำหน้าที่ผู้ประสานงานหลัก ทั้งในกลุ่ม ACMECS เอง และระหว่าง ACMECS กับหุ้นส่วนเพื่อการพัฒนา ดังนั้น ผมเห็นด้วยอย่างยิ่งที่เราจะเร่งศึกษาความเป็นไปได้ในการจัดตั้งสำนักเลขาธิการ ACMECS เพื่อเป็นหน่วยงานหลักในการรวบรวมและวิเคราะห์ข้อมูล จัดทำยุทธศาสตร์ขับเคลื่อนโครงการ  และประสานการทำงานร่วมกับหุ้นส่วนเพื่อการพัฒนาอย่างมีประสิทธิภาพ ผมหวังเป็นอย่างยิ่งว่า  ทุกท่านจะเล็งเห็นถึงความ สำคัญของการจัดตั้งสำนักเลขาธิการ ACMECS เช่นเดียวกับผม และจะสนับสนุนให้การจัดตั้งเป็นไปอย่างราบรื่น
ท่านผู้มีเกียรติทุกท่านครับ
ผมเชื่อว่าการพบปะของพวกเราสมาชิก ACMECS และท่านเลขาธิการ อาเซียนในวันนี้ เป็นการส่งสัญญาณสำคัญให้ประชาคมโลกได้รับทราบว่า ในวันที่โลกเผชิญกับความท้าทายที่ยากจะควบคุม ACMECS พร้อมที่จะผนึกกำลังเป็นหนึ่งเดียว เพื่อเดินหน้าขับเคลื่อนความร่วมมืออย่างแข็งขัน ให้สมกับการเป็นสมาชิกประชาคมระหว่างประเทศที่มีความรับผิดชอบ มีบทบาทที่สร้างสรรค์ และพร้อมรับมือกับความเปลี่ยนแปลงในทุกรูปแบบ
สุดท้ายนี้  ผมขอยืนยันความมุ่งมั่นและเจตนารมณ์ของไทย ในการทำงานร่วมกับประเทศสมาชิก ACMECS  ทั้งในด้านการสอดประสานเชิงนโยบายและการส่งเสริมความร่วมมือกับทุกภาคส่วน  เพื่อให้เราบรรลุข้อตกลงที่สำคัญต่าง ๆ ผมเชื่อมั่นว่าเราจะสามารถสร้างประชาคมแม่โขงที่เชื่อมโยง เข้มแข็ง และมีความยืดหยุ่น เพื่อให้เป็นอนุภูมิภาคเศรษฐกิจใหม่ที่สามารถขับเคลื่อนพลวัตทางเศรษฐกิจของภูมิภาคและของโลกได้อย่างมั่นคงและยั่งยืน
ขอบคุณครับ สวัสดีครับ
*************************************

ที่มา : https://www.thaigov.go.th/news/contents/details/37489