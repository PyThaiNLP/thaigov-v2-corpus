รัฐบาลไทย-ข่าวทำเนียบรัฐบาล-รมว.ยุติธรรม แถลงข่าวเปิดตัวแอป "U-NAI" (อยู่ไหน) ให้ประชาชนเข้าถึงข้อมูลคนหายได้อย่างรวดเร็ว


วันพุธที่ 9 ธันวาคม 2563
รมว.ยุติธรรม แถลงข่าวเปิดตัวแอป "U-NAI" (อยู่ไหน) ให้ประชาชนเข้าถึงข้อมูลคนหายได้อย่างรวดเร็ว
นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ แถลงข่าวเปิดตัวแอปพลิเคชัน U-NAI (อยู่ไหน)
ในวันพุธที่ ๙ ธันวาคม ๒๕๖๓ เวลา ๐๙.๓๐ น. นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย พันตำรวจเอก ทรงศักดิ์ รักศักดิ์สกุล ผู้อำนวยการสถาบันนิติวิทยาศาสตร์ แถลงข่าวเปิดตัวแอปพลิเคชัน U-NAI (อยู่ไหน) โดยมี ว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และคณะผู้บริหารส่วนราชการในสังกัด รวมถึงสื่อมวลชน เข้าร่วม ณ ห้องรับรอง ชั้น ๒ อาคารที่ทำการกระทรวงยุติธรรมแห่งใหม่ ถนนแจ้งวัฒนะ กรุงเทพฯ
นายสมศักดิ์ฯ กล่าวว่า กระทรวงยุติธรรม มีหน้าที่ในการอำนวยความเป็นธรรมแก่ประชาชน โดยต้องการให้ประชาชนเข้าถึงกระบวนการยุติธรรมอย่างเสมอภาค เท่าเทียม โดยการคุ้มครองสิทธิและเสรีภาพของประชาชน ลดความเหลื่อมล้ำในสังคม ซึ่งส่วนหนึ่งของการคุ้มครองสิทธิและเสรีภาพของประชาชนคือ กรณีที่มีคนหาย คนนิรนาม หรือศพนิรนาม สังคมมีคำถามว่ามีการติดตามคนหายอย่างไร หรือมีหน่วยงานใดรับผิดชอบ หรือกรณีคนหาย ถูกฆาตกรรม และถูกลักพาตัว และพบศพในพื้นที่ที่ญาติไม่ทราบ และผู้ที่พบก็ไม่ทราบว่าเป็นใคร อีกทั้งสภาพของศพไม่สามารถบ่งบอกเพศและบอกไม่ได้ว่าเป็นใครทำให้ยากต่อการสืบสวนติดตามผู้ที่ถูกฆาตกรรม ดังนั้น การพัฒนาระบบแอปพลิเคชัน "U-NAI" ถือเป็นกลไกที่มีมาตรฐานทำให้ประชาชนสามารถเข้าถึงข้อมูลคนหาย และเข้าถึงงานบริการของภาครัฐได้อย่างเสมอภาค เท่าเทียม โดยสามารถค้นหาคนหาย แจ้งคนหายได้ด้วยตัวเอง รวมทั้งยังสามารถแชร์ภาพและข้อมูลของคนหายไปยังสื่อสังคมออนไลน์ และติดตามสถานะคดีได้ตลอดเวลาด้วย
นายสมศักดิ์ฯ กล่าวเพิ่มเติมว่า ที่ผ่านมาสถาบันนิติวิทยาศาสตร์ กระทรวงยุติธรรม ได้รับแจ้งคนสูญหาย จำนวน ๓,๑๗๐ ราย คนนิรนาม จำนวน ๑,๕๐๒ ราย และศพนิรนาม จำนวน ๕,๓๖๐ ศพ ซึ่งแอปพลิเคชัน "U-NAI" จะช่วยติดตามคนหายได้ เช่น กรณีนายสยาม ธีรวุฒิ นายสุรชัย ด่านวัฒนานุสรณ์ และนายวันเฉลิม สัตย์ศักดิ์สิทธิ์ นักกิจกรรมทางการเมืองที่หายตัวไป ขณะนี้ไม่ทราบว่าหายที่ไหน อย่างไร โดยสถาบันนิติวิทยาศาสตร์ได้มีการเก็บข้อมูลต่าง ๆ จากผู้ที่เกี่ยวข้องไว้เรียบร้อยแล้ว ซึ่งจะใช้แอป "U-NAI" เป็นข้อมูลในการติดตามจนกว่าจะพบ
อย่างไรก็ตาม นายสมศักดิ์ฯ กล่าวต่อว่า กระทรวงยุติธรรมต้องการพัฒนางานด้านต่าง ๆ เพื่อให้ประชาชนทุกคนสามารถเข้าถึงกระบวนการยุติธรรได้อย่างเสมอภาค เท่าเทียม และสะดวกมากยิ่งขึ้น ทั้งนี้การพัฒนาแอปพลิเคชั่น "U-NAI" จะมีการออกกฎหมายเพิ่มเติมเพื่อรองรับการทำงาน ซึ่งจากการทดลองใช้งานก็มีผลในระดับที่น่าพอใจ โดยวันนี้กระทรวงยุติธรรมได้เปิดใช้งาน "U-NAI" อย่างเป็นทางการ ซึ่งประชาชนทุกคนสามารถดาวน์โหลดแอปพลิเคชั่น "U-NAI" (อยู่ไหน) ได้แล้ววันนี้ที่ Google Play และ App Store
************************

ที่มา : https://www.thaigov.go.th/news/contents/details/37517