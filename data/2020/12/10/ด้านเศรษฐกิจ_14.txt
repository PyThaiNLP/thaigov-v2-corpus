รัฐบาลไทย-ข่าวทำเนียบรัฐบาล-การประชุมคณะอนุกรรมการพัฒนาระบบโลจิสติกส์อุตสาหกรรม ครั้งที่ 1/2563


วันพุธที่ 9 ธันวาคม 2563
พิมพ์
การประชุมคณะอนุกรรมการพัฒนาระบบโลจิสติกส์อุตสาหกรรม ครั้งที่ 1/2563
การประชุมคณะอนุกรรมการพัฒนาระบบโลจิสติกส์อุตสาหกรรม ครั้งที่ 1/2563
วันที่ 8 ธันวาคม 2563 นายจุลพงษ์ ทวีศรี รองปลัดกระทรวงอุตสาหกรรม เป็นประธานการประชุมคณะอนุกรรมการพัฒนาระบบโลจิสติกส์อุตสาหกรรม ครั้งที่ 1/2563 ณ ห้องประชุมชุณหะวัณ ชั้น 3 อาคารสำนักงานปลัดกระทรวงอุตสาหกรรม ซึ่งที่ประชุมเห็นชอบแนวทางการพัฒนาระบบโลจิสติกส์อุตสาหกรรม ปี 2565 ในการจัดทำโครงการที่เน้นการส่งเสริมภาคอุตสาหกรรมให้มีการลดต้นทุนโลจิสติกส์ การลดต้นทุนด้านบริหารจัดการ และต้นทุนการเก็บสินค้าคงคลัง นอกจากนี้ยังให้ทบทวนตัวชี้วัดด้านโลจิสติกส์ในภาคอุตสาหกรรมใหม่ให้สะท้อนการลดต้นทุนเชิงประสิทธิภาพ โดยใช้ตัวชี้วัดเป็น “ต้นทุนด้านโลจิสติกส์และห่วงโซ่อุปทานของสถานประกอบการให้ลดลงไม่น้อยกว่าร้อยละ 15 ภายในปี 2565
ทั้งนี้ที่ประชุมได้เห็นชอบหลักการในการประเมินผลกระทบระดับมหภาคจากการลดต้นทุนโลจิสติกส์ภาคอุตสาหกรรมด้วยวิธีการประเมินผลกระทบของการพัฒนาระบบโลจิสติกส์อุตสาหกรรมต่อระบบเศรษฐกิจในภาพรวมด้วยแบบจำลอง CGE (Computable General Equilibrium Model) และหลักการในการขับเคลื่อนการพัฒนาระบบโลจิสติกส์อุตสาหกรรม ปี 2566-2570 โดยตั้งคณะทำงานจัดทำร่างแผนปฏิบัติการพัฒนาระบบโลจิสติกส์อุตสาหกรรม พ.ศ. 2566 – 2570
นอกจากนี้ยังได้รายงานผลการประชุมคณะกรรมการพัฒนาระบบการบริหารจัดการขนส่งสินค้าและบริการของประเทศ (กบส.) ครั้งที่ 1/2563 และรายงานผลการดำเนินงานพัฒนาระบบโลจิสติกส์อุตสาหกรรมและแผนการดำเนินงานปี 2564 ได้แก่ สถานการณ์ต้นทุนโลจิสติกส์ของภาคอุตสาหกรรม การพัฒนาระบบโลจิสติกส์อุตสาหกรรม และแผนปฏิบัติการภายใต้แผนยุทธศาสตร์การพัฒนาระบบโลจิสติกส์ของประเทศไทย ฉบับที่ 3 (พ.ศ. 2560-2564) ของกระทรวงอุตสาหกรรม ภายใต้คณะอนุกรรมการพัฒนาระบบโลจิสติกส์อุตสาหกรรม เพื่อให้หน่วยงานที่เกี่ยวข้องดำเนินการเร่งรัดติดตามผลการดำเนินการและรายงานต่อไป

ที่มา : https://www.thaigov.go.th/news/contents/details/37521