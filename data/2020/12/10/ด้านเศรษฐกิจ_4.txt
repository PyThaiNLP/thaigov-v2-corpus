รัฐบาลไทย-ข่าวทำเนียบรัฐบาล-‘รมช.มนัญญา’ เปิดงาน “วันดินโลก ปี 2563


วันพุธที่ 9 ธันวาคม 2563
‘รมช.มนัญญา’ เปิดงาน “วันดินโลก ปี 2563
‘รมช.มนัญญา’ เปิดงาน “วันดินโลก ปี 2563 รักษ์ปฐพี คืนชีวีที่หลากหลายให้ผืนดิน” จ.อุทัยธานี เพื่อน้อมรำลึกในพระมหากรุณาธิคุณ ในหลวงรัชกาลที่ 9
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวภายหลังเป็นประธานพิธีเปิดงานวันดินโลก ปี 2563 “Keep soil alive, protect soil biodiversity : รักษ์ปฐพี คืนชีวีที่หลากหลายให้ผืนดิน” พร้อมด้วย นายอัชฌา สุวรรณนิตย์ รองอธิบดีกรมส่งเสริมสหกรณ์ นางสาวอัญมณี ถิรสุทธิ์ รองอธิบดีกรมตรวจบัญชีสหกรณ์ดร.อาทิตย์ เพ็ชรรัตน์ ที่ปรึกษารัฐมนตรีช่วยว่าการกระทรวงเกษตรและสหกรณ์ นายอลงกต วรกี รองผู้ว่าราชการจังหวัดอุทัยธานี หัวหน้าส่วนราชการ ประชาชน และเกษตรกร เข้าร่วม ณ สถานีพัฒนาที่ดินอุทัยธานี ตําบลหนองพังค่า อําเภอเมืองอุทัยธานี จังหวัดอุทัยธานี เพื่อน้อมรำลึกในพระมหากรุณาธิคุณ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ตลอดจนสร้างการรับรู้ และตระหนักถึงความสำคัญ ของทรัพยากรดิน และพระราชกรณียกิจ เกี่ยวกับการพัฒนาและการอนุรักษ์ดินและน้ำให้เป็นที่รับรู้ในวงกว้างเพื่อสนับสนุนให้เกิดการจัดการทรัพยากรดินอย่างยั่งยืนต่อไป
ทั้งนี้ องค์การสหประชาชาติ ได้มีมติเมื่อวันที่ 20 ธันวาคม 2556 รับรองให้วันที่ 5 ธันวาคมของทุกปี เป็นวันดินโลก(World Soil Day) ซึ่งประเทศสมาชิกองค์การสหประชาชาติกว่า 200 ประเทศ จะจัดงานเฉลิมฉลองวันดินโลกพร้อมกันสืบเนื่องจากการที่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้รับการถวายรางวัล นักวิทยาศาสตร์ดินเพื่อมนุษยธรรม จากสหภาพวิทยาศาสตร์ทางดินนานาชาติ หรือ IUSS เป็นพระองค์แรกของโลก ทรงมีพระอัจฉริยะภาพด้านทรัพยากรดินและทรัพยากรธรรมชาติอื่น ๆ ที่เกี่ยวกับการเกษตร โดยทรงให้ความสำคัญกับทรัพยากรดิน และเพื่อสดุดีพระเกียรติคุณให้เป็นที่ประจักษ์ถึงวิสัยทัศน์ พระราชกรณียกิจ เกี่ยวกับการพัฒนา และอนุรักษ์ทรัพยากรดินอย่างยั่งยืน กระทรวงเกษตรฯ โดย สถานีพัฒนาที่ดินอุทัย ร่วมกับจังหวัดอุทัยธานีและหน่วยงานภาคเอกชน จึงได้กำหนดจัดงานวันดินโลก เพื่อน้อมรำลึกในพระมหากรุณาธิคุณ ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
“การจัดนิทรรศการวันดินโลก ปี 2563 ของจังหวัดอุทัยธานีในครั้งนี้ เป็นการสร้างการรับรู้ และตระหนักถึงความสำคัญของทรัพยากรดิน และพระราชกรณียกิจเกี่ยวกับการพัฒนาและการอนุรักษ์ดินและน้ำให้เป็นที่รับรู้ในวงกว้างเพื่อสนับสนุนให้เกิดการจัดการทรัพยากรดินอย่างยั่งยืนต่อไป นอกจากนี้ยังต้องส่งเสริมสร้างความรู้ในการทำเกษตรอินทรีย์และเกษตรปลอดภัย เป็นการช่วยให้พื้นดินอุดมสมบูรณ์ โดยภายในงานมีกิจกรรมและนิทรรศการที่น่าสนใจอาทิ นิทรรศการเฉลิมพระเกียรติ พระบาทสมเด็จพระเจ้าอยู่หัวรัชกาลที่ 9 สืบสานแนวพระราชดำริ รักษาและต่อยอดนิทรรศการ Keep soil alive, protect soil biodiversity รักษ์ปฐพี คืนชีวีที่หลากหลายให้ผืนดิน ตลอดจนนิทรรศการของหน่วยงานต่างๆ ที่เกี่ยวข้อง” รมช.เกษตรฯ กล่าว
ในการนี้  รมช.มนัญญา ร่วมเปิดป้ายโครงการ 1 ตำบล 1 กลุ่มทฤษฎีใหม่ รวมทั้งมอบบัตรดินดีต้นแบบ และมอบปุ๋ยหมักและผลิตภัณฑ์สารเร่งซุปเปอร์ พด. ให้กับเกษตรกร จากนั้นเปิดป้ายแปลงสาธิตเกษตรทฤษฎีใหม่ต้นแบบ กิจกรรมปล่อยปลา ก่อนเดินพบปะเกษตรกร และเยี่ยมชมนิทรรศการเฉลิมพระเกียรติ พระบาทสมเด็จพระเจ้าอยู่หัวรัชกาลที่ 9 สืบสานแนวพระราชดำริ รักษาและต่อยอดนิทรรศการ Keep soil alive, protect soil biodiversity รักษ์ปฐพี คืนชีวีที่หลากหลายให้ผืนดิน และนิทรรศการของหน่วยงานในสังกัดกระทรวงเกษตรและสหกรณ์

ที่มา : https://www.thaigov.go.th/news/contents/details/37499