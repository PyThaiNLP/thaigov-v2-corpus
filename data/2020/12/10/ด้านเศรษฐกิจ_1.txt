รัฐบาลไทย-ข่าวทำเนียบรัฐบาล-กรมบัญชีกลางกำหนดแนวทางการยื่นข้อเสนอต่อหน่วยงานของรัฐของผู้ประกอบการงานก่อสร้างที่ได้ขึ้นทะเบียนไว้กับกรมบัญชีกลาง และการกำหนดคุณสมบัติผู้มีสิทธิเข้ายื่นข้อเสนอต่อหน่วยงานของรัฐ


วันพุธที่ 9 ธันวาคม 2563
พิมพ์
กรมบัญชีกลางกำหนดแนวทางการยื่นข้อเสนอต่อหน่วยงานของรัฐของผู้ประกอบการงานก่อสร้างที่ได้ขึ้นทะเบียนไว้กับกรมบัญชีกลาง และการกำหนดคุณสมบัติผู้มีสิทธิเข้ายื่นข้อเสนอต่อหน่วยงานของรัฐ
ตามที่คณะกรรมการราคากลางและขึ้นทะเบียนผู้ประกอบการประกาศรายชื่อผู้ประกอบการงานก่อสร้างที่มีสิทธิเป็นผู้ยื่นข้อเสนอต่อหน่วยงานของรัฐนั้น และเพื่อให้หน่วยงานของรัฐถือปฏิบัติในแนวทางเดียวกัน
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่คณะกรรมการราคากลางและขึ้นทะเบียนผู้ประกอบการ ได้ประกาศรายชื่อผู้ประกอบการงานก่อสร้างที่มีสิทธิเป็นผู้ยื่นข้อเสนอต่อหน่วยงานของรัฐ นั้น และเพื่อให้หน่วยงานของรัฐถือปฏิบัติในแนวทางเดียวกัน กรมบัญชีกลางจึงได้กำหนดแนวทางการยื่นข้อเสนอต่อหน่วยงานของรัฐของผู้ประกอบการงานก่อสร้างที่ได้ขึ้นทะเบียนไว้กับกรมบัญชีกลางและการกำหนดคุณสมบัติผู้มีสิทธิเข้ายื่นข้อเสนอต่อหน่วยงานของรัฐ สำหรับผู้ประกอบการงานก่อสร้างที่ได้ขึ้นทะเบียนไว้กับกรมบัญชีกลาง โดยมีรายละเอียด ดังนี้
คุณสมบัติของผู้ประกอบการงานก่อสร้างที่สามารถยื่นข้อเสนอต่อหน่วยงานของรัฐ
1. ประเภทคุณสมบัติทั่วไปและคุณสมบัติเฉพาะ ผู้ประกอบการงานก่อสร้างมีสิทธิเป็นผู้ยื่นข้อเสนอต่อหน่วยงานของรัฐได้ทุกแห่ง ยกเว้นหน่วยงานของรัฐ จำนวน 6 แห่ง ได้แก่ กรมทางหลวง กรมทางหลวงชนบท กรมชลประทาน กรมโยธาธิการและผังเมือง กรมทรัพยากรน้ำ และกรมเจ้าท่า
2. ประเภทคุณสมบัติทั่วไป คุณสมบัติเฉพาะ และคุณสมบัติเฉพาะอื่น ๆ ผู้ประกอบการงานก่อสร้างมีสิทธิเป็นผู้ยื่นข้อเสนอต่อหน่วยงานของรัฐได้ทุกแห่ง รวมทั้งหน่วยงานของรัฐ จำนวน 6 แห่ง ตามข้อ 1
วิธีการยื่นข้อเสนอต่อหน่วยงานของรัฐ
1. วิธีประกวดราคาอิเล็กทรอนิกส์ (e-bidding) ในกรณีที่ผู้ประกอบการงานก่อสร้างมีใบทะเบียนฯ ตรงตามสาขางานก่อสร้างที่หน่วยงานของรัฐกำหนดในการจัดซื้อจัดจ้างครั้งนั้น ระบบจัดซื้อจัดจ้างภาครัฐด้วยอิเล็กทรอนิกส์ (e-GP) จะแนบใบทะเบียนดิจิทัล (Digital Certificate) ของผู้ประกอบการในสาขางานนั้นให้โดยอัตโนมัติ ซึ่งผู้ประกอบการไม่ต้องแนบไฟล์ (File) ใบทะเบียนฯ ประกอบการยื่นข้อเสนอแต่อย่างใด
2. วิธีสอบราคา วิธีคัดเลือก และวิธีเฉพาะเจาะจง ผู้ประกอบการงานก่อสร้างสามารถสั่งพิมพ์ใบทะเบียนฯ ในระบบ e-GP ตามสาขางานก่อสร้างที่หน่วยงานของรัฐกำหนดในการจัดซื้อจัดจ้างครั้งนั้น เพื่อนำไปยื่นข้อเสนอต่อหน่วยงานของรัฐ
3. กรณีผู้ประกอบการงานก่อสร้างที่ประสงค์จะยื่นข้อเสนอต่อหน่วยงานของรัฐในนามกิจการร่วมค้า จะต้องมีคุณสมบัติของผู้เข้าร่วมค้าหลักเป็นผู้ประกอบการที่ขึ้นทะเบียนตรงตามสาขา และชั้นของงานก่อสร้างที่หน่วยงานของรัฐกำหนดในการจัดซื้อจัดจ้างครั้งนั้น
“สำหรับรายละเอียดขั้นตอนการดำเนินการของหน่วยงานของรัฐ และการกำหนดคุณสมบัติผู้มีสิทธิเข้ายื่นข้อเสนอและการนำใบทะเบียนฯ ไปยื่นข้อเสนอต่อหน่วยงานของรัฐ นั้น สามารถ Download ได้ที่ www.gprocurement.go.th หัวข้อคู่มือ/คู่มือสำหรับหน่วยงานของรัฐ/ขั้นตอนการจัดซื้อจัดจ้างในระบบ e-GP ส่วนผู้ประกอบการงานก่อสร้าง Download ได้ที่ หัวข้อคู่มือ/คู่มือสำหรับผู้ค้ากับภาครัฐ/คู่มือการขึ้นทะเบียนผู้ประกอบการ งานก่อสร้าง หรือ Download ได้ที่ CGD Application และหากมีข้อสงสัยสามารถสอบถามข้อมูลเพิ่มเติมได้ที่ Call Center กรมบัญชีกลาง หมายเลข 02 270 6400 ในวัน เวลาราชการ” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/37487