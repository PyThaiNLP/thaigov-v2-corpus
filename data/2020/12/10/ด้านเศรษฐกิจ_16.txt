รัฐบาลไทย-ข่าวทำเนียบรัฐบาล-เม็ดเงินโครงการ “ออมสินเพื่อสมุย” กว่า 1,500 ล้านบาท ลงพื้นที่สมุยแล้ว


วันพุธที่ 9 ธันวาคม 2563
พิมพ์
เม็ดเงินโครงการ “ออมสินเพื่อสมุย” กว่า 1,500 ล้านบาท ลงพื้นที่สมุยแล้ว
เม็ดเงินโครงการ “ออมสินเพื่อสมุย” กว่า 1,500 ล้านบาท ลงพื้นที่สมุยแล้ว หวังเป็นต้นแบบจุดประกายทุกภาคส่วน ร่วมด้วยช่วยกันพลิกฟื้นภาคการท่องเที่ยว
เม็ดเงินโครงการ “ออมสินเพื่อสมุย” กว่า 1,500 ล้านบาท ลงพื้นที่สมุยแล้ว
หวังเป็นต้นแบบจุดประกายทุกภาคส่วน ร่วมด้วยช่วยกันพลิกฟื้นภาคการท่องเที่ยว
ออมสินภารกิจลุล่วง ใส่เม็ดเงินเสริมสภาพคล่องกว่า 1,500 ล้านบาทลงพื้นที่อำเภอเกาะสมุย จังหวัดสุราษฎร์ธานี เรียบร้อยแล้ว หลังปฏิบัติการลงพื้นที่สำรวจความต้องการ และความเดือดร้อนชาวสมุยแบบปูพรมยกเกาะ  ภายใต้โครงการ “ออมสินเพื่อสมุย : SAMUI MODEL มาร่วม 2 เดือน เผย ผู้ประกอบการธุรกิจรายเล็กรายใหญ่ และประชาชนลูกค้ารายย่อย กลุ่มลูกจ้างและอาชีพอิสระ กว่า 2,500 ราย ที่ได้รับความช่วยเหลือ สามารถเข้าถึงแหล่งทุน ช่วยเสริมสภาพคล่อง และบรรเทาความเดือดร้อนได้อย่างรวดเร็วและทั่วถึง พร้อมให้ความช่วยเหลือและสนับสนุนในด้านต่างๆ ที่เป็นการสร้างขวัญและกำลังใจให้กับพี่น้องชาวสมุย อาทิ มอบเครื่องอุปโภคบริโภค การอบรมอาชีพ มอบทุนการศึกษา สิ่งของเครื่องใช้ แก่นักเรียนโรงเรียนและชุมชน รวมถึง จัดพื้นที่ให้ออกร้านฟรี สำหรับร้านค้าทั่วไปและ Street Food ขอเชิญชวนคนไทยทุกภาคส่วน ร่วมด้วยช่วยกันพลิกฟื้นสมุย และพลิกฟื้นเศรษฐกิจประเทศไทย
นายวิทัย รัตนากร ผู้อำนวยการธนาคารออมสิน กล่าวว่า จากที่ธนาคารออมสินได้ประกาศจัดทำโครงการ ออมสินเพื่อสมุย : SAMUI MODEL เพื่อช่วยเหลือ และพลิกพื้นเศรษฐกิจของสมุยให้กลับคืนมาอย่างเร่งด่วน โดยเฉพาะอุตสาหกรรมท่องเที่ยว และที่เกี่ยวเนื่องนั้น ตลอดช่วงเวลา 2 เดือนที่ผ่านมา ธนาคารได้ดำเนินโครงการประสบความสำเร็จตามเป้าหมายที่วางไว้ เริ่มต้นโดยระดมสรรพกำลังทั้งกรรมการ ผู้บริหาร และพนักงานธนาคารออมสิน กว่า 500 ชีวิต ลงพื้นที่แบบเข้าถึงและทั่วถึงในลักษณะปูพรมทั่วทั้งเกาะสมุย เพื่อสำรวจความเดือดร้อน สำรวจความต้องการทั่วทั้งเกาะของลูกค้า ประชาชนและผู้ประกอบการธุรกิจต่างๆ ซึ่งส่วนใหญ่ต้องการเงินทุน เพื่อการประกอบอาชีพ เพื่อหมุนเวียนเสริมสภาพคล่องให้กิจการ จึงเกิดปรากฏการณ์การอนุมัติสินเชื่อ อนุมัติเสริมสภาพคล่องเป็นกรณีพิเศษอย่างเร่งด่วน ไม่ว่าจะเป็นกลุ่มประชาชนฐานราก ลูกค้ารายย่อย SMEs ลูกค้ารายใหญ่ รวมถึงการให้ความช่วยเหลือให้การสนับสนุน เพื่อสร้างขวัญและกำลังใจ (CSR) ในหลากหลายโครงการ โดยตั้งใจช่วยพี่น้องชาวสมุยให้สามารถยืนหยัดในช่วงเวลายากลำบาก และเตรียมพร้อมให้สามารถต้อนรับนักท่องเที่ยวทั้งชาวไทย และนักท่องเที่ยวต่างชาติได้ต่อไปเมื่อถึงเวลา โดยงานออมสินเพื่อสมุย : SAMUI MODEL จัดขึ้นระหว่างวันที่ 8 – 9 ธันวาคม 2563 ณ ศูนย์การค้าเซ็นทรัลเฟสติวัล สมุย อ.เกาะสมุย จ.สุราษฎร์ธานี
“จากผลสำเร็จของการลงพื้นที่ 2 เดือนที่ผ่านมา จึงถือเป็นปรากฏการณ์ใหม่ ที่ในวันที่ 8 – 9 ธันวาคม 2563 คณะกรรมการอนุมัติสินเชื่อจากธนาคารออมสิน สำนักงานใหญ่ พร้อมด้วยผู้บริหารและพนักงาน อยู่ในพื้นที่เกาะสมุย   เพื่อประชุมพิจารณาอนุมัติสินเชื่อเสริมสภาพคล่องเป็นกรณีพิเศษแก่ผู้ประกอบการและรายย่อย ให้สามารถเบิกจ่ายเงินได้เลยทันที สามารถนำเงินไปหมุนเวียนประคองธุรกิจให้อยู่ได้โดยไม่ต้องปิดกิจการ ซึ่งโครงการออมสินเพื่อสมุย : SAMUI MODEL สามารถอนุมัติสภาพคล่อง หรือสินเชื่อกว่า 2,500 ราย แบ่งเป็นผู้ได้รับวงเงินเสริมสภาพคล่อง 2,000 ราย วงเงิน 1,500 ล้านบาท และเป็นผู้ได้รับความช่วยเหลือด้านภาระหนี้ จำนวน 500 ราย มูลค่าหนี้รวม 446 ล้านบาท โดยธนาคารออมสินได้โอนเงินสินเชื่อเพื่อสภาพคล่องลูกค้าแล้ว ไม่ว่าจะเป็นสินเชื่อ Soft Loan ช่วย SMEs ภาคการท่องเที่ยว สินเชื่อ Soft Loan สำหรับผู้ประกอบการที่ได้รับผลกระทบจากโควิด สินเชื่อพัฒนาศักยภาพธุรกิจท่องเที่ยว SAMUI MODEL และสินเชื่อ SMEs มีที่ มีเงิน จำนวนรวมกัน 194 ราย วงเงินกว่า 1,300 ล้านบาท และสินเชื่อรายย่อย จำนวน 1,826 ราย วงเงิน 176 ล้านบาท นอกจากนี้ ธนาคารยังได้ช่วยเหลือลูกค้าเดิมกว่า 500 ราย ที่มีปัญหาชำระไม่ได้ตามเงื่อนไขเดิมเมื่อครบกำหนดพักหนี้ ภาระหนี้รวม 446 ล้านบาท รวมถึงการไกล่เกลี่ยลูกหนี้หลังการฟ้องที่กรมบังคับคดีอีกจำนวนกว่า 30 ราย ภาระหนี้รวม 2.6 ล้านบาท”
นอกจากนี้ ภายใต้โครงการนี้ ธนาคารยังมอบความช่วยเหลืออื่นๆ แก่ชุมชนและประชาชนบนเกาะสมุย อาทิ
•	มอบทุนการศึกษาแก่บุตรที่ผู้ปกครองเดือดร้อนจากผลกระทบโควิด-19 จำนวน 320 ทุน
•	สนับสนุนกิจกรรมตามวิถีพอเพียงให้แก่โรงเรียน อาทิ การมอบฟาร์มไก่ไข่ โรงเรียนเพาะเห็ด และพืชผักสวนครัว เป็นการตั้งต้นให้ครูและนักเรียนสามารถใช้ประโยชน์ต่อไปได้ในระยะยาว
•	อุดหนุนสินค้าของชุมชน เช่น ผลิตภัณฑ์จากปลา ไข่ไก่ ปุ๋ยและเมล็ดพันธุ์พืช เพื่อให้ชุมชนมีรายได้ แล้วนำไปแจกจ่ายแก่ประชาชนที่ได้รับไปจำนวนทั้งสิ้น 1,500 ชุด
•	ให้การสนับสนุนเครื่องมือทำกินและความรู้เพื่อต่อยอดการดำรงชีพ เช่น มอบรถเข็นร้านค้า 10 คัน ฝึกอบรมอาชีพ 300 ราย สนับสนุนเครื่องจำเป็นแก่ชุมชนประมง (ธนาคารปู) รวมถึงการจัดพื้นที่ออกร้านจำหน่ายสินค้าให้ฟรี สำหรับร้านค้าในพื้นที่ และ Street Food
นายวิทัย กล่าวในตอนท้ายว่า โครงการ ออมสินเพื่อสมุย : SAMUI MODEL นับเป็นอีก 1 โครงการดีๆ ที่เป็นความตั้งใจจริงของธนาคารออมสิน ที่จะช่วยเหลือและเป็นกำลังใจให้พี่น้องชาวสมุยสามารถผ่านพ้นช่วงเวลาอันยากลำบากครั้งนี้ไปได้ เป็นกิจกรรมเพื่อสังคมที่จัดใหญ่ทิ้งท้ายของปี 2563 หลังจากนี้ไปมีงานที่ต้องทำต่อเนื่อง คือ “ออมสินชวนเที่ยวสมุย” โดยธนาคารเตรียมจัดโปรโมชั่นให้กับลูกค้าของบัตรเครดิตของธนาคารออมสิน เพื่อกระตุ้นและต่อยอดให้มีความต้องการของตลาดในการเดินทางท่องเที่ยวโดยมีจุดหมายปลายทางที่เกาะสมุย ทั้งนี้ คาดหวังเป็นโครงการต้นแบบแก่ทุกภาคส่วนหรือหน่วยงานอื่น ในการช่วยเหลือพื้นที่เศรษฐกิจท่องเที่ยวอื่นๆ ที่ได้รับความเดือดร้อนไม่ต่างจากเกาะสมุย โดยเฉพาะที่เป็นจังหวัดรอง 50-60 จังหวัด ให้สามารถฟื้นฟูและกระตุ้นเศรษฐกิจของแต่ละพื้นที่ให้สามารถขับเคลื่อนต่อไปได้

ที่มา : https://www.thaigov.go.th/news/contents/details/37526