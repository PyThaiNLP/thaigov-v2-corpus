รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดโอกาสให้สมาคมประมงแห่งประเทศไทยเข้าพบ พร้อมรับฟังแนวทางแก้ไขปัญหา


วันพุธที่ 9 ธันวาคม 2563
รัฐมนตรีเกษตรฯ เปิดโอกาสให้สมาคมประมงแห่งประเทศไทยเข้าพบ พร้อมรับฟังแนวทางแก้ไขปัญหา
รัฐมนตรีเกษตรฯ เปิดโอกาสให้สมาคมประมงแห่งประเทศไทยเข้าพบ พร้อมรับฟังแนวทางแก้ไขปัญหาจากทุกฝ่าย เพื่อให้สามารถดำเนินโครงการต่อไปได้
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ อนุญาตให้สมาคมประมงแห่งประเทศไทยเข้าพบ โดยมีนายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายมีศักดิ์ ภักดีคง อธิบดีกรมประมง และหน่วยงานที่เกี่ยวข้อง เข้าร่วม ณ กระทรวงเกษตรและสหกรณ์ โดยได้มีการหารือถึงแนวทางการแก้ไขปัญหาโครงการสินเชื่อเพื่อเสริมสภาพคล่องผู้ประกอบการประมง โดยรัฐมนตรีว่าการกระทรวงเกษตรและสหกรณ์เปิดโอกาสให้ธนาคารออมสินและธนาคารเพื่อการเกษตรและสหกรณ์การเกษตรชี้แจงแนวทางและประเด็นที่ทางสมาคมประมงแห่งประเทศไทยเรียกร้อง รวมถึงได้มอบหมายให้ทั้งสองธนาคารนำประเด็นที่สามารถทบทวนใหม่ได้ นำไปหารือกับผู้บริหารของธนาคารต่อไป นอกจากนี้ ยังได้มีการหารือถึงการติดตามการออกประกาศกฎกระทรวง การขอเพิ่มวันทำการประมง และการขอผ่อนผันมาตรการต่าง ๆ ด้วย
“รัฐบาลให้ความสำคัญกับพี่น้องชาวประมง จึงออกมาตรการหรือโครงการต่าง ๆ เข้ามาเพื่อช่วยเหลือและบรรเทาความเดือดร้อน ซึ่งการหารือร่วมกันในวันนี้ถือเป็นการเริ่มต้นที่จะนำเรือประมงมาเป็นหลักค้ำประกัน จึงต้องมีการพูดคุยและปรับปรุงแก้ไขเพื่อรักษาผลประโยชน์ของพี่น้องชาวประมงและรักษากติกาของธนาคารร่วมกันได้ อย่างไรก็ตาม พร้อมรับข้อเสนอจากทุกฝ่าย และจะนำประเด็นต่าง ๆ ไปหารือกับหน่วยงานที่เกี่ยวข้องต่อไป” นายเฉลิมชัย กล่าว
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/37503