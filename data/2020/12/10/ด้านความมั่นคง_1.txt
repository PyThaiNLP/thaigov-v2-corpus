รัฐบาลไทย-ข่าวทำเนียบรัฐบาล-กสร. สร้างมืออาชีพช่วยขับเคลื่อนภารกิจการคุ้มครองแรงงาน ให้บรรลุเป้าหมายยุทธศาสตร์ชาติ 


วันพุธที่ 9 ธันวาคม 2563
กสร. สร้างมืออาชีพช่วยขับเคลื่อนภารกิจการคุ้มครองแรงงาน ให้บรรลุเป้าหมายยุทธศาสตร์ชาติ
กสร. พัฒนาความรู้ และทักษะให้เจ้าหน้าที่ผู้ปฏิบัติงานด้านแผนงานช่วยให้เป็นมืออาชีพในการกำหนดแผนงาน โครงการ และกิจกรรมการจัดการปัญหาแรงงานต่างด้าว และการค้ามนุษย์ด้านแรงงาน ขับเคลื่อนภารกิจการคุ้มครองแรงงานให้สอดคล้อง และบรรลุเป้าหมายยุทธศาสตร์ชาติ
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน เปิดเผยว่า รัฐมนตรีว่าการกระทรวงแรงงาน นายสุชาติ ชมกลิ่น ให้ความสำคัญกับการพัฒนาทรัพยากรมนุษย์เป็นอย่างยิ่ง เพราะถือเป็นกลไกในการขับเคลื่อนภารกิจตามนโยบายของกระทรวงแรงงานให้บรรลุผลสำเร็จได้ ภารกิจด้านการคุ้มครองแรงงานที่ส่งผลให้ลูกจ้างทั้งแรงงานไทย และแรงงานข้ามชาติให้ได้รับสิทธิประโยชน์ตามกฎหมาย และมีคุณภาพชีวิตที่ดีได้นั้น ย่อมมาจากการขับเคลื่อนของบุคลากรที่มีความรู้ ความเข้าใจในหลักการเขียนแผนงานโครงการให้เชื่อมโยงกับ  แผนแม่บทภายใต้ยุทธศาสตร์ชาติ แผนการปฏิรูปประเทศ และแผนอื่น ๆ ที่เกี่ยวข้อง รวมไปถึงนโยบายต่าง ๆ ทั้งของรัฐบาลและกระทรวงแรงงาน นอกจากนี้ยังต้องมีความรู้ ความเข้าใจในหลักเกณฑ์และแนวทางการจัดทำงบประมาณ เพื่อให้สอดคล้องกับแผนงาน โครงการ และกิจกรรมที่จะดำเนินการ
อธิบดี กสร. กล่าวเพิ่มเติมว่า กรมได้จัดโครงการประชุมเชิงปฏิบัติการการจัดการปัญหาแรงงานต่างด้าว และการค้ามนุษย์ด้านแรงงานให้สอดคล้องกับยุทธศาสตร์ขึ้น โดยให้เจ้าหน้าที่ผู้ปฏิบัติงานด้านแผนงานของกรม   มาพัฒนาความรู้ ทักษะ เพิ่มสมรรถนะให้เป็นมืออาชีพในการเขียนโครงการขับเคลื่อนภารกิจด้านคุ้มครองแรงงานเพื่อให้หน่วยปฏิบัตินำไปดำเนินการให้บรรลุเป้าหมายตามยุทธศาสตร์ชาติ ที่มุ่งหวังให้ประเทศไทยปราศจากการใช้แรงงานเด็กในรูปแบบที่เลวร้าย และการค้ามนุษย์ด้านแรงงานทุกรูปแบบ

ที่มา : https://www.thaigov.go.th/news/contents/details/37486