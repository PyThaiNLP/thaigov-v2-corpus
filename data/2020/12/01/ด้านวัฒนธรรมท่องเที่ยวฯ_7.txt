รัฐบาลไทย-ข่าวทำเนียบรัฐบาล-รัฐบาล มอบวธ. จัดกิจกรรม “วันพ่อแห่งชาติ” น้อมรำลึกพระมหากรุณาธิคุณ ในหลวงรัชกาลที่ ๙ จัดริ้วขบวนพาเหรดยิ่งใหญ่ ชมนิทรรศการ “อัครศิลปิน” และการแสดงศิลปวัฒนธรรม ๑ - ๖ 


วันจันทร์ที่ 30 พฤศจิกายน 2563
รัฐบาล มอบวธ. จัดกิจกรรม “วันพ่อแห่งชาติ” น้อมรำลึกพระมหากรุณาธิคุณ ในหลวงรัชกาลที่ ๙ จัดริ้วขบวนพาเหรดยิ่งใหญ่ ชมนิทรรศการ “อัครศิลปิน” และการแสดงศิลปวัฒนธรรม ๑ - ๖
รัฐบาล มอบวธ. จัดกิจกรรม “วันพ่อแห่งชาติ” น้อมรำลึกพระมหากรุณาธิคุณ ในหลวงรัชกาลที่ ๙                                                                                     จัดริ้วขบวนพาเหรดยิ่งใหญ่ ชมนิทรรศการ “อัครศิลปิน” และการแสดงศิลปวัฒนธรรม ๑ - ๖
นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เปิดเผยว่า รัฐบาลมีนโยบายในการเทิดทูนสถาบันชาติ ศาสนา และพระมหากษัตริย์ และทำนุบำรุงศาสนา ศิลปะและวัฒนธรรม จึงได้มอบหมายให้หน่วยงานภาครัฐจัดกิจกรรมเนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติและวันพ่อแห่งชาติ ๕ ธันวาคม ๒๕๖๓ ระหว่างวันที่ ๑ - ๖ ธันวาคม ๒๕๖๓ เวลา ๑๐.๐๐ - ๒๑.๐๐ น. บริเวณถนนสนามไชย สวนสราญรมย์ และมิวเซียมสยาม โดยในส่วนของกระทรวงวัฒนธรรม (วธ.) ได้รับมอบหมายให้จัดกิจกรรม ดังนี้ ๑.จัดนิทรรศการ "อัครศิลปิน” นำเสนอพระอัจฉริยภาพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ๙ ด้าน ประกอบด้วย (๑) พระอัจฉริยภาพด้านจิตรกรรม นำสำเนาภาพวาดฝีพระหัตถ์ และภาพจิตรกรรมที่ทรงวินิจฉัยมาจัดแสดง (๒) พระอัจฉริยภาพด้านประติมากรรม จัดแสดงงานประติมากรรมที่ทรงวินิจฉัย (๓) พระอัจฉริยภาพด้านวรรณศิลป์ นำหนังสือทรงพระราชนิพนธ์มาจัดแสดง และมหาราชานุสาสนี (คำสอนของมหาราช) ในหนังสือผ่านระบบ INTERACTIVE Touchscreen
(๔) พระอัจฉริยภาพด้านการถ่ายภาพ นำเสนอสำเนาภาพถ่ายฝีพระหัตถ์ (๕) พระอัจฉริยภาพด้านวาทศิลป์ นำเสนอวีดีทัศน์พระบรมราโชวาทและพระราชดำรัสในโอกาสสำคัญต่าง ๆ (๖) พระอัจฉริยภาพด้านนาฏศิลป์และดนตรี นำเสนอข้อมูลที่ทรงอุปถัมภ์การแสดงโขน ละคร ศิลปะการแสดง และดนตรี (๗) พระอัจฉริยภาพด้านดุริยางคศิลป์ นำบทเพลงพระราชนิพนธ์ ผ่านระบบเทคนิค Sounddome (๘) พระอัจฉริยภาพด้านหัตถศิลป์และงานออกแบบ นำเสนอวีดีทัศน์ผ่านระบบการฉาย mapping บนเรือใบมดที่ทรงออกแบบและต่อขึ้นด้วยพระองค์เอง และ(๙) พระอัจฉริยภาพด้านงานสถาปัตยศิลป์ นำเสนอข้อมูลงานสถาปัตยศิลป์ที่พระองค์ทรงพระกรุณาโปรดเกล้าฯ พระราชทานพระราชดำริและพระบรมราชวินิจฉัย ระหว่างวันที่ ๑ - ๖ ธันวาคม ๒๕๖๓ เวลา ๑๐.๐๐ - ๒๑.๐๐ น. ณ บริเวณสนามหญ้าด้านข้างหน่วยบัญชาการรักษาดินแดน ถนนสนามไชย กรุงเทพฯ
๒.จัดริ้วขบวนพาเหรด "เรื่องราวชาวไทย ใต้ร่มพระบรมโพธิสมภาร” ระหว่างวันที่ ๑ - ๔ ธันวาคม ๒๕๖๓ และวันที่ ๖ ธันวาคม ๒๕๖๓ เวลา ๑๗.๐๐ - ๑๘.๐๐ น. โดยเริ่มต้นขบวนตั้งแต่มิวเซียมสยาม ถึงบริเวณหน้าศาลฎีกา ประกอบด้วย ๖ ขบวน ดังนี้ ริ้วขบวนที่ ๑ สยามภักดีภิรมย์รัฐ (ภาคกลาง) ประกอบด้วย วงกลองยาวและขบวนเครื่องแต่งกายวิรัชสราญรมย์แสดงเอกลักษณ์การแต่งกายในยุครัตนโกสินทร์ พร้อมด้วยกลุ่มชาติพันธุ์มอญ ไททรงดำ ลาวครั่ง และไทยเบิ้ง ริ้วขบวนที่ ๒ ล้านนาภิวัฒน์ร่มพระบารมี (ภาคเหนือ) เสนอประเพณีและวัฒนธรรมของคนเมือง ประกอบด้วยการตีกลองสะบัดชัย ฟ้อนนกกิงกะหลา เต้นโตและฟ้อนขันดอก พร้อมด้วยกลุ่มชาติพันธุ์ไทใหญ่ อาข่า ม้งและกะเหรี่ยง ริ้วขบวนที่ ๓ อีสานสามัคคีคุณากร (ภาคอีสาน) แสดงประเพณีและวัฒนธรรมของชาวอีสานตอนบนและตอนล่าง ได้แก่ บายศรีสู่ขวัญ เซิ้งบั้งไฟ ผีตาโขนและตุงอีสาน พร้อมด้วยกลุ่มชาติพันธุ์ภูไท ไทยพวน ไทย้อ และกุย
ริ้วขบวนที่ ๔ ถิ่นทักษิณาทรวัฒนธรรม (ภาคใต้) แสดงวัฒนธรรมการแต่งกายและวัฒนธรรมของชาวใต้ ได้แก่ โนรา ตารีบุหงา และเปอรานากันหรือบะบ๋ายะหยา มาสคอตอ้ายเท่ง และอ้ายหนูนุ้ย พร้อมด้วยกลุ่มชาติพันธุ์ซาไก มอแกน ไทยใหม่ และอูรักลาโว้ย ริ้วขบวนที่ ๕ ชุมชนน้อมนำมโนภักดิ์ (ชุมชนนานาชาติ ศาสนิกสัมพันธ์) ประกอบด้วย ๔ ศาสนิกชน คือ ซิกซ์  ฮินดู มุสลิมและคริสต์ และริ้วขบวนที่ ๖ รวมใจจงรักนิรันดร ประกอบบทเพลงพระราชนิพนธ์ที่นำมาดัดแปลงดนตรีใหม่ ให้มีความสนุกสนาน เช่น เต้นฮิปฮอป สวิงแดนซ์ เพอร์คัชชั่น ป๊อปปิ้ง และ๓.จัดการแสดงทางวัฒนธรรมของชุมชนชาวไทย ชุด "บุปผาสักการะน้อมสำนึกในพระมหากรุณาธิคุณ” ในพิธีจุดเทียนมหามงคล วันที่ ๕ ธันวาคม ๒๕๖๓ เวลา ๑๙.๒๕ น. ณ มณฑลพิธีท้องสนามหลวง ซึ่งเป็นการแสดง ๔ ภาคประกอบด้วย ภาคเหนือ ฟ้อนขันดอก ภาคกลาง ระบำร่มฉัตร ภาคใต้ รำตาลีบุหงา และภาคอีสาน ฟ้อนมาลัยข้าวตอก
รัฐมนตรีว่าการกระทรวงวัฒนธรรม กล่าวอีกว่า ขณะเดียวกันกรมศิลปากร กรมส่งเสริมวัฒนธรรม และสำนักงานศิลปวัฒนธรรมร่วมสมัย ร่วมกับศิลปินสาขาต่างๆ จัดกิจกรรมการแสดง ระหว่างเวลา ๑๖.๐๐ - ๒๐.๐๐ น. ณ เวทีการแสดงนิทรรศการ "อัครศิลปิน” บริเวณสนามหญ้าด้านข้างหน่วยบัญชาการรักษาดินแดน ได้แก่ วันที่ ๑ ธันวาคม เวลา ๑๖.๐๐ - ๑๗.๐๐ น. การแสดง Brass Ensemble น้อมรำลึกในพระมหากรุณาธิคุณ โดย วงดุริยางค์เยาวชนไทยในพระอุปถัมภ์ฯ (Thai Youth Orchestra:TYO) เวลา ๑๘.๐๐ - ๑๙.๐๐ น. การแสดงดนตรีไทยร่วมสมัย "วงกอไผ่” โดยนายอนันต์ นาคคง ศิลปินศิลปาธร สาขาดนตรี ประจำปี ๒๕๖๒ และเวลา ๑๙.๐๐ - ๒๐.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร วันที่ ๒ ธันวาคม เวลา ๑๖.๐๐ - ๑๗.๐๐ น. การแสดงเพลงอีแซวรำลึกในหลวงรัชกาลที่ ๙ โดยแม่ขวัญจิต ศรีประจันต์ ศิลปินแห่งชาติ สาขาศิลปะการแสดง (เพลงพื้นบ้าน-อีแซว) ปี ๒๕๓๙ เวลา ๑๘.๐๐ - ๑๙.๐๐ น. การแสดงนาฏศิลป์ร่วมสมัย ชุด "คิดถึง น้อมนำ ทำตาม” โดยคณะ The Creations Dance นาฏศิลป์สร้างสรรค์ และเวลา ๑๙.๐๐ - ๒๐.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร
วันที่ ๓ ธันวาคม เวลา ๑๖.๐๐ - ๑๗.๐๐ น. การแสดงลำตัดน้อมรำลึกในหลวงรัชกาลที่ ๙ โดยแม่ศรีนวล ขำอาจ ศิลปินแห่งชาติ สาขาศิลปะการแสดง (ศิลปะพื้นบ้าน-ลำตัด) ประจำปี ๒๕๖๒ เวลา ๑๘.๐๐ - ๑๙.๐๐ น. การแสดงร่วมสมัยชุด "คนเดียวที่คิดถึง” โดยนายมานพ มีจำรัส ศิลปินศิลปาธร สาขาศิลปะการแสดง ปี ๒๕๔๘ และเวลา ๑๙.๐๐ - ๒๐.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร วันที่ ๔ ธันวาคม เวลา ๑๖.๐๐ - ๑๗.๐๐ น. การแสดงของพ่อโดยคณะนักร้องประสานเสียงเยาวชนไทย เวลา ๑๘.๐๐ - ๑๙.๐๐ น. การแสดงการขับร้องวงประสานเสียง โดยคณะ Mu Choir วงขับร้องประสานเสียง มหาวิทยาลัยมหิดล และเวลา ๑๙.๐๐ - ๒๐.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร
วันที่ ๕ ธันวาคม เวลา ๑๓.๓๐ - ๑๔.๓๐ น. การแสดงเพลงทรงเครื่อง "รักของพ่อ” โดยคณะแม่บัวผัน เวลา ๑๔.๓๐ - ๑๕.๑๐ น. การแสดงดนตรี กวี ศิลป์ ชื่อชุด "น้อมนำคำพ่อสอน” จากวงดนตรีวิทยาลัยดุริยางคศิลป์ มหาวิทยาลัยมหิดล ประกอบการวาดทรายจากอาจารย์ก้องเกียรติ กองจันดี ควบคุมการแสดงโดย ดร.ณรงค์ ปรางค์เจริญ ศิลปินศิลปาธร สาขาคีตศิลป์ ประจำปี ๒๕๕๐ และเวลา ๑๕.๑๐ - ๑๖.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร และวันที่ ๖ ธันวาคม เวลา ๑๖.๐๐ - ๑๗.๐๐ น. การแสดงสืบสานดุริยศิลป์ ใต้ร่มพระบารมี โดยวงดุริยางค์เครื่องลมเยาวชนไทย(Thai Youth Winds:TYW) เวลา ๑๘.๐๐ - ๑๙.๐๐ น. การแสดงหุ่นกระบอกร่วมสมัย เรื่อง "พระเนมิราชชาดก” โดยคณะบ้านตุ๊กตุ่นและเวลา ๑๙.๐๐ - ๒๐.๐๐ น. การบรรเลงและขับร้องเพลงพระราชนิพนธ์ในรัชกาลที่ ๙ โดยสำนักการสังคีต กรมศิลปากร สอบถามรายละเอียด สายด่วนวัฒนธรรม ๑๗๖๕ หรือโทร. ๐ ๒๒๐๙ ๓๖๑๕ - ๑๙ ในวันและเวลาราชการ
-----------------------------

ที่มา : https://www.thaigov.go.th/news/contents/details/37166