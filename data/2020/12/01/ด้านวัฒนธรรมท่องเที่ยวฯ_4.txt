รัฐบาลไทย-ข่าวทำเนียบรัฐบาล-วธ.จัดกิจกรรม “อาเซียนลี้ลับ : ความเชื่อและสิ่งเหนือธรรมชาติ” เผยแพร่วัฒนธรรมความเชื่อ ผ่านนิทรรศการ-เสวนา-เวิร์คช้อป


วันจันทร์ที่ 30 พฤศจิกายน 2563
วธ.จัดกิจกรรม “อาเซียนลี้ลับ : ความเชื่อและสิ่งเหนือธรรมชาติ” เผยแพร่วัฒนธรรมความเชื่อ ผ่านนิทรรศการ-เสวนา-เวิร์คช้อป
วธ.จัดกิจกรรม “อาเซียนลี้ลับ : ความเชื่อและสิ่งเหนือธรรมชาติ” เผยแพร่วัฒนธรรมความเชื่อ                                                         ผ่านนิทรรศการ-เสวนา-เวิร์คช้อปแต่งหน้า ทำขนมและประดิษฐ์ธุงใยแมงมุม
วันที่ ๒๘ พฤศจิกายน ๒๕๖๓ ที่ศูนย์วัฒนธรรมอาเซียน หอศิลป์ร่วมสมัยราชดำเนิน ชั้น ๓ นายปรเมศวร์ งามพิเชษฐ์ ผู้ช่วยรัฐมนตรีประจำกระทรวงวัฒนธรรม ในฐานะผู้แทนรัฐมนตรีว่าการกระทรวงวัฒนธรรม เป็นประธานพิธีเปิดกิจกรรม “อาเซียนลี้ลับ: ความเชื่อและสิ่งเหนือธรรมชาติ” โดยมีผู้บริหารกระทรวงวัฒนธรรม นักศึกษา และประชาชน เข้าร่วม
นายปรเมศวร์ กล่าวว่า กระทรวงวัฒนธรรม (วธ.) ได้จัดตั้งศูนย์วัฒนธรรมอาเซียน ณ บริเวณ ชั้น ๓ หอศิลป์ร่วมสมัยราชดำเนินเพื่อเผยแพร่องค์ความรู้ด้านวัฒนธรรมของประเทศสมาชิกอาเซียนมาอย่างต่อเนื่องในหลากหลายหัวข้อ อาทิ อัตลักษณ์ แหล่งมรดกทางวัฒนธรรม ประวัติศาสตร์ วิถีชีวิต มรดกภูมิปัญญา และความเชื่อมโยงในภูมิภาค
ผู้ช่วยรัฐมนตรีประจำกระทรวงวัฒนธรรม กล่าวอีกว่า การจัดกิจกรรมของศูนย์วัฒนธรรมอาเซียนในครั้งนี้ได้เลือกนำวัฒนธรรมด้าน “ความเชื่อ” ของชาวอาเซียนมานำเสนอในรูปแบบนิทรรศการที่แตกต่างออกไป ซึ่งเรื่องภูตผี วิญญาณ  สิ่งลี้ลับ สิ่งเหนือธรรมชาติ ถึงแม้ว่าจะยังคงเป็นข้อถกเถียงทั้งในมุมมองทางวิทยาศาสตร์ และเป็นปริศนาที่ผู้คนยังค้นหาคำตอบอยู่ในปัจจุบัน แต่ก็มีประเด็นที่น่าคิดอย่างหนึ่ง คือ ความเชื่อเหล่านี้ มีบทบาทในสังคมหลากหลายรูปแบบ และยังคงติดตามเคลื่อนที่มากับความเชื่อของคนตั้งแต่โบราณกาลจวบจนปัจจุบัน โดยเฉพาะเรื่องผีสางตามความเชื่อของผู้คนในอาเซียนที่มีความคล้ายคลึง เกี่ยวข้องเชื่อมโยงกันอยู่ไม่น้อย จึงเป็นที่มาของการจัดนิทรรศการ “อาเซียนลี้ลับ : ความเชื่อและสิ่งเหนือธรรมชาติ” ในรูปแบบบ้านผีสิงจำลอง ซึ่งได้เปิดให้เข้าชมตั้งแต่วันนี้จนถึงวันที่ ๓๐ ธันวาคม ๒๕๖๓
นอกจากนี้ ในระหว่างวันที่ ๒๘ – ๒๙ พฤศจิกายน ๒๕๖๓ เวลา ๑๓.๐๐ - ๑๖.๐๐ น. ศูนย์วัฒนธรรมอาเซียนยังได้จัดกิจกรรมที่เกี่ยวเนื่องกับนิทรรศการฯ ประกอบด้วย การเสวนาเรื่อง “อาเซียนลี้ลับ : ความเชื่อและสิ่งเหนือธรรมชาติ” โดยมี ศาสตราจารย์กิตติคุณ ดร.สุรพล วิรุฬห์รักษ์ ราชบัณฑิตสาขานาฏกรรม ดร.สุรัตน์ จงดา ผู้ช่วยอธิการบดีสถาบันบัณฑิตพัฒนศิลป์ และนายนิเวศน์ แววสมณะ ครูช่างศิลปหัตถกรรม เป็นวิทยากรบรรยายให้ความรู้เรื่องนิทรรศการฯ และเรื่องการแสดงทางวัฒนธรรมที่เกี่ยวเนื่องกับความเชื่อและสิ่งเหนือธรรมชาติ นอกจากนี้ มีการแสดงชุด “เขย่าขวัญอาเซียน” การแสดงสร้างสรรค์ขึ้นใหม่โดยคณะศิลปินคิดบวกสิปป์ ที่ได้หลอมรวมเรื่องราวลี้ลับของภูติผีในอาเซียน สื่อสารออกมาในรูปแบบการฟ้อนรำเพื่อบูชาผีสางเทวดา อันสะท้อนให้เห็นถึงวิถีชีวิตและวัฒนธรรมความเชื่อของชาวอาเซียนที่มีมาตั้งแต่อดีตตราบจนปัจจุบัน รวมทั้งกิจกรรม Workshop การแต่งหน้าแนวสยองขวัญ การประดิษฐ์ธุงใยแมงมุมป้องกันสิ่งชั่วร้าย และการทำขนมต้มแดง ขนมต้มขาว ขนมศักดิ์สิทธิ์ในพิธีกรรมต่างๆ ผู้สนใจเข้าร่วมกิจกรรมสอบถามรายละเอียดเพิ่มเติมได้ที่ ศูนย์วัฒนธรรมอาเซียน โทร. ๐๒ ๒๒๔ ๔๒๗๙ หรือเพจ Facebook: ASEAN Cultural Center
---------------------------

ที่มา : https://www.thaigov.go.th/news/contents/details/37150