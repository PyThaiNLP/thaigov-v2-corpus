รัฐบาลไทย-ข่าวทำเนียบรัฐบาล-รัฐบาล ร่วมมือ หน่วยงานรัฐ-เอกชน จัดงาน“ทรัพย์แผ่นดิน ศิลป์สยาม” เทิดพระเกียรติ “สมเด็จพระพันปีหลวง” ๒๗ พ.ย. – ๑ ธ.ค.นี้ ร่วมอนุรักษ์ สืบสาน ต่อยอด พร้อมผลักดันผ้าไทยสู่สากล


วันจันทร์ที่ 30 พฤศจิกายน 2563
พิมพ์
รัฐบาล ร่วมมือ หน่วยงานรัฐ-เอกชน จัดงาน“ทรัพย์แผ่นดิน ศิลป์สยาม” เทิดพระเกียรติ “สมเด็จพระพันปีหลวง” ๒๗ พ.ย. – ๑ ธ.ค.นี้ ร่วมอนุรักษ์ สืบสาน ต่อยอด พร้อมผลักดันผ้าไทยสู่สากล
รัฐบาล ร่วมมือ หน่วยงานรัฐ-เอกชน จัดงาน“ทรัพย์แผ่นดิน ศิลป์สยาม” เทิดพระเกียรติ “สมเด็จพระพันปีหลวง” ๒๗ พ.ย. – ๑ ธ.ค.นี้ ร่วมอนุรักษ์ สืบสาน ต่อยอด พร้อมผลักดันผ้าไทยสู่สากล
วันที่ ๒๗ พฤศจิกายน ๒๕๖๓ ที่ลานพาร์คพารากอน ศูนย์การค้าสยามพารากอน กรุงเทพฯ นายอิทธิพล คุณปลื้ม รัฐมนตรีว่าการกระทรวงวัฒนธรรม เป็นประธานพิธีเปิดงาน“ทรัพย์แผ่นดิน ศิลป์สยาม” (Thai Treasures) โดยมี นางยุพา ทวีวัฒนะกิจบวร ปลัดกระทรวงวัฒนธรรม ผู้บริหารกระทรวงวัฒนธรรม นายยุทธศักดิ์ สุภสร ผู้ว่าการการท่องเที่ยวแห่งประเทศไทย(ททท.) ผู้บริหารบริษัท สยามพิวรรธน์ จำกัด ผู้บริหารบริษัทบิวตี้ เจมส์ และผู้แทนหน่วยงานรัฐและเอกชนที่เกี่ยวข้อง เข้าร่วม
นายอิทธิพล กล่าวว่า รัฐบาล โดยกระทรวงวัฒนธรรม (วธ.) ร่วมกับศูนย์การค้าสยามพารากอน และภาคีเครือข่ายหน่วยงานรัฐและเอกชน จัดงาน “ทรัพย์แผ่นดิน ศิลป์สยาม” (Thai Treasures) ระหว่างวันที่ ๒๗ พฤศจิกายน – ๑ ธันวาคม ๒๕๖๓ ณ ลานพาร์คพารากอน ศูนย์การค้าสยามพารากอน เพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เนื่องในโอกาสมหามงคลเฉลิมพระชนมพรรษา ๘๘ พรรษา ๑๒ สิงหาคม ๒๕๖๓ ด้วยสำนึกในพระมหากรุณาธิคุณอันหาที่สุดมิได้ที่ทรงสนับสนุน ส่งเสริมให้ประชาชนชาวไทยเห็นคุณค่าของผ้าไทยซึ่งเป็นเอกลักษณ์ประจำชาติ เพื่อให้เกิดการอนุรักษ์ สืบสาน รักษา และต่อยอดมรดกภูมิปัญญาให้คงอยู่คู่ผืนแผ่นดินไทยและก้าวไกลไปสู่ระดับสากล
นายอิทธิพล กล่าวอีกว่า “ผ้าไทย” ถือเป็นสมบัติคู่ชาติมายาวนานนับร้อยปี และตลอดระยะเวลากว่า ๔๐ ปีที่ผ่านมา สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงปฏิบัติพระราชกรณียกิจน้อยใหญ่นานัปการด้วยพระราชปณิธานที่จะพัฒนาประเทศและความเป็นอยู่ของประชาชนให้ดีขึ้น ซึ่งการจัดงานครั้งนี้จึงเป็นการสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ               พระบรมราชชนนีพันปีหลวง ในการอนุรักษ์และสืบสานมรดกภูมิปัญญาอันล้ำค่าไม่ให้สูญหายไป และสามารถสร้างรายได้แก่ชุมชนท้องถิ่น ซึ่งปัจจุบันผ้าไทยได้รับการยอมรับในระดับสากล ปรากฏเป็นความภาคภูมิใจของคนไทยและเป็นที่ชื่นชมไปทั่วโลก ซึ่งเป็นสิ่งที่พสกนิกรชาวไทยรู้สึกน้อมสำนึกในพระมหากรุณาธิคุณเป็นล้นพ้นอันหาที่สุดมิได้
ทั้งนี้ ภายหลังพิธีเปิดงานมีการเดินแบบแฟชั่นโชว์ผ้าไทยจำนวน ๓๘ ชุด ซึ่งเป็นผลงานจากการออกแบบของดีไซน์เนอร์รุ่นใหม่ที่มีเอกลักษณ์โดดเด่นมีความหลากหลายทั้งเส้นใย กรรมวิธี และสีสันลวดลายสวยงาม และตัดเย็บที่ทันสมัย นำโดยนางแบบชื่อดัง ตะวัน จิรัชญา เกตุคง ผู้ชนะ Asia’s Next Top Model Cycle 4 แสดงแบบร่วมกับเครื่องประดับจาก บริษัทบิวตี้ เจมส์ จำกัด และร่วมรับฟังเพลงจากนักร้องชื่อดัง         รัดเกล้า อามระดิษ นอกจากนี้ ตลอดการจัดงานตั้งแต่วันที่ ๒๘ พฤศจิกายน – ๑ ธันวาคม ๒๕๖๓ มีกิจกรรมมากมาย อาทิ การเสวนาเกี่ยวกับผ้าไทย โดย ดีไซน์เนอร์ นักออกแบบแฟชั่นร่วมสมัยที่มีชื่อเสียงระดับนานาชาติ และกิจกรรมสาธิต (Workshop) งานผ้า โดยช่างฝีมือจากท้องถิ่น เช่น การทำผ้ามัดย้อม ผ้าบาติก เป็นต้น
นอกจากนี้ มีการจำหน่ายผลิตภัณฑ์วัฒนธรรมไทย (Cultural Product of Thailand : CPOT) จากชุมชนคุณธรรมและเครือข่ายผู้ประกอบการทางวัฒนธรรมจาก ๔ ภูมิภาคกว่า ๒๐ ชุมชน มาร่วมสาธิตและ    ออกร้านจัดจำหน่ายผลิตภัณฑ์ทางวัฒนธรรมไทยทั้งผ้าทอ ผ้าปักพื้นประเภทต่าง ๆ เครื่องเงินสุโขทัย เครื่องถมนครศรีธรรมราช ที่หาชมได้ยาก อีกทั้ง มีการจัดนิทรรศการและออกบูธจากททท. แนะนำสถานที่ท่องเที่ยวและโปรโมทชั่น ภายใต้แนวคิด “ไทยเที่ยวไทย” สอบถามรายละเอียดได้ที่ สายด่วนวัฒนธรรม ๑๗๖๕ หรือ www.m-culture.go.th
----------------------

ที่มา : https://www.thaigov.go.th/news/contents/details/37148