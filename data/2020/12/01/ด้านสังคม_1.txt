รัฐบาลไทย-ข่าวทำเนียบรัฐบาล-สธ.จับมือก.ท่องเที่ยว ขับเคลื่อนการท่องเที่ยวเชิงสุขภาพรูปแบบใหม่ เน้นวิถีถิ่น กระตุ้นเศรษฐกิจหลังวิกฤตโควิด 19


วันจันทร์ที่ 30 พฤศจิกายน 2563
สธ.จับมือก.ท่องเที่ยว ขับเคลื่อนการท่องเที่ยวเชิงสุขภาพรูปแบบใหม่ เน้นวิถีถิ่น กระตุ้นเศรษฐกิจหลังวิกฤตโควิด 19
สธ.จับมือก.ท่องเที่ยว ขับเคลื่อนการท่องเที่ยวเชิงสุขภาพรูปแบบใหม่ เน้นวิถีถิ่น กระตุ้นเศรษฐกิจหลังวิกฤตโควิด 19
กระทรวงสาธารณสุขร่วมกับกระทรวงการท่องเที่ยวและกีฬา ขับเคลื่อนนโยบายการท่องเที่ยวเชิงสุขภาพ สร้างเส้นทางการท่องเที่ยวรูปแบบใหม่ 4 ภาค มีมาตรฐาน สะดวกสบาย ปลอดภัย สะอาด บริการเป็นเลิศ ในราคาปันสุข กระตุ้นคนไทยและต่างชาติท่องเที่ยวในประเทศ ภายหลังวิกฤตโรคโควิด 19 พร้อมจัดงาน “เที่ยวเมืองไทย สุขภาพดี วิถีถิ่น 2020” ระหว่างวันที่  9-13 ธันวาคม นำร่องพื้นที่กรุงเทพมหานคร พาทัวร์วัดโพธิ์
วันนี้ (30 พฤศจิกายน 2563) ที่บ้านยาหอม เขตพระนคร กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา และนายสุวรรณชัย โลหะวัฒนกุล กรรมการผู้จัดการใหญ่ โครงการสุขสยาม ณ ไอคอนสยาม ให้สัมภาษณ์ระหว่างนำสื่อมวลชนศึกษาเส้นทางการท่องเที่ยวเชิงสุขภาพ ด้านการแพทย์แผนไทยและสมุนไพร “Hidden Gem in Bangkok” เส้นทางท่องเที่ยวเชิงสุขภาพในกรุงเทพมหานครที่ต้องเช็กอิน ซึ่งเป็นหนึ่งในเส้นทางท่องเที่ยวเชิงสุขภาพรูปแบบใหม่ที่จะส่งเสริมให้ประชาชนออกมาท่องเที่ยวภายหลังวิกฤตโควิด 19 ในราคาปันสุข
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า การท่องเที่ยวเชิงสุขภาพเป็นอุตสาหกรรมขนาดใหญ่ของไทย โดยปี 2562 มีอัตราการใช้บริการด้านการแพทย์และการท่องเที่ยวเชิงสุขภาพ ประมาณ 16.1 ล้านครั้ง แบ่งเป็นบริการด้านการแพทย์ 3.6 ล้านครั้ง และบริการท่องเที่ยวเชิงสุขภาพ 12.5 ล้านครั้ง เกิดรายได้สูงถึง 450,200 ล้านบาท (บริการด้านการแพทย์ 41,000 ล้านบาท และบริการท่องเที่ยวเชิงสุขภาพ 409,200 ล้านบาท) คิดเป็นประมาณร้อยละ 15.6 ของรายได้จากการท่องเที่ยวโดยรวม เกิดการจ้างงานกว่า 539,195 คน แม้ปัจจุบันจะได้รับผลกระทบจากโรคโควิด 19 แต่โรคนี้เป็นตัวแปรสำคัญที่กระตุ้นให้คนหันมาให้ความสำคัญเรื่องการดูแลสุขภาพมากยิ่งขึ้น ขณะที่ Global COVID-19 Index (GCI) จัดให้ประเทศไทยเป็นอันดับ 1 การฟื้นตัวจากสถานการณ์โรคโควิด 19 อยู่ในกลุ่มเรตติ้ง 5 คือ ประเทศที่บรรเทาการระบาดของไวรัสได้ก้าวหน้าที่สุดในโลก จึงเป็นโอกาสดีของประเทศไทยในการสร้างมูลค่าจากการท่องเที่ยวเชิงสุขภาพ ทั้งนี้ กระทรวงสาธารณสุข โดยกรมการแพทย์แผนไทยและการแพทย์ทางเลือก และกระทรวงการท่องเที่ยวและกีฬา โดยกรมการท่องเที่ยว ได้ร่วมกันจัดงาน “เที่ยวเมืองไทยสุขภาพดี วิถีถิ่น 2020 (Thailand Travel)” ระหว่างวันที่ 9-13 ธันวาคม 2563 ที่ชั้น G เมืองสุขสยาม ไอคอนสยาม ซึ่งภายในงานได้รวบรวมเส้นทางท่องเที่ยวเชิงสุขภาพราคาปันสุขมาจำหน่าย ซึ่งเป็นการท่องเที่ยวรูปแบบใหม่ ที่มีทั้งมาตรฐาน ความสะดวกสบาย ความปลอดภัย สะอาด และการให้บริการเป็นเลิศ เพื่อรองรับการส่งเสริมการท่องเที่ยวภายหลังวิกฤตโรคโควิด 19
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า ภายในงานเที่ยวเมืองไทยสุขภาพดี วิถีถิ่น 2020 มีการรวบรวมเส้นทางท่องเที่ยวเชิงสุขภาพ โดยคัดวิถีและจำลองแหล่งท่องเที่ยวเชิงสุขภาพที่โดดเด่น 4 ภูมิภาคมาเป็นไฮไลท์ในการจัดงาน โดยภาคกลางจัดงานในรูปแบบ Half Day Trip : The Hidden Gem in Bangkok เส้นทางศาสตร์เพื่อสุขภาพและการบำบัดตามรอยหมอไทย ยาไทย ในราคาพิเศษ มุ่งกระตุ้นให้คนไทยและชาวต่างชาติได้ใช้วันหยุดพักผ่อนแบบไม่ต้องเดินทางไกล ถ่ายรูปเช็คอินในสถานที่ท่องเที่ยวที่งดงามทั้งสถาปัตยกรรมและเรื่องราวทางประวัติศาสตร์ที่น่าสนใจ อิ่มอร่อยกับอาหารไทยหาทานยาก ผ่อนคลายกับศาสตร์การแพทย์แผนไทยที่เดินทางง่าย สะดวกสบาย โดยเลือกการเดินทางได้หลากหลายรูปแบบ ทั้งรถยนต์ รถไฟฟ้า และเรือ โดยใช้เวลาเพียงครึ่งวัน
นอกจากนี้ ยังจำลองเส้นทางท่องเที่ยวเมืองสมุนไพรในอีก 3 ภูมิภาค พร้อมแพคเกจท่องเที่ยวราคาพิเศษ ได้แก่ ภาคเหนือ เช่น จ.เชียงราย เส้นทางท่องเที่ยวเชิงสุขภาพ อาหาร ผลิตภัณฑ์และมรดกภูมิปัญญา ทั้งการจำลองโฮงฮอมผญ๋า โฮงยาหมอเมืองล้านนา ชมทะเลหมอก ชา กาแฟและชาติพันธุ์ จ.พิษณุโลก เส้นทางท่องเที่ยวเชิงเกษตรเพื่อสุขภาพ ชมตลาด 120 ปีวิถีชาววัง ภาคใต้ เช่น จ.สงขลา เส้นทางล่องทะเลสาบสงขลาลากูนหนึ่งเดียวในประเทศไทย ย้อนเวลาเมืองเก่าสงขลา 3 ยุคพหุวัฒนธรรม สาธิตการคั่วชาใบขลู่ กับแหล่งท่องเที่ยวห้อยขาจิบชาใบขลู่ แหล่งปลากะพง 3 น้ำ ที่อร่อยที่สุด จ.พัทลุง เส้นทางท่องเที่ยวกัญชาทางการแพทย์และแหล่งท่องเที่ยวเชิงสุขภาพ ชวนแช่น้ำแร่สุดฟิน และภาคอีสาน เช่น จ.อุดรธานี เชิญท่องทะเลบัวแดง และกิจกรรมนวดแช่เท้าด้วยดอกเกลือนาคราช จ.สกลนคร เส้นทางกัญชาทางการแพทย์และแหล่งท่องเที่ยวเชิงสุขภาพ เป็นต้น ถือเป็นการส่งมอบความสุขและของขวัญให้คนไทยได้เตรียมวางแผนท่องเที่ยวเชิงสุขภาพรับปีใหม่ 2564
นายสุวรรณชัย โลหะวัฒนกุล กรรมการผู้จัดการใหญ่ โครงการสุขสยาม ณ ไอคอนสยาม กล่าวว่า  เมืองสุขสยามได้เนรมิตบริเวณลานเมือง 1-2 จำลองบรรยากาศเส้นทางท่องเที่ยวเชิงสุขภาพของไทย 4 ภาค ที่แต่ละจังหวัดพร้อมเปิดบ้านเปิดเมืองให้สัมผัสธรรมชาติ วิถีชุมชน วัฒนธรรม เรียนรู้วิธีการรักษาสุขภาพกายใจด้วยสมุนไพรและธรรมชาติบำบัด พร้อมจัดโปรโมชั่นแพคเกจท่องเที่ยวราคาสุดคุ้มให้แก่ผู้มาชมงานได้เลือกซื้อในราคาพิเศษเฉพาะงานนี้ นอกจากนี้ แต่ละจังหวัดยังจัดเตรียมกิจกรรมที่เป็นเอกลักษณ์ และมรดกภูมิปัญญาไทยของแต่ละภูมิภาค รวมถึงภูมิปัญญาพื้นบ้านจาก 4 ภาค ให้ได้ร่วมกิจกรรมเสมือนได้ไปแหล่งท่องเที่ยวนั้นจริงๆ ทั้งเที่ยวชมบรรยากาศ วางแผนท่องเที่ยวรับปีใหม่ใช้เวลากับครอบครัว และมาชม ชิม และผ่อนคลายกับกิจกรรมเพื่อสุขภาพและการบำบัดผ่อนคลาย
*************************************  30 พฤศจิกายน 2563

ที่มา : https://www.thaigov.go.th/news/contents/details/37162