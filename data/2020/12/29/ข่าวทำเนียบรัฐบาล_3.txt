รัฐบาลไทย-ข่าวทำเนียบรัฐบาล-นายกรัฐมนตรีขอคนทั้งประเทศร่วมมือ+ร่วมใจ ผ่านปัญหาโควิด-19  ยืนยันการนำเข้าวัคซีนโควิด-19 ต้องผ่าน อย. คัดกรองประเมินความเสี่ยงก่อน


วันจันทร์ที่ 28 ธันวาคม 2563
พิมพ์
นายกรัฐมนตรีขอคนทั้งประเทศร่วมมือ+ร่วมใจ ผ่านปัญหาโควิด-19  ยืนยันการนำเข้าวัคซีนโควิด-19 ต้องผ่าน อย. คัดกรองประเมินความเสี่ยงก่อน
นายกรัฐมนตรีขอคนทั้งประเทศร่วมมือ+ร่วมใจ ผ่านปัญหาโควิด-19  ยืนยันการนำเข้าวัคซีนโควิด-19 ต้องผ่าน อย. คัดกรองประเมินความเสี่ยงก่อน
วันนี้ (28 ธ.ค.63) เวลา 14.45 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์สื่อมวลชนถึงการประชุมคณะกรรมการส่งเสริมวิสาหกิจขนาดกลางและขนาดย่อม ได้มีการหารือในแผนการดำเนินงานทั้งระยะสั้นและระยะยาว รวมถึงการใช้จ่ายงบประมาณอย่างไรให้เกิดประสิทธิภาพมากที่สุด โดยที่สำคัญที่สุดตอนนี้คือ การให้ SMEs ไปต่อได้ โดยอาจปรับเปลี่ยนรูปแบบในการลงทุน เพิ่มนวัตกรรม ผลักดันผลิตภัณฑ์สินค้าไทยเข้าสู่ตลาดมากขึ้น เร่งรัดหน่วยราชการ สามารถจัดซื้อวิสาหกิจชุมชนตามที่เคยปลดล็อกไปแล้ว
นายกรัฐมนตรียังกล่าวถึงความคืบหน้าสถานการณ์โควิด-19  หากสามารถติดตามผู้ติดเชื้อในแต่ละวันให้เข้าระบบ รู้ที่มาของการติดเชื้อก็จะสามารถหาวิธีการป้องกันได้ ทั้งนี้  รัฐบาลมีหน้าที่ในการดูแล และป้องกันให้ประชาชนทุกคนปลอดภัย พร้อมเตือนให้ทุกคนใส่หน้ากากผ้า/หน้ากากอนามัย เว้นระยะห่าง และหลีกเลี่ยงสถานที่แออัด โดยเฉพาะเทศกาลปีใหม่ที่จะมาถึง รวมถึงให้พิจารณาการเรียน online และมาตรการ Work from Home ดังที่เคยได้มีการปฏิบัติมาก่อนแล้ว
กรณีวัคซีนนั้น จะต้องผ่านการตรวจสอบจาก อย. ต้องมีการคัดกรองคุณภาพ ประสิทธิภาพจึงจะสามารถนำมาใช้ได้ รวมทั้งประเมินความเสี่ยง ติดตามผลข้างเคียงของวัคซีนที่จะเกิดขึ้นด้วย จึงจำเป็นต้องรับความคิดเห็นจากแพทย์และต้องให้สาธารณสุขรับรองเสียก่อน ในส่วนของวัคซีนที่สั่งจองไปจำนวน 20 ล้านโดสมีข้อตกลงว่าสามารถนำมาวิจัยต่อยอดในประเทศได้ สามารถผลิตเองได้ ทำให้มั่นใจว่าจะเพียงพอต่อคนทั้งประเทศแน่นอน ในส่วนการส่งเสริมภายในประเทศรัฐบาลมีวงเงินงบประมาณที่ให้สถาบันวัคซีนเพื่อแจกจ่ายคณะทำงานในส่วนนี้ โดยกลุ่มที่จะได้รับงบประมาณจะต้องเข้าเกณฑ์ที่สถาบันวัคซีนกำหนด พร้อมกล่าวว่าได้เพิ่มวงเงินงบประมาณในส่วนนี้แล้ว
ช่วงหนึ่งของการให้สัมภาษณ์ นายกรัฐมนตรียังวอนคนทั้งประเทศร่วมมือร่วมใจกันผ่านปัญหาไปให้ได้ ไม่โทษกันเอง ย้ำไม่เคยเอื้อประโยชน์พร้อมสั่งการให้สำนักงานตำรวจแห่งชาติเร่งสอบสวนให้ได้ข้อเท็จจริงและลงโทษผู้ที่เกี่ยวข้องทุกราย หากพบการทุจริตสามารถส่งจดหมายถึงนายกรัฐมนตรีได้โดยตรง พร้อมขอบคุณสำหรับฉายาที่สื่อตั้งให้ ส่วนตัวไม่ได้รู้สึกอะไรที่ได้รับฉายานี้
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37968