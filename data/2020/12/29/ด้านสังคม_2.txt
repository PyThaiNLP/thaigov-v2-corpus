รัฐบาลไทย-ข่าวทำเนียบรัฐบาล-รมว.สธ. ผลตรวจโควิดเป็นลบ แสดงความรับผิดชอบกักตนเอง


วันจันทร์ที่ 28 ธันวาคม 2563
รมว.สธ. ผลตรวจโควิดเป็นลบ แสดงความรับผิดชอบกักตนเอง
ที่กระทรวงสาธารณสุข จ.นนทบุรี  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์โอภาส การย์กวินพงศ์ อธิบดีกรมควบคุมโรค แถลงข่าวกรณีผู้บริหารกระทรวงสาธารณสุขลงพื้นที่ จ.สมุทรสาคร
รัฐมนตรีช่วยว่าการกระทรวงสาธารณสุข แถลงข่าวรองนายกรัฐมนตรีและรัฐมนตรีว่าการกระทรวงสาธารณสุขเป็นผู้สัมผัสเสี่ยงสูงกรณีทำงานร่วมผู้ว่าราชการจังหวัดสมุทรสาคร เผยผลตรวจเชื้อเบื้องต้นเป็นลบ แสดงความรับผิดชอบต่อสังคมกักกันตนเองแล้ว และจะตรวจซ้ำตามมาตรฐานการควบคุมโรค
วันนี้ (28 ธันวาคม 2563) ที่กระทรวงสาธารณสุข จ.นนทบุรี  ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์โอภาส การย์กวินพงศ์ อธิบดีกรมควบคุมโรค แถลงข่าวกรณีผู้บริหารกระทรวงสาธารณสุขลงพื้นที่ จ.สมุทรสาคร ร่วมกับผู้ว่าราชการจังหวัดสมุทรสาคร เพื่อสร้างความเชื่อมั่นเรื่องการบริโภคอาหารทะเลปลอดภัย และตรวจเยี่ยมการดำเนินงานของโรงพยาบาลสนามที่ตลาดกลางกุ้ง เมื่อวันที่ 27 ธันวาคมที่ผ่านมา
ดร.สาธิตกล่าวว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ถือว่าเป็นผู้สัมผัสใกล้ชิดกับผู้ว่าราชการจังหวัดสมุทรสาคร ตามมาตรการควบคุมโรคจึงได้กักตนเองที่บ้านเป็นเวลา 14 วัน พร้อมเก็บตัวอย่างตรวจหาเชื้อเมื่อช่วงเช้า ผลเบื้องต้นออกมาว่าเป็นลบ ไม่พบการติดเชื้อ แต่หลังจากนี้ 3 วัน จะตรวจหาเชื้ออีกครั้ง เนื่องจากระยะการฟักตัวของเชื้ออยู่ที่ประมาณ 2-7 วัน สำหรับการทำงานจะใช้ระบบ New Normal สั่งงานและประชุมผ่านทางโซเชียลมีเดีย
“ขอรณรงค์ให้ทุกคนป้องกันตนเองจากโรคโควิด 19 โดยสวมหน้ากาก ล้างมือ เว้นระยะห่าง เสี่ยงสถานที่ชุมชน จะช่วยประเทศอย่างมาก และขอให้เป็นกำลังใจให้แก่บุคลากรสาธารณสุขที่ทำงานอยู่ด่านหน้า ซึ่งถือว่ามีความเสี่ยง อย่างไรก็ตาม หากอนาคตมีผู้บริหารกระทรวงสาธารณสุขมีการติดเชื้อ ได้เตรียมแผนรองรับในการบริหารจัดการเพื่อให้การทำงานเป็นไปอย่างต่อเนื่อง” ดร.สาธิตกล่าว
ด้านนายแพทย์โอภาส การย์กวินพงศ์ อธิบดีกรมควบคุมโรค กล่าวว่า ขอให้ทุกคนช่วยกันเป็นกำลังใจให้ท่านผู้ว่าราชการจังหวัดสมุทรสาคร ซึ่งท่านมีความตั้งใจและทุ่มเททำงานในพื้นที่อย่างไม่รู้จักเหน็ดเหนื่อย กระทรวงสาธารณสุขได้ให้ดูแลรักษาเป็นอย่างดี และตรวจสมาชิกในครอบครัวและคนใกล้ชิดแล้ว ส่วนรองนายกรัฐมนตรีและรัฐมนตรีว่าการกระทรวงสาธารณสุข ถือว่าเข้าตามเกณฑ์ผู้สัมผัสเสี่ยง ได้แยกกักตัว 14 วัน ปฏิบัติตามมาตรการควบคุมโรคอย่างเคร่งครัด ไม่มีการปกปิดข้อมูล เป็นการแสดงความรับผิดชอบต่อสังคมและการควบคุมป้องกันโรค โดยผลตรวจทางห้องปฏิบัติการไม่พบเชื้อ เป็นการตรวจครั้งแรกหลังการลงพื้นที่ 1 วัน เพื่อสร้างความมั่นใจว่าไม่ได้มีการติดเชื้อมาก่อน บุคคลรอบข้างจึงไม่มีความเสี่ยง และระหว่างการกักตัวจะมีการเก็บตัวอย่างตรวจเป็นระยะตามมาตรฐาน
สำหรับผู้บริหารกระทรวงสาธารณสุขท่านอื่น มีการตรวจหาเชื้อแล้วเช่นกันอยู่ระหว่างรอผลการตรวจ โดยการกักตัวจะพิจารณาตามความเสี่ยง ผู้สัมผัสเสี่ยงสูงคือ มีการไอจามใส่กัน, พูดคุยใกล้ชิดไม่เกิน 1 เมตร โดยไม่สวมหน้ากากอนามัย/หน้ากากผ้า หรืออยู่ในสถานที่อากาศถ่ายเทไม่สะดวก เช่น รถตู้ ห้องประชุม ในระยะ 5 เมตรเกินกว่า 15 นาที โดยไม่สวมหน้ากากอนามัย/หน้ากากผ้า จะต้องกักตัว 14 วัน ตรวจหาเชื้อเป็นระยะตามที่กำหนด ส่วนกลุ่มอื่นถือว่าเป็นผู้สัมผัสเสี่ยงต่ำ ให้เฝ้าระวังสังเกตอาการตนเอง 14 วัน เว้นระยะห่าง ใส่หน้ากาก พักที่บ้านหรือ WORK FROM HOME  หากมีอาการทางเดินหายใจให้มารับการตรวจทันที โดยจะมีการตรวจสอบภาพต่างๆ เพื่อค้นหาว่าผู้ใดสัมผัสเสี่ยงสูงและเสี่ยงต่ำ
*********************************** 28 ธันวาคม 2563

ที่มา : https://www.thaigov.go.th/news/contents/details/37961