รัฐบาลไทย-ข่าวทำเนียบรัฐบาล-ศปถ.เปิดศูนย์อำนวยการการป้องกันและลดอุบัติเหตุทางถนน ปี 2564 เน้นการบูรณาการการทำงานในลักษณะยึดพื้นที่เป็นตัวตั้ง (Area Approach) มุ่งลดปัจจัยเสี่ยงอุบัติเหตุทางถนนทุกมิติ


วันจันทร์ที่ 28 ธันวาคม 2563
พิมพ์
ศปถ.เปิดศูนย์อำนวยการการป้องกันและลดอุบัติเหตุทางถนน ปี 2564 เน้นการบูรณาการการทำงานในลักษณะยึดพื้นที่เป็นตัวตั้ง (Area Approach) มุ่งลดปัจจัยเสี่ยงอุบัติเหตุทางถนนทุกมิติ
ศปถ.เปิดศูนย์อำนวยการการป้องกันและลดอุบัติเหตุทางถนน ปี 2564 เน้นการบูรณาการการทำงานในลักษณะยึดพื้นที่เป็นตัวตั้ง (Area Approach) มุ่งลดปัจจัยเสี่ยงอุบัติเหตุทางถนนทุกมิติ
วันนี้ (28 ธ.ค. 63) เวลา 09.30 น. พลเอก ประวิตร วงษ์สุวรรณ รองนายกรัฐมนตรี เป็นประธานเปิดศูนย์อำนวยการป้องกันและลดอุบัติเหตุทางถนนช่วงเทศกาลปีใหม่ 2564 ณ กรมป้องกันและบรรเทาสาธารณภัย โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายนิพนธ์ บุญญามณี รัฐมนตรีช่วยว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย พร้อมด้วยผู้แทนจากหน่วยงานที่เกี่ยวข้อง อาทิ สำนักงานตำรวจแห่งชาติ กระทรวงสาธารณสุข กระทรวงคมนาคม กระทรวงศึกษาธิการ กระทรวงยุติธรรม
พลเอก ประวิตร วงษ์สุวรรณ รองนายกรัฐมนตรี ในฐานะประธานกรรมการนโยบายป้องกันและลดอุบัติเหตุทางถนนแห่งชาติ (นปถ.) เปิดเผยว่า รัฐบาลห่วงใยความปลอดภัยในการเดินทางของประชาชนในช่วงเทศกาลปีใหม่ พ.ศ. 2564 จึงได้มอบหมายให้ศูนย์อำนวยการความปลอดภัยทางถนน (ศปถ.) โดยกรมป้องกันและบรรเทาสาธารณภัย (ปภ.) กระทรวงมหาดไทย ขับเคลื่อนการสร้างความปลอดภัยทางถนนช่วงเทศกาลปีใหม่ บนพื้นฐานการมีส่วนร่วมของทุกภาคส่วน ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ”ช่วงควบคุมเข้มข้นระหว่างวันที่ 29 ธันวาคม 2563 – 4 มกราคม 2564 โดยบูรณาการการทำงานในลักษณะยึดพื้นที่เป็นตัวตั้ง (Area Approach) มุ่งลดปัจจัยเสี่ยงอุบัติเหตุทางถนนครอบคลุมในทุกมิติ ทั้งคน รถ ถนน และสิ่งแวดล้อม รวมถึงสอดรับกับแนวทางการเฝ้าระวังและป้องกันการแพร่ระบาดโรคติดเชื้อไวรัสโควิด – 19 เน้นการบังคับใช้กฎหมาย เพื่อลดปัจจัยเสี่ยงการเกิดอุบัติเหตุทางถนนและสร้างวินัยจราจรให้กับผู้ใช้รถใช้ถนน รวมถึงปรับปรุงถนนและสภาพแวดล้อมริมทางให้ปลอดภัย คุมเข้มความปลอดภัยของยานพาหนะทุกประเภท ทั้งสภาพรถ อุปกรณ์นิรภัย ความพร้อมของพนักงานขับรถ รถบรรทุกน้ำหนักเกินและรถบรรทุกผู้โดยสาร พร้อมเฝ้าระวังและป้องปรามพฤติกรรมเสี่ยงอุบัติเหตุทางถนนทุกรูปแบบ ควบคู่กับการดำเนินมาตรการ “ตรวจวัดแอลกอฮอล์” กรณีเกิดอุบัติเหตุทางถนนที่มีผู้บาดเจ็บรุนแรง หรือ มีผู้เสียชีวิต สร้างการรับรู้มาตรการบังคับใช้กฎหมาย สถานการณ์อุบัติเหตุ การใช้รถใช้ถนนอย่างปลอดภัยผ่านทุกช่องทางสื่อ ตลอดจนจัดหน่วยบริการการแพทย์ฉุกเฉิน หน่วยกู้ชีพกู้ภัย และเครื่องมืออุปกรณ์ให้พร้อมช่วยเหลือ ณ จุดเกิดเหตุ และส่งต่อผู้ประสบอุบัติเหตุอย่างรวดเร็วในทุกพื้นที่
พลเอก อนุพงษ์  เผ่าจินดา รัฐมนตรีว่าการกระทรวงมหาดไทย ในฐานะประธานกรรมการศูนย์อำนวยการความปลอดภัยทางถนน (ศปถ.) กระทรวงมหาดไทย กล่าวว่า เพื่อให้ประชาชนเดินทางอย่างสุขใจกับชีวิตวิถีใหม่ที่ห่างไกลอุบัติเหตุทางถนน ได้สั่งการให้ผู้ว่าราชการจังหวัด นายอำเภอ และผู้บริหารองค์กรปกครองส่วนท้องถิ่น ขับเคลื่อนการลดอุบัติเหตุทางถนนช่วงเทศกาลปีใหม่ 2564 โดยทำหน้าที่อำนวยการสั่งการแก้ไขปัญหาให้สอดคล้องกับสถานการณ์อุบัติเหตุทางถนน มุ่งลดปัจจัยเสี่ยงอุบัติเหตุทางถนนผ่านกลไกการทำงานในระดับพื้นที่ ผ่านกลไกของศูนย์อำนวยการความปลอดภัยทางถนนระดับจังหวัด อำเภอ และองค์ปกครองส่วนท้องถิ่น ทั้งในช่วงเทศกาลปีใหม่ และตลอดทั้งปี พ.ศ. 2564 นอกจากนี้ ในที่ประชุมยังได้พิจารณาการดำเนินงานความปลอดภัยทางถนนในทศวรรษหน้า พ.ศ. 2565 – 2575 โดยจัดทำแผนแม่บทความปลอดภัยทางถนนให้สอดคล้องกับนโยบายของรัฐบาล ยุทธศาสตร์ชาติ 20 ปี (พ.ศ. 2561 - 2580) หลักการพัฒนาอย่างยั่งยืน แผนพัฒนาเศรษฐกิจและสังคมแห่งชาติ ฉบับที่ 12 กรอบ 12 เป้าหมายโลกในการดำเนินงานด้านความปลอดภัยทางถนน และปฏิญญาสตอกโฮล์ม เพื่อใช้เป็นกรอบการดำเนินงานป้องกันและลดอุบัติเหตุทางถนนให้บรรลุเป้าหมายการลดอัตราผู้เสียชีวิตจากอุบัติเหตุทางถนน 8 คนต่อประชากร 1 แสนคน ภายในปี พ.ศ. 2575
ในท้ายที่สุด พลเอก ประวิตร วงษ์สุวรรณ ได้เน้นย้ำว่า ขอให้เจ้าหน้าที่ตำรวจ เจ้าหน้าที่ฝ่ายความมั่นคง และเจ้าหน้าที่ฝ่ายปกครอง กำนัน ผู้ใหญ่บ้าน อาสาสมัคร และจิตอาสา ช่วยกันคุมเข้มและลดปัจจัยเสี่ยงอุบัติเหตุทางถนนในรูปแบบ รวมถึงการจัดตั้งด่านชุมชน การใช้กลไกครอบครัว ควบคู่กับการดำเนินมาตรการเชิงรุกในรูปแบบการเคาะประตูบ้าน อีกทั้งดูแลความปลอดภัยเส้นทางสัญจรทางน้ำ สถานที่จัดงานส่งท้ายปีเก่าต้อนรับปีใหม่ และแหล่งท่องเที่ยว เพื่อสร้างความปลอดภัยเป็นของขวัญปีใหม่แก่พี่น้องประชาชน

ที่มา : https://www.thaigov.go.th/news/contents/details/37970