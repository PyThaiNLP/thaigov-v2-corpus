รัฐบาลไทย-ข่าวทำเนียบรัฐบาล-มหาดไทย งดเข้าอวยพรปีใหม่ ลดเสี่ยงโควิด-19


วันจันทร์ที่ 28 ธันวาคม 2563
พิมพ์
มหาดไทย งดเข้าอวยพรปีใหม่ ลดเสี่ยงโควิด-19
มหาดไทย งดเข้าอวยพรปีใหม่ ลดเสี่ยงโควิด-19
วันนี้ (28 ธ.ค.63) นายฉัตรชัย พรหมเลิศ ปลัดกระทรวงมหาดไทย เปิดเผยว่า ในขณะนี้เข้าสู่ช่วงเทศกาลส่งท้ายปีเก่าต้อนรับปีใหม่ 2564 ซึ่งในปัจจุบันสถานการณ์การระบาดของโรคติดเชื้อไวรัสโคโรนา 2019 (โควิด-19) ในประเทศไทยยังคงมีความเสี่ยงต่อการแพร่ระบาดเพิ่มมากขึ้น จึงได้มีข้อสั่งการไปยังกรม หน่วยงานรัฐวิสาหกิจในสังกัด รวมทั้งผู้ว่าราชการจังหวัด หัวหน้าส่วนราชการ นายอำเภอ ข้าราชการ และบุคลากรในสังกัดกระทรวงมหาดไทยทั่วประเทศ งดการเข้าอวยพรปีใหม่ ประจำปี 2564 ทุกกรณี เพื่อร่วมกันหยุดยั้งการแพร่ระบาดของโรคดังกล่าว
นายฉัตรชัย พรหมเลิศ กล่าวเพิ่มเติมว่า รัฐมนตรีว่ากระทรวงมหาดไทย ได้เน้นย้ำนโยบายในการร่วมกันสกัดกั้นการแพร่ระบาดของโรคติดเชื้อไวรัสโคโรนา 2019 (โควิด-19) ในทุกพื้นที่ ทั้งท้องที่ และท้องถิ่น โดยบูรณาการร่วมกันจากทุกภาคส่วน ดำเนินมาตรการทางสาธารณสุขตามนโยบายศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) อย่างเข้มข้น และสร้างการรับรู้อย่างต่อเนื่องให้ประชาชนสวมหน้ากากอนามัย หมั่นล้างมือ เว้นระยะห่างทางสังคม ไม่รวมตัวในพื้นที่แออัด เพื่อสร้างความปลอดภัย และสุขภาพอนามัยของพี่น้องประชาชนในช่วงเทศกาลปีใหม่ 2564 นี้

ที่มา : https://www.thaigov.go.th/news/contents/details/37974