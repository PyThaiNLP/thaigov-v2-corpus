รัฐบาลไทย-ข่าวทำเนียบรัฐบาล-รองนายกฯ พลเอก ประวิตรฯ เผยนายกฯ ห่วงใยประชาชนที่ประสบปัญหาน้ำท่วม-น้ำแล้ง มอบหน่วยงานที่เกี่ยวข้องเร่งช่วยเหลือประชาชน พร้อมเตรียมรับมือน้ำแล้งที่จะเกิดขึ้นให้ทันต่อสถานการณ์ 


วันจันทร์ที่ 28 ธันวาคม 2563
พิมพ์
รองนายกฯ พลเอก ประวิตรฯ เผยนายกฯ ห่วงใยประชาชนที่ประสบปัญหาน้ำท่วม-น้ำแล้ง มอบหน่วยงานที่เกี่ยวข้องเร่งช่วยเหลือประชาชน พร้อมเตรียมรับมือน้ำแล้งที่จะเกิดขึ้นให้ทันต่อสถานการณ์
พลเอก ประวิตร วงษ์สุวรรณ รองนายกรัฐมนตรี เผยนายกฯ ห่วงใยประชาชนที่ประสบปัญหาน้ำท่วม-น้ำแล้ง มอบหน่วยงานที่เกี่ยวข้องเร่งช่วยเหลือประชาชน พร้อมเตรียมรับมือน้ำแล้งที่จะเกิดขึ้นให้ทันต่อสถานการณ์
วันนี้ (28 ธ.ค.63) เวลา 13.30 น.  ณ ตึกสันติไมตรี (หลังนอก) ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการทรัพยากรน้ำแห่งชาติ (กนช.) ครั้งที่ 4/2563 โดยมีนายสมเกียรติ ประจำวงษ์ เลขาธิการสำนักงานทรัพยากรน้ำแห่งชาติ (สทนช.) เข้าร่วมด้วย
โอกาสนี้ รองนายกรัฐมนตรีกล่าวถึงการประชุม กนช. วันนี้ว่า เพื่อทราบผลขับเคลื่อนการบริหารจัดการทรัพยากรน้ำที่ผ่านมาและเพื่อพิจารณาแผนแม่บทการบริหารจัดการทรัพยากรน้ำ 20 ปี (พ.ศ. 2561- 2580) และโครงการขนาดใหญ่ที่มีความพร้อม รวมทั้งการดำเนินการตามบทเฉพาะกาลในพระราชบัญญัติทรัพยากรน้ำ พ.ศ. 2561 เมื่อครบกำหนด 2 ปี ซึ่งการลงพื้นที่เพื่อติดตามการบริหารจัดการน้ำที่ผ่านมาว่าพบมีบางพื้นที่ยังประสบปัญหาน้ำท่วมและน้ำแล้งอยู่ โดยเฉพาะอย่างยิ่งปัญหาน้ำแล้ง จึงขอให้หน่วยงานที่เกี่ยวข้องเร่งดำเนินการเตรียมความพร้อมรับมือสถานการณ์การจัดการน้ำในฤดูแล้งที่จะถึงนี้ ลดผลกระทบที่อาจเกิดขึ้นแม้ว่าการคาดการณ์ปริมาณน้ำท่าในปีหน้า เพื่อช่วยเหลือประชาชนให้ทันต่อสถานการณ์ ขณะที่ปัญหาน้ำท่วมก็ขอให้ทุกหน่วยงานที่เกี่ยวข้องเร่งช่วยเหลือและฟื้นฟูให้ประชาชนได้สามารถใช้ชีวิตได้อย่างปกติสุขโดยเร็ว
รองนายกรัฐมนตรียังย้ำว่านายกรัฐมนตรีมีความห่วงใยประชาชนที่ได้รับผลกระทบจากปัญหาน้ำท่วมและน้ำแล้ง จึงขอให้ทุกหน่วยงานร่วมมือร่วมใจกันบูรณาการดำเนินการตามมาตรการ นโยบาย และงบประมาณที่กำหนดไว้ โดยแผนงานโครงการใดที่ได้รับงบประมาณแล้วให้เร่งดำเนินการและรายงานให้ กนช. ได้รับทราบความคืบหน้าด้วย
ทั้งนี้ ที่ประชุมเห็นชอบโครงการขนาดใหญ่ที่มีความพร้อมเสนอขอตั้งงบประมาณปี พ.ศ. 2565 คือ โครงการอ่างเก็บน้ำบ้านหนองกระทิง จ.ฉะเชิงเทรา ดำเนินการโดยกรมชลประทาน ความจุ 15 ล้าน ลบ.ม. เมื่อแล้วเสร็จจะช่วยเพิ่มพื้นที่ชลประทานในฤดูฝน 10,000 ไร่ และในฤดูแล้ง 3,000 ไร่ ทำให้มีน้ำเพียงพอสำหรับการอุปโภค–บริโภค และเสริมการผลักดันน้ำเค็มในแม่น้ำบางปะกง รวมทั้งรองรับการใช้น้ำเขตพัฒนาพิเศษภาคตะวันออก (EEC) ด้วย อีกทั้งยังได้เห็นชอบร่างแผนปฏิบัติการด้านทรัพยากรน้ำ ประจำปีงบประมาณ พ.ศ. 2565 โดยเป็นแผนปฏิบัติการของหน่วยงานของรัฐและองค์กรปกครองส่วนท้องถิ่นที่เกี่ยวกับทรัพยากรน้ำ และแผนงบประมาณการบริหารทรัพยากรน้ำ ที่ผ่านการพิจารณาเห็นชอบจากคณะอนุกรรมการทรัพยากรน้ำจังหวัดและคณะกรรมการลุ่มน้ำแล้ว ซึ่งเป็นไปตามที่พระราชบัญญัติทรัพยากรน้ำ พ.ศ. 2561 กำหนดไว้ โดยที่ประชุมวันนี้ได้พิจารณาเห็นชอบตามที่ สทนช. เสนอ จำนวน 46,887 รายการทั่วประเทศ จากที่หน่วยงานเสนอมาทั้งหมด 86,879 รายการ โดยมอบหมาย สทนช. ในฐานะฝ่ายเลขานุการฯ รวบรวมโครงการทั้งหมดนำเสนอคณะรัฐมนตรีพิจารณาก่อนการเสนอขอรับจัดสรรงบประมาณประจำปี พ.ศ.2565 ต่อไป
พร้อมทั้งที่ประชุมเห็นชอบการขับเคลื่อนแผนแม่บทการบริหารจัดการทรัพยากรน้ำ 20 ปี (พ.ศ. 2561 – 2580) ซึ่งประกอบด้วย  1.แผนหลักการแก้ไขปัญหาน้ำท่วมและการระบายน้ำพื้นที่ชุมชนเมืองพัทยาและพื้นที่ต่อเนื่อง 2.แผนหลักการพัฒนาการใช้ประโยชน์จากแม่น้ำโขงและลำน้ำสาขาของแม่น้ำโขง 3.แผนหลักการบรรเทาอุทกภัยในลุ่มน้ำเจ้าพระยาตอนล่าง 4.โครงการเพื่อการพัฒนาปี 2564 ของการประปาส่วนภูมิภาค เพื่อเพิ่มประสิทธิภาพของระบบผลิต ระบบส่งน้ำ และระบบจ่ายน้ำประปาในพื้นที่ที่ประสบปัญหา รองรับความต้องการใช้น้ำใน 10 ปี ข้างหน้าอย่างพอเพียง
รวมทั้งยังเห็นชอบการกำหนดรูปแบบและแนวทางการใช้พื้นที่ลุ่มต่ำเป็นพื้นที่รับน้ำนอง สำหรับเป็นแนวทางใช้ในการบริหารจัดการน้ำในช่วงฤดูฝน ใน 3 รูปแบบ ได้แก่ 1) ใช้เก็บกักน้ำแบบถาวร (เก็บน้ำไว้ช่วงฤดูแล้ง) 2) ใช้เก็บกักน้ำแบบชั่วคราว (เก็บน้ำหลังเก็บเกี่ยว) และ 3) ใช้เป็นทางน้ำผ่าน (ช่วงน้ำหลาก) เป็นต้น
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37972