รัฐบาลไทย-ข่าวทำเนียบรัฐบาล-มท.1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตรนักปกครองระดับสูง รุ่นที่ 74 และ 75


วันจันทร์ที่ 28 ธันวาคม 2563
พิมพ์
มท.1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตรนักปกครองระดับสูง รุ่นที่ 74 และ 75
มท.1 เป็นประธานมอบประกาศนียบัตร เข็มวิทยฐานะ และโล่รางวัลเรียนดี แก่ผู้สำเร็จการศึกษาอบรมหลักสูตร นปส.รุ่นที่ 74 และ 75 เน้นย้ำบทบาทผู้นำแห่งการเปลี่ยนแปลง สามารถบำบัดทุกข์ บำรุงสุข ให้แก่ประชาชน และสังคมส่วนรวมอย่างมีประสิทธิภาพ ทันต่อสถานการณ์
วันนี้ (28 ธันวาคม 2563) เวลา 13.30 น. ณ ห้องประชุมอัษฎางค์ ชั้น 2 อาคารดำรงราชานุสรณ์ กระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานในพิธีมอบประกาศนียบัตร เข็มวิทยฐานะ และโล่รางวัลเรียนดี ให้แก่ผู้สำเร็จการศึกษาอบรมหลักสูตรนักปกครองระดับสูง (นปส.) รุ่นที่ 74 และรุ่นที่ 75 ประจำปีงบประมาณ พ.ศ. 2563 โดยมี นายฉัตรชัย พรหมเลิศ ปลัดกระทรวงมหาดไทย เป็นผู้กล่าวรายงาน พร้อมด้วยผู้บริหารระดับสูงของกระทรวงมหาดไทย ให้เกียรติเข้าร่วมพิธี
โอกาสนี้ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ได้ให้โอวาทแก่ผู้สำเร็จการศึกษาอบรมทุกท่าน โดยมีใจความว่า ในนามของกระทรวงมหาดไทย ขอแสดงความยินดีแก่ผู้สำเร็จการศึกษาอบรมหลักสูตรนักปกครองระดับสูง รุ่นที่ 74 และรุ่นที่ 75 ทุกท่าน ซึ่งสามารถผ่านการทดสอบในเบื้องต้นเป็นที่เรียบร้อยแล้ว แต่บททดสอบที่แท้จริงจะเป็นการทดสอบว่า ท่านจะสามารถนำความรู้ที่ได้รับจากการศึกษาอบรมไปประยุกต์ใช้สำหรับการทำงานที่อำเภอ จังหวัด หรือหน่วยงานของท่านได้อย่างไร และจากการเข้ารับการศึกษาอบรมในครั้งนี้ ผู้บังคับบัญชา เพื่อนร่วมงาน ผู้ใต้บังคับบัญชา หรือผู้ที่เกี่ยวข้อง ตลอดจนพี่น้องประชาชนในพื้นที่ ย่อมคาดหวังในตัวท่านทั้งหลายว่าจะสามารถนำแนวคิด หรือวิทยาการใหม่ ๆ กลับไปใช้ในการปฏิบัติหน้าที่ราชการได้ ดังนั้น เมื่อท่านกลับไปแล้ว ขอให้นำความรู้ที่ได้รับไปใช้สนับสนุนการทำงานของอธิบดี ผู้ว่าราชการจังหวัด หรือผู้บังคับบัญชา ให้เกิดผลสัมฤทธิ์ในการปฏิบัติราชการ และขอให้ท่านพึงระลึกไว้อยู่เสมอว่า ท่านต้องเป็นผู้นำการเปลี่ยนแปลง เป็นผู้นำที่จะนำความรู้ต่างๆ ที่ได้เรียนรู้ กลับไปพัฒนา และขยายผลแก่เพื่อนร่วมงาน ผู้ใต้บังคับบัญชา ทั้งนี้ ขอให้ท่านเป็นผู้นำที่ดีและเก่ง สามารถบำบัดทุกข์ บำรุงสุข ให้แก่ประชาชน และสังคมโดยส่วนรวมได้อย่างมีประสิทธิภาพ และสอดคล้องกับสถานการณ์ปัจจุบัน
สำหรับผู้สำเร็จการศึกษาอบรมในครั้งนี้ มีจำนวนทั้งสิ้น 200 คน ประกอบด้วย หลักสูตรนักปกครองระดับสูง (นปส.) รุ่นที่ 74 จำนวน 100 คน เข้ารับการศึกษาอบรม ระหว่างวันที่ 24 กุมภาพันธ์ – 17 มีนาคม 2563 และช่วงที่ 2 ตั้งแต่วันที่ 8 มิถุนายน - 17 กรกฎาคม 2563 และรุ่นที่ 75 จำนวน 100 คน เข้ารับการศึกษาอบรม ระหว่างวันที่ 20 กรกฎาคม – 18 กันยายน 2563 ณ วิทยาลัยมหาดไทย อำเภอบางละมุง จังหวัดชลบุรี ดำเนินการโดย สถาบันดำรงราชานุภาพ สำนักงานปลัดกระทรวงมหาดไทย ซึ่งเป็นหลักสูตรเพื่อพัฒนาศักยภาพการบริหารงานของผู้บริหาร ให้เป็นผู้นำที่มีวิสัยทัศน์ มีสมรรถนะด้านการบริหารจัดการที่ดี มีคุณธรรมและจริยธรรม มีความมุ่งมั่นในการปฏิบัติราชการ โดยยึดหลักการบริหารราชการภาครัฐแนวใหม่ และการบริหารกิจการบ้านเมืองที่ดี ทำให้ผู้เข้ารับการศึกษาอบรมสามารถนำความรู้และวิทยาการใหม่ๆ ที่ได้กลับไปประยุกต์ใช้ในการพัฒนางานของหน่วยงาน เพื่อประโยชน์สุขแก่พี่น้องประชาชน และประเทศชาติสืบไป

ที่มา : https://www.thaigov.go.th/news/contents/details/37966