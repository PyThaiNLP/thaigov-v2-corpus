รัฐบาลไทย-ข่าวทำเนียบรัฐบาล-โฆษก ศบค. ขอความร่วมมือให้ทุกคนปฏิบัติตาม D-M-H-T-T อยู่ห่างไว้ ใส่แมสกัน หมั่นล้างมือ ตรวจให้ไว ใช้ไทยชนะ 


วันจันทร์ที่ 28 ธันวาคม 2563
พิมพ์
โฆษก ศบค. ขอความร่วมมือให้ทุกคนปฏิบัติตาม D-M-H-T-T อยู่ห่างไว้ ใส่แมสกัน หมั่นล้างมือ ตรวจให้ไว ใช้ไทยชนะ
โฆษก ศบค. ขอความร่วมมือให้ทุกคนปฏิบัติตาม D-M-H-T-T อยู่ห่างไว้ ใส่แมสกัน หมั่นล้างมือ ตรวจให้ไว ใช้ไทยชนะ
วันนี้ (28 ธ.ค. 63) เวลา 11.30 น. ณ ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (ศบค.) โถงกลาง ตึกสันติไมตรี ทำเนียบรัฐบาล นายแพทย์ทวีศิลป์ วิษณุโยธิน โฆษก ศบค. แถลงสถานการณ์การแพร่ระบาดของเชื้อไวรัสโควิด-19 ประจำวัน ดังนี้
โฆษก ศบค. ยืนยันผลการตรวจจากห้องปฏิบัติการข้าราชการชั้นสูงที่ปฏิบัติงาน ณ ศาลากลางจังหวัดสมุทรสาคร พบเชื้อโควิด-19 มีประวัติการทำงานในพื้นที่ซึ่งมีความเสี่ยงสูง โดยเมื่อวันที่ 27 ธันวาคมที่ผ่านมา คณะผู้บริหารกระทรวงสาธารณสุขได้ลงพื้นที่จังหวัดสมุทรสาครเพื่อติดตามศูนย์ห่วงใยคนสาคร หรือโรงพยาบาลสนาม สำหรับดูแลคนต่างด้าวในจังหวัดสมุทรสาคร และมีการประชุม ณ โรงพยาบาลสมุทรสาครเป็นเวลา 1 ชั่วโมง แม้ว่าตลอดการประชุมจะมีการใส่หน้ากากตลอดเวลา  แต่ผู้บริหารกระทรวงสาธารณสุขจะต้องเข้าสู่กระบวนการสอบสวนโรค เบื้องต้นได้ตรวจโดยวิธี Rapid test และวิธี Swab เป็นที่เรียบร้อยแล้ว รอผลการตรวจ ระหว่างนี้ได้กักตัวเพื่อดูอาการ 14 วัน โฆษก ศบค. ยังเน้นย้ำ หากผู้ใดที่มีความเสี่ยงสูงในกลุ่มนี้ เช่น หากมีการไอ จามรดกันโดยไม่ใส่หน้ากากผ้า/หน้ากากอนามัย หรือเข้าร่วมประชุมที่ระยะห่างไม่เกิน 5 เมตรเกินกว่า 15 นาที ให้รีบรายงานตัวกับเจ้าหน้าที่สาธารณสุขในทุกพื้นที่ สำหรับผู้ที่มีความเสี่ยงต่ำให้กักตัวดูอาการเป็นเวลา 14 วันและให้ใส่หน้ากากผ้า/หน้ากากอนามัยเป็นประจำ เว้นระยะห่าง และเวิร์คฟอร์มโฮม ทั้งนี้ นายกรัฐมนตรีแสดงความห่วงใยไปยังผู้ที่มีการติดเชื้อและขอให้ทางจังหวัดได้ดูแลกันอย่างเต็มที่ตามมาตรการที่มอบอำนาจไปแล้ว โดยผู้ตรวจราชการในเขตพื้นที่สุขภาพที่ 5 กระทรวงสาธารณสุขจะได้ชี้แจงต่อสื่อมวลชนต่อไป
โฆษก ศบค. รายงานสถานการณ์ไวรัสโควิด-19 ในไทยพบผู้ป่วยรายใหม่ 144 ราย เป็นผู้ติดเชื้อในประเทศ 115 ราย ผู้ติดเชื้อโดยการตรวจเชิงรุกในกลุ่มแรงงานต่างด้าว 14 ราย อยู่ในสถานกักกันที่รัฐจัดให้ 15 ราย ทำให้มีจำนวนผู้ป่วยยืนยันสะสม 6,285 ราย แบ่งออกเป็นการติดเชื้อในประเทศ 4,302 ราย และเป็นการติดเชื้อในกลุ่มแรงงานต่างด้าว 1,370 ราย หายป่วยแล้ว 4,180 ราย และจำนวนผู้เสียชีวิตยังคงที่อยู่ที่ 60 ราย จังหวัดที่มีการติดเชื้อเพิ่มขึ้นจำนวน 6 จังหวัด ได้แก่ สุรินทร์ นราธิวาส นครนายก เชียงใหม่ สุโขทัยและลพบุรี สถานการณ์ทั่วโลก ตัวเลขผู้ติดเชื้อสะสมอยู่ที่ 81,142,113 คน เพิ่มขึ้นวันนี้ 410,102 คน เสียชีวิตสะสม 1,717,884 เพิ่มขึ้น 7,041 คน คนโดยไทยอยู่ในลำดับที่ 142 ของโลก
โฆษก ศบค. กล่าวถึงการจัดการดูแลในพื้นที่จังหวัดสมุทรสาคร กองอำนวยการรักษาความมั่นคงภายในราชอาณาจักร (กอ.รมน.) จังหวัดสมุทรสาคร ร่วมกับเจ้าหน้าที่ฝ่ายปกครอง เจ้าหน้าที่สารวัตรทหาร (ส.1) เจ้าหน้าที่ตำรวจ และเจ้าหน้าที่สาธารณสุขจังหวัดสมุทรสาคร เพื่อปฏิบัติการ ณ จุดตรวจ/ด่านคัดกรองใน 3 อำเภอ จำนวน 11 จุด เพื่ออำนวยความสงบเรียบร้อย ควบคุมและเฝ้าระวังสถานการณ์ตลอด 24 ชั่วโมง ขณะเดียวกันได้มีการจัดตั้งศูนย์ห่วงใยคนสาคร1 ณ สนามกีฬาจังหวัดสมุทรสาคร  และโรงพยาบาลสนาม ณ ตลาดกลางกุ้ง
สำหรับกระบวนการนำผู้ป่วยฉุกเฉิน หรือบุคคลที่สงสัยว่าเป็นผู้ติดเชื้อโควิด-19 เข้าสู่โรงพยาบาล สามารถติดต่อสถาบันการแพทย์ฉุกเฉิน 1669 หรือติดต่อชุดปฏิบัติการฉุกเฉินพิเศษ Special Covid-19 Operation Team : SCOT เพื่อช่วยนำส่งผู้ป่วยฉุกเฉินเข้าสู่โรงพยาบาลได้
ในช่วงท้าย โฆษก ศบค. ยังย้ำถึงที่ประชุม ศบค. ได้ให้ความสำคัญกับพื้นที่ที่แบ่งเป็น 4 ระดับ โดยเฉพาะพื้นที่ควบคุม สูงสุด และพื้นที่ควบคุมต้องการการทำงานอย่างเข้มแข็ง โดยฝากผู้ว่าราชการจังหวัด นายแพทย์สำนักงานสาธารณสุขจังหวัด และคณะกรรมการโรคติดต่อจังหวัด กำชับการใช้มาตรการทุกข้อ เพื่อไม่ให้ช่วงเทศกาลปีใหม่ที่จะถึงนี้มีตัวเลขการติดเชื้อพุ่งขึ้นสูงจำนวนถึงหลักพัน โดยขอให้ทุกคนปฏิบัติตาม D-M-H-T-T ซึ่งได้แก่ อยู่ห่างไว้ ใส่แมสกัน หมั่นล้างมือ ตรวจให้ไว และเชิญชวนให้ประชาชนใช้แอปพลิเคชัน “หมอชนะ” ที่เป็นระบบบันทึกการเดินทางของประชาชนผ่าน Bluetooth ซึ่งมีระบบติดตามค่อนข้างละเอียดและช่วยแจ้งเตือนประชาชนเมื่ออยู่ในบริเวณใกล้ชิดหรือสัมผัสกับผู้ป่วยโควิด 19 ได้อีกด้วย
..........................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37959