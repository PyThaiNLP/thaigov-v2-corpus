รัฐบาลไทย-ข่าวทำเนียบรัฐบาล-พม. ร่วมประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2563 ฉบับภาษาไทยและภาษาอังกฤษ ก่อนเสนอนายกรัฐมนตรีและส่งสหรัฐอเมริกา


วันจันทร์ที่ 28 ธันวาคม 2563
พม. ร่วมประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2563 ฉบับภาษาไทยและภาษาอังกฤษ ก่อนเสนอนายกรัฐมนตรีและส่งสหรัฐอเมริกา
พม. ร่วมประชุมพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ปี 2563 ฉบับภาษาไทยและภาษาอังกฤษ ก่อนเสนอนายกรัฐมนตรีและส่งสหรัฐอเมริกา
วันนี้ (28 ธ.ค. 63) เวลา 13.30 น.  นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เป็นประธานการประชุมคณะอนุกรรมการกำกับและติดตามการดำเนินงานป้องกันและปราบปรามการค้ามนุษย์ ครั้งที่ 8/2563 เพื่อพิจารณาร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2563 โดยมีนางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยผู้แทนหน่วยงานที่เกี่ยวข้อง อาทิ กระทรวงยุติธรรม สำนักงานตำรวจแห่งชาติ สำนักงานอัยการสูงสุด สำนักงานศาลยุติธรรม และกระทรวงแรงงาน เป็นต้น รวมทั้งผู้ทรงคุณวุฒิ จำนวน 60 คน เข้าร่วมประชุม  ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ
นายจุติ กล่าวว่า เมื่อวันที่ 16 ธันวาคม 2563 มีการประชุมคณะกรรมการป้องกันและปราบปรามการค้ามนุษย์ โดยมีพลเอก ประวิตร วงษ์สุวรรณ รองนายกรัฐมนตรี เป็นประธาน โดยได้เห็นชอบในหลักการร่างรายงานผลการดำเนินงานป้องกันและปราบปรามการค้ามนุษย์ของประเทศไทย ประจำปี 2563 ฉบับภาษาไทยและภาษาอังกฤษเรียบร้อยแล้ว สำหรับการประชุมฯ ในวันนี้ คณะอนุกรรมการฯ ได้พิจารณาร่างรายงานทั้งสองฉบับดังกล่าวให้มีความสมบูรณ์ ซึ่งมุ่งเน้นการนำเสนอความก้าวหน้าและผลการดำเนินงาน 3 ด้านสำคัญ ดังนี้  1) ด้านดำเนินคดีและบังคับใช้กฎหมาย โดยการนำเสนอสถิติการดำเนินคดีค้ามนุษย์ ความคืบหน้าคดีสำคัญ และการดำเนินคดีกับเจ้าหน้าที่รัฐที่เกี่ยวข้องกับการค้ามนุษย์ 2) ด้านคุ้มครองช่วยเหลือ โดยการเตรียมการรองรับการดูแลกลุ่มผู้เสียหายที่มีความหลากหลายทางเพศ และการพัฒนาแนวทางการใช้ระยะเวลาฟื้นฟูและไตร่ตรอง (Reflection Period) เพื่อให้บุคคลที่อาจเป็นผู้เสียหายจากการค้ามนุษย์ได้มีระยะเวลาที่เหมาะสมในการทบทวนเรื่องราว ก่อนที่จะเข้าสู่กระบวนการคุ้มครองช่วยเหลือและดำเนินคดี และ 3) ด้านป้องกัน โดยการปรับปรุงกฎหมายที่เกี่ยวข้องเพื่อประโยชน์ในการป้องกันและปรามการค้ามนุษย์ การกำหนดมาตรการเพื่อป้องกันการค้ามนุษย์ ในกลุ่มแรงงานไทยที่ไปทำงานต่างประเทศ การคุ้มครองแรงงานต่างด้าวให้ได้รับสิทธิประโยชน์ตามกฎหมาย และการเพิ่มประสิทธิภาพการตรวจแรงงานกลุ่มเสี่ยงและดำเนินคดีกับผู้กระทำความผิดเกี่ยวกับการละเมิดสิทธิแรงงานอย่างเข้มงวด
นายจุติ กล่าวเพิ่มเติมว่า กระทรวง พม. จะนำร่างรายงานดังกล่าวเสนอนายกรัฐมนตรีในวันที่ 11 มกราคม 2564 เพื่อพิจารณาเห็นชอบ ก่อนส่งให้สหรัฐอเมริกาเพื่อใช้ประกอบการพิจารณาจัดระดับประเทศไทยในรายงานการค้ามนุษย์ ประจำปี 2564 ต่อไป

ที่มา : https://www.thaigov.go.th/news/contents/details/37967