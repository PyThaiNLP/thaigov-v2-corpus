รัฐบาลไทย-ข่าวทำเนียบรัฐบาล-โฆษก สธ. เผย ครม.อนุมัติเครื่องฉายรังสี รักษาผู้ป่วยมะเร็งในสถานการณ์โควิด


วันพฤหัสบดีที่ 3 ธันวาคม 2563
โฆษก สธ. เผย ครม.อนุมัติเครื่องฉายรังสี รักษาผู้ป่วยมะเร็งในสถานการณ์โควิด
โฆษกกระทรวงสาธารณสุข เผยที่ประชุมคณะรัฐมนตรีมีมติอนุมัติโครงการจัดหาครุภัณฑ์เครื่องฉายรังสี สำหรับแก้ปัญหาผลกระทบจากโควิด 19 ด้านการแพทย์และสาธารณสุข วงเงิน 898 ล้านบาท ลดความเสี่ยงติดเชื้อจากการเดินทางรักษาในกรุงเทพของผู้ป่วยและญาติ
โฆษกกระทรวงสาธารณสุข เผยที่ประชุมคณะรัฐมนตรีมีมติอนุมัติโครงการจัดหาครุภัณฑ์เครื่องฉายรังสี สำหรับแก้ปัญหาผลกระทบจากโควิด 19 ด้านการแพทย์และสาธารณสุข วงเงิน 898 ล้านบาท ลดความเสี่ยงติดเชื้อจากการเดินทางรักษาในกรุงเทพของผู้ป่วยและญาติ ลดเวลารอคอยการรักษา
แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้แจ้งในที่ประชุมผู้บริหารระดับสูงกระทรวงสาธารณสุข วันที่ 2 ธันวาคม 2563 ว่า คณะรัฐมนตรีได้มีมติอนุมัติโครงการจัดหาครุภัณฑ์เครื่องฉายรังสี สำหรับแก้ปัญหาผลกระทบจากโควิด 19 ด้านการแพทย์และสาธารณสุข วงเงิน 898 ล้านบาท เพื่อให้สำนักงานปลัดกระทรวงสาธารณสุข และกรมการแพทย์ นำไปจัดหาเครื่อง LINAC ซึ่งเป็นเครื่องฉายรังสีที่มีความก้าวหน้ามากที่สุดในปัจจุบัน มีประสิทธิภาพในการรักษาสูง เพื่อให้ผู้ป่วยโรคมะเร็งได้รับการรักษาใกล้บ้าน ไม่ต้องเดินทางเข้ามารับการรักษาโรงพยาบาลใหญ่ในกรุงเทพมหานคร ลดความเสี่ยงติดเชื้อโควิด 19 จากการเดินทางรักษาของผู้ป่วยและญาติ ลดเวลารอคอยการรักษา ทำให้ได้รับการรักษาในระยะเวลาที่เหมาะสม และสามารถเปลี่ยนวิธีการรักษาจากการผ่าตัดเป็นฉายรังสี ช่วยลดความเสี่ยงของบุคลากรทางการแพทย์ในการสัมผัสเชื้อโควิด 19 จากการอยู่ในระยะประชิดกับผู้ป่วยขณะผ่าตัดเป็นเวลานาน รวมทั้งสนับสนุนนโยบายมะเร็งรักษาในโรงพยาบาลได้ทุกที่ ที่มีความพร้อม
สำหรับการจัดหาเครื่อง LINAC ตามโครงการนี้ จะจัดหาให้กับโรงพยาบาล 7 แห่ง ได้แก่ โรงพยาบาลพุทธชินราช จ.พิษณุโลก โรงพยาบาลสุรินทร์ โรงพยาบาลร้อยเอ็ด โรงพยาบาลมหาราชนครศรีธรรมราช โรงพยาบาลมหาราชนครราชสีมา โรงพยาบาลสมุทรสาคร และสถาบันมะเร็งแห่งชาติ
**********************************  3 ธันวาคม 2563
**********************************

ที่มา : https://www.thaigov.go.th/news/contents/details/37264