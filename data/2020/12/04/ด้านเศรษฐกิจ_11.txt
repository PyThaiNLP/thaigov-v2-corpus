รัฐบาลไทย-ข่าวทำเนียบรัฐบาล-สรรพากรคว้าอีก 2 รางวัลในงานรางวัลรัฐบาลดิจิทัล ประจำปี 2563 (DG Awards 2020)


วันพฤหัสบดีที่ 3 ธันวาคม 2563
พิมพ์
สรรพากรคว้าอีก 2 รางวัลในงานรางวัลรัฐบาลดิจิทัล ประจำปี 2563 (DG Awards 2020)
กรมสรรพากรได้รับรางวัลรัฐบาลดิจิทัล (Digital Government Awards) ในฐานะหน่วยงานภาครัฐ ที่มีผลงานด้านรัฐบาลดิจิทัลที่มีความโดดเด่น และรางวัลหน่วยงานดีเด่นด้านการใช้ธรรมาภิบาลข้อมูลภาครัฐ (Data Governance) ผลจากความมุ่งมั่นพัฒนาบริการดิจิทัลที่หลากหลาย
กรมสรรพากรได้รับรางวัลรัฐบาลดิจิทัล (Digital Government Awards) ในฐานะหน่วยงานภาครัฐ ที่มีผลงานด้านรัฐบาลดิจิทัลที่มีความโดดเด่น และรางวัลหน่วยงานดีเด่นด้านการใช้ธรรมาภิบาลข้อมูลภาครัฐ (Data Governance) ผลจากความมุ่งมั่นพัฒนาบริการดิจิทัลที่หลากหลาย ให้ผู้เสียภาษีได้รับบริการที่สะดวก รวดเร็ว ปลอดภัย ช่วยให้ทำธุรกรรมด้านภาษีได้ง่ายในทุกที่ ทุกเวลา และพร้อมเข้าสู่การเป็นกรมสรรพากรดิจิทัลอย่างเต็มรูปแบบ
ดร.เอกนิติ นิติทัณฑ์ประภาศ อธิบดีกรมสรรพากร เปิดเผยว่า “สำนักงานพัฒนารัฐบาลดิจิทัล (องค์การมหาชน) ได้สำรวจระดับความพร้อมของรัฐบาลดิจิทัลหน่วยงานภาครัฐของประเทศไทย ประจำปี ๒๕๖๓ รวมจำนวนทั้งสิ้น ๑,๙๒๖ หน่วยงาน  ในปีนี้กรมสรรพากรเป็น 1 ใน 10 หน่วยงานที่ได้รับรางวัลรัฐบาลดิจิทัล (Digital Government Awards) ซึ่งเป็นรางวัลที่มอบให้แก่หน่วยงานภาครัฐที่มุ่งมั่นพัฒนาการบริการดิจิทัล จนประสบความสำเร็จอย่างโดดเด่น นอกจากนี้ยังได้รับอีก 1 รางวัล สำหรับหน่วยงานดีเด่นด้านการใช้ธรรมาภิบาลข้อมูลภาครัฐ (Data Governance) การได้รับรางวัลรัฐบาลดิจิทัลในครั้งนี้ เป็นผลมาจากกรมสรรพากรได้นำ Digital Transformation ปรับปรุงกระบวนงานให้อยู่ในรูปแบบดิจิทัล โดยยึดผู้เสียภาษีเป็นศูนย์กลาง ดังนี้
Tax from Home ช่วยให้ภาคธุรกิจและประชาชนเข้าถึงการทำธุรกรรมภาษีในทุกมิติได้ง่ายที่สุด ไม่ว่าจะอยู่ที่บ้านหรือที่ใด ๆ ก็ตาม
My Tax Account /e-Donation บัญชีรายการค่าลดหย่อนและสิทธิประโยชน์ทางภาษี เช่น ข้อมูลเบี้ยประกันสุขภาพ ข้อมูลการบริจาคผ่านระบบ e-Donation ข้อมูลเงินสะสมเข้ากองทุนบำเหน็จบำนาญข้าราชการ (กบข.) ข้อมูลเงินสมทบกองทุนประกันสังคม
Aree Chatbot ผู้ช่วยอัจฉริยะเรื่องภาษีสรรพากร มาช่วยตอบคำถาม ให้คำแนะนำ และแก้ปัญหาให้แก่ผู้เสียภาษีได้อย่างสะดวก รวดเร็ว มีประสิทธิภาพ
Open API การเปิดโอกาสให้สตาร์ทอัพเข้ามามีส่วนร่วม โดยเชื่อมโยงระบบกับกรมสรรพากร  ซึ่งจะช่วยให้การยื่นแบบและเสียภาษีเป็นเรื่องง่ายแม้ไม่รู้เรื่องภาษีเลย
VRT on Blockchain ระบบการคืนเงินภาษีมูลค่าเพิ่มให้นักท่องเที่ยวต่างชาติ โดยนำเทคโนโลยี Blockchain มาใช้เป็นที่แรกของโลก
e-Tax Invoice & e-Receipt ใบกำกับภาษี รวมถึงใบเพิ่มหนี้ ใบลดหนี้ และใบรับ ที่จัดทำเป็นข้อมูลอิเล็กทรอนิกส์ พร้อมลงลายมือชื่อดิจิทัล (Digital Signature) ช่วยลดต้นทุนด้านค่าใช้จ่ายและเวลาให้กับผู้ประกอบการในการจัดทำและนำส่งข้อมูลใบกำกับภาษีในรูปแบบใหม่
e-Withholding Tax ระบบภาษีหัก ณ ที่จ่ายอิเล็กทรอนิกส์ เมื่อมีการจ่ายเงินได้ให้แก่ผู้รับเงิน ทั้งในและต่างประเทศ โดยนำส่งข้อมูลและภาษีพร้อมการชำระเงินผ่านธนาคารที่เป็นผู้ให้บริการระบบ e-WHT แทนการยื่นด้วยแบบกระดาษ ช่วยลดขั้นตอน ลดต้นทุน ลดภาษี ทั้งยังสามารถตรวจสอบหลักฐานได้ตลอดเวลา
e-Stamp การชำระอากรแสตมป์เป็นตัวเงินผ่านระบบเครือข่ายอินเทอร์เน็ต
Digital TAX Literacy เป็นการสร้างความรู้ความเข้าใจเรื่องภาษีอากรให้แก่ผู้เสียภาษี ผู้ประกอบการ และประชาชน โดยได้รวบรวมการสัมมนาออนไลน์ในรูปแบบรายการ TAX Station ซึ่งเป็นการอัพเดทความรู้เรื่องภาษีผสานกับองค์ความรู้จาก Partner ทั้งในรูปแบบคลิปวิดีโอ และ Podcast เป็น Webinar เผยแพร่บนเว็บไซต์กรมสรรพากร เพื่อเพิ่มความหลากหลาย เพิ่มช่องทาง เพิ่มโอกาสให้ผู้ประกอบการเข้าถึงข้อมูลความรู้ภาษีอากร  ได้ง่ายขึ้น”
ดร.เอกนิติ นิติทัณฑ์ประภาศ อธิบดีกรมสรรพากร กล่าวเพิ่มเติมว่า “สำหรับรางวัลหน่วยงานดีเด่นด้านการใช้ธรรมาภิบาลข้อมูลภาครัฐ (Data Governance) กรมสรรพากรให้ความสำคัญในการจัดทำธรรมภิบาลข้อมูล โดยดำเนินการให้สอดคล้องตามพระราชบัญญัติการบริหารงานและการให้บริการภาครัฐผ่านระบบดิจิทัล พ.ศ. 2562 และประกาศคณะกรรมการพัฒนารัฐบาลดิจิทัล เรื่องธรรมาภิบาลภาครัฐ เพื่อยกระดับการบริหารจัดการข้อมูลให้เป็นมาตรฐานสากลมีความปลอดภัย สามารถป้องกันภัยคุกคามทางดิจิทัล ทำให้ผู้เสียภาษี และผู้ประกอบการ มั่นใจในการใช้บริการอิเล็กทรอนิกส์ต่าง ๆ ของกรมสรรพากร ไม่ต้องกังวลว่าข้อมูลส่วนบุคคลจะถูกคุกคาม หรือ ถูกเปิดเผยโดยมิชอบแต่อย่างใด ทั้งนี้ เพื่อยกระดับการให้บริการของกรมสรรพากรมุ่งสู่ดิจิทัลเต็มรูปแบบต่อไป”
ดร.เอกนิติ นิติทัณฑ์ประภาศ อธิบดีกรมสรรพากร กล่าวในท้ายที่สุดว่า “จากการนำยุทธศาสตร์ D2RIVE มาใช้ในการขับเคลื่อนองค์กรจนได้รับรางวัลเป็นการยืนยันถึงความสำเร็จดังกล่าว และในเดือนกันยายนที่ผ่านมา กรมสรรพากรได้รับรางวัลหน่วยงานราชการ “เลิศรัฐยอดเยี่ยม” ในปี2563 และอีก 4 รางวัลเลิศรัฐ จากสำนักงานคณะกรรมการพัฒนาระบบราชการ ซึ่งเป็นการแสดงให้เห็นถึงการเป็นหน่วยงาน ที่มีผลการดำเนินการที่เป็นเลิศ กรมสรรพากรยังคงเดินหน้าพัฒนา ยกระดับการให้บริการอย่างต่อเนื่อง สร้างประสบการณ์ใหม่ให้การเสียภาษีอากรเป็นเรื่องง่าย สะดวก รวดเร็ว สร้างความเป็นธรรมในการเสียภาษี และส่งเสริมการแข่งขันของภาคธุรกิจไปพร้อมกัน”
กรมสรรพากร สำนักงานเลขานุการกรม
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/37297