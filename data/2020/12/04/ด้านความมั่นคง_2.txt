รัฐบาลไทย-ข่าวทำเนียบรัฐบาล-‘จับกัง 1’ ลุยเพชรบุรี ขอบคุณบริษัทแคล – คอมพ์ ฯ ช่วยลูกจ้าง 3 จังหวัดชายแดนใต้มีงานทำ


วันพฤหัสบดีที่ 3 ธันวาคม 2563
‘จับกัง 1’ ลุยเพชรบุรี ขอบคุณบริษัทแคล – คอมพ์ ฯ ช่วยลูกจ้าง 3 จังหวัดชายแดนใต้มีงานทำ
‘สุชาติ ชมกลิ่น’ รัฐมนตรีว่าการกระทรวงแรงงานลงพื้นที่เพชรบุรี ขอบคุณผู้บริหารบริษัท แคล – คอมพ์ ฯ และ ศอ.บต.พร้อมพบปะให้กำลังใจลูกจ้างซึ่งเป็นเยาวชนจาก 3 จังหวัดชายแดนภาคใต้ที่เข้าร่วมโครงการ Co – Payment สนับสนุนให้คนชายแดนใต้มีงานทำ มีอาชีพ มีรายไ
เมื่อวันที่ 3 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน ลงพื้นที่จังหวัดเพชรบุรี เพื่อขอบคุณผู้บริหารบริษัท แคล – คอมพ์ ฯ และพบปะพูดคุยและให้กำลังใจลูกจ้าง 3 จังหวัดชายแดนภาคใต้ ที่เข้าร่วมโครงการส่งเสริมการจ้างงานใหม่สำหรับผู้จบการศึกษาใหม่โดยภาครัฐและเอกชน (Co- Payment) ณ บริษัท แคล – คอมพ์ อีเล็คโทรนิคส์ (ประเทศไทย) จำกัด (มหาชน) ตั้งอยู่ที่อำเภอเขาย้อย จังหวัดเพชรบุรี โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน คณะที่ปรึกษารัฐมนตรีว่าการกระทรวงแรงงาน พร้อมด้วยผู้บริหารระดับสูงกระทรวงแรงงาน และที่ปรึกษาเลขาธิการ ศอ.บต. เข้าร่วมในครั้งนี้ด้วย นายภัคพงศ์ ทวิพัฒน์ ผู้ว่าราชการจังหวัดเพชรบุรี กล่าวต้อนรับ นายคงสิทธิ์ โจวกิจเจริญ กรรมการผู้จัดการ บริษัทแคล – คอมพ์ฯ ให้การต้อนรับ โดยรัฐมนตรีว่าการกระทรวงแรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี ได้ให้ความสำคัญกับการส่งเสริมการมีงานทำเพื่อช่วยเหลือผู้ได้รับผลกระทบจากโควิด -19 ให้กลับมามีงานทำ มีอาชีพ มีรายได้ และระบบเศรษฐกิจฟื้นตัวโดยเร็ว ซึ่งกระทรวงแรงงาน ภายใต้การกำกับดูแลโดย พล.อ.ประวิตร วงษ์สุวรรณ รองนายกรัฐมนตรี ในฐานะผู้กำกับดูแลศูนย์อำนวยการบริหารจังหวัดชายแดนภาคใต้ (ศอ.บต.)ได้ให้ความสำคัญในการส่งเสริมการจ้างงานโดยเฉพาะเยาวชนส่วนใหญ่ในจังหวัดชายแดนภาคใต้ยังไม่มีงานทำ ซึ่งโครงการเคลื่อนย้ายแรงงานอย่างเป็นระบบ ปัจจุบันมีเยาวชนจาก 3 จังหวัดชายแดนภาคใต้ได้เดินทางมาทำงานที่บริษัท แคล-คอมพ์ ฯ แล้วจำนวนทั้งสิ้น 881 คน มาจากจังหวัดปัตตานี 211 คน ยะลา 76 คน และนราธิวาส 594 คน ได้เดินทางมากับศูนย์อำนวยการบริหารจังหวัดชายแดนภาคใต้ (ศอ.บต.) จำนวน 210 คน และที่เหลือจำนวน 671 คน ได้เดินทางมาด้วยตนเอง และในอนาคตจะทยอยเดินทางมาเรื่อยๆ ซึ่งการที่ ศอ.บต.และหน่วยงานสังกัดกระทรวงแรงงาน 3 จังหวัดชายแดนภาคใต้ ทั้งจังหวัดปัตตานี ยะลา และนราธิวาส บูรณาการดำเนินการเคลื่อนย้ายแรงงานอย่างเป็นระบบ ถือเป็นแนวทางในการแก้ปัญหาการตกงาน ว่างงาน ของประชาชนในพื้นที่และแก้ไขปัญหาขาดแคลนแรงงานของประเทศได้เป็นอย่างดี
นายสุชาติ กล่าวต่อว่า สำหรับกรณี บริษัท แคล – คอมพ์ฯ ถือว่าโชคดีที่ไม่ได้รับผลกระทบจากโควิด – 19 ไม่มีการเลิกจ้าง แต่กลับมีความต้องการแรงงานมากขึ้นหลายเท่าตัว ซึ่งการรับเด็กจาก 3 จังหวัดเข้าทำงานถือเป็นนิมิตรหมายอันดีในการร่วมมือกันระหว่างภาครัฐและเอกชนที่จะช่วยแก้ปัญหาการว่างงาน ตกงาน และเป็นการช่วยขับเคลื่อนเศรษฐกิจของประเทศอีกทางหนึ่ง ซึ่งผมต้องขอขอบคุณบริษัท แคล-คอมพ์ฯ ที่ให้การสนับสนุนความร่วมมือกับทุกภาคส่วนเป็นอย่างดี

ที่มา : https://www.thaigov.go.th/news/contents/details/37263