รัฐบาลไทย-ข่าวทำเนียบรัฐบาล-ออมสิน พร้อมสนับสนุนผู้ประกอบการธุรกิจเพื่อสังคม ให้เข้าถึงแหล่งทุน


วันพฤหัสบดีที่ 3 ธันวาคม 2563
พิมพ์
ออมสิน พร้อมสนับสนุนผู้ประกอบการธุรกิจเพื่อสังคม ให้เข้าถึงแหล่งทุน
ออมสิน จับมือสมาคมธุรกิจเพื่อสังคม SE ประเทศไทย “ร่วมสนับสนุนผู้ประกอบการธุรกิจเพื่อสังคม ส่งเสริม พัฒนาชุมชนและสังคมอย่างยั่งยืน” เผย พร้อมสนับสนุนผู้ประกอบการธุรกิจเพื่อสังคม ให้เข้าถึงแหล่งทุน และส่งเสริมให้ธุรกิจเพื่อสังคม
ออมสิน จับมือ สมาคมธุรกิจเพื่อสังคม SE ประเทศไทย “ร่วมสนับสนุนผู้ประกอบการธุรกิจเพื่อสังคม ส่งเสริม พัฒนาชุมชนและสังคมอย่างยั่งยืน” เผย พร้อมสนับสนุนผู้ประกอบการธุรกิจเพื่อสังคม ให้เข้าถึงแหล่งทุน และส่งเสริมให้ธุรกิจเพื่อสังคม หรือ Social Enterprise ในประเทศไทยมีพลัง และเติบโตได้อย่างยั่งยืน
นายวิทัย รัตนากร ผู้อำนวยการธนาคารออมสิน เปิดเผยว่า ความร่วมมือกับสมาคมธุรกิจเพื่อสังคมแห่งประเทศไทย ครั้งนี้ สอดคล้องกับยุทธศาสตร์ของธนาคารออมสินกับบทบาทการเป็นธนาคารเพื่อสังคมอย่างแท้จริง เพื่อสร้างผลกระทบหรือการเปลี่ยนแปลงเชิงบวกให้กับสังคมอีกโครงการหนึ่ง โดยความร่วมมือมีวัตถุประสงค์ เพื่อดำเนินกิจกรรมต่าง ๆ ที่เป็นการส่งเสริมและสนับสนุนการยกระดับมาตรฐานการประกอบธุรกิจเพื่อสังคมให้แก่ผู้ประกอบการซึ่งเป็นสมาชิกของสมาคมธุรกิจเพื่อสังคม  ทั้งการให้ความรู้และความเข้าใจเกี่ยวกับการบริหารธุรกิจมากยิ่งขึ้น และช่วยสร้างองค์ความรู้เพื่อยกระดับกิจการให้สามารถช่วยเหลือชุมชนและสังคมได้อย่างยั่งยืน รวมถึงการดำเนินกิจกรรมด้านการส่งเสริมการประชาสัมพันธ์โครงการ โดยการร่วมกันจัดโครงการและกิจกรรมต่าง ๆ ร่วมกัน
“โดยธนาคารออมสิน จะดำเนินกิจกรรมในการเสริมสร้างขีดความสามารถและการถ่ายทอดองค์ความรู้เกี่ยวกับการบริหารกิจการ เช่น จัดการฝึกอบรมให้ความรู้ทางธุรกิจให้แก่ผู้ประกอบการธุรกิจ SMEs และ Start up โดยให้สิทธิพิเศษกับสมาชิกของสมาคมธุรกิจเพื่อสังคมในการเข้าร่วมการฝึกอบรม รวมถึงการสนับสนุนสมาชิกฯ ให้เข้าถึงแหล่งเงินทุน บริการ และผลิตภัณฑ์ต่างๆ ของธนาคาร เป็นต้น ซึ่งความร่วมมือได้เกิดขึ้นแล้ว โดยธนาคารได้ออกผลิตภัณฑ์สินเชื่อสำหรับโครงการโดยเฉพาะได้แก่ สินเชื่อธุรกิจ ออมสินขับเคลื่อนธุรกิจเพื่อสังคม เพื่อเป็นเงินทุนหมุนเวียน เสริมสภาพคล่อง หรือเพื่อต่อเติมซ่อมแซมสถานที่ หรืออุปกรณ์ที่ใช้ประกอบกิจการ โดยให้วงเงินกู้สูงสุด 10 ล้านบาทต่อราย มีทั้งเงินกู้ระยะสั้นไม่เกิน 1 ปี อัตราดอกเบี้ยคงที่ 2 ปีแรก 2.99% ต่อปี ปีที่ 3 เป็นต้นไป คิดอัตราดอกเบี้ย MOR ต่อปี (ปัจจุบัน MOR ของธนาคารฯ = 5.995%) และเงินกู้ระยะยาวให้กู้สูงสุดไม่เกิน 10 ปี ปีแรกไม่ต้องชำระเงินต้น คิดอัตราดอกเบี้ยคงที่ 2 ปีแรก 2.99% ต่อปี ปีที่ 3-10 คิดอัตราดอกเบี้ย MLR ต่อปี (ปัจจุบัน MLR ของธนาคารฯ = 6.150%) ทั้งนี้หากวงเงินกู้ไม่เกิน 3 ล้านบาท ใช้บุคคลค้ำประกันร่วมกับบรรษัทประกันสินเชื่ออุตสาหกรรมขนาดย่อม (บสย.) ส่วนวงเงินกู้ 3-10 ล้านบาท สามารถใช้หลักทรัพย์ค้ำประกันได้ และขณะนี้ได้มีการอนุมัติสินเชื่อให้แก่ผู้ประกอบการธุรกิจเพื่อสังคมไปแล้ว รวมกว่า 17 ล้านบาท และในอนาคตจะได้มีความร่วมมือในด้านต่างๆ อย่างต่อเนื่องต่อไป”
ม.ล.ดิศปนัดดา ดิศกุล นายกสมาคมธุรกิจเพื่อสังคมแห่งประเทศไทย (Social Enterprise Thailand Association: SE Thailand) เปิดเผยว่า สมาคมธุรกิจเพื่อสังคมแห่งประเทศไทย  หรือ SE ประเทศไทย มีจุดมุ่งหมายในการผสานความร่วมมือระหว่างสมาชิกด้วยกัน ตลอดจนสมาชิกกับหน่วยงานอื่น ๆ ทั้งในและต่างประเทศ เพื่อส่งเสริมให้ธุรกิจเพื่อสังคมประสบความสำเร็จในการประกอบการ ควบคู่ไปกับการแก้ไขปัญหา พัฒนาสังคมและสิ่งแวดล้อม เป็นพลังขับเคลื่อนประเทศสู่เป้าหมายการพัฒนาที่ยั่งยืน (Sustainable Development Goals : SDGs) โดยมีวิสัยทัศน์ที่ต้องการให้ ธุรกิจเพื่อสังคมในประเทศไทยมีความเข้มแข็ง สามารถรวมกลุ่มช่วยเหลือซึ่งกันและกัน ซึ่งความร่วมมือกับธนาคารออมสินครั้งนี้ จะทำให้การขับเคลื่อนการแก้ไขปัญหาและพัฒนาสังคมเป็นไปได้อย่างต่อเนื่อง คล่องตัว เป็นรูปธรรมและมีประสิทธิภาพ  เพราะที่ผ่านมาปัญหาสำคัญข้อหนึ่งของธุรกิจเพื่อสังคมคือ ปัญหาทางการเงินและการเข้าไม่ถึงแหล่งเงินทุน การมีสถาบันการเงินเข้ามาช่วยสนับสนุนให้เดินต่อไปได้ ก็จะส่งผลให้ผู้ประกอบการเพื่อสังคมในประเทศไทยเติบโตได้อย่างยั่งยืน
“ขอบเขตความร่วมมือครั้งนี้ โดยสมาคมธุรกิจเพื่อสังคมจะสนับสนุนการจัดกิจกรรมเพื่อสื่อสารและสร้างองค์ความรู้เกี่ยวกับข้อมูลทางด้านธุรกิจเพื่อสังคมจากผู้เชี่ยวชาญ เพื่อยกระดับมาตรฐานการประกอบกิจการวิสาหกิจเพื่อสังคม อาทิ การจัดอบรมสัมมนาร่วมกัน หรือสนับสนุนให้ธนาคารได้เข้าร่วมในการนำเสนอบริการและผลิตภัณฑ์ต่าง ๆ ของธนาคารในกิจกรรมการประชุมสัมมนา การจัดอบรม และการจัดกิจกรรมแสดงสินค้าและบริการของสมาคมธุรกิจเพื่อสังคม เป็นต้น”
https://www.gsb.or.th/news/pr-seth/

ที่มา : https://www.thaigov.go.th/news/contents/details/37256