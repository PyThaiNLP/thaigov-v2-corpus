รัฐบาลไทย-ข่าวทำเนียบรัฐบาล-‘ปลัดแรงงาน’ ชื่นชมพี่เลี้ยง อสร. อุทิศตน ช่วยเหลือ อสร. ให้แรงงานมีความมั่นคงในการทำงาน บรรลุตามพันธกิจของ ก.แรงงาน


วันพฤหัสบดีที่ 3 ธันวาคม 2563
พิมพ์
‘ปลัดแรงงาน’ ชื่นชมพี่เลี้ยง อสร. อุทิศตน ช่วยเหลือ อสร. ให้แรงงานมีความมั่นคงในการทำงาน บรรลุตามพันธกิจของ ก.แรงงาน
ปลัดกระทรวงแรงงาน ชื่นชมพี่เลี้ยงอาสาสมัครแรงงานที่ได้อุทิศตนทำหน้าที่เป็นพี่เลี้ยงให้คำปรึกษา แนะนำ และช่วยเหลือในการปฏิบัติงานแก่อาสาสมัครแรงงาน ช่วยให้แรงงานมีความมั่นคงในการทำงาน มีหลักประกันและมีคุณภาพชีวิตที่ดี บรรลุตามพันธกิจของกระทรวงแรงงาน
วันนี้ (3 ธ.ค. 63) เวลา 13.30 น. นายสุทธิ สุโกศล ปลัดกระทรวงแรงงาน เป็นประธานพิธีเปิดโครงการสัมมนาเชิงปฏิบัติการเจ้าหน้าที่พี่เลี้ยงอาสาสมัครแรงงานเชิงบูรณาการ ประจำปีงบประมาณ พ.ศ. 2564 ณ ห้องปรินซ์บอลรูม 3 ชั้น 11 อาคาร 1 โรงแรมปรินซ์ พาเลซ มหานาค กรุงเทพมหานคร โดย ปลัดกระทรวงแรงงาน กล่าวว่า “ผมขอแสดงความชื่นชมพี่เลี้ยงอาสาสมัครแรงงานทุกท่านที่ได้อุทิศตนทำหน้าที่เป็นพี่เลี้ยงให้คำปรึกษา แนะนำ และช่วยเหลือในการปฏิบัติงานแก่อาสาสมัครแรงงานปฏิบัติภารกิจช่วยเหลืองานกระทรวงแรงงานในด้านต่างๆ ให้บรรลุผลสำเร็จลุล่วงด้วยดี งานอาสาสมัครแรงงานเป็นกลไกสำคัญที่ขับเคลื่อนภารกิจกระทรวงแรงงานลงสู่ประชาชนในพื้นที่ได้อย่างทั่วถึง จึงมีความคาดหวังว่าพี่เลี้ยงอาสาสมัครแรงงานจะนำความรู้ และประสบการณ์ที่ได้จากการแลกเปลี่ยนเรียนรู้ในครั้งนี้ไปขับเคลื่อนงานอาสาสมัครแรงงานให้เกิดประสิทธิภาพอย่างยั่งยืนเพื่อสามารถตอบสนองความต้องการของประชาชน และชุมชนได้อย่างแท้จริง และปรับปรุงการทำงานให้ดียิ่งๆ ขึ้นต่อไป
นอกจากนี้กระทรวงแรงงานได้เล็งเห็นถึงความสำคัญของการพัฒนาพี่เลี้ยงอาสาสมัครแรงงานให้มีศักยภาพรองรับการทำงานตามนโยบายกระทรวงแรงงาน ประจำปีงบประมาณ พ.ศ. 2564 โดยคาดหวังให้สำนักงานแรงงานแต่ละจังหวัดซึ่งเป็นหน่วยงานที่รับผิดชอบงานอาสาสมัครแรงงานนำผลจากการสัมมนาในครั้งนี้ไปพัฒนาภาพรวมของงานอาสาสมัครแรงงานร่วมกับหน่วยงานในสังกัดกระทรวงแรงงานในส่วนภูมิภาค เพื่อวางแผนการปฏิบัติงาน และบูรณาการภารกิจด้านแรงงานร่วมกัน ช่วยให้แรงงานมีความมั่นคงในการทำงาน มีหลักประกันและมีคุณภาพชีวิตที่ดี บรรลุตามพันธกิจของกระทรวงแรงงานที่ได้กำหนดไว้ประกอบกับความตั้งใจที่ทุกท่านได้เข้ามาสัมมนาในวันนี้ จะทำให้ทุกท่านได้รับทราบทิศทางการปฏิบัติงานอาสาสมัครแรงงานประจำปีงบประมาณ พ.ศ. 2564 และสามารถนำไปประยุกต์ใช้ให้เกิดประโยชน์ต่อตนเอง และงานอาสาสมัครแรงงานในพื้นที่ต่อไปในอนาคต”
โครงการสัมมนาเชิงปฏิบัติการเจ้าหน้าที่พี่เลี้ยงอาสาสมัครแรงงานเชิงบูรณาการ เพื่อเพิ่มศักยภาพเจ้าหน้าที่พี่เลี้ยงของสำนักงานแรงงานจังหวัดให้เป็นพี่เลี้ยงให้แก่อาสาสมัครแรงงานอย่างมีประสิทธิภาพ และ เพื่อร่วมแลกเปลี่ยนความรู้ ประสบการณ์ และแนวทางการบริหารงานอาสาสมัครแรงงาน ประจำปีงบประมาณ พ.ศ. 2564 โดยมีผู้เข้าร่วมสัมมนา จำนวน 115 คน ประกอบด้วย เจ้าหน้าที่พี่เลี้ยงอาสาสมัครแรงงานหรือผู้ปฏิบัติงานในหน้าที่ที่เกี่ยวข้องกับงานเครือข่ายแรงงาน 76 จังหวัด เจ้าหน้าที่ส่วนกลางที่เกี่ยวข้อง วิทยากร ข้าราชการ เจ้าหน้าที่ และผู้สังเกตการณ์
+++++++++++++++++++
กองเผยแพร่และประชาสัมพันธ์
3 ธันวาคม 2563

ที่มา : https://www.thaigov.go.th/news/contents/details/37281