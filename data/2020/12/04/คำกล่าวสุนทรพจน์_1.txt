รัฐบาลไทย-ข่าวทำเนียบรัฐบาล-ถ้อยแถลงของพลเอกประยุทธ์ จันทร์โอชา นายกรัฐมนตรี ในการประชุมสมัชชาสหประชาชาติ สมัยพิเศษ ครั้งที่ 31


วันศุกร์ที่ 4 ธันวาคม 2563
พิมพ์
ถ้อยแถลงของพลเอกประยุทธ์ จันทร์โอชา นายกรัฐมนตรี ในการประชุมสมัชชาสหประชาชาติ สมัยพิเศษ ครั้งที่ 31
ถ้อยแถลงของพลเอกประยุทธ์ จันทร์โอชา นายกรัฐมนตรี ในการประชุมสมัชชาสหประชาชาติ สมัยพิเศษ ครั้งที่ 31 ว่าด้วยการรับมือกับการแพร่ระบาดของโรคโควิด-19
ถ้อยแถลงของพลเอก ประยุทธ์ จันทร์โอชา นายกรัฐมนตรี
ในการประชุมสมัชชาสหประชาชาติ สมัยพิเศษ ครั้งที่ 31
ว่าด้วยการรับมือกับการแพร่ระบาดของโรคโควิด-19
ฯพณฯ ประธานสมัชชาสหประชาชาติ
ฯพณฯ เลขาธิการสหประชาชาติ
ท่านผู้มีเกียรติทุกท่าน
ผมรู้สึกเป็นเกียรติที่ได้กล่าวถ้อยแถลงในการประชุมสมัชชาสหประชาชาติเป็นครั้งที่ 2 ในปีนี้ และยินดีที่ได้มีการจัดการประชุมฯ ขึ้นตามข้อริเริ่มของกลุ่มประเทศไม่ฝักใฝ่ฝ่ายใด (NAM) เพื่อให้รัฐสมาชิกและภาคส่วนที่เกี่ยวข้องได้แลกเปลี่ยนประสบการณ์ และแสวงหาความร่วมมือในการต่อสู้กับการแพร่ระบาดของโควิด-19
วิกฤติโรคระบาดต่าง ๆ ในช่วง 20 ปีที่ผ่านมา ทำให้พวกเราตระหนักว่า ประชาคมโลกจำเป็นต้องร่วมมือกันเสริมสร้างความเข้มแข็งให้กับระบบความมั่นคงทางสาธารณสุขเพื่อเตรียมความพร้อมสำหรับภาวะฉุกเฉินที่อาจเกิดขึ้นอีกในอนาคต โดยประเด็นสำคัญ คือประชาชนควรได้รับความคุ้มครองภายใต้ระบบสุขภาพถ้วนหน้า ซึ่งจะช่วยลดความสูญเสียทางสังคมและเศรษฐกิจ และทำให้ประเทศและประชาชนฟื้นกลับมาจากวิกฤติการณ์ได้โดยเร็ว
ท่านประธานครับ
เมื่อเดือนพฤศจิกายนที่ผ่านมา ผมมีความยินดีที่ได้แบ่งปันประสบการณ์ของไทยในการรับมือกับโควิด-19  ในพิธีปิดการประชุมสืบเนื่องของการประชุมสมัชชาอนามัยโลก สมัยที่ 73 ซึ่งผมระบุว่าปัจจัยสำคัญที่ทำให้ไทยประสบความสำเร็จในการควบคุมการแพร่ระบาด คือ ความเข้มแข็งของระบบสาธารณสุข และบุคลากรทางการแพทย์ รวมถึง ความร่วมมือจากประชาชนทุกภาคส่วนของประเทศ และโอกาสนี้ ผมขอเพิ่มเติมความเห็นที่เป็นประโยชน์ ดังนี้
ประการแรก คือ การสนับสนุนการดำเนินมาตรการป้องกันระดับพื้นฐานตามคำแนะนำขององค์การอนามัยโลก เช่น การสวมใส่หน้ากากอนามัย การล้างมือเป็นประจำ และ การรักษาระยะห่างอย่างต่อเนื่อง พร้อมทั้งการสนับสนุนและให้กำลังใจบุคลากรทางการแพทย์และสาธารณสุข โดยเฉพาะ อ.ส.ม. ซึ่งถือเป็นกำลังสำคัญในการต่อสู้กับการแพร่ระบาดในครั้งนี้
ประการที่สอง ความร่วมมือในด้านการวิจัยและพัฒนาวัคซีนและยาสำหรับโควิด-19 รวมถึงการผลักดันให้วัคซีนและยาสำหรับโควิด-19 เป็นสินค้าสาธารณะที่ทุกคนสามารถเข้าถึงได้อย่างเท่าเทียมและเป็นธรรม เพื่อให้ประชาคมโลกสามารถกลับมาใช้ชีวิตแบบ new normal ได้อย่างปลอดภัย โดยรัฐบาลไทยยินดีที่ได้มีส่วนร่วมโดยการมอบเงินผ่านองค์การอนามัยโลกเพื่อสนับสนุนงานด้านการวิจัยและพัฒนา รวมถึงการจัดสรรวัคซีนโควิด-19 ให้แก่ประเทศต่าง ๆ อย่างทั่วถึง
ประการสุดท้าย การนำเทคโนโลยีและนวัตกรรมมาบริหารจัดการข้อมูลและวิเคราะห์สถานการณ์ในพื้นที่ รวมถึงการให้คำปรึกษาการแพทย์ทางไกลแก่ชุมชน ซึ่งไทยได้ริเริ่มโครงการระบบวิถีใหม่ทางด้านสาธารณสุขไประยะหนึ่งแล้ว และจะขยายการดำเนินงานให้ครอบคลุมทั่วประเทศภายในปี 2564 เพื่อเสริมสร้างความเข้มแข็งให้กับระบบสาธารณสุข และรับมือกับวิกฤติการณ์ในอนาคตได้อย่างมีประสิทธิภาพยิ่งขึ้น
ท่านประธานครับ
การแพร่ระบาดของโควิด-19 เป็นความท้าทายต่อการบรรลุเป้าหมายการพัฒนาที่ยั่งยืนในปี ค.ศ. 2030 ดังนั้น ประเทศไทยพร้อมสนับสนุนการดำเนินงานของสหประชาชาติเพื่อผลักดันให้ 10 ปีข้างหน้าเป็นทศวรรษแห่งการลงมือปฏิบัติ และส่งเสริมการมีส่วนร่วมของทุกฝ่ายเพื่อบรรลุ 17 เป้าหมายของการพัฒนาที่ยั่งยืน รวมถึงเป้าหมายด้านสาธารณสุข ภายในปี ค.ศ. 2030 โดยไม่ทิ้งใครไว้ข้างหลัง
โอกาสนี้ ผมขอเน้นย้ำว่า การยึดมั่นในระบบพหุภาคีและความเป็นหนึ่งเดียวของรัฐสมาชิกคือหนทางหลักที่จะทำให้เราผ่านพ้นวิกฤติการณ์ที่เกิดขึ้นได้อย่างยั่งยืน โดยในกรณีของไทยและประเทศสมาชิกอาเซียน เรามีมาตรการที่เข้มแข็งในการรับมือกับการแพร่ระบาดของโควิด 19 ผ่านข้อริเริ่มต่าง ๆ เช่น การจัดตั้งกองทุนอาเซียนเพื่อรับมือกับโควิด-19 การรับรองแผนการฟื้นฟูที่ครอบคลุมของอาเซียน และการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ ซึ่งทั้งหมดจะช่วยสร้างความมั่นคงทางสาธารณสุข สนับสนุนการฟื้นตัวอย่างยั่งยืน และเสริมสร้างภูมิคุ้มกันในระยะยาวให้แก่ภูมิภาคต่อไป
สุดท้ายนี้ ในนามของรัฐบาลและประชาชนชาวไทย ผมขอส่งกำลังใจไปยังประเทศต่าง ๆ ที่กำลังเผชิญกับการแพร่ระบาดของโควิด-19 ระลอกใหม่ และขออวยพรให้ทุกท่านมีสุขภาพแข็งแรง ผมเชื่อมั่นว่า เราจะสามารถผ่านพ้นวิกฤติครั้งนี้ไปได้อย่างมั่นคงและยั่งยืนดังเช่นทุกครั้งที่ผ่านมา
ขอบคุณครับ / สวัสดีครับ
************************************

ที่มา : https://www.thaigov.go.th/news/contents/details/37287