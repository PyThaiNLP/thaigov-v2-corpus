รัฐบาลไทย-ข่าวทำเนียบรัฐบาล-มท.1 สั่งระดมความช่วยเหลือผู้ประสบอุทกภัยภาคใต้ เน้นย้ำปรับแผนการช่วยเหลือให้เหมาะสมกับพื้นที่


วันศุกร์ที่ 4 ธันวาคม 2563
พิมพ์
มท.1 สั่งระดมความช่วยเหลือผู้ประสบอุทกภัยภาคใต้ เน้นย้ำปรับแผนการช่วยเหลือให้เหมาะสมกับพื้นที่
มท.1 สั่งระดมความช่วยเหลือผู้ประสบอุทกภัยภาคใต้ เน้นย้ำปรับแผนการช่วยเหลือให้เหมาะสมกับพื้นที่
วันนี้ (3 ธ.ค. 63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เปิดเผยว่า พลเอก ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนในพื้นที่จังหวัดภาคใต้ที่ประสบสถานการณ์อุทกภัย โดยได้มอบหมายให้กระทรวงมหาดไทยเร่งติดตามสถานการณ์และให้ความช่วยเหลือประชาชนโดยเร็วที่สุด
พลเอก อนุพงษ์ เผ่าจินดา กล่าวว่า ได้สั่งการให้ นายฉัตรชัย พรหมเลิศ ปลัดกระทรวงมหาดไทย พร้อมด้วยนายบุญธรรม เลิศสุขีเกษม อธิบดีกรมป้องกันและบรรเทาสาธารณภัย เรียกประชุมด่วนกองอำนวยการป้องกันและบรรเทาสาธารณภัยกลางเพื่อติดตามสถานการณ์อุทกภัยในพื้นที่ภาคใต้และแนวทางการให้ความช่วยเหลือประชาชนผู้ประสบภัยร่วมกับกองอำนวยการป้องกันและบรรเทาสาธารณภัยจังหวัด โดยให้พิจารณาถึงรายละเอียดลักษณะการเกิดสถานการณ์ของแต่ละพื้นที่ พร้อมปรับแผนการใช้เครื่องมือ เครื่องจักรกลสาธารณภัย และชุดเจ้าหน้าที่  อาทิ เรือท้องแบน รถเคลื่อนย้ายผู้ประสบภัย ไฟส่องสว่าง ให้เหมาะสมกับพื้นที่ และเร่งแจกจ่ายถุงยังชีพเพื่อบรรเทาความเดือดร้อนประชาชนอย่างทั่วถึง
พลเอก อนุพงษ์ เผ่าจินดา กล่าวต่อว่า ในขณะนี้ สถานการณ์อุทกภัยในพื้นที่จังหวัดตรังและนครศรีธรรมราชยังคงมีความรุนแรง เนื่องจากมีปริมาณน้ำไหลเข้าพื้นที่อย่างต่อเนื่อง ซึ่งเจ้าหน้าที่ทุกฝ่ายได้เข้าช่วยเหลือประชาชนครบทุกพื้นที่แล้ว และเน้นย้ำให้มีการตรวจสอบซ้ำในทุกพื้นที่ ทั้งนี้ หากพี่น้องประชาชนที่ได้รับความเดือดร้อนจากสถานการณ์อุทกภัยในพื้นที่ต้องการขอรับความช่วยเหลือสามารถติดต่อเจ้าหน้าที่ฝ่ายปกครองและเจ้าหน้าที่ท้องถิ่นในทุกพื้นที่ได้ทันทีเพื่อประสานการช่วยเหลือโดยเร่งด่วนต่อไป

ที่มา : https://www.thaigov.go.th/news/contents/details/37301