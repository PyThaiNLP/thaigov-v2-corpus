รัฐบาลไทย-ข่าวทำเนียบรัฐบาล-สธ. รับมอบที่ราชพัสดุ “ยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลก


วันพฤหัสบดีที่ 3 ธันวาคม 2563
สธ. รับมอบที่ราชพัสดุ “ยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลก
กระทรวงสาธารณสุข รับมอบหนังสืออนุญาตให้ใช้ที่ราชพัสดุจากกระทรวงการคลัง จัดทำโครงการ “ยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลก”  ให้โรงพยาบาลวชิระภูเก็ตจัดสร้างศูนย์บริการทางการแพทย์และสาธารณสุข ระดับนานาชาติค
กระทรวงสาธารณสุข รับมอบหนังสืออนุญาตให้ใช้ที่ราชพัสดุจากกระทรวงการคลัง จัดทำโครงการ “ยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลก”  ให้โรงพยาบาลวชิระภูเก็ตจัดสร้างศูนย์บริการทางการแพทย์และสาธารณสุข ระดับนานาชาติครบวงจร, ศูนย์อภิบาลสุขภาพผู้ป่วยสูงอายุนานาชาติ, ศูนย์ใจรักษ์ และจัดสร้างศูนย์เวชศาสตร์ฟื้นฟูครบวงจร
บ่ายวันนี้ (3 ธันวาคม 2563) ที่ห้องประชุมวายุภักษ์ 4 กระทรวงการคลัง กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์เกียรติภูมิ วงศ์รจิต ปลัดกระทรวงสาธารณสุข รับมอบหนังสืออนุญาตให้ใช้ที่ราชพัสดุ แปลงหมายเลขทะเบียนที่ ภก 153 (บางส่วน) ตำบลไม้ขาว อำเภอถลาง จังหวัดภูเก็ต เนื้อที่ประมาณ 141-2-64 ไร่ จากกรมธนารักษ์ กระทรวงการคลัง โดยมีพลเอก ประวิตร วงษ์สุวรรณ รองนายกรัฐมนตรี เป็นประธานในพิธี
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า กระทรวงสาธารณสุข ได้ร่วมกับจังหวัดภูเก็ต จัดทำโครงการ “ยกระดับการท่องเที่ยวเชิงสุขภาพจังหวัดภูเก็ต สู่เมืองท่องเที่ยวเชิงสุขภาพระดับโลก โดยขอใช้พื้นที่ราชพัสดุ ของกรมธนารักษ์ กระทรวงการคลัง  เพื่อมอบให้โรงพยาบาลวชิระภูเก็ตดำเนินโครงการจัดสร้างศูนย์บริการทางการแพทย์และสาธารณสุข ระดับนานาชาติครบวงจร (International Health Plaza) จัดสร้างศูนย์อภิบาลสุขภาพผู้ป่วยสูงอายุนานาชาติ (Premium Long Term Care) จัดสร้างศูนย์ใจรักษ์ (Hospice Care)   และจัดสร้างศูนย์เวชศาสตร์ฟื้นฟูครบวงจร (Rehabilitation Center) ภายใต้กรอบนโยบายการฟื้นฟูเศรษฐกิจและสังคมของประเทศ เพื่อเป็นการกระตุ้นมูลค่าทางเศรษฐกิจของจังหวัดภูเก็ตและประเทศ อำนวยความสะดวกประชาชนในพื้นที่และนักท่องเที่ยวเข้าถึงบริการสุขภาพที่ได้มาตรฐาน ให้บริการครบวงจร วิสาหกิจชุมชนเข้ามาจำหน่ายผลิตภัณฑ์ท้องถิ่น ประชาชนในพื้นที่ได้รับการจ้างงานเพิ่มขึ้น กระจายรายได้สู่ชุมชน เป็นต้นแบบการท่องเที่ยวเชิงสุขภาพสู่ภูมิภาคอื่นๆ
ดร.สาธิตกล่าวต่อว่า โครงการนี้ ได้ผ่านการทำประชาพิจารณ์ ศึกษาความเป็นไปได้ (Feasibility Study) และนำเสนอในวาระการประชุมคณะรัฐมนตรีสัญจรที่จังหวัดภูเก็ต เมื่อวันที่ 2-3 พฤศจิกายน 2563 ซึ่งคณะรัฐมนตรีมีมติเห็นด้วยในหลักการเพื่อรองรับการท่องเที่ยวคุณภาพตามวิถีใหม่ (New Normal) และมอบให้กระทรวงสาธารณสุขบรรจุไว้ในแผนปฏิบัติการประจำปี มอบให้สำนักงานสภาพัฒนาการเศรษฐกิจและสังคมแห่งชาติ พิจารณาศึกษาและให้การสนับสนุนงบประมาณในการดำเนินการต่อไป โดยใช้เวลาก่อสร้าง 2 ปี จากนั้นในเฟสที่ 2 จะจัดตั้งสถาบันบำราศนราดูรสาขาภาคใต้ ศูนย์รังสีรักษามะเร็ง เวชศาสตร์เขตร้อน ซึ่งจะทำให้ประชาชนในพื้นที่เข้าถึงบริการที่ใช้เทคโนโลยีระดับสูงเพิ่มมากขึ้น
**************************************  3 ธันวาคม 2563
***********************************************************

ที่มา : https://www.thaigov.go.th/news/contents/details/37274