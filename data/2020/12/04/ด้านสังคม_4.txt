รัฐบาลไทย-ข่าวทำเนียบรัฐบาล-สธ.สำรวจสถานบริการสาธารณสุข จ.นครศรีธรรมราช ที่ได้รับผลกระทบจากน้ำท่วมฉับพลัน ขณะนี้เปิดให้บริการได้


วันพฤหัสบดีที่ 3 ธันวาคม 2563
สธ.สำรวจสถานบริการสาธารณสุข จ.นครศรีธรรมราช ที่ได้รับผลกระทบจากน้ำท่วมฉับพลัน ขณะนี้เปิดให้บริการได้
กระทรวงสาธารณสุข สั่งการให้สำนักงานสาธารณสุขจังหวัด และโรงพยาบาลทุกแห่ง จ.นครศรีธรรมราช       สำรวจ ประเมินความเสียหายสถานพยาบาล ปรับแผนไม่ให้กระทบบริการประชาชน ส่งเจ้าหน้าที่สาธารณสุข อสม. เยี่ยมบ้านดูแลผู้ที่ได้รับผลกระทบ พร้อมจัดหน่วยแพทย์เคลื่อนท
กระทรวงสาธารณสุข สั่งการให้สำนักงานสาธารณสุขจังหวัด และโรงพยาบาลทุกแห่ง จ.นครศรีธรรมราช       สำรวจ ประเมินความเสียหายสถานพยาบาล ปรับแผนไม่ให้กระทบบริการประชาชน ส่งเจ้าหน้าที่สาธารณสุข อสม. เยี่ยมบ้านดูแลผู้ที่ได้รับผลกระทบ พร้อมจัดหน่วยแพทย์เคลื่อนที่ดูแลผู้ประสบภัย ขณะนี้สถานบริการสาธารณสุขเปิดบริการได้ตามปกติ
วันนี้ (3 ธันวาคม 2563 ) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ กรณีสถานการณ์น้ำท่วมฉับพลัน น้ำป่าไหลหลาก จากฝนตกหนักในช่วงวันที่ 25 พฤศจิกายน – 2 ธันวาคม 2563 ที่จังหวัดนครศรีธรรมราช ว่า วันนี้ได้รับรายงานจากนายแพทย์สาธารณสุขจังหวัดนครศรีธรรมราช มีสถานบริการสาธารณสุขที่ได้รับผลกระทบ จำนวน 45 แห่ง ได้แก่ สสจ. 1 แห่ง, สสอ. 2 แห่ง, รพ. 2 แห่ง และรพ.สต. 40 แห่ง ขณะนี้สถานการณ์ได้คลี่คลายลงแล้ว สถานบริการสาธารณสุขส่วนใหญ่เปิดให้บริการได้ตามปกติได้ และให้สำรวจประเมินความเสียหายสถานบริการที่ได้รับผลกระทบ สนับสนุนการซ่อมแซม ปรับปรุงอาคารสถานที่ที่ได้รับความเสียหาย และประสานกองสาธารณสุขฉุกเฉินหากต้องการการสนับสนุนจากส่วนกลาง
สำหรับโรงพยาบาลมหาราชนครศรีธรรมราช เมื่อวานนี้ได้รับผลกระทบ น้ำท่วมบริเวณหน้าห้องฉุกเฉินของรพ. วันนี้ระดับน้ำได้ลดลงแล้ว สามารถให้บริการได้ตามปกติ เหลือเพียงถนนหน้าโรงพยาบาลยังคงมีระดับน้ำสูงอยู่ โดยสำนักงานป้องกันและบรรเทาสาธารณภัยและหน่วยทหารได้สนับสนุนรถยกสูงมาให้บริการรับส่งผู้ป่วยและผู้มารับบริการ ส่วนบ้านพักเจ้าหน้าที่ในโรงพยาบาล ถูกน้ำท่วมชั้นหนึ่งทุกหลังได้รับความเสียหายเช่นกัน โดยทางโรงพยาบาลได้เปิดศูนย์พักพิง พร้อมจัดอาหารและน้ำดื่มดูแลเจ้าหน้าที่ ผู้ป่วยและญาติที่ไม่สามารถเดินทางกลับบ้าน จำนวน 30 คน
ส่วนโรงพยาบาลท่าศาลา เปิดให้บริการได้ตามปกติ ยังมีน้ำท่วมถนนโดยรอบพื้นที่ ทั้งในโรงพยาบาลและคลินิกโรคเรื้อรังชั้นล่าง ได้ย้ายจุดบริการ จัดรถยกสูงรับส่งผู้ป่วยถึงห้องฉุกเฉิน และตึกผู้ป่วยนอกชั้น 2 และโรงพยาบาลทุ่งสง ขณะนี้ระดับน้ำลดลงแล้ว มีความเสียหายหลายจุดในโรงพยาบาล อยู่ระหว่างการตรวจสอบความเสียหาย คาดจะสามารถเปิดให้บริการได้ในวันจันทร์ที่ 7 ธันวาคม 2563 นี้ ส่วนโรงพยาบาลทุ่งสงแห่งใหม่ไม่ได้รับผลกระทบ ให้บริการตามปกติ
นายแพทย์เกียรติภูมิกล่าวต่อว่า ได้สั่งการให้สำนักงานสาธารณสุขจังหวัด และโรงพยาบาลทุกแห่ง ส่งเจ้าหน้าที่สาธารณสุข ร่วมกับอาสาสมัครสาธารณสุขประจำหมู่บ้าน ออกเยี่ยมบ้านดูแลผู้ที่ได้รับผลกระทบ โดยเฉพาะผู้ป่วยโรคเรื้อรัง เด็กเล็ก หญิงตั้งครรภ์ โดยบูรณาการการทำงานกับหน่วยงานในพื้นที่ เตรียมพร้อมดูแลประชาชนหากมีเหตุการณ์น้ำท่วม น้ำหลากซ้ำ เพื่อป้องกันความเสียหายสถานพยาบาล ไม่กระทบบริการประชาชน จัดหน่วยแพทย์เคลื่อนที่ออกให้บริการดูแลประชาชนที่ประสบภัยจนกว่าสถานการณ์จะเข้าสู่ภาวะปกติ ได้จัดส่งยาและเวชภัณฑ์ให้พื้นที่ ได้แก่ ยาน้ำกัดเท้า 5,500 ชุด ยาชุดช่วยเหลือผู้ประสบภัย 500 ชุด ส่งหน่วยแพทย์เคลื่อนที่ให้บริการผู้ประสบภัยอำเภอพระพรหม มีผู้รับบริการจำนวน 185 คน ส่วนใหญ่เป็นโรคน้ำกัดเท้า  เวียนศีรษะ ความดันโลหิตสูง และไข้หวัด ที่อำเภอขนอมและอำเภอเฉลิมพระเกียรติ พบผู้ประสบภัยมีภาวะเครียด 15 ราย
**************************************  3 ธันวาคม 2563
**********************************************

ที่มา : https://www.thaigov.go.th/news/contents/details/37275