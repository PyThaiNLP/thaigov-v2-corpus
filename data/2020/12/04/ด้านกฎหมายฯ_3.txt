รัฐบาลไทย-ข่าวทำเนียบรัฐบาล-กระทรวงยุติธรรม ขับเคลื่อนงานธุรกิจกับสิทธิมนุษยชน ภายใต้ประเด็น “ธุรกิจกับสิทธิมนุษยชนในโลกหลังการแพร่ระบาดของเชื้อไวรัสโคโรนา 2019”


วันพฤหัสบดีที่ 3 ธันวาคม 2563
กระทรวงยุติธรรม ขับเคลื่อนงานธุรกิจกับสิทธิมนุษยชน ภายใต้ประเด็น “ธุรกิจกับสิทธิมนุษยชนในโลกหลังการแพร่ระบาดของเชื้อไวรัสโคโรนา 2019”
กระทรวงยุติธรรม ขับเคลื่อนงานธุรกิจกับสิทธิมนุษยชน ภายใต้ประเด็น “ธุรกิจกับสิทธิมนุษยชนในโลกหลังการแพร่ระบาดของเชื้อไวรัสโคโรนา 2019”
ในวันพฤหัสบดีที่ ๓ ธันวาคม ๒๕๖๓ เวลา ๐๙.๐๐ น. ณ ห้องโลตัสสวีท ๑ - ๔ ชั้น ๒๒ โรงแรมเซ็นทาราแกรนด์และบางกอกคอนเวนชันเซ็นเตอร์ เซ็นทรัลเวิลด์ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย นายนพปฎล เดชอุดม เลขาธิการสมาคมเครือข่ายโกลบอลคอมแพ็กแห่งประเทศไทย Ms. Lovita Ramguttee, Deputy Resident Representative, UNDP Thailand เป็นประธานในพิธีเปิดการประชุมระดับชาติว่าด้วยธุรกิจกับสิทธิมนุษยชน ครั้งที่ ๔ ภายใต้ประเด็น “ธุรกิจกับสิทธิมนุษยชนในโลกหลังการแพร่ระบาดของเชื้อไวรัสโคโรนา 2019” (The 4th National Dialogue on Business and Human Rights in the Post COVID -19 World) โดยมี นายวัลลภ นาคบัว รองปลัดกระทรวงยุติธรรม นายเรืองศักดิ์ สุวารี อธิบดีกรมคุ้มครองสิทธิและเสรีภาพ และผู้แทนธุรกิจกว่า ๑๐๐ คน เข้าร่วมฯ
ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า การแพร่ระบาดของเชื้อไวรัสโคโรนา 2019 นั้นเป็นวิกฤติการณ์ระดับโลกที่ก่อให้เกิดผลกระทบในทุกมิติ โดยเฉพาะมิติด้านเศรษฐกิจ ซึ่งได้รับผลกระทบอย่างหนัก ทั้งนี้ ประเทศไทยจะต้องเตรียมความพร้อมเพื่อให้ประเทศสามารถก้าวผ่านระยะการฟื้นฟูเศรษฐกิจได้อย่างมีประสิทธิภาพ ดังนั้น เราจึงจำเป็นที่จะต้องปรับเปลี่ยนมุมมองการดำเนินธุรกิจให้สอดคล้องและเหมาะสมกับสถานการณ์ในปัจจุบัน โดยคำนึงถึงแนวทางการดำเนินธุรกิจในรูปแบบวิถีปกติใหม่ หรือ New Normal ที่ให้ความสำคัญกับความยั่งยืน และการมีส่วนร่วมของทุกภาคส่วนอย่างแท้จริง
สำหรับการประชุมในครั้งนี้ สืบเนื่องจากการที่คณะรัฐมนตรีได้มีมติเห็นชอบแผนปฏิบัติการระดับชาติว่าด้วยธุกิจกับสิทธิมนุษยชน ระยะที่ ๑ (พ.ศ.๒๕๖๒-๒๕๖๕) เมื่อวันที่ ๒๙ ตุลาคม ๒๕๖๒ ส่งผลให้กรมคุ้มครองสิทธิและเสรีภาพ ในฐานะหน่วยงานหลักรับผิดชอบแผนปฏิบัติการฯ มีหน้าที่สำคัญในการสร้างความตระหนักรู้ให้กับภาคธุรกิจเพื่อส่งเสริมการดำเนินธุรกิจที่มีความรับผิดชอบและเคารพสิทธิมนุษยชน โดยกรมคุ้มครองสิทธิฯ ได้ดำเนินการอย่างต่อเนื่องร่วมกับโครงการพัฒนาแห่งสหประชาชาติ และสมาคมเครือข่ายโกลบอล คอมแพ็ก แห่งประเทศไทย เป็นประจำทุกปี เพื่อเป็นเวทีให้ภาคธุรกิจได้แลกเปลี่ยน เรียนรู้ และเผยแพร่ข้อมูลการดำเนินงานที่เป็นแนวปฏิบัติที่ดีระหว่างกัน ตลอดจนเพิ่มพูนองค์ความรู้ที่เป็นประโยชน์และสอดคล้องกับสถานการณ์ปัจจุบันให้แก่ภาคธุรกิจ
***********************

ที่มา : https://www.thaigov.go.th/news/contents/details/37279