รัฐบาลไทย-ข่าวทำเนียบรัฐบาล-‘จับกัง1’ ห่วงใยวิกฤติน้ำท่วมใต้ สั่งหน่วยงานเร่งระดมช่วยเหลือแรงงาน สถานประกอบการ


วันพฤหัสบดีที่ 3 ธันวาคม 2563
‘จับกัง1’ ห่วงใยวิกฤติน้ำท่วมใต้ สั่งหน่วยงานเร่งระดมช่วยเหลือแรงงาน สถานประกอบการ
รัฐมนตรีว่าการกระทรวงแรงงาน สั่งหน่วยงานสังกัดในพื้นที่จังหวัดทางภาคใต้ที่ได้รับผลกระทบจากสถานการณ์น้ำท่วม เร่งระดมให้การช่วยเหลือดูแลผู้ใช้แรงงาน สถานประกอบการ และประชาชน บรรเทาความเดือดร้อนและเยียวยาด้านการประกอบอาชีพและการมีงานทำภายหลังน้ำลด
เมื่อวันที่ 3 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีสถานการณ์น้ำท่วมในพื้นที่หลายจังหวัดทางภาคใต้ จนทำให้มีผู้ได้รับความเดือดร้อนเป็นจำนวนมากว่า พล.อ.ประยุทธ์ จันทร์โอชา นายกรัฐมนตรีได้มีความห่วงใยพี่น้องประชาชนและกำชับให้ทุกหน่วยงานในพื้นที่ที่เกี่ยวข้องบูรณาการให้ความช่วยเหลือเป็นการเร่งด่วน ผมในฐานะรัฐมนตรีว่าการกระทรวงแรงงาน ได้ติดตามสถานการณ์และมีความห่วงใยพี่น้องผู้ใช้แรงงาน ลูกจ้าง สถานประกอบการ และประชาชนที่ได้รับความเดือดร้อน จึงได้กำชับให้หน่วยงานในสังกัดในแต่ละจังหวัดที่ได้รับผลกระทบ เร่งให้การช่วยเหลือดูแลเพื่อให้มีสิ่งของอุปโภคบริโภคที่จำเป็นในการดำรงชีพในเบื้องต้น การตรวจสอบติดตามผู้เสียชีวิตเพื่อให้การช่วยเหลือสิทธิประโยชน์ทดแทนตามกฎหมายประกันสังคม การเข้าไปฟื้นฟูเยียวยาด้านการประกอบอาชีพและการมีงานทำ รวมถึงบริการซ่อมแซมบ้านเรือน อุปกรณ์เครื่องใช้ไฟฟ้าภายในบ้าน และเครื่องยนต์เล็กทางการเกษตร การฝึกอาชีพการดูแลสิทธิประโยชน์ให้แก่ผู้ประสบภัย ทั้งในเรื่องสิทธิประกันสังคม สิทธิตามกฎหมายคุ้มครองแรงงานภายหลังน้ำลด เป็นต้น
นายสุชาติ ยังกล่าวต่อไปว่า ในเบื้องต้นได้กำชับให้ทุกหน่วยงานในสังกัดกระทรวงแรงงานในพื้นที่เข้าไปดูแลช่วยเหลือผู้ได้รับผลกระทบตามภารกิจหน้าที่ โดยเร่งให้ความช่วยเหลือประชาชนทั่วไป ทั้งลูกจ้าง นายจ้าง และสถานประกอบกิจการที่ได้รับผลกระทบ รวมทั้งติดตามเฝ้าระวังสถานการณ์ที่เกิดขึ้นบูรณาการความร่วมมือกับหน่วยงานต่างๆ ในจังหวัด ทั้งนี้ ได้มอบหมายให้อาสาสมัครแรงงานประจำตำบลเฝ้าระวังและรายงานสถานการณ์ให้ทราบอีกทางหนึ่ง ทั้งนี้ พี่น้องผู้ใช้แรงงาน นายจ้าง ลูกจ้าง และประชาชนทั่วไปที่ได้รับผลกระทบจากสถานการณ์ดังกล่าว สามารถติดต่อขอรับความช่วยเหลือได้ที่หน่วยงานในสังกัดกระทรวงแรงงานในพื้นที่ หรือติดต่อได้ที่สายด่วนกระทรวงแรงงาน 1506

ที่มา : https://www.thaigov.go.th/news/contents/details/37298