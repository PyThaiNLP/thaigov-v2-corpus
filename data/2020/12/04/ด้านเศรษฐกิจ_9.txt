รัฐบาลไทย-ข่าวทำเนียบรัฐบาล-“คลัง” ส่งมอบ ที่ราชพัสดุ พื้นที่ภูเก็ต ให้ สธ. 141 ไร่ หนุนโครงการเมดิคอลพลาซ่ากระตุ้นท่องเที่ยวเชิงสุขภาพ


วันพฤหัสบดีที่ 3 ธันวาคม 2563
พิมพ์
“คลัง” ส่งมอบ ที่ราชพัสดุ พื้นที่ภูเก็ต ให้ สธ. 141 ไร่ หนุนโครงการเมดิคอลพลาซ่ากระตุ้นท่องเที่ยวเชิงสุขภาพ
กรมธนารักษ์ กระทรวงการคลัง ส่งมอบหนังสือที่ราชพัสดุ กว่า 141 ไร่ สนับสนุนกระทรวงสาธารณสุข พัฒนาโครงการยกระดับการท่องเที่ยวเชิงสุขภาพจังหวัดภูเก็ตสู่เมืองท่องเที่ยวเชิงสุขภาพระดับโลก กระตุ้นความเชื่อมั่น ดึงการท่องเที่ยวฟื้นเศรษฐกิจไทย
พลเอก ประวิตร วงษ์สุวรรณ รองนายกรัฐมนตรี เปิดเผยภายหลังจากการเป็นประธานมอบหนังสืออนุญาตให้ใช้ที่ราชพัสดุแปลงหมายเลขทะเบียนที่ ภก.153 (บางส่วน) ตำบลไม้ขาว อำเภอถลาง จังหวัดภูเก็ต ว่า วันนี้ (3 ธันวาคม 2563) กรมธนารักษ์ กระทรวงการคลัง ได้ส่งมอบหนังสืออนุญาตใช้ที่ราชพัสดุแปลงหมายเลขทะเบียนที่ ภก.153 (บางส่วน) ตำบลไม้ขาว อำเภอถลาง จังหวัดภูเก็ต เนื้อที่ประมาณ 141-2-64 ไร่ ให้กับ กระทรวงสาธารณสุข (สธ.)เพื่อไปดำเนินโครงการยกระดับการท่องเที่ยวเชิงสุขภาพจังหวัดภูเก็ตสู่เมืองท่องเที่ยวเชิงสุขภาพระดับโลก (Phuket Medical Tourism into a World Class Medical and Wellness Tourist Destination) ให้เป็นเป็นศูนย์บริการทางการแพทย์และสาธารณสุขระดับนานาชาติครบวงจร (International Health Plaza) ตามนโยบายของรัฐบาลภายใต้กรอบการฟื้นฟูเศรษฐกิจและสังคมของประเทศ
“รัฐบาลได้ให้ความสำคัญในการดูแลด้านสุขภาพให้กับประชาชนในจังหวัดภูเก็ตและนักท่องเที่ยวที่เดินทางมาท่องเที่ยวในจังหวัดจากทั่วโลก ซึ่งภูเก็ตเป็นแหล่งท่องเที่ยวที่สำคัญของประเทศไทย และได้รับผลกระทบจากการแพร่ระบาดของโควิด 19 ในช่วงที่ผ่านมา ดังนั้นการมอบที่ดินเพื่อการพัฒนาเป็นศูนย์บริการทางการแพทย์ในครั้งนี้จะเป็นการสร้างความเชื่อมั่นให้กับระบบสาธารณสุขไทยมากขึ้น”พลเอก ประวิตร กล่าว
นายสันติ พร้อมพัฒน์ รัฐมนตรีช่วยว่าการกระทรวงการคลัง กล่าวว่า ความร่วมมือระหว่างกรมธนารักษ์ ที่มีการจัดสรรที่ดินราชพัสดุให้กับกระทรวงสาธารณสุขในครั้งนี้ เพื่อเป็นการยกระดับการท่องเที่ยวเชิงสุขภาพระดับโลกของเมืองภูเก็ต ที่จะพัฒนาเป็นศูนย์กลางทางการแพทย์แบบครบวงจร กระทรวงการคลังในฐานะเป็นผู้กำกับดูแลกรมธนารักษ์ และดูแลที่ราชพัสดุทั่วประเทศ พร้อมสนับสนุนกระทรวงสาธารณสุข เพื่อยกระดับคุณภาพชีวิตด้านการดูแลสุขภาพ เพื่อสร้างโอกาสการเข้าถึงทางการแพทย์ ซึ่งไทยมีศักยภาพด้านการให้บริการทางการแพทย์อันดับต้นๆ ของโลก
“โครงการนี้เป็นโครงการใหญ่ที่จะสร้างความยั่งยืนด้านการท่องเที่ยวของภูเก็ต ให้เป็นแหล่งท่องเที่ยวเชิงสุขภาพที่มีมูลค่าสูง ที่จะรองรับการท่องเที่ยววิถีใหม่ให้กับนักท่องเที่ยวเข้ามาท่องเที่ยว  ซึ่งการใช้พื้นที่ในที่ดินราชพัสดุตำบลไม้ขาว อำเภอถลาง เนื้อที่ 141-2-64ไร่ เป็นพื้นที่สวยงามติดชายทะเลชายหาดไม้ขาว ซึ่งเชื่อว่าโครงการดังกล่าวจะเป็นการยกระดับคุณภาพชีวิตให้ประชาชนในพื้นที่ภูเก็ตมีสุขภาพที่ดีและเกิดการจ้างงานในพื้นที่มากขึ้น” นายสันติ กล่าว

ที่มา : https://www.thaigov.go.th/news/contents/details/37286