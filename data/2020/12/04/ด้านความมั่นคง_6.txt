รัฐบาลไทย-ข่าวทำเนียบรัฐบาล-มหาดไทย จัดประชุมเชิงปฏิบัติการเพื่อกำหนดแผนปฏิบัติการด้านการพัฒนาบุคลากรฯ ประจำปี 2564 มุ่งพัฒนาบุคคลากรให้เป็นทั้ง “คนดีและคนเก่ง” พร้อมรับทุกการเปลี่ยนแปลงในโลกยุคปัจจุบัน


วันศุกร์ที่ 4 ธันวาคม 2563
พิมพ์
มหาดไทย จัดประชุมเชิงปฏิบัติการเพื่อกำหนดแผนปฏิบัติการด้านการพัฒนาบุคลากรฯ ประจำปี 2564 มุ่งพัฒนาบุคคลากรให้เป็นทั้ง “คนดีและคนเก่ง” พร้อมรับทุกการเปลี่ยนแปลงในโลกยุคปัจจุบัน
มหาดไทย จัดประชุมเชิงปฏิบัติการเพื่อกำหนดแผนปฏิบัติการด้านการพัฒนาบุคลากรฯ ประจำปี 2564 มุ่งพัฒนาบุคคลากรให้เป็นทั้ง “คนดีและคนเก่ง” พร้อมรับทุกการเปลี่ยนแปลงในโลกยุคปัจจุบัน
วันนี้ (3 ธันวาคม 2563) เวลา 09.00 น. ณ ห้องประชุมอัษฎางค์ ชั้น 5 อาคารดำรงราชานุสรณ์ กระทรวงมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานในพิธีเปิด โครงการประชุมเชิงปฏิบัติการเพื่อกำหนดแผนปฏิบัติการด้านการพัฒนาบุคลากรของกระทรวงมหาดไทย พ.ศ. 2564-2565 และแผนปฏิบัติการด้านการพัฒนาบุคลากรของสำนักงานปลัดกระทรวงมหาดไทย พ.ศ. 2564-2565 ประจำปีงบประมาณ พ.ศ. 2564 โดยมีกลุ่มเป้าหมาย ประกอบด้วย ผู้แทนจากกรมในสังกัดกระทรวงมหาดไทย และหน่วยงานในสังกัดสำนักงานปลัดกระทรวงมหาดไทย ที่รับผิดชอบงานบริหารทรัพยากรบุคคล และงานพัฒนาทรัพยากรบุคคล และสำนักงานจังหวัดที่เป็นกลุ่มตัวอย่าง
โอกาสนี้ นายอรรษิษฐ์ สัมพันธรัตน์ รองปลัดกระทรวงมหาดไทย กล่าวว่า การพัฒนาบุคลากรภาครัฐเป็นปัจจัยสำคัญที่จะช่วยให้องค์กรภาครัฐสามารถขับเคลื่อนการพัฒนาประเทศภายใต้บริบทความท้าทายและการเปลี่ยนแปลงที่เกิดขึ้นในปัจจุบัน ประกอบกับการกำหนดทิศทางการพัฒนาประเทศ ทั้งตามยุทธศาสตร์ชาติ 20 ปี แผนพัฒนาเศรษฐกิจและสังคมแห่งชาติ ฉบับที่ 12 การพัฒนาด้านดิจิทัลเพื่อการพัฒนาด้านเศรษฐกิจและสังคม การเตรียมความพร้อมของภาครัฐในการขับเคลื่อนการพัฒนาสู่ไทยแลนด์ 4.0 ตลอดจนแนวทางการพัฒนาบุคลากรภาครัฐของสำนักงาน ก.พ. ทำให้บุคลากรภาครัฐจำเป็นจะต้องมีการพัฒนาและเรียนรู้อย่างต่อเนื่อง เพื่อให้มีความสามารถ ทักษะ และสมรรถนะสูงในการปฏิบัติงาน ในขณะเดียวกันการพัฒนาบุคลากรภาครัฐให้มีประสิทธิภาพนั้น จำเป็นที่จะต้องมีแผนการพัฒนาบุคลากรของหน่วยงาน เพื่อเป็นแนวทางในการพัฒนาให้เป็นไปในทิศทางเดียวกัน และสอดคล้องกับอำนาจ หน้าที่ บทบาท ยุทธศาสตร์ และความต้องการของหน่วยงาน ซึ่งหวังเป็นอย่างยิ่งว่า การประชุมเชิงปฏิบัติการในครั้งนี้จะมีการแลกเปลี่ยน และระดมความคิดเห็นเกี่ยวกับความจำเป็นหรือความต้องการในการพัฒนาบุคลากรของหน่วยงาน เพื่อกำหนดเป็นแผนปฏิบัติการด้านการพัฒนาบุคลากรของกระทรวงมหาดไทย และสำนักงานปลัดกระทรวงมหาดไทย อันจะนำไปสู่การพัฒนาทรัพยากรบุคคลให้เป็นทั้ง “คนดีและคนเก่ง” พร้อมรับการเปลี่ยนแปลง ซึ่งจะนำไปสู่การปฏิบัติงานที่เป็นไปอย่างมีประสิทธิภาพ และเกิดประโยชน์สูงสุดต่อหน่วยงานอย่างยั่งยืนสืบไป
สำหรับโครงการประชุมเชิงปฏิบัติการฯ ดังกล่าว จัดขึ้นเป็นระยะเวลา 2 วัน ระหว่างวันที่ 3-4 ธันวาคม 2563 โดยได้รับความอนุเคราะห์จากวิทยากรผู้ทรงคุณวุฒิ 2 ท่าน ได้แก่ ร้อยโทสิทธิชัย ตัณฑสิทธิ์ นักทรัพยากรบุคคลชำนาญการพิเศษ สถาบันพัฒนาข้าราชการพลเรือน สำนักงาน ก.พ. และ ดร.เกริกเกียรติ ศรีเสริมโภค ผู้อำนวยการพัฒนาธุรกิจระหว่างประเทศ บริษัท GBC Overseas Consultant จำกัด ซึ่งจะมาให้ข้อมูลและแนวทางที่เป็นประโยชน์เกี่ยวกับการพัฒนาบุคลากรภาครัฐ แนวทางการจัดทำแผนปฏิบัติการ รวมถึงกลยุทธ์ และกรอบแผนงานโครงการ อันจะนำไปสู่การกำหนดแผนด้านการพัฒนาบุคลากรของกระทรวงมหาดไทย และสำนักงานปลัดกระทรวงมหาดไทย ต่อไป

ที่มา : https://www.thaigov.go.th/news/contents/details/37300