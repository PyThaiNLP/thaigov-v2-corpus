รัฐบาลไทย-ข่าวทำเนียบรัฐบาล-‘จับกัง1’ย้ำ นำนโยบายรวมไทยสร้างชาติลงสู่ปฏิบัติ สร้างแรงงานสมานฉันท์ปรองดอง


วันอาทิตย์ที่ 20 ธันวาคม 2563
‘จับกัง1’ย้ำ นำนโยบายรวมไทยสร้างชาติลงสู่ปฏิบัติ สร้างแรงงานสมานฉันท์ปรองดอง
รัฐมนตรีว่าการกระทรวงแรงงาน ย้ำ บนเวทีประชุมใหญ่สามัญประจำปีของสมาพันธ์แรงงานเครื่องใช้ไฟฟ้าอิเลคทรอนิคส์ยานยนต์และโลหะแห่งประเทศไทย จ.ฉะเชิงเทรา นำนโยบาย “รวมไทย สร้างชาติ” ผนึกกำลังจากทุกภาคส่วนร่วมกันวางแผน สร้างความเข้มแข็งให้สถานประกอบกิจการ
เมื่อวันที่ 20 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมใหญ่สามัญประจำปี ของสมาพันธ์แรงงานเครื่องใช้ไฟฟ้าอิเลคทรอนิคส์ยานยนต์และโลหะแห่งประเทศไทย (TEAM) ณ ศูนย์ฝึกอบรมเพื่อคนทำงาน ซึ่งตั้งอยู่เลขที่ 111/4 หมู่ 1 ซอยวัดบางเกลือ ต.บางเกลือ อ.บางปะกง จ.ฉะเชิงเทรา โดยรัฐมนตรีว่าการกระทรวงแรงงาน กล่าวว่า ผมขอชื่นชมความสำเร็จของสมาพันธ์แรงงานเครื่องใช้ไฟฟ้าอิเลคทรอนิคส์ยานยนต์และโลหะแห่งประเทศไทย ที่มาจากการรวมกันของพี่น้องผู้ใช้แรงงานของ 3 สหพันธ์ คือ 1) สหพันธ์แรงงานยานยนต์แห่งประเทศไทย 2) สหพันธ์แรงงานเครื่องใช้ไฟฟ้าอิเลคทรอนิคส์แห่งประเทศไทย และ 3) สมาพันธ์แรงงานโลหะแห่งประเทศไทย ซึ่งมีสมาชิกรวมกันมากถึง 75,000 คน แสดงถึงความเข้มแข็งขององค์กรที่น่าภาคภูมิใจเป็นอย่างยิ่ง
นายสุชาติ กล่าวต่อว่า พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พล.อ.ประวิตร วงษ์สุวรรณ รองนายกรัฐมนตรี มีความห่วงใยและต้องการยกระดับคุณภาพชีวิตความเป็นอยู่ของพี่น้องประชาชน และให้ความสำคัญกับการป้องกันและแก้ไขปัญหาด้านแรงงาน โดยเฉพาะการเร่งฟื้นฟูระบบเศรษฐกิจภายหลังสถานการณ์โรคโควิด -19 คลี่คลายลง โดยนำนโยบาย รวมไทยสร้างชาติ เข้ามาดำเนินการโดยกระทรวงแรงงานได้เร่งนำนโยบายที่สำคัญลงสู่ภาคปฏิบัติ ภายใต้ศูนย์อำนวยการแรงงานแห่งชาติ เพื่อให้ทุกภาคส่วนได้เข้ามามีส่วนร่วมขับเคลื่อน โดยเฉพาะด้านการเยียวยาสถานประกอบการ ผู้ใช้แรงงาน รวมถึงประชาชนที่ได้รับผลกระทบ ซึ่งที่ผ่านมากระทรวงแรงงานได้จัดงาน Job Expo โครงการ Co – Payment ส่งเสริมการไปทำงานต่างประเทศ ปรับปรุงสิทธิประโยชน์ด้านประกันสังคมในหลายด้าน การพัฒนาทักษะฝีมือ การเร่งรัดพิจารณาปรับปรุงร่างกฎหมายแรงงาน ตลอดจนการสร้างความเข้มแข็งในสถานประกอบการต่างๆ ให้สามารถเผชิญวิกฤติฟันฝ่าอุปสรรคให้กลับมาเป็นปกติโดยเร็ว

ที่มา : https://www.thaigov.go.th/news/contents/details/37751