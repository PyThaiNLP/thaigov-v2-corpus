รัฐบาลไทย-ข่าวทำเนียบรัฐบาล-รมช.ธรรมนัส ประชุมคณะกรรมการขับเคลื่อนไทยไปด้วยกันจังหวัดพะเยา ครั้งที่ 3/2563


วันอาทิตย์ที่ 6 ธันวาคม 2563
รมช.ธรรมนัส ประชุมคณะกรรมการขับเคลื่อนไทยไปด้วยกันจังหวัดพะเยา ครั้งที่ 3/2563
รมช.ธรรมนัส ประชุมคณะกรรมการขับเคลื่อนไทยไปด้วยกันจังหวัดพะเยา ครั้งที่ 3/2563 เพื่อแก้ไขความเดือดร้อนของประชาชน ยกระดับชีวิตความเป็นอยู่ของพี่น้องเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็น ประธานการประชุมคณะกรรมการขับเคลื่อนไทยไปด้วยกันจังหวัดพะเยา ครั้งที่ 3/2563 ณ ห้องประชุมภูกามยาว ชั้น5 ศาลากลางจังหวัดพะเยา ว่า จากการที่นายกรัฐมนตรีได้มอบหมายให้มาช่วยดูแลความเดือดร้อนของพี่น้องประชาชนในพื้นที่จังหวัดพะเยา จังหวัดเชียงราย และจังหวัดหนองบัวลำภู ซึ่งจังหวัดพะเยานั้น เป็นพื้นที่ที่มีความคุ้นเคยและรับรู้ปัญหาในเบื้องต้น จึงได้มีการแต่งตั้งคณะกรรมการขับเคลื่อนไทยไปด้วยกัน เพื่อแก้ไขความเดือดร้อนของประชาชน ยกระดับชีวิตความเป็นอยู่ และเสริมสร้างศักยภาพในการพัฒนาประเทศตามหลักเศรษฐกิจพอเพียง
ทั้งนี้จากการลงพื้นที่ตรวจราชการจังหวัดพะเยา ยังต้องเตรียมแผนงาน และโครงการต่างๆ เพื่อฟื้นฟูเศรษฐกิจและสังคม ไม่ว่าจะเป็นในเรื่องของการบริหารจัดการน้ำ เกี่ยวกับการจัดสรรที่ดินทำกินให้พี่น้องเกษตรกร การแก้ไขปัญหาราคาพืชผลทางการเกษตรที่ตกต่ำ ปัญหาโครงสร้างพื้นฐาน และการคมนาคมจังหวัดพะเยา รวมทั้งประเด็นความเดือดร้อน และข้อเรียกร้องต่างๆของพี่น้องเกษตรกร ที่ต้องเร่งดำเนินการแก้ไข เพื่อช่วยเหลือเกษตรกร พร้อมสร้างความเข้มแข็งให้ชุมชนในท้องถิ่น และเกิดความมั่นคงที่ยั่งยืน ผลักดันคุณภาพชีวิตของพี่น้องจังหวัดพะเยา ในทุกๆอำเภอ

ที่มา : https://www.thaigov.go.th/news/contents/details/37362