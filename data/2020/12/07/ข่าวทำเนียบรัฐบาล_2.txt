รัฐบาลไทย-ข่าวทำเนียบรัฐบาล-ไทยพร้อมเป็นเจ้าภาพจัดการแข่งขันแบดมินตันระดับสูงสุดของโลก 3 รายการสำคัญติดต่อกัน


วันอาทิตย์ที่ 6 ธันวาคม 2563
พิมพ์
ไทยพร้อมเป็นเจ้าภาพจัดการแข่งขันแบดมินตันระดับสูงสุดของโลก 3 รายการสำคัญติดต่อกัน
โฆษกรัฐบาลเผย ไทยพร้อมเป็นเจ้าภาพจัดการแข่งขันแบดมินตันระดับสูงสุดของโลก 3 รายการสำคัญติดต่อกัน
วันนี้ (วันที่ 6 ธันวาคม 2563) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ประเทศไทยจะเป็นเจ้าภาพจัดการแข่งขันแบดมินตัน HSBC BWF World Tour in Bangkok ในภูมิภาคเอเชีย ในช่วงเดือนมกราคม 2564 ซึ่งสมาคมกีฬาแบดมินตันแห่งประเทศไทย ในพระบรมราชูปถัมภ์ ได้รับสิทธิ์ในการจัดการแข่งขัน ทั้งหมด 3 รายการ ประกอบด้วย
1. YONEX Thailand Open (Super 1000) ระหว่างวันที่ 12-17 มกราคม 2564
เงินรางวัลมูลค่ารวม 1 ล้านดอลลาร์สหรัฐ
2. TOYOTA Thailand Open (Super 1000) ระหว่างวันที่ 19-24 มกราคม 2564
เงินรางวัลมูลค่ารวม 1 ล้านดอลลาร์สหรัฐ
3. HSBC World Tour Finals ระหว่างวันที่ 27-31 มกราคม 2564
เงินรางวัลมูลค่ารวม 1.5 ล้านดอลลาร์สหรัฐ
รัฐบาลขอบคุณสหพันธ์แบดมินตันโลก (Badminton World Federation : BWF) ที่เชื่อมั่นและมีมติมอบสิทธิ์ให้ไทยจัดการแข่งขันดังกล่าว โดยไทยมุ่งมั่นที่จะปฏิบัติตามมาตรการหลักในการควบคุมโรค และป้องกันการแพร่ระบาดโรคติดเชื้อไวรัสโคโรนา 2019 (โรคโควิด-19) อย่างเคร่งครัด เพื่อสร้างความเชื่อมั่นให้กับคนไทย นักกีฬาและผู้ฝึกสอนที่เข้าร่วมในครั้งนี้
ทั้งนี้ นายอนุชา บูรพชัยศรี กล่าวย้ำว่า การจัดการแข่งขันครั้งนี้ ถือเป็นหนึ่งในประวัติศาสตร์ที่สำคัญ เพราะมีการจัดการแข่งขันในรายการสำคัญระดับโลก เกิดขึ้นถึง 3 รายการอต่อเนื่องกัน ที่ประเทศไทยเป็นเจ้าภาพทั้งหมด ภายใต้มาตรการป้องกันการแพร่ระบาดที่เคร่งครัดเข้มงวด นักกีฬาแบดมินตันที่เดินทางมายังประเทศไทยประกอบด้วยนักกีฬามือวางอันดับ 1-40 ของโลก ผู้ช่วย เจ้าหน้าที่และโค้ช ทุกๆ คนจะต้องผ่านการกักตัวครบ 14 วัน ตามการกำหนดมาตรการควบคุมของประเทศไทยที่เรียกว่า Bubble Protocols โดยจะเตรียมร่างกาย และฝึกซ้อมระหว่างกักตัว และเริ่มการแข่งขันหลังกักตัว 7 วัน ซึ่งจะใช้ชีวิตในพื้นที่ที่กำหนดเป็นเวลา 14 วัน ตามมาตรการของไทย การปฏิบัตินี้รวมถึงเจ้าหน้าที่โรงแรมและเจ้าหน้าที่จัดการแข่งขันของไทยด้วย ที่จะต้องกักตัวอยู่ใน Bubble ตลอดช่วง 14 วัน
รัฐบาลยืนยันว่าจะดูแลทุกคนทั้งนักกีฬาที่มีชื่อเสียงและประชาชนไทยเพื่อความปลอดภัยของทุกคน ประเทศไทยมั่นใจว่าจะเป็นตัวอย่างที่ดีในการจัดการแข่งขันกีฬา ระดับนานาชาติในยุควิถีชีวิตใหม่ (New Normal) โดยเชื่อมั่นว่าการจัดการแข่งขันครั้งนี้จะส่งผลต่อการฟื้นฟูเศรษฐกิจ และสร้างภาพลักษณ์ที่ดีให้กับประเทศ เหมือนกับที่ไทยประสบความสำเร็จในการดำเนินนโยบายเพื่อควบคุมการแพร่ระบาดของโรคโควิตจนเป็นตัวอย่างที่ดี ได้รับการยอมรับจากทั่วโลก
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37355