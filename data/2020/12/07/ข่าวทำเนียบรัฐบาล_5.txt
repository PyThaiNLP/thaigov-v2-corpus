รัฐบาลไทย-ข่าวทำเนียบรัฐบาล-นายกฯ และภริยา เป็นประธานเปิดงาน “มหกรรมผ้าไหม ไหมไทยสู่เส้นทางโลก ปีที่ 10” 


วันอาทิตย์ที่ 6 ธันวาคม 2563
พิมพ์
นายกฯ และภริยา เป็นประธานเปิดงาน “มหกรรมผ้าไหม ไหมไทยสู่เส้นทางโลก ปีที่ 10”
นายกฯ และภริยา เป็นประธานเปิดงาน “มหกรรมผ้าไหม ไหมไทยสู่เส้นทางโลก ปีที่ 10” น้อมรำลึกในพระมหากรุณาธิคุณพระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร และเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
วันนี้ (6 ธันวาคม 2563) เวลา 17.30 น. นายอนุชา บูรพชัยศรี โฆษกประจำสำนักนายกรัฐมนตรี เผยว่าพลเอก ประยุทธ์จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นางนราพร จันทร์โอชา ภริยา เป็นประธานในพิธี “โครงการมหกรรมผ้าไหม ไหมไทยสู่เส้นทางโลก ปีที่ 10” เพื่อน้อมรำลึกในพระมหากรุณาธิคุณพระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร และเพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง  ที่ทรงส่งเสริมและสนับสนุนผ้าไหมไทย และทรงส่งเสริมให้เกษตรกรปลูกหม่อนเลี้ยงไหม ทอผ้า  เป็นอาชีพเสริมจนทำให้เกษตรกรมีความอยู่ดีกินดี และเพื่อส่งเสริมวัฒนธรรมไทย มรดกไทยให้เยาวชนได้ตระหนักถึงความสำคัญของการอนุรักษ์ วัฒนธรรมไทย และให้ความสนใจสวมใส่ผ้าไหมไทยมากยิ่งขึ้น  โดยมี นายวิษณุ เครืองาม รองนายกรัฐมนตรี  ท่านผู้หญิงภรณี มหานนท์ รองราชเลขานุการในพระองค์สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง นายอิทธิพล  คุณปลื้มรัฐมนตรีว่าการกระทรวงวัฒนธรรม
นายณัฏฐพล ทีปสุวรรณ รัฐมนตรีว่าการกระทรวงศึกษาธิการ คุณหญิง กัลยา โสภณพนิช รัฐมนตรีช่วยว่าการกระทรวงศึกษาธิการ นางกนกวรรณ วิลาวัลย์ รัฐมนตรีช่วยว่าการกระทรวงศึกษาธิการ นายดิสทัต โหตระกิตย์ เลขาธิการนายกรัฐมนตรี นางสาวไตรศุลี ไตรสรณกุล รองโฆษกประจำสำนักนายกรัฐมนตรี คณะกรรมการผู้จัดงานและหน่วยงานสนับสนุนที่เกี่ยวข้อง อาทิ มูลนิธิช่วยเหลือนักท่องเที่ยว การท่องเที่ยวแห่งประเทศไทย คณะทูตานุทูตประจำประเทศไทยและคู่สมรส 100 ประเทศ และนักเรียน นิสิต นักศึกษา ที่เข้าร่วมโครงการ ร่วมในงาน ณ หอประชุมกองทัพเรือ กรุงเทพมหานคร
โอกาสนี้ นายกรัฐมนตรีและภริยา ถวายความเคารพเบื้องหน้าพระบรมฉายาลักษณ์ พระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร ก่อนเยี่ยมชมนิทรรศการสินค้าตัวอย่างจากเกษตรกรผู้ปลูกหม่อนเลี้ยงไหม อาทิ ผ้าไหมสำเร็จรูป ผ้าไหมบาติก รวมถึงผลิตภัณฑ์แปรรูปรังไหม  กระเป๋า เครื่องสำอาง ทั้งนี้นายกรัฐมนตรีได้เยี่ยมชมนิทรรศการท่องเที่ยวเชิงวัฒนธรรมเส้นทางผ้าไหมของจังหวัดต่าง ๆ พร้อมให้ความสนใจวิธีการทอผ้าไหมของแต่ละจังหวัด และชมผลงานรอบสุดท้าย 30 ชิ้น จากนักเรียน นิสิตและนักศึกษา โอกาสนี้ นายกรัฐมนตรีได้มอบรางวัลแก่ผู้ชนะเลิศการประกวด The Next Silk Designer Contest นายอนาวิล ทองน้อย จากวิทยาลัยอาชีวะศึกษานครราชสีมา โดยได้รับรางวัลเป็นเงินมูลค่า 200,000 บาท
จากนั้น นายกรัฐมนตรี กล่าวเปิดงานโดยขอบคุณเอกอัครราชทูต กงสุล กงสุลกิตติมศักดิ์และคู่สมรส ที่ให้เกียรติมาในงานมหกรรมผ้าไหม ไหมไทยสู่เส้นทางโลก ครั้งที่ 10 และให้ความไว้วางใจนักศึกษาและนักเรียนอาชีวะจากสถาบันการศึกษาต่าง ๆ ของไทยเป็นผู้ออกแบบและตัดเย็บชุดต่าง ๆ ให้แก่ผู้ร่วมเดินแบบ ถือเป็นการแลกเปลี่ยนวัฒนธรรมและความสัมพันธ์อันดีระหว่างประเทศ โดยกิจกรรมในวันนี้เป็นหนึ่งในกิจกรรมเฉลิมพระเกียรติเนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตรวันชาติ และวันพ่อแห่งชาติ พุทธศักราช 2563  เพื่อน้อมรำลึกถึงพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเทิดพระเกียรติสมเด็จพระนางเจ้าสิริกิติ์ พระบรมราชินีนาถพระบรมราชชนนีพันปีหลวง ที่ทรงส่งเสริมและสนับสนุนศิลปวัฒนธรรมการทอผ้าไหมไทยไปสู่นานาอารยประเทศ ซึ่งพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงบำเพ็ญพระราชกรณียกิจนานัปการเพื่อส่งเสริมการพัฒนาคุณภาพชีวิตของราษฎรให้มีความอยู่ดีกินดี ทั้งพระราชทานแนวคิดและทฤษฎีที่เกี่ยวข้องกับการส่งเสริมการพัฒนาและอนุรักษ์ดินเพื่อการเกษตรกรรม จนสหประชาชาติร่วมสดุดีพระเกียรติคุณ โดยประกาศให้วันที่ 5 ธันวาคม อันเป็นวันคล้ายวันพระบรมราชสมภพ เป็นวันดินโลก
ทั้งนี้  สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงส่งเสริมการปลูกป่า และการจัดหาอาชีพเสริมนอกฤดูการเกษตรให้แก่ชาวบ้าน เช่น การปลูกหม่อนเลี้ยงไหม การทอผ้า และการฝึกหัดอาชีพ ได้พัฒนาต่อยอดเป็นงานศิลปหัตถกรรม และงานผ้าไหมไทยของมูลนิธิส่งเสริมศิลปาชีพฯ อันเป็นที่รู้จักและยอมรับไปทั่วโลก
ในตอนท้าย นายกรัฐมนตรีและภริยา รับชมการแสดงเดินแฟชั่นโชว์ Grand Fashion Show Extravaganza จากเอกอัครราชทูตและสถานกงสุลใหญ่ ที่ร่วมเป็นนายแบบและนางแบบกิตติมศักดิ์มากถึง 41 ท่าน ซึ่งนับว่าเป็นการจัดงานครั้งใหญ่ที่สุดที่เคยมีมา ทั้งยังเป็นการแสดงให้เห็นถึงความร่วมมือกันของมนุษยชาติที่รวมเป็นอันหนึ่งอันเดียวกันหลังจากการแพร่ระบาดของโรคติดเชื้อไวรัสโควิด-19
------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37364