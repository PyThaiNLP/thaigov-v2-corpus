รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด งดออกใบอนุญาตเล่นการพนันป้องกันการแพร่ระบาดโควิด-19 หากฝ่าฝืนให้ดำเนินการตามกฎหมายอย่างเด็ดขาด


วันพุธที่ 30 ธันวาคม 2563
พิมพ์
มหาดไทยสั่งการทุกจังหวัด งดออกใบอนุญาตเล่นการพนันป้องกันการแพร่ระบาดโควิด-19 หากฝ่าฝืนให้ดำเนินการตามกฎหมายอย่างเด็ดขาด
มหาดไทยสั่งการทุกจังหวัด งดออกใบอนุญาตเล่นการพนันป้องกันการแพร่ระบาดโควิด-19 หากฝ่าฝืนให้ดำเนินการตามกฎหมายอย่างเด็ดขาด
วันนี้ (30 ธ.ค. 63) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามนโยบาย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย ให้ผู้ว่าราชการจังหวัดบูรณาการร่วมกับหน่วยงานที่เกี่ยวข้องดำเนินมาตรการตามข้อกำหนดออกตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 (ฉบับที่ 15) ลงวันที่ 25 ธันวาคม 2563 อย่างเข้มข้น และให้พิจารณาควบคุมสถานที่ที่อาจมีกิจกรรมที่ง่ายต่อการแพร่กระจายของโรคดังกล่าว เช่น กิจกรรมการเล่นการพนัน ซึ่งกระทรวงมหาดไทยได้เคยแจ้งแนวทางให้จังหวัดและอำเภอถือปฏิบัติในการพิจารณาอนุมัติ อนุญาต จัดให้มีการเล่นการพนันตามกฎหมายว่าด้วยการพนันในช่วงสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) แต่เนื่องจากในปัจจุบันพบว่าเกิดการแพร่ระบาดของโรคติดเชื้อไวรัสโคโรนา 2019 (โควิด-19) ระลอกใหม่ขึ้นในบางเขตพื้นที่ และในการการจัดให้มีการเล่นการพนันแต่ละครั้งเป็นกิจกรรมที่มีผู้เข้าเล่นการพนันเป็นจำนวนมาก อาจเสี่ยงต่อการแพร่ระบาดของโรคไปสู่บุคคลอื่นได้
นายฉัตรชัย พรหมเลิศ กล่าวว่า เพื่อให้การป้องกันและสกัดกั้นการแพร่ระบาดของโรคติดเชื้อไวรัสโคโรนา 2019 (โควิด-19) เป็นไปอย่างมีประสิทธิภาพ ได้สั่งการไปยังผู้ว่าราชการจังหวัดและนายอำเภอทั่วประเทศ งดออกใบอนุญาตการจัดให้มีการเล่นการพนัน ชนไก่ กัดปลา ชกมวย แข่งม้า ชนโค และไพ่ผ่องไทย ตั้งแต่บัดนี้เป็นต้นไป จนกว่าสถานการณ์จะคลี่คลาย โดยกระทรวงมหาดไทยจะได้แจ้งให้ทราบ ส่วนกรณีเจ้าพนักงานผู้ออกใบอนุญาตที่ได้ออกใบอนุญาตจัดให้มีการเล่นการพนัน ชนไก่ กัดปลา ชกมวย แข่งม้า ชนโค และไพ่ผ่องไทยไปแล้ว ให้แจ้งกับผู้ได้รับอนุญาตข้างต้นงดจัดให้มีการเล่นการพนันดังกล่าว และให้เข้มงวดกวดขันจับกุมผู้ลักลอบจัดให้มีและผู้เข้าเล่นการพนันที่ไม่ได้รับอนุญาตทุกประเภทอย่างเคร่งครัด

ที่มา : https://www.thaigov.go.th/news/contents/details/38025