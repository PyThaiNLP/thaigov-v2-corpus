รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยม SQ-AQ-LQ จ.ชลบุรี มอบแนวทางแก้ไขปัญหาโควิด-19 ยืนยันรัฐบาลดูแลบุคลากรทางการแพทย์ หวังสถานการณ์คลี่คลายโดยเร็ว ย้ำทุกภาคส่วนต้องร่วมมือกันเอาชนะโควิดให้ได้ 


วันพุธที่ 30 ธันวาคม 2563
พิมพ์
นายกรัฐมนตรีตรวจเยี่ยม SQ-AQ-LQ จ.ชลบุรี มอบแนวทางแก้ไขปัญหาโควิด-19 ยืนยันรัฐบาลดูแลบุคลากรทางการแพทย์ หวังสถานการณ์คลี่คลายโดยเร็ว ย้ำทุกภาคส่วนต้องร่วมมือกันเอาชนะโควิดให้ได้
นายกรัฐมนตรีตรวจเยี่ยม SQ-AQ-LQ จ.ชลบุรี มอบแนวทางแก้ไขปัญหาโควิด-19 ยืนยันรัฐบาลดูแลบุคลากรทางการแพทย์ หวังสถานการณ์คลี่คลายโดยเร็ว ย้ำทุกภาคส่วนต้องร่วมมือกันเอาชนะโควิดให้ได้
นายอนุชา บูรพชัยศรี โฆษกประจำสำนักนายกรัฐมนตรี เผยว่า วันนี้ (30 ธ.ค.63) เมื่อเวลา 14.15  น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตรวจเยี่ยมสถานกักกันโรคแห่งรัฐ (State Quarantine) สถานกักกันโรคทางเลือกระดับจังหวัด (Alternative Local Quarantine) และสถานกักกันโรคท้องที่ (Local Quarantine) ณ โรงแรมแกรนด์เบลลา พัทยา อ.บางละมุง จ.ชลบุรี โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย พลเอก ณัฐพล นาคพาณิชย์ เลขาธิการสภาความมั่นคงแห่งชาติ นายประทีป กีรติเรขา รองเลขาธิการนายกรัฐมนตรีฝ่ายการเมือง นายแพทย์ทวีศิลป์ วิษณุโยธิน โฆษกศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 ร่วมคณะตรวจเยี่ยม ซึ่งมี นายภัครธรณ์ เทียนไชย ผู้ว่าราชการจังหวัดชลบุรี นายสนธยา คุณปลื้ม นายกเมืองพัทยา นายแพทย์อภิรัต กตัญญุตานนท์ นายแพทย์สาธารณสุขจังหวัดชลบุรี ตลอดจนคณะบุคลากรทางการแพทย์โรงพยาบาลบางละมุง ให้การต้อนรับ สรุปสาระสำคัญของการตรวจเยี่ยม ดังนี้
นายกรัฐมนตรีมอบแนวทางการปฏิบัติงานในการควบคุมและแก้ไขปัญหาการแพร่ระบาดของโรคติดเชื้อ ไวรัสโคโรนา 2019 โดยสรุปว่า การเดินทางมาในวันนี้ นายกรัฐมนตรีมีความเป็นห่วง จ.ชลบุรีและเมืองพัทยา เพราะเป็นเมืองแห่งการท่องเที่ยวและมีคนจำนวนมาก และมีความเป็นห่วงการตรวจสอบคัดกรองผู้ติดเชื้อ หากมีการสกัดกั้นจากภายนอกได้และมีการดูแลภายในอย่างดี ก็คิดว่าสถานการณ์จะค่อย ๆ ดีขึ้น ซึ่งกระทรวงสาธารณสุขได้มีแผนเตรียมโรงพยาบาลสนามเพื่อรองรับการรักษาผู้ป่วย รวมทั้งเตรียมพร้อมกรณีร้ายแรงและกรณีปกติ โดยการ์ดต้องไม่ตก ทั้งนี้ ขอแสดงความเสียใจที่เทศกาลปีใหม่นี้ความสุขต้องหายไป แต่รัฐบาลต้องเข้มงวดเพื่อประโยชน์โดยรวมของคนทั้งชาติ ขอให้ช่วยกันสร้างการรับรู้ สร้างความเข้าใจกับประชาชนให้อยู่ร่วมกันในสังคม ไม่ให้เกิดความตื่นตระหนก ต้องอดทน โดยหวังให้สถานการณ์คลี่คลายโดยเร็ว
นายกรัฐมนตรีกล่าวขอบคุณบุคลากรทางการแพทย์ หมอ พยาบาล และเจ้าหน้าที่ที่ปฏิบัติหน้าที่อย่างหนัก ทุกคนเป็นผู้ที่มีความเสี่ยงที่สุด จึงขอให้ดูแลระมัดระวังตัวเองให้มากที่สุด อย่าประมาท โดยนายกฯ ไม่อยากให้มีเจ้าหน้าที่ป่วยแม้แต่คนเดียว หากจำนวนเจ้าหน้าที่ผู้ปฏิบัติงานไม่พอเพียงก็ให้ขอเพิ่มจากส่วนกลางได้ รัฐบาลจะไม่ทิ้งบุคลากรทางการแพทย์ หากมีความเดือดร้อนได้รับผลกระทบ จะได้รับการดูแลเป็นพิเศษ  รวมทั้งขอขอบคุณโรงแรมแกรนด์เบลลา ที่ได้ให้ความร่วมมือกับรัฐบาล เสียสละเป็นสถานที่กักกันฯ ในช่วงแรกของสถานการณ์โควิด-19 โดยไม่คิดค่าใช้จ่าย ซึ่งขณะนี้ภาครัฐได้จัดสรรงบประมาณมาสนับสนุนทางโรงแรมแล้ว ทั้งนี้ รัฐบาลจะดูแลให้ภาคธุรกิจไม่ให้เกิดความเสียหาย
พร้อมกันนี้ นายกรัฐมนตรีกล่าวว่า รัฐบาลติดตามสถานการณ์โควิด-19 ทุกวันตลอด 24 ชม. ซึ่งจำเป็นต้องมีมาตรการกลางออกมา โดยมอบหมายให้ผู้ว่าฯ เป็นผู้ตัดสินใจดำเนินการในพื้นที่ หากในปีหน้าไม่มีสถานการณ์อะไรอีก ก็จะมีการพิจารณาวันหยุดเพิ่มเติมทดแทนให้ เพื่อให้ภาคธุรกิจดีขึ้น โดยรัฐบาลต้องบริหารสถานการณ์ด้านสุขภาพและเศรษฐกิจไปพร้อมกัน ซึ่งสถานการณ์ที่เกิดขึ้นเวลานี้ หลายคนมีความเป็นห่วงการแพร่ระบาดของเชื้อโควิดที่รวดเร็วขึ้น ดังนั้น การใส่หน้ากาก เว้นระยะห่าง ล้างมือบ่อย ๆ รีบอาบน้ำเมื่อกลับเข้าบ้าน และไม่ไปในสถานที่ที่เสี่ยง จะช่วยป้องกันเชื้อโควิดได้มากขึ้น หากใครคิดว่าไปในพื้นที่เสี่ยงขอให้กักตัวเองเป็นเวลา 14 วัน หากมีอาการที่สงสัยว่าจะติดเชื้อขอให้ไปพบแพทย์ อย่าปล่อยให้อาการรุนแรง
นายกรัฐมนตรีย้ำให้ทุกภาคส่วนต้องร่วมมือกันแก้ปัญหาโควิด โดยทุกคนต้องมีความรับผิดชอบต่อกันและกัน เพื่อให้ครอบครัวและชุมชนปลอดภัย ซึ่งการร่วมมือกันของทุกฝ่ายเพื่อสู้โควิดคือ “รวมใจ ไทยสร้างชาติ” ทุกภาคส่วนต้องร่วมมือกัน ทั้งตำรวจ ทหาร พลเรือน ภาคประชาสังคม เพราะทุกคนเป็นคนไทย และหากมีสิ่งใดที่หน่วยทหารสามารถสนับสนุนช่วยเหลือได้ ก็ขอให้ช่วยอย่างเต็มที่ วันนี้คนไทยทุกคนต้องรวมพลังกันเอาชนะโควิดให้ได้ ถ้าทุกคนร่วมมือกัน มีความรัก ความสามัคคีกัน ก็จะแก้ได้ทุกปัญหา ปัญหาของประเทศต้องแก้ให้ได้ด้วยน้ำมือของคนไทยทุกคน
นายกรัฐมนตรีกล่าวในตอนท้ายว่า ทุกประเทศชื่นชมประเทศไทย แต่วันนี้มีปัญหาเกิดขึ้น ดังนั้นต้องช่วยกันอุดรูรั่วทุกรูด้วยความร่วมมือร่วมใจกันสมัครสมานสามัคคีกัน ขออย่าต่อว่ากันไปมา นายกฯ ขอเป็นกำลังใจให้กับชาวพัทยา บุคลากรสาธารณสุข รวมทั้งภาคเอกชนที่ได้รับความเดือดร้อนในช่วงนี้ โดยทุกฝ่ายต้องรวมพลังช่วยกันแก้ปัญหาไปด้วยกัน สร้างความเชื่อมั่นให้คนมาเที่ยวประเทศไทย แล้วทุกอย่างจะเดินหน้าไปได้ พร้อมย้ำว่า “ต้องชนะโควิดให้ได้”
อนึ่ง นายแพทย์อภิรัต กตัญญุตานนท์ นายแพทย์สาธารณสุขจังหวัดชลบุรี ได้รายงานสรุปสถานการณ์การแพร่ระบาดของโรคติดเชื้อไวรัสโคโรนา 2019 ระลอกใหม่ ของ จ.ชลบุรี ว่า ผู้ป่วยยืนยันรายใหม่ของ จ.ชลบุรีช่วงเที่ยงคืนที่ผ่านมามี 107 ราย รวมกับผลที่ออกมาช่วงบ่ายวันนี้อีก 36 ราย เป็น 143 ราย ผู้ติดเชื้อส่วนใหญ่เป็นเพศชาย โดยในส่วนของการเตรียมสถานที่สำหรับ State Quarantine Alternative Local Quarantine และ Local Quarantine ได้มีการบูรณาการร่วมของหน่วยงานทุกภาคส่วนใน จ.ชลบุรี กองทัพเรือ และส่วนกลาง เป็นอย่างดี
---------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/38021