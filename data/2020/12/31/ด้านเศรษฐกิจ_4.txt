รัฐบาลไทย-ข่าวทำเนียบรัฐบาล-รมช.ธรรมนัส เดินหน้ามอบหนังสือ ส.ป.ก.4-01 ให้แก่เกษตรกร จ.ลำปาง


วันพุธที่ 30 ธันวาคม 2563
รมช.ธรรมนัส เดินหน้ามอบหนังสือ ส.ป.ก.4-01 ให้แก่เกษตรกร จ.ลำปาง
รมช.ธรรมนัส เดินหน้ามอบหนังสือ ส.ป.ก.4-01 ให้แก่เกษตรกร จ.ลำปาง สร้างโอกาสและความเสมอภาคทางสังคม ให้เกษตรกรมีที่ดินในการประกอบอาชีพเกษตรกรรม
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ณ หอประชุมที่ว่าการอำเภองาว ต.นาแก อ.งาว จ.ลำปาง ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม (ส.ป.ก.) เป็นหน่วยงานที่จัดขึ้นเพื่อแก้ปัญหาที่ดินเพื่อเกษตรกรรม ด้วยวิธีการปฏิรูปที่ดิน โดยการจัดหาที่ดินและจัดที่ดินให้แก่เกษตรกรผู้ไร้ที่ดินทำกิน หรือมีที่ดินเล็กน้อยไม่เพียงพอต่อการครองชีพ และจะให้ความช่วยเหลือในการพัฒนาอาชีพเกษตรกรรม ปรับปรุงทรัพยากร ปัจจัยการผลิตตลอดจนการผลิตและการจำหน่ายให้เกิดผลดียิ่งขึ้น
“ในวันนี้มีความยินดีเป็นอย่างยิ่ง ที่เกษตรกรทั้ง 247 ราย ได้เข้ารับมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) จำนวน 284 แปลง  เนื้อที่ 1,145-2-43 ไร่ เกษตรกรนั้นจะได้รับโอกาสและความเสมอภาคทางสังคม มีที่ดินในการประกอบอาชีพเกษตรกรรม อีกทั้งการนำหนังสืออนุญาตฯ มามอบให้เกษตรกร ยังเป็นการช่วยเหลือเกษตรกรที่อยู่ห่างไกลจากการบริการของสำนักงานการปฏิรูปที่ดินจังหวัด เป็นการช่วยลดค่าใช้จ่ายและประหยัดเวลาในการเดินทางมาติดต่อราชการอีกด้วย”ร้อยเอก ธรรมนัส กล่าว
ทั้งนี้ สำนักงานการปฏิรูปที่ดินจังหวัดลำปาง (ส.ป.ก.ลำปาง) มีพื้นที่ดำเนินการในเขตปฏิรูปที่ดินจังหวัดลำปาง ประมาณ 284,055 ไร่ และได้ดำเนินการจัดที่ดินให้เกษตรกรไปแล้ว โดยเป็นพื้นที่เกษตรกรรม จำนวน 37,582 ราย 54,893 แปลงเนื้อที่ 252,668 ไร่ และเป็นพื้นที่ที่อยู่อาศัย จำนวน 2,008 ราย 2,102 แปลง เนื้อที่ 1,376 ไร่

ที่มา : https://www.thaigov.go.th/news/contents/details/38017