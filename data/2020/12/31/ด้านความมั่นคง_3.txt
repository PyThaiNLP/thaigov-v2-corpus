รัฐบาลไทย-ข่าวทำเนียบรัฐบาล-‘รมว.สุชาติ’ คอนเฟอเรนซ์ให้กำลังใจ 5 หน่วยในสังกัดสมุทรสาคร พร้อมเสนอมาตรการตรวจโควิด-19 เชิงลึกแก่แรงงานในสถานประกอบการ


วันพุธที่ 30 ธันวาคม 2563
‘รมว.สุชาติ’ คอนเฟอเรนซ์ให้กำลังใจ 5 หน่วยในสังกัดสมุทรสาคร พร้อมเสนอมาตรการตรวจโควิด-19 เชิงลึกแก่แรงงานในสถานประกอบการ
นายสุชาติ ชมกลิ่น รัฐมนตรีว่าการกระทรวงแรงงาน ประชุมคอนเฟอเรนซ์ให้กำลังใจไปยัง 5 เสือแรงงานจังหวัดสมุทรสาคร พร้อมกำชับแรงงานจังหวัดเสนอมาตรการต่อที่ประชุมจังหวัดให้ความช่วยเหลือแรงงานต่างด้าวในสถานประกอบการที่อยู่ในระบบประกันสังคม
เมื่อวันที่ 30 ธันวาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมผ่านระบบทางไกล (Video Conference) เพื่อติดตามสถานการณ์การแพร่ระบาดของโควิด-19 และมอบข้อเสนอการตรวจหาเชื้อโควิด – 19 ในเชิงรุกแก่แรงงานต่างด้าวในสถานประกอบการที่อยู่ในระบบประกันสังคมในพื้นที่จังหวัดสมุทรสาคร  ทั้งนี้ ได้อนุมติให้สามารถจ้างล่ามเพื่อติดต่อสื่อสารกับแรงงานต่างด้าวในสถานประกอบการให้เข้ารับการตรวจหาเชื้อฯ กับโรงพยาบาลในเครือข่ายระบบประกันสังคม และสามารถรู้ผลตรวจภายใน 24 ชั่วโมง เพื่ออำนวยความสะดวกให้มีความรวดเร็วมากยิ่งขึ้นในการป้องกันการแพร่ระบาดของเชื้อโควิด – 19 โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน และผู้บริหารระดับสูงกระทรวงแรงงาน เข้าร่วมประชุมในครั้งนี้ด้วย ณ ห้องประชุมแสงสิงแก้ว ชั้น 5 อาคารกระทรวงแรงงาน
นายสุชาติ กล่าวว่า เนื่องจากการแพร่ระบาดของโควิด -19 ในจังหวัดสมุทรสาครและอีกหลายพื้นที่ในขณะนี้ รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และกระทรวงแรงงานภายใต้การกำกับดูแลของ พล.อ.ประวิตร วงษ์สุวรรณ รองนายกรัฐมนตรี มีความห่วงใยพี่น้องแรงงานทุกคนทุกกลุ่มต่อสถานการณ์การแพร่ระบาดของโควิด -19 รวมถึงเจ้าหน้าที่ที่ปฏิบัติงานทุกภาคส่วนที่เกี่ยวข้อง และได้ประสานให้แรงงานจังหวัดสมุทรสาครนำประเด็นมาตรการให้ความช่วยเหลือในครั้งนี้ เข้าเสนอในที่ประชุมของจังหวัดสมุทรสาครอีกด้วย
“ผมมีความห่วงใยข้าราชการและเจ้าหน้าที่หน่วยงานในสังกัดทุกคนที่ทุ่มเทปฏิบัติหน้าที่อย่างเต็มกำลังในช่วงที่มีการแพร่ระบาดของโควิด -19 และขอส่งกำลังใจมายังพวกเราชาวกระทรวงแรงงานให้เข้มแข็งในการปฏิบัติหน้าที่เพื่อขับเคลื่อนภารกิจนี้สามารถก้าวข้ามวิกฤตโควิด – 19 ไปให้ได้” นายสุชาติ กล่าวในตอนท้าย
ภายหลังการประชุม รัฐมนตรีว่าการกระทรวงแรงงาน พร้อมด้วยที่ปรึกษารัฐมนตรีว่าการกระทรวงแรงงาน เลขานุการรัฐมนตรีว่าการกระทรวงแรงงาน ปลัดกระทรวงแรงงาน และผู้บริหารระดับสูงกระทรวงแรงงาน ยังได้ตรวจเยี่ยม และให้กำลังใจเจ้าหน้าที่ผู้ปฏิบัติงานในการรับเรื่องราวที่ประชาชนติดต่อสอบถามผ่านบริการสายด่วนกระทรวงแรงงาน 1506 กด 5 ของศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด -19) กระทรวงแรงงาน (ศบค.รง.) ณ บริเวณชั้น 5 อาคารกระทรวงแรงงานอีกด้วย

ที่มา : https://www.thaigov.go.th/news/contents/details/38019