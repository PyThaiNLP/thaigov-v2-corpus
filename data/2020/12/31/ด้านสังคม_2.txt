รัฐบาลไทย-ข่าวทำเนียบรัฐบาล-สธ.ขอประชาชนช่วยลดการแพร่ระบาดโรคโควิด 19 งดกิจกรรมกับคนหมู่มาก


วันพุธที่ 30 ธันวาคม 2563
สธ.ขอประชาชนช่วยลดการแพร่ระบาดโรคโควิด 19 งดกิจกรรมกับคนหมู่มาก
กระทรวงสาธารณสุข ขอความร่วมมือประชาชนช่วยลดการแพร่ระบาดโรคโควิด 19 ช่วงเทศกาลปีใหม่งดกิจกรรมสัมผัสคนหมู่มาก เน้นกิจกรรมเล็กๆ ในครอบครัว
กระทรวงสาธารณสุข ขอความร่วมมือประชาชนช่วยลดการแพร่ระบาดโรคโควิด 19 ช่วงเทศกาลปีใหม่งดกิจกรรมสัมผัสคนหมู่มาก เน้นกิจกรรมเล็กๆ ในครอบครัว งดการเดินทาง หากจำเป็นให้ทำไทม์ไลน์ ชี้กรณีผู้ติดเชื้อ 100 กว่าคนที่ชลบุรี เป็นบทเรียน เหตุจากบ่อนพนัน และสถานบันเทิง แพร่โรคให้คนในครอบครัว และชุมชน
วันนี้ (30 ธันวาคม 2563) ที่ศูนย์แถลงข่าวสถานการณ์โรคติดเชื้อไวรัสโคโรนา 2019 กระทรวงสาธารณสุข จ.นนทบุรี  นายแพทย์โอภาส การย์กวินพงศ์ อธิบดีกรมควบคุมโรค และนายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป ปฏิบัติหน้าที่รองอธิบดีกรมควบคุมโรค แถลงข่าวสถานการณ์โรคโควิด 19 ในประเทศไทย โดยนายแพทย์โอภาสกล่าวว่า ช่วงเทศกาลปีใหม่ยังคงพบการระบาดโรคโควิด 19 ในหลายจังหวัด ทั้งกรณี จ.สมุทรสาคร จ.ระยอง ล่าสุด จ.ชลบุรี  จึงขอความร่วมมือประชาชนช่วยกันควบคุมโรค  โดยการงดจัดกิจกรรมที่ต้องสัมผัสกับผู้คนจำนวนมาก  เน้นทำกิจกรรมเฉพาะกลุ่มภายในครอบครัว รวมถึงงดเว้นการเดินทาง แต่หากจำเป็นขอให้ทำบันทึกไว้เพื่อเป็นไทม์ไลน์ หรือลงทะเบียนว่าไปจุดใดบ้าง ต้องสวมหน้ากาก 100% เว้นระยะห่าง ล้างมือบ่อยๆ สแกนไทยชนะ เพื่อความปลอดภัย ส่วนแรงงานต่างด้าวห้ามเดินทางข้ามจังหวัด ขอให้อยู่ภายในที่พักหรือสถานที่ทำงาน งดการไปมาหาสู่ระหว่างกัน โดยขอให้นายจ้างตรวจสอบดูแลอย่างเข้มงวด
นายแพทย์โอภาสกล่าวว่า ขณะนี้สถานการณ์โรคโควิด 19 แบ่งออกเป็น 4 ระดับ ได้แก่ พื้นที่ควบคุมสูงสุด พื้นที่ควบคุม พื้นที่เฝ้าระวังสูงสุด และพื้นที่เฝ้าระวัง โดยผู้ว่าราชการจังหวัด /คณะกรรมการโรคติดต่อจังหวัด จะประเมินจากข้อมูลทางระบาดวิทยาเพื่อประกาศว่าเป็นพื้นที่ระดับใด โดยอาจประกาศทั้งจังหวัดหรือเฉพาะบางพื้นที่ เช่น จ.สมุทรสาคร จ.ระยอง ประกาศเป็นพื้นที่ควบคุมสูงสุด  ขอให้ประชาชนติดตามการประกาศของแต่ละจังหวัด สำหรับกรณี จ.ชลบุรี ที่พบผู้ติดเชื้อ 100 กว่าราย จากการสอบสวนโรคพบว่า ส่วนใหญ่อาศัยอยู่ที่ อ.บางละมุง มีประวัติไปที่บ่อนพนันหลายแห่ง ซึ่งในบ่อนเป็นสถานที่อับ อากาศไม่ถ่ายเท นักเล่นอยู่รวมกันหนาแน่น ทำให้เกิดการแพร่กระจายโรคเป็นไปอย่างรวดเร็ว และส่วนใหญ่คนติดเชื้อเหล่านี้มักไปสถานบันเทิง ทำให้มีเหตุการณ์ไปติดเชื้อในสถานบันเทิง อากาศถ่ายเทไม่ดี อยู่กันอย่างแออัด ดื่มแอลกอฮอล์แก้วเดียวกัน ทำให้เสี่ยงต่อการติดเชื้อมากขึ้น ที่สำคัญการติดเชื้อจะไปสู่คนในครอบครัว และในชุมชน เช่น เด็กนักเรียนไปติดที่โรงเรียน เป็นต้น
“เหตุการณ์ที่ชลบุรีนี้ถือเป็นบทเรียนอย่างดี การยังมีบ่อนพนันเปิดอย่างไม่เกรงกลัวกฎหมาย นายกรัฐมนตรีได้เน้นย้ำหลายครั้ง เห็นตรงกันว่าเป็นอันตรายอย่างยิ่งสำหรับคนไทย เราต้องช่วยกันเป็นหูเป็นตา หากพบบ่อนที่ไหนยังเปิดดำเนินการอยู่ ขอให้แจ้งเจ้าหน้าที่ดำเนินการอย่างเด็ดขาด จะเป็นการป้องกันตัวเอง สังคมและประเทศ” นายแพทย์โอภาสกล่าว
ด้านนายแพทย์​โสภณ เอี่ยมศิริถาวร ผู้อำนวยการกองโรคติดต่อทั่วไป ปฏิบัติหน้าที่รองอธิบดีกรมควบคุมโรค กล่าวว่า จากเหตุการณ์ที่พบผู้ติดเชื้อโควิด 19 ที่ จ.ระยอง ทีมสอบสวนโรค ลงพื้นที่ตั้งแต่วันที่ 26 ธันวาคม 2563 พบผู้ติดเชื้อ 7 ราย จาก 11 ราย ในกลุ่มผู้โดยสารรถตู้ไปท่องเที่ยวที่ จ.ระยองและจันทบุรี ระหว่างวันที่ 17-20 ธันวาคม 2563 โดยรายแรกเป็นหญิงอายุ 57 ปี มีอาการไข้ จมูกไม่ได้กลิ่น เจ็บคอ ตรวจพบเชื้อเมื่อวันที่ 26 ธันวาคม 2563  นำไปติดคนในครอบครัว 4 ราย และผู้ที่ร่วมเดินทางอีก 2 ราย จากข้อมูลดังกล่าวกรมควบคุมโรคส่งสัญญาณเตือนไปยังพื้นที่ต่างๆ ซึ่งอาจมีผู้เดินทางมาเที่ยวที่ จ.ระยอง ขณะนี้มีรายงานการพบผู้ติดเชื้อที่เกี่ยวข้องใน 9 จังหวัด ได้แก่ เชียงใหม่ ลำปาง อำนาจเจริญ พระนครศรีอยุธยา นนทบุรี ระยอง จันทบุรี ตราด และชลบุรี  ดังนั้นขอให้ผู้เดินทางไปใน 5 อำเภอ ได้แก่ อำเภอเมือง แกลง บ้านฉาง นิคมพัฒนา และบ้านค่าย ซึ่งเป็นพื้นที่มีความเสี่ยงในการลักลอบเล่นการพนัน หรืออยู่ในสถานที่ที่พบรายงานผู้ติดเชื้อ ตั้งแต่ 1 ธันวาคม 2563 หากมีอาการไข้ ไอ เจ็บคอ มีน้ำมูก จมูกไม่ได้กลิ่น ลิ้นไม่รับรส ให้เข้ารับการตรวจได้ที่โรงพยาบาลใกล้บ้าน และในระหว่างนี้ขอให้สวมหน้ากาก เว้นระยะห่าง ล้างมือบ่อยๆเลี่ยงการไปในสถานที่แออัด ระวังจนครบ 14 วันหลังจากกลับมา โดยติดตามข้อมูลได้ที่เพจ Facebook ของกรมควบคุมโรค สำนักงานสาธารณสุขจังหวัดที่พำนักอยู่
นายแพทย์โสภณ กล่าวต่อว่า สำหรับกรณีกรุงเทพมหานครที่พบผู้ติดเชื้อโควิด 19 ที่เกี่ยวข้องกับสถานบันเทิงและร้านอาหาร 3 แห่ง ได้แก่ ร้านอาหารอีสานกรองแก้ว ย่านปิ่นเกล้า ร้านแซ่บอีสานคาราโอเกะ ย่านเทเวศน์ และร้านน้องใหม่พลาซ่า ย่านปิ่นเกล้า ระหว่างวันที่ 17 ถึง 30 ธันวาคม 2563 พบผู้ติดเชื้อรวม 33 ราย  ซึ่งส่วนใหญ่มีอาการน้อยหรือไม่มีอาการ หากผู้ใดมีประวัติเสี่ยงเที่ยวสถานบันเทิงดังกล่าว ขอให้สวมหน้ากากอนามัย ล้างมือบ่อยๆ สังเกตอาการจนครบ 14 วัน ในระหว่างนี้หากมีอาการป่วย ขอให้รับการตรวจวินิจฉัยได้ที่สถานพยาบาลใกล้บ้านโดยแจ้งประวัติเสี่ยง
“จากทั้ง 2 เหตุการณ์แสดงให้เห็นว่าความเสี่ยงที่เพิ่มขึ้นเกิดจากสถานที่ปิด อากาศไม่ถ่ายเท มีความแออัด ส่วนหนึ่งไม่ได้สวมหน้ากากอนามัย ทำให้มีโอกาสรับเชื้อได้หากมีผู้ติดเชื้อเข้าไปในสถานที่ดังกล่าว  ขอให้ประชาชนหลีกเลี่ยงจากสถานที่เหล่านี้  สำหรับช่วงใกล้เทศกาลปีใหม่ปีนี้ หากเป็นไปได้ฉลองปีใหม่อยู่บ้าน หากจำเป็นต้องสวมหน้ากากอนามัย ไม่ใช้แก้วน้ำและช้อนส้อมร่วมกับผู้อื่น เว้นระยะห่าง เพื่อป้องกันการแพร่เชื้อ ส่วนวัยหนุ่มสาวขอให้ระวังตัวเอง เนื่องจากเมื่อติดเชื้อมักไม่มีอาการและเกิดการแพร่เชื้อขึ้นได้โดยเฉพาะแพร่สู่ผู้สูงอายุและเด็ก  ขอให้ฉลองปีใหม่ที่ปลอดภัยลดความเสี่ยง มีความสุข สุขภาพแข็งแรง” นายแพทย์โสภณกล่าว
***************************** 30 ธันวาคม 2563​

ที่มา : https://www.thaigov.go.th/news/contents/details/38023