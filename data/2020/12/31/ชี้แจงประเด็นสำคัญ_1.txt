รัฐบาลไทย-ข่าวทำเนียบรัฐบาล-กระทรวงการต่างประเทศชี้แจงแอมเนสตี้ฯ 


วันพุธที่ 30 ธันวาคม 2563
พิมพ์
กระทรวงการต่างประเทศชี้แจงแอมเนสตี้ฯ
กระทรวงการต่างประเทศชี้แจงแอมเนสตี้ฯ
วันอังคารที่ 29 ธันวาคม พ.ศ. 2563  นายธานี แสงรัตน์ อธิบดีกรมสารนิเทศ และโฆษกกระทรวงการต่างประเทศ ชี้แจงแอมเนสตี้ฯ เรียกร้องให้รัฐบาลไทยยกเลิกการดำเนินคดีต่อกลุ่มผู้ชุมนุมทางการเมืองว่า   รัฐบาลไทยยึดมั่นในสิทธิในเสรีภาพการแสดงออกและการชุมนุมโดยสันติ ซึ่งเป็นสิทธิพื้นฐานตามรัฐธรรมนูญของไทยและได้รับการคุ้มครองตามพันธกรณีระหว่างประเทศของไทยภายใต้กติการะหว่างประเทศว่าด้วยสิทธิพลเมืองและสิทธิทางการเมือง  เปิดให้มีการชุมนุมหลายครั้งและบริหารจัดการการชุมนุมด้วยความอดทนอดกลั้นท่ามกลางสภาพแวดล้อมที่ท้าทาย ในขณะเดียวกัน รัฐบาลจำเป็นต้องรักษาไว้ซึ่งหลักนิติธรรมและถือเป็นความรับผิดชอบในการกำกับดูแลการใช้สิทธิของบุคคลอยู่ในขอบเขตของกฎหมาย ไม่ละเมิดสิทธิและชื่อเสียงของบุคคลอื่น หรือก่อความไม่สงบเรียบร้อยต่อสังคมโดยรวม  ทั้งนี้ หลายคดียังคงอยู่ระหว่างการดำเนินการตามขั้นตอน และต้องเป็นไปตามกระบวนการทางกฎหมาย และเช่นเดียวกับระบอบกฎหมายทั่วโลกว่าต้องมีการรวบรวมและตรวจสอบข้อเท็จจริงก่อนทำสำนวนเพื่อที่จะส่งให้ฝ่ายอัยการพิจารณาตรวจสอบต่อไป โดยคดีจะถูกพิจารณาในชั้นศาลต่อเมื่อผ่านการเสนอตามกระบวนการแล้วเท่านั้น ในกรณีของผู้เยาว์ เป็นความรับผิดชอบของศาลเยาวชนและครอบครัว ซึ่งมีคำสั่งอนุญาตให้ประกันตัวแบบมีเงื่อนไข
โฆษกกระทรวงการต่างประเทศ กล่าวว่า ที่ผ่านมา ไม่มีการจับกุมผู้ประท้วงเนื่องจากการใช้สิทธิในเสรีภาพการแสดงออกและการชุมนุมโดยสันติ แต่มีการจับกุมเนื่องจากกระทำการอันเป็นการละเมิดกฎหมายอื่น ๆ ของไทย และผู้ถูกจับกุมส่วนมากได้รับการปล่อยตัวแล้ว และประชาชนในประเทศไทยสามารถใช้สิทธิในเสรีภาพการชุมนุมโดยสันติ อย่างต่อเนื่องมาเป็นเวลากว่าสามเดือนที่ผ่านมา เพื่อแสดงออกซึ่งความเห็นของตน ซึ่งเป็นเครื่องยืนยันถึงการเคารพเสรีภาพในการแสดงออกและชุมนุมโดยสันติในประเทศไทย
...........................

ที่มา : https://www.thaigov.go.th/news/contents/details/38011