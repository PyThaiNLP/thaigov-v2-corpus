รัฐบาลไทย-ข่าวทำเนียบรัฐบาล-ปลัด พม. ย้ำทุกหน่วยงานใช้มาตรการป้องกันการแพร่ระบาดของโควิด-19 ระลอกใหม่ อย่างเคร่งครัด ให้สถานสงเคราะห์ทั่วประเทศปลอดจากโควิด 100%


วันพุธที่ 30 ธันวาคม 2563
ปลัด พม. ย้ำทุกหน่วยงานใช้มาตรการป้องกันการแพร่ระบาดของโควิด-19 ระลอกใหม่ อย่างเคร่งครัด ให้สถานสงเคราะห์ทั่วประเทศปลอดจากโควิด 100%
ปลัด พม. ย้ำทุกหน่วยงานใช้มาตรการป้องกันการแพร่ระบาดของโควิด-19 ระลอกใหม่ อย่างเคร่งครัดให้สถานสงเคราะห์ทั่วประเทศปลอดจากโควิด 100%
วันนี้ (30 ธ.ค. 63) เวลา 10.00 น. ที่กระทรวงการพัฒนาสังคมและความมั่นคงของมนุษย์ (พม.) สะพานขาว กรุงเทพฯ นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ปัจจุบัน สถานการณ์การแพร่ระบาดของโรคติดเชื้อไวรัสโคโรนา 2019 หรือโควิด-19 ระลอกใหม่เกิดขึ้นในบางพื้นที่ และส่งผลกระทบต่อประชาชนในวงกว้างอย่างต่อเนื่อง ทั้งนี้ กระทรวง พม. มีความห่วงใยประชาชนทุกกลุ่มเป้าหมาย โดยเฉพาะ เด็ก เยาวชน คนพิการ ผู้สูงอายุ และผู้ด้อยโอกาสในสังคม ที่อยู่ในความดูแลภายในสถานสงเคราะห์ของกระทรวง พม.  โดยได้เน้นย้ำให้ทุกหน่วยงานใช้มาตรการป้องกันการแพร่ระบาดของไวรัสโควิด-19 ตามแนวทางมาตรฐานของกระทรวงสาธารณสุขอย่างเคร่งครัด เพื่อป้องกันมิให้เกิดการระบาดลุกลามเป็นวงกว้าง โดยเฉพาะกลุ่มเป้าหมายในสถานสงเคราะห์ รวมทั้งเจ้าหน้าที่ผู้ดูแล สำหรับประชาชนที่ประสงค์จะบริจาคเงิน อาหาร สิ่งของเครื่องใช้ให้กับสถานสงเคราะห์ต่างๆ ยังสามารถบริจาคได้ตามปกติ โดยขอให้ปฏิบัติตามมาตรการในการดูแลความปลอดภัยและสุขภาพของผู้มาติดต่อราชการ อีกทั้งของดการเข้ามาร่วมจัดกิจกรรมต่างๆ ในสถานสงเคราะห์ เพื่อป้องกันการแพร่ระบาดของเชื้อไวรัสโควิด-19
นางพัชรี กล่าวต่อว่า สำหรับกลุ่มบุคลากร เจ้าหน้าที่ปฏิบัติงานของกระทรวง พม. ให้ยึดถือปฎิบัติตามแนวทางมาตรฐานของกระทรวงสาธารณสุขอย่างเคร่งครัดเช่นกัน ซึ่งขณะนี้ ได้ขอความร่วมมือให้บุคลากรทุกคนที่มาปฏิบติงานในทุกอาคารของกระทรวง พม. ในพื้นที่สะพานขาว ต้องสวมใส่หน้ากากป้องกัน และงดให้บุคคลภายนอกเข้ามาในอาคารในพื้นที่สะพานขาว แต่หากจำเป็นต้องติดต่อราชการ ต้องถือปฏิบัติตามมาตรการป้องกันโควิด-19 อย่างเคร่งครัด ดังนี้ 1) ให้ทุกส่วนราชการประสานแจ้งบุคคลภายนอกที่มีการติดต่อราชการทราบเรื่องงดบุคคลภายนอกเข้ามาติดต่อราชการ ภายในอาคารกระทรวง และส่วนราชการสังกัด พม. ในพื้นที่สะพานขาว หากจำเป็นให้ใช้วิธีการติดต่อสื่อสารผ่านช่องทางอื่นแทน เช่น ไลน์ โทรศัพท์ email เป็นต้น 2) บุคลากรทุกคนที่เข้าอาคารกระทรวงต้องแสดงบัตรแสดงตนหรือบัตรประจำตัวเจ้าหน้าที่ต่อเจ้าหน้าที่ที่จุดคัดกรองอุณหภูมิร่างกาย หากไม่มีบัตรดังกล่าว จะไม่อนุญาตให้เข้าอาคารกระทรวงโดยเด็ดขาด 3) กรณีการรับ-ส่งเอกสาร ขอให้ทุกส่วนราชการแจ้งบุคคลภายนอกรอที่จุดพักรอ และโทรแจ้งให้บุคลากรที่จะมาติดต่อ ลงมารับ-ส่งเอกสารที่จุดดังกล่าว และ 4) ขอให้ทุกส่วนราชการประกาศแจ้งให้บุคลากรในสังกัดทราบถึงมาตรการดังกล่าวโดยทั่วกัน และถือปฏิบัติโดยเคร่งครัดเพื่อป้องกันการแพร่ระบาดของเชื้อไวรัสโควิด-19
นางพัชรี กล่าวเพิ่มเติมว่า นอกจากนี้ ข้าราชการและเจ้าหน้าที่ที่ต้องลงพื้นที่ชวยเหลือประชาชนกรณีฉุกเฉินเร่งด่วน ขอให้ใช้อุปกรณ์ป้องกันอย่างเต็มที่ และปฏิบัติตามแนวทางมาตรการป้องกันการแพร่ระบาดของโรคโควิด-19 ของกระทรวงสาธารณสุขอย่างเคร่งครัด

ที่มา : https://www.thaigov.go.th/news/contents/details/38013