รัฐบาลไทย-ข่าวทำเนียบรัฐบาล-อนุทิน ส่งทีมดูแลสุขภาพ ทีมเยียวยาจิตใจ ผู้ประสบภัยน้ำท่วม อ.นาดี จ.ปราจีนบุรี


วันพุธที่ 4 พฤศจิกายน 2563
อนุทิน ส่งทีมดูแลสุขภาพ ทีมเยียวยาจิตใจ ผู้ประสบภัยน้ำท่วม อ.นาดี จ.ปราจีนบุรี
รองนายกรัฐมนตรีและรัฐมนตรีว่าการกระทรวงสาธารณสุข ส่งทีมเจ้าหน้าที่ดูแลสุขภาพกาย ทีมเยียวยาจิตใจ และทีมฟื้นฟูสิ่งแวดล้อม ลงพื้นที่ดูแลผู้ประสบภัยน้ำป่าไหลหลาก พร้อมแจกยาชุดน้ำท่วม 2,789 ชุด ยาน้ำกัดเท้า 518 ชุด ให้แก่ผู้ประสบภัยในจังหวัดปราจีนบุรี
วันนี้ (4 พฤศจิกายน 2563) แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยผู้ประสบภัยจากพายุโคนี ได้กำชับให้หน่วยงานในสังกัดให้การดูแลทั้งด้านร่างกายและจิตใจอย่างเต็มที่ และมอบหมายให้กองสาธารณสุขฉุกเฉินสนับสนุนยาและเวชภัณฑ์ ส่งให้ตามความต้องการของจังหวัดรวม 61,500 ชุด ขณะนี้ สถานบริการสาธารณสุขทั้ง 15 แห่งที่ได้รับผลกระทบ สามารถให้บริการได้ตามปกติ
แพทย์หญิงพรรณประภากล่าวต่อว่า สำหรับจังหวัดปราจีนบุรี ขณะนี้ระดับน้ำในพื้นที่ได้ลดลงแล้ว ได้มอบหมายให้นาวาอากาศตรี นายแพทย์บุญเรือง ไตรเรืองวรวัฒน์ ที่ปรึกษารัฐมนตรีช่วยว่าการกระทรวงสาธารณสุขและประธานมูลนิธิ อสม. และคณะ ลงพื้นที่ มอบข้าวสาร อาหารแห้ง และของใช้ส่วนตัว เพื่อช่วยเหลือบรรเทาความเดือดร้อนเบื้องต้นให้แก่ อสม. และผู้ประสบภัยเหตุน้ำป่าไหลหลาก ใน 4 ตำบล อำเภอนาดี จำนวน 169 ชุด และนายแพทย์อภิชาติ รอดสม สาธารณสุขนิเทศก์เขตสุภาพที่ 6 ได้ลงพื้นที่ให้กำลังใจผู้ปฏิบัติงานและประชาชนที่ได้ผลกระทบในตำบลบุพราหมณ์ อ.นาดี ส่งทีมดูแลสุขภาพ ทีมเยียวยาจิตใจ หรือ เอ็มแคท (Mental Health Crisis Assessment and Treatment Team : MCATT) และทีมเจ้าหน้าที่ลงฟื้นฟูด้านอนามัยสิ่งแวดล้อม โดยแบ่งพื้นที่ออกเป็น 4 ทีม 4 หมู่บ้านในตำบลบุพราหมณ์ อ.นาดี ได้แก่ หมู่ 5 บ้านวังมีด หมู่ 6 บ้านวังขอนแดง หมู่ 8 บ้านวังใหม่ และหมู่ 10 บ้านทับลานใน รวม 88 หลังคาเรือน พร้อมจัดทีมช่วยเหลือ​ด้านการรักษา​พยาบาล​ 1 จุด​ ที่ศูนย์สาธารณสุขมูลฐานชุมชน สาขาบริการ​สุขภาพ​โรงพยาบาลส่งเสริมสุขภาพตำบลบ้าน กม. 80 และศูนย์พักพิงชั่วคราว
นอกจากนี้ ได้ออกหน่วยแพทย์เคลื่อนที่ให้บริการผู้ประสบภัยในอ.กบินทร์บุรี อ.นาดี และอ.ศรีมหาโพธิ จำนวน 9 ครั้ง มีผู้มารับบริการจำนวน 147 คน พร้อมแจกยาชุดน้ำท่วม 2,789 ชุด ยาน้ำกัดเท้า 518 ชุดแก่ผู้ประสบภัย ทั้งนี้ได้ส่งเจ้าหน้าที่สาธารณสุข และอสม.ออกเยี่ยมบ้านให้ความรู้ป้องกันโรคหลังน้ำลด การดูแลสุขภาพ การบริโภคอาหารและน้ำดื่มให้ถูกสุขลักษณะ จำนวน 2,350 หลังคาเรือน พร้อมเฝ้าระวังโรคติดต่อที่มีผู้ป่วยเป็นกลุ่มก้อน เช่น ไข้หวัด ไข้หวัดใหญ่ อุจจาระร่วง
********************************** 4 พฤศจิกายน 2563

ที่มา : https://www.thaigov.go.th/news/contents/details/36488