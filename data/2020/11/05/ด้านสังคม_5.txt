รัฐบาลไทย-ข่าวทำเนียบรัฐบาล-พม. จัดงานมหกรรมที่อยู่อาศัยโลก ปี 2563 ภาคตะวันออกเฉียงเหนือ ที่ จ.ขอนแก่น


วันพุธที่ 4 พฤศจิกายน 2563
พม. จัดงานมหกรรมที่อยู่อาศัยโลก ปี 2563 ภาคตะวันออกเฉียงเหนือ ที่ จ.ขอนแก่น
พม. จัดงานมหกรรมที่อยู่อาศัยโลก ปี 2563 ภาคตะวันออกเฉียงเหนือ ที่ จ.ขอนแก่น
วันนี้ (4 พ.ย. 63) เวลา 11.00 น. นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ ลงพื้นที่จังหวัดขอนแก่น ณ เวทีกลางหน้าอาคารสำนักงาน พอช. ภาคตะวันออกเฉียงเหนือ เพื่อมอบนโยบายสนับสนุนการพัฒนาที่อยู่อยู่อาศัยผู้มีรายได้น้อยให้กับผู้บริหารสถาบันพัฒนาองค์กรชุมชน (องค์การมหาชน) หรือ พอช. ผู้แทนองค์กรชุมชนภาคตะวันออกเฉียงเหนือ และผู้แทนองค์กรชุมชนในจังหวัดขอนแก่น พร้อมทั้งประกาศยุทธศาสตร์แผนการพัฒนาที่อยู่อาศัยจังหวัดขอนแก่นและรับมอบแผนยุทธศาสตร์การพัฒนาที่อยู่อาศัยจังหวัดขอนแก่น ในงานมหกรรมที่อยู่อาศัยโลก ปี 2563 ภายใต้หัวข้อ การพัฒนาที่อยู่อาศัยสู่แผนยุทธศาสตร์ ที่อยู่อาศัยจังหวัด นอกจากนี้ ยังเป็นประธานมอบบ้านพอเพียงชนบท ภาคตะวันออกเฉียงเหนือ 20 จังหวัด
นายสากล กล่าวว่า ด้วยองค์การที่อยู่อาศัยแห่งสหประชาชาติ (UN – HABITAT) ได้กำหนดหัวข้อ Housing For All : A better Urban Future หรือ ที่อยู่อาศัยสำหรับทุกคน : อนาคตของเมืองที่ดีกว่า สำหรับงานมหกรรมที่อยู่อาศัยโลกปี 2563 เนื่องในวันที่อยู่อาศัยโลกปี 2563 ซึ่งรัฐบาลไทย โดยกระทรวงการพัฒนาสังคมและความมั่นคงของมนุษย์ (พม.) ได้กำหนดจัดงานมหกรรมที่อยู่อาศัยโลก ปี 2563 ทั้งในส่วนกลางและในทุกภูมิภาค สำหรับภาคตะวันออกเฉียงเหนือมีการจัดงาน ณ จังหวัดขอนแก่น ภายใต้หัวข้อ “การพัฒนาที่อยู่อาศัย สู่แผนยุทธศาสตร์ที่อยู่อาศัยจังหวัด” เพื่อนำเสนอรูปธรรมการแก้ไขปัญหาที่อยู่อาศัย โดยชุมชนร่วมกับท้องถิ่น และการผลักดันนโยบายการแก้ไขปัญหาที่อยู่อาศัยและที่ดินทำกินในรูปแบบการแก้ไขปัญหาระดับเมืองหรือตำบล
นายสากล กล่าวต่อไปว่า สำหรับจังหวัดขอนแก่น กระทรวง พม. โดย พอช. ได้ดำเนินการแก้ไขปัญหาที่อยู่อาศัยผ่านโครงการบ้านมั่นคงใน 10 เมือง 59 ชุมชน จำนวน 5,700 ครัวเรือน และการแก้ปัญหาที่ดินทำกินใน 36 ตำบล รวมทั้ง การปรับปรุง ซ่อมแซมที่อยู่อาศัยให้กับครัวเรือนยากจนและกลุ่มคนเปราะบางที่มีปัญหาความเดือดร้อนผ่านโครงการบ้านพอเพียงชนบท จำนวนกว่า 400 ครัวเรือน ใน 60 ตำบล ซึ่งความสำเร็จดังกล่าวเกิดจากการประสานความร่วมมือกับภาคีเครือข่ายมากกว่า 10 องค์กร
นายสากล กล่าวเพิ่มเติมว่า การพัฒนาที่อยู่อาศัยในประเทศไทยในภาพรวม มีการขับเคลื่อนงานทั้งแผนแม่บทการพัฒนาที่อยู่อาศัยระดับชาติ กลไกคณะกรรมการทั้งระดับชาติและระดับจังหวัด โดยมีหน่วยงานรับผิดชอบดำเนินการร่วมกับเครือข่ายองค์กรชุมชนและท้องถิ่น ซึ่งรัฐบาลพร้อมสนับสนุนงบประมาณผ่านหน่วยงานต่างๆ ไปสู่ท้องถิ่น โดย กระทรวง พม. โดย พอช. ได้ผลักดันการคลี่คลายปัญหาข้อติดขัด เรื่องระเบียบ กฎหมาย ให้เอื้อต่อการพัฒนาที่อยู่อาศัย การอนุญาตให้ใช้และให้เช่าที่ดินของรัฐ โดยชุมชนร่วมรับผิดชอบในรูปแบบกลุ่มหรือสหกรณ์ และมีภาคีเครือข่ายร่วมกันพัฒนาชุมชนและสังคมในมิติต่างๆ ไปพร้อมกัน เพื่อการพัฒนาที่ยั่งยืนร่วมกันอย่างต่อเนื่องต่อไป

ที่มา : https://www.thaigov.go.th/news/contents/details/36498