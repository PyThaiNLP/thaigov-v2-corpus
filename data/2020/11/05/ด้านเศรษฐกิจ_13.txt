รัฐบาลไทย-ข่าวทำเนียบรัฐบาล-เผยผลการรับสมัครโครงการ 1 ตำบล 1 กลุ่มเกษตรทฤษฎีใหม่


วันพุธที่ 4 พฤศจิกายน 2563
เผยผลการรับสมัครโครงการ 1 ตำบล 1 กลุ่มเกษตรทฤษฎีใหม่
กระทรวงเกษตรฯ เผยผลการรับสมัครโครงการ 1 ตำบล 1 กลุ่มเกษตรทฤษฎีใหม่ ทั้ง 3 รอบ พร้อมขับเคลื่อนโครงการในระยะต่อไปทันที
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังเป็นประธานการประชุมคณะกรรมการบริหารโครงการ 1 ตำบล 1 กลุ่มเกษตรทฤษฎีใหม่ ครั้งที่ 6/2563 ณ ห้องประชุมกระทรวงเกษตรและสหกรณ์ ว่า ตามที่กระทรวงเกษตรและสหกรณ์ ได้จัดทำโครงการ 1 ตำบล 1 กลุ่มเกษตรทฤษฎีใหม่ โดยน้อมนำหลักปรัชญาของเศรษฐกิจพอเพียงและเกษตรทฤษฎีใหม่ มาเป็นแนวทางในการดำเนินงานโครงการ ซึ่งได้ทำการเปิดรับสมัครเกษตรกรและแรงงานจำนวน 3 รอบ และได้ปิดรับสมัครในรอบที่ 3 ไปแล้วเมื่อวันที่ 22 ตุลาคม 2563 โดยขณะนี้อยู่ระหว่างขั้นตอนการตรวจสอบคุณสมบัติต่างๆ เพื่อเริ่ม KICK OFF โครงการฯ ในเดือนพฤศจิกายนนี้
อย่างไรก็ตาม สำหรับตำบลที่มีเกษตรกรสมัครเข้าร่วมโครงการฯ เพียง 1 ราย จะไม่สามารถเข้าร่วมโครงการฯ ได้ เนื่องจากไม่ตรงตามเงื่อนไขในการจับกลุ่มเกษตรทฤษฎีใหม่ ที่ระบุว่า ต้องมีเกษตรกรเข้าร่วม 2 รายขึ้นไปใน 1 ตำบล เพื่อจับกลุ่มกันจ้างแรงงานได้ 1 ราย ดังนั้นการขับเคลื่อนโครงการฯ ในระยะต่อไป กระทรวงเกษตรฯ จะขอทบทวนประเด็นดังกล่าวและนำเข้าครม. อีกครั้ง เพื่อขอมติ ครม. ดำเนินการตามเป้าหมายโครงการฯ ในการขยายผลโครงการระยะต่อไปกับกลุ่มเกษตรกรดังกล่าว นอกจากนี้ในกรณีที่มีเกษตรกรสมัครตามเงื่อนไขแต่ไม่มีผู้สมัครจ้างงาน จะพิจารณาจ้างงานจากผู้สมัครแรงงานตำบลข้างเคียงในอำเภอเดียวกันก่อน หากยังไม่เพียงพอให้ทางคณะทำงาน 1 ตำบล 1 กลุ่มเกษตรทฤษฎีใหม่ระดับจังหวัด พิจารณาจ้างงานในอำเภอข้างเคียง โดยต้องคำนึงถึงความเหมาะสมของระยะเวลา ระยะทางและความสมัครใจของผู้จ้างงานเป็นหลัก และสำหรับเกษตรกรที่ขอถอนตัว ยกเลิก ขอสละสิทธิ์ เพื่อให้เกิดประโยชน์แก่เกษตรกร กระทรวงเกษตรฯ เห็นควรให้คณะทำงาน 1 ตำบล 1 กลุ่มเกษตรทฤษฎีใหม่ ระดับอำเภอ ทำการสื่อสาร ทำความเข้าใจกับเกษตรกรเพื่อให้เกษตรกรทบทวนการเข้าร่วมโครงการใหม่อีกครั้ง ถายในวันที่ 9 พฤศจิกายน 2563
ทั้งนี้ การรับสมัครทั้ง 3 รอบนั้น มีผู้สมัครเข้าร่วมโครงการ 1 ตำบล 1 กลุ่มเกษตรทฤษฎีใหม่ จำนวน 67,414 ราย แบ่งเป็นเกษตรกร จำนวน 35,193 ราย ผ่านหลักเกณฑ์การพิจารณาแล้ว 22,272 ราย อยู่ระหว่างการพิจารณา 2,941 ราย ไม่ผ่านหลักเกณฑ์การพิจารณา 9,980 ราย และกลุ่มแรงงานมีผู้สมัครเข้าร่วมโครงการฯ 32,221 ราย ผ่านหลักเกณฑ์การพิจารณาแล้ว 18,675 ราย อยู่ระหว่างการพิจารณา 6,143 ราย และไม่ผ่านหลักเกณฑ์การพิจารณา 7,403 ราย (ข้อมูล ณ วันที่ 3 พฤศจิกายน 2563 เวลา 18.30 น.)

ที่มา : https://www.thaigov.go.th/news/contents/details/36497