รัฐบาลไทย-ข่าวทำเนียบรัฐบาล-มท.2 เป็นประธานประชุม ศปถ. มุ่งลดอุบัติเหตุทางถนนในระดับพื้นที่ ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ”


วันพุธที่ 4 พฤศจิกายน 2563
พิมพ์
มท.2 เป็นประธานประชุม ศปถ. มุ่งลดอุบัติเหตุทางถนนในระดับพื้นที่ ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ”
มท.2 เป็นประธานประชุม ศปถ. มุ่งลดอุบัติเหตุทางถนนในระดับพื้นที่ ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ”
วันนี้ (4 พ.ย 63) เวลา 13.30 น. ที่ห้องประชุม 1 อาคาร 3 ชั้น 5 กรมป้องกันและบรรเทาสาธารณภัย (ปภ.) นายนิพนธ์ บุญญามณี รัฐมนตรี ช่วยว่าการกระทรวงมหาดไทย เป็นประธานการประชุมคณะกรรมการศูนย์อำนวยการความปลอดภัยทางถนน ครั้งที่ 3/2563 โดยมี นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย (ปภ.) เลขานุการศูนย์อำนวยการความปลอดภัยทางถนน และคณะกรรมการฯ ร่วมประชุม
นายนิพนธ์ บุญญามณี เปิดเผยว่า รัฐบาลให้ความสำคัญในการป้องกันและลดอุบัติเหตุทางถนน จึงได้กำหนดให้การป้องกันและแก้ไขปัญหาอุบัติเหตุทางถนนเป็นนโยบายสำคัญที่ต้องขับเคลื่อนการดำเนินงานอย่างจริงจังและต่อเนื่องทั้งในช่วงปกติและช่วงเทศกาลสำคัญ ซึ่งการประชุมในวันนี้ เป็นการเตรียมความพร้อมแผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ.2564 ภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ” มุ่งเน้นการบริหารจัดการในลักษณะยึดพื้นที่เป็นตัวตั้ง (Area Approach) รวมถึงพัฒนาประสิทธิภาพกลไกการบริหารงานความปลอดภัยทางถนนทุกระดับ เพื่อลดอัตราการเสียชีวิตจากอุบัติเหตุทางถนนให้เหลือน้อยที่สุด และให้ประชาชนเดินทางอย่างสุขใจกับชีวิตวิถีใหม่ที่ห่างไกลจากอุบัติเหตุ โดยได้มีการพิจารณา (ร่าง) แผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ.2564 ซึ่งดำเนินการภายใต้แนวคิด “ชีวิตวิถีใหม่ ขับขี่อย่างปลอดภัย ไร้อุบัติเหตุ” มุ่งเน้น 5 มาตรการสำคัญ ได้แก่ มาตรการด้านการบริหารจัดการ มาตรการด้านลดปัจจัยเสี่ยงด้านถนนและสภาพแวดล้อม มาตรการลดปัจจัยเสี่ยงด้านยานพาหนะ มาตรการด้านผู้ใช้รถใช้ถนนอย่างปลอดภัย และมาตรการด้านการช่วยเหลือหลังเกิดอุบัติเหตุ เพื่อให้การดำเนินการป้องกันและลดอุบัติเหตุทางถนนมีประสิทธิภาพสูงสุด โดยแบ่งการดำเนินการเป็น 2 ช่วง คือ 1) ระหว่างวันที่ 1 – 21 ธ.ค. 63 หน่วยงานที่เกี่ยวข้องจัดทำแผนและกิจกรรมการรณรงค์และประชาสัมพันธ์อย่างต่อเนื่อง โดยให้ความสำคัญกับการใช้สื่อในพื้นที่ทุกช่องทางและสื่อสังคมออนไลน์ พร้อมให้ผู้นำชุมชนร่วมรณรงค์ผ่านหอกระจายข่าว เสียงตามสาย และวิทยุชุมชน และ 2) ระหว่างวันที่ 22 ธันวาคม – 11 มกราคม 2564 มุ่งเน้นการบังคับใช้กฎหมายอย่างเข้มงวด จริงจัง ควบคู่กับรณรงค์สร้างจิตสำนึกด้านความปลอดภัยทางถนนในระดับพื้นที่ โดยให้หน่วยงานที่เกี่ยวข้อง จัดทำแผนปฏิบัติการ (Action Plan) โดยใช้กรอบแผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ.2564 เป็นแนวทางการดำเนินงาน โดยรณรงค์เข้มข้นระหว่างวันที่ 29 ธ.ค. 63 – 4 ม.ค. 64 เพื่อลดปัจจัยเสี่ยงการเกิดอุบัติเหตุทางถนน ควบคู่กับการสร้างจิตสำนึกและวัฒนธรรมความปลอดภัยให้แก่ผู้ใช้รถใช้ถนน ทั้งนี้ การป้องกันและลดอุบัติเหตุทางถนนอย่างยั่งยืนนั้น ต้องอาศัยความร่วมมือจากทุกภาคส่วน ทั้งภาครัฐ ภาคเอกชน ภาคประชาสังคม เพื่อขับเคลื่อนนโยบายไปสู่การปฏิบัติอย่างจริงจังและต่อเนื่อง
นายบุญธรรม เลิศสุขีเกษม กล่าวว่า ศปถ. จะได้นำข้อเสนอแนะและข้อคิดเห็นของที่ประชุมฯ รวมถึงผลการดำเนินงานการป้องกันและลดอุบัติเหตุทางถนนในช่วงวันหยุดราชการเพิ่มเติมเป็นกรณีพิเศษ ระหว่างวันที่ 19 – 22 พ.ย. 63 และระหว่างวันที่ 10 – 13 ธ.ค. 63 ไปปรับปรุง (ร่าง) แผนบูรณาการป้องกันและลดอุบัติเหตุทางถนนช่วงเทศกาลปีใหม่ พ.ศ.2564 ให้มีความสมบูรณ์และครบถ้วน ก่อนนำเสนอคณะรัฐมนตรีพิจารณาให้ความเห็นชอบ เพื่อให้หน่วยงานที่เกี่ยวข้องใช้เป็นกรอบแนวทางในการดำเนินการป้องกันและลดอุบัติเหตุทางถนนช่วงเทศกาลปีใหม่ พ.ศ. 2564 ภายใต้สถานการณ์การแพร่ระบาดของโรคติดเชื้อไวรัสโคโรนา 2019 ที่เป็นไปในทิศทางเดียวกัน ทั้งนี้ ศปถ.โดยความร่วมมือของหน่วยงานทุกภาคส่วนมุ่งขับเคลื่อนการป้องกันและแก้ไขปัญหาอุบัติเหตุทางถนนอย่างเข้มข้นและให้ความสำคัญกับการลดปัจจัยเสี่ยงที่เป็นสาเหตุหลักของอุบัติเหตุทางถนน ครอบคลุมทั้งคน รถ ถนน และสิ่งแวดล้อม เพื่อลดอัตราการเสียชีวิตจากอุบัติเหตุทางถนนให้เหลือน้อยที่สุด และให้ประชาชนเดินทางอย่างสุขใจกับชีวิตวิถีใหม่ที่ห่างไกลจากอุบัติเหตุ

ที่มา : https://www.thaigov.go.th/news/contents/details/36499