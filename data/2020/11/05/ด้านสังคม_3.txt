รัฐบาลไทย-ข่าวทำเนียบรัฐบาล-รมว.พม. มอบนโยบายการขับเคลื่อนคุณธรรมและความโปร่งใส ปี 2564


วันพุธที่ 4 พฤศจิกายน 2563
รมว.พม. มอบนโยบายการขับเคลื่อนคุณธรรมและความโปร่งใส ปี 2564
รมว.พม. มอบนโยบายการขับเคลื่อนคุณธรรมและความโปร่งใส ปี 2564
วันนี้ (4 พ.ย. 63) เวลา 13.00 น. ณ ห้องประชุม ชั้น 2 กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กรุงเทพฯ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมแนวทางการปฏิบัติงานเพื่อเตรียมพร้อมการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment : ITA) ประจำปีงบประมาณ พ.ศ. 2564 พร้อมมอบนโยบายการขับเคลื่อนงานให้กับคณะผู้บริหาร หัวหน้าหน่วยงาน และผู้แทนหน่วยงานที่เกี่ยวข้องเข้าร่วมประชุม รวมจำนวน 100 คน เพื่อยกระดับประสิทธิภาพการขับเคลื่อนคุณธรรมและความโปร่งใสในการดำเนินงานของหน่วยงานภาครัฐให้กับทุกส่วนราชการ
นายจุติ กล่าวว่า ตนได้มอบนโยบายให้ทุกหน่วยงานช่วยกันปิดจุดอ่อนให้กลายเป็นจุดแข็ง และในปีงบประมาณ พ.ศ. 2564 ทุกกรมจะต้องผ่านเกณฑ์การประเมิน รวมทั้งต้องมีการปรับเปลี่ยนกรอบความคิดใหม่ และข้อมูลสาธารณะที่จำเป็น จะต้องมีการเปิดเผยข้อมูลให้ประชาชนสามารถรับรู้ รับทราบได้ อีกทั้งได้สั่งการให้ทุกกรมจัดตั้ง ผู้บริหารเทคโนโลยีสารสนเทศระดับสูง หรือ CIO เพื่อดำเนินงานด้านคุณธรรมและความโปร่งใสของหน่วยงาน โดยมอบให้ผู้ตรวจราชการกระทรวง พม. กำกับดูแล เพื่อให้ผ่านการประเมินและยกระดับประสิทธิภาพการขับเคลื่อนคุณธรรมและความโปร่งใสในการดำเนินงานของหน่วยงานภาครัฐ

ที่มา : https://www.thaigov.go.th/news/contents/details/36495