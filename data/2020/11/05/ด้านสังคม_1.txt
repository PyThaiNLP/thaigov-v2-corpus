รัฐบาลไทย-ข่าวทำเนียบรัฐบาล-สธ.รับมอบหุ่นยนต์ HAPYbot ส่งต่อ โรงพยาบาลยี่งอเฉลิมพระเกียรติ 80 พรรษา


วันพุธที่ 4 พฤศจิกายน 2563
สธ.รับมอบหุ่นยนต์ HAPYbot ส่งต่อ โรงพยาบาลยี่งอเฉลิมพระเกียรติ 80 พรรษา
รองนายกรัฐมนตรีและรัฐมนตรีว่าการกระทรวงสาธารณสุข  รับมอบหุ่นยนต์ทางการแพทย์ HAPYbot  ส่งต่อให้โรงพยาบาลยี่งอเฉลิมพระเกียรติ 80 พรรษา จ.นราธิวาส ขนส่งเอกสาร ยา เวชภัณฑ์ อาหาร เสื้อผ้า สิ่งของ ลดความเสี่ยงโรคโควิด 19
บุคลากรทางการแพทย์ ต่อยอดโรงพยาบาลชุมชนต้นแบบ Smart Hospital พร้อมรับมอบเครื่องผลิตออกซิเจน 75 เครื่อง เครื่องช่วยหายใจแรงดันระดับ 2 จำนวน 182 เครื่อง และชุด PPE. 52,000 ชิ้น จากมูลนิธิเทมาเสก ให้แก่โรงพยาบาลสังกัดกระทรวงสาธารณสุข 135 แห่ง ใช้รักษาผู้ป่วยโควิด 19 และโรคทางเดินหายใจ
วันนี้ (4 พฤศจิกายน 2563) ที่กระทรวงสาธารณสุข จ.นนทบุรี แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ภายหลังการประชุมผู้บริหารระดับสูงกระทรวงสาธารณสุข ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้รับมอบหุ่นยนต์อัจฉริยะเพื่อการแพทย์ "HAPYbot" จากบริษัท เน็ตเบย์ จำกัด (มหาชน) จำนวน 1 ตัว เพื่อมอบให้โรงพยาบาลยี่งอเฉลิมพระเกียรติ 80 พรรษา จังหวัดนราธิวาส ซึ่งหุ่นยนต์ดังกล่าวจะช่วยลดการสัมผัสผู้ป่วย ลดความเสี่ยงบุคลากรทางการแพทย์ต่อโรคโควิด 19 โดยการควบคุมสั่งการหุ่นยนต์ผ่านแท็บเล็ต คอมพิวเตอร์ โทรศัพท์มือถือ หรือการสแกนคิวอาร์โคดด้วยระบบดิจิทัลแพลตฟอร์ม สามารถช่วยขนส่งเอกสาร ยา เวชภัณฑ์ อาหาร เสื้อผ้า สิ่งของต่างๆ โดยรับน้ำหนักสิ่งของได้ถึง 10-15 กิโลกรัม เปิดปิดประตูห้องคนไข้ได้ อีกทั้งยังเชื่อมต่อกับระบบลิฟต์ มีความเร็วเคลื่อนที่ประมาณ 2.5-3 กิโลเมตรต่อชั่วโมง นอกจากนี้ ยังมีระบบกล้องและเทเลเมดิซีน ช่วยให้แพทย์ พยาบาล และบุคลากรทางการแพทย์ สื่อสารซักถามอาการกับผู้ป่วยภายในห้องได้ รวมถึงมีระบบปัญญาประดิษฐ์หรือ AI ในการเรียนรู้เส้นทางและหลบหลีกคนหรือสิ่งของที่ขวางทางได้ เมื่อทำงานเสร็จจะกลับไปยังแท่นชาร์จทันที สามารถใช้งานต่อเนื่องได้ 210 นาที
แพทย์หญิงพรรณประภา กล่าวต่อว่า โรงพยาบาลยี่งอเฉลิมพระเกียรติ 80 พรรษา เป็นโรงพยาบาลชุมชนต้นแบบ Smart Hospital การมอบหุ่นยนต์ดังกล่าวให้กับโรงพยาบาลในครั้งนี้ จึงเป็นการต่อยอดการพัฒนาระบบบริการให้มีความสมบูรณ์ยิ่งขึ้น ตามนโยบายของกระทรวงสาธารณสุข ที่กำหนดให้ทุกจังหวัดมีโรงพยาบาลชุมชนต้นแบบ Smart Hospital อย่างน้อย 1 แห่งภายในปีนี้
แพทย์หญิงพรรณประภา กล่าวอีกว่า นอกจากนี้ รองนายกรัฐมนตรีและรัฐมนตรีว่าการกระทรวงสาธารณสุข ยังรับมอบเครื่องมือและอุปกรณ์ทางการแพทย์จากมูลนิธิเทมาเสก อินเตอร์เนชันแนล ประเทศสิงคโปร์ ผ่านทางสถาบันการแพทย์ฉุกเฉินแห่งชาติ (สพฉ.) ได้แก่ เครื่องผลิตออกซิเจน จำนวน 75 เครื่อง เครื่องช่วยหายใจชนิดแรงดันระดับ 2 พร้อมอุปกรณ์เสริมประกอบการใช้งาน จำนวน 182 เครื่อง และชุด PPE. จำนวน 52,000 ชิ้น เนื่องจากมีความประสงค์บริจาคเครื่องมือและอุปกรณ์เหล่านี้ให้แก่โรงพยาบาลรัฐของไทย โดยส่งมอบต่อให้แก่โรงพยาบาลสังกัดกระทรวงสาธารณสุขจำนวน 135 แห่ง เพื่อใช้บำบัดรักษาผู้ป่วยโรคโควิด 19 และผู้ป่วยโรคทางเดินหายใจอื่นๆ ทั้งนี้ สพฉ. จะเป็นผู้ติดต่อประสานและดำเนินการนำเข้าต่อไป
************************************* 4 พฤศจิกายน 2563

ที่มา : https://www.thaigov.go.th/news/contents/details/36482