รัฐบาลไทย-ข่าวทำเนียบรัฐบาล-อนุทิน มอบ SMART GATE คัดกรองโควิด รพ.ราชวิถี


วันพุธที่ 4 พฤศจิกายน 2563
อนุทิน มอบ SMART GATE คัดกรองโควิด รพ.ราชวิถี
รองนายกรัฐมนตรีและรัฐมนตรีว่าการกระทรวงสาธารณสุข มอบ Smart Gate วัดอุณหภูมิอัจฉริยะที่ได้รับจากบริษัทเอกชน สามารถตรวจจับใบหน้าคนที่ไม่ใส่หน้ากาก แสดงผลแบบเรียลไทม์ ลดการสัมผัส เพิ่มความปลอดภัย เจ้าหน้าที่ปฏิบัติงาน และผู้รับบริการ พร้อมเปิดหอผู้ป่
รองนายกรัฐมนตรีและรัฐมนตรีว่าการกระทรวงสาธารณสุข มอบ Smart Gate วัดอุณหภูมิอัจฉริยะที่ได้รับจากบริษัทเอกชน สามารถตรวจจับใบหน้าคนที่ไม่ใส่หน้ากาก แสดงผลแบบเรียลไทม์ ลดการสัมผัส เพิ่มความปลอดภัย เจ้าหน้าที่ปฏิบัติงาน และผู้รับบริการ พร้อมเปิดหอผู้ป่วยหนักระบบทางเดินหายใจ รองรับผู้ป่วยวิกฤตและโรคโควิด 19 จำนวน 9 ห้อง
บ่ายวันนี้ (4 พฤศจิกายน 2563) ที่โรงพยาบาลราชวิถี กทม. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า กระทรวงสาธารณสุข ได้นำประตูอัจฉริยะคัดกรองอุณหภูมิ (Smart Gate) ซึ่งเป็นความร่วมมือระหว่างกรมการแพทย์และบริษัท ทัช เทคโนโลยี จำกัด มามอบให้โรงพยาบาลราชวิถี เพื่อช่วยเพิ่มประสิทธิภาพในการคัดกรองผู้มารับบริการ สามารถตรวจจับใบหน้าคนที่ไม่ใส่หน้ากาก แสดงผลอุณหภูมิแบบเรียลไทม์ ทำให้คัดกรองได้รวดเร็วภายใน 1 นาที ช่วยลดการสัมผัส ลดการแพร่กระจายเชื้อ เพิ่มความปลอดภัย ทั้งเจ้าหน้าที่ปฏิบัติงานและผู้มารับบริการ พร้อมทั้งได้เปิดหอผู้ป่วยวิกฤตแยกโรคติดเชื้อระบบทางเดินหายใจ (AIRBORNE INFECTION ISOLATION INTENSIVE CARE UNIT) เพื่อรองรับการส่งต่อผู้ป่วยวิกฤตที่จำเป็นต้องใช้ห้องแยกแรงดันลบ ให้ได้รับการรักษาทันเวลา
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า โรงพยาบาลราชวิถีถือเป็นหนึ่งในโรงพยาบาลหลักของกระทรวงสาธารณสุข ในการรักษาผู้ป่วยโรคโควิด 19 และให้บริการรักษาโรคอื่นๆ ด้วย จากสถิติมีผู้ป่วยมาใช้บริการแผนกผู้ป่วยนอกเฉลี่ย 6,000 คน/วัน จากเดิมการวัดอุณหภูมิร่างกายคนไข้ เป็นการวัดด้วยเครื่องดิจิตอลโดยใช้บุคลากรทางการแพทย์วัดรายบุคคล ซึ่งถือเป็นความเสี่ยงต่อการติดเชื้อและภาระงานที่เพิ่มขึ้น การสนับสนุนประตูอัจฉริยะคัดกรองอุณหภูมิของบริษัท ทัช เทคโนโลยี จำกัด (TOUCH TECHNOLOGIES CO.,LTD.) จะช่วยลดการแพร่กระจายของเชื้อโรคและป้องกันบุคลากรทางการแพทย์ให้ปลอดภัยจากเชื้อโรคต่างๆ ได้ ช่วยลดภาระการทำงานและจำนวนของเจ้าหน้าที่ปฏิบัติงานคัดกรองด่านหน้า และลดการสัมผัส สร้างความปลอดภัย ทั้งเจ้าหน้าที่ปฏิบัติงาน ผู้ป่วย และญาติ
สำหรับหอผู้ป่วยวิกฤตแยกโรคติดเชื้อระบบทางเดินหายใจ จำนวน 9 ห้อง ได้ปรับปรุงจากหอผู้ป่วยวิกฤตอายุรกรรมเดิม มีพยาบาลประจำหอผู้ป่วย 15 คนที่ผ่านการฝึกอบรมแล้ว รองรับการดูแลรักษาผู้ป่วยวิกฤตแยกโรคติดเชื้อระบบทางเดินหายใจ โดยเฉพาะโรคโควิด 19 ซึ่งโรงพยาบาลราชวิถี ถือเป็นโรงพยาบาลต้นแบบ กรมการแพทย์ ที่ให้บริการจัดการดูแลรักษาผู้ป่วยกลุ่มนี้ รวมถึงการดำเนินงานคลินิกบัตรประกันสุขภาพ มาตรา 8 ถือว่าเป็นการดูแลผู้ป่วยบัตรทองที่ได้รับผลกระทบให้ได้รับการรักษาอย่างต่อเนื่อง
***********************************  4 พฤศจิกายน 2563

ที่มา : https://www.thaigov.go.th/news/contents/details/36501