รัฐบาลไทย-ข่าวทำเนียบรัฐบาล-ลดโหดเหมือนโกรธโควิด! จุรินทร์ นำเปิดพาณิชย์ลดราคา ช่วยประชาชน ล็อต7 13700 รายการ ลดสูงสุด70% 


วันพุธที่ 4 พฤศจิกายน 2563
ลดโหดเหมือนโกรธโควิด! จุรินทร์ นำเปิดพาณิชย์ลดราคา ช่วยประชาชน ล็อต7 13700 รายการ ลดสูงสุด70%
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์ นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์
นำ กระทรวงพาณิชย์เปิดโครงการช่วยลดภาระค่าครองชีพให้กับประชาชนและผู้ประกอบการที่ได้รับผลกระทบ คือโครงการพาณิชย์ลดราคา! ช่วยประชาชน ล็อตที่ 7 ลดสูงสุด 70% ในช่วงสถานการณ์การแพร่ระบาดของโรคติดเชื้อไวรัสโคโรนา 2019 (Covid – 19) รวมทั้งเพื่อกระตุ้นเศรษฐกิจภายในประเทศ ซึ่งถือว่าเป็นหนึ่งในนโยบายสำคัญของรัฐบาล โดยได้ร่วมมือกับภาคเอกชน ซึ่งประกอบด้วย ผู้ผลิต ผู้จำหน่ายสินค้าอุปโภคบริโภค ห้างค้าปลีกค้าส่งสมัยใหม่ และห้างท้องถิ่น
นายจุรินทร์ นำจัดงานพาณิชย์ลดราคา! ช่วยประชาชน เพื่อลดราคาสินค้าอุปโภคบริโภค มาแล้วถึง 6 ครั้ง ซึ่งได้มีการจัดกิจกรรมลงลึกถึงระดับหมู่บ้าน ซึ่งสามารถช่วยลดค่าครองชีพให้ผู้บริโภคในวงกว้างได้อย่างแท้จริง สำหรับงานวันนี้ “พาณิชย์ลดราคา ! ช่วยประชาชน” LOT 7 ที่จัดขึ้นระหว่างวันที่ 1 ถึงวันที่ 30 พฤศจิกายน 2563 รวมระยะเวลา 30 วัน ในครั้งนี้ มีการจำหน่ายสินค้าในหมวดอาหารและเครื่องดื่ม อาหารปรุงสำเร็จแช่แข็ง ซอสปรุงรส ของใช้ประจำวัน ผลิตภัณฑ์ชำระร่างกาย ผลิตภัณฑ์ซักล้าง รวมกว่า 13,700 รายการ ลดราคาสูงสุดถึงร้อยละ 70 ซึ่งคาดว่าสามารถช่วยลดภาระค่าครองชีพประชาชนได้ประมาณ 500 ล้านบาท ซึ่งจะเป็นการกระตุ้นการจับจ่ายใช้สอยให้เพิ่มมากขึ้น ส่งผลให้มีเงินหมุนเวียนในระบบเศรษฐกิจมากขึ้น และกระตุ้นเศรษฐกิจให้มีการขยายตัวเพิ่มขึ้นไปด้วย
" ขอขอบคุณ ผู้ที่เกี่ยวข้องทุกฝ่าย ที่ได้ให้ความร่วมมือเป็นอย่างดีในการจัดงานขึ้นครั้งนี้ขึ้น และหวังเป็นอย่างยิ่งว่าจะได้รับความร่วมมือจากทุกฝ่ายในการจัดงานที่เป็นประโยชน์ต่อประชาชนและประเทศชาติแบบนี้ในโอกาสต่อไปด้วย" นายจุรินทร์ กล่าว

ที่มา : https://www.thaigov.go.th/news/contents/details/36480