รัฐบาลไทย-ข่าวทำเนียบรัฐบาล-เยี่ยมชมกลุ่มวิสาหกิจชุมชนผู้ผลิตไม้ดอกเพื่อการค้าและท่องเที่ยวเชิงเกษตร


วันเสาร์ที่ 28 พฤศจิกายน 2563
เยี่ยมชมกลุ่มวิสาหกิจชุมชนผู้ผลิตไม้ดอกเพื่อการค้าและท่องเที่ยวเชิงเกษตร
ก.เกษตรฯ วางแผนต่อยอดให้ อ.แม่ริม เป็นหมู่บ้านผลิตไม้ดอกเพื่อการค้าและท่องเที่ยวเชิงเกษตร พร้อมเยี่ยมชมกลุ่มวิสาหกิจชุมชนผู้ผลิตไม้ดอกเพื่อการค้าและท่องเที่ยวเชิงเกษตร (I Love Flower Farm)
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เยี่ยมชมกลุ่มวิสาหกิจชุมชนผู้ผลิตไม้ดอกเพื่อการค้าและท่องเที่ยวเชิงเกษตร (I Love Flower Farm) ณ ต.เหมืองแก้ว อ.แม่ริม จ.เชียงใหม่ พร้อมพูดคุยกับเกษตรกรรุ่นใหม่ (น.ส.ณวิสาร์ มูลทา) เกษตรกรต้นแบบ (Smart Farmer) ได้ทำการปรับพื้นที่บางส่วนเป็นแปลงดอกไม้ให้เป็นแหล่งท่องเที่ยวเชิงเกษตรรวมทั้งยังทำการบริหารจัดการแปลงดอกไม้เพื่อการค้าส่ง ซึ่งทั้ง 2 ส่วน ได้มีการนำคนในชุมชนเข้ามามีส่วนร่วม สร้างอาชีพและรายได้แก่คนในชุมชนเพิ่มขึ้นร้อยละ 20 และมีผู้ได้รับผลประโยชน์ร่วมกันในชุมชนไม่น้อยกว่า 150 ราย
สำหรับในส่วนของกระทรวงเกษตรและสหกรณ์ พร้อมให้การสนับสนุนเกษตรกรรุ่นใหม่ (Young Smart Farmer) ทั้งในเรื่องขององค์ความรู้ เทคโนโลยีการผลิต รวมถึงการหาช่องทางการตลาด โดยใช้หลักตลาดนำการผลิต เพื่อเป็นการต่อยอดและพัฒนาให้อาชีพเกษตรกรรมเป็นอาชีพที่มีความมั่นคงและยั่งยืน
นอกจากนี้ ยังมีแผนการดำเนินงานโดยจะส่งเสริมให้เป็นหมู่บ้านผลิตไม้ดอกเพื่อการค้าและท่องเที่ยวเชิงเกษตร ต้องมีการรวมกลุ่มและพัฒนาสินค้า ซึ่งจะเป็นการบริหารจัดการชุมชนให้ชุมชนได้รับผลประโยชน์ร่วมกัน และเป็นแหล่งเรียนรู้ด้านการปลูกไม้ดอกเพื่อการค้าสู่การท่องเที่ยวเชิงเกษตรของชุมชนและผู้สนใจ ถือเป็นการเตรียมพร้อมในการรองรับนักเที่ยวหลังจากผ่านวิกฤตโควิด-19
ทั้งนี้ อำเภอแม่ริม จังหวัดเชียงใหม่ เป็นแหล่งปลูกไม้ดอกเพื่อการค้าที่สำคัญ มีพื้นที่ปลูกดอกไม้ที่ขึ้นทะเบียนกับกรมส่งเสริมการเกษตรประมาณ 1,061 ไร่ เกษตรกร 304 ราย ทั้งในพื้นที่ตำบลโป่งแยงและตำบลเหมืองแก้ว เช่น กุหลาบ มากาเร็ตพีค็อก เบญจมาศ โดยการผลิตส่วนใหญ่เป็นการตัดดอกเพื่อจำหน่าย และในปี 2562 ที่ผ่านมา เริ่มมีการเปิดสวนให้นักท่องเที่ยวเข้าชม

ที่มา : https://www.thaigov.go.th/news/contents/details/37120