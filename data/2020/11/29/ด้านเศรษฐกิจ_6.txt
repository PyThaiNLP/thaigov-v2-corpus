รัฐบาลไทย-ข่าวทำเนียบรัฐบาล-ส่งมอบเมล็ดพันธุ์พืชผักสวนครัว


วันเสาร์ที่ 28 พฤศจิกายน 2563
ส่งมอบเมล็ดพันธุ์พืชผักสวนครัว
รมว.เกษตรฯ ส่งมอบเมล็ดพันธุ์พืชผักสวนครัวภายใต้โครงการตู้เย็นข้างบ้านต้านภัย COVID – 19 แก่เกษตรกรในพื้นที่จังหวัดเชียงใหม่
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ส่งมอบเมล็ดพันธุ์พืชผักสวนครัวภายใต้โครงการตู้เย็นข้างบ้านต้านภัย COVID – 19 แก่เกษตรกร ณ ตำบลเหมืองแก้ว อำเภอแม่ริม จังหวัดเชียงใหม่ ที่ลงทะเบียนผ่านทางเว็บไซต์กรมส่งเสริมการเกษตร กระทรวงเกษตรและสหกรณ์ โดยกรมส่งเสริมการเกษตรร่วมกับบริษัท อีสท์ เวสท์ ซีด จำกัด, บริษัท เจียไต๋จำกัด และกลุ่มเพื่อนเฉลิมชัย ร่วมให้การสนับสนุนเมล็ดพันธุ์พืชผักสวนครัวให้กับเกษตรกรและประชาชนทั่วไป ใช้ปลูกบริโภคในครัวเรือน เพื่อบรรเทาความเดือดร้อนจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) โดยเปิดให้ลงทะเบียนในระหว่างวันที่ 24 กันยายน - 13 ตุลาคม 2563 ที่ผ่านมา โดยมีผู้สนใจเข้าร่วมทั่วประเทศกว่า300,000 ราย
ซึ่งในวันนี้ได้ส่งมอบเมล็ดพันธุ์ผักคุณภาพดี ให้แก่เกษตรกร จำนวน 5 ราย ได้แก่ ผักคะน้า ผักบุ้ง กวางตุ้ง แตงกวา พริกขี้หนู กระเพรา เป็นต้น ซึ่งที่ผ่านมากรมส่งเสริมการเกษตรได้ส่งมอบเมล็ดพันธุ์ตามโครงการดังกล่าวผ่านสำนักงานเกษตรจังหวัด สำนักงานเกษตรอำเภอ และส่งมอบแก่เกษตรกรโดยตรงซึ่งในพื้นที่จังหวัดเชียงใหม่มีเกษตรกรเข้าร่วมโครงการกว่า7,637 ราย
“ตามนโยบายของรัฐบาลได้กำชับว่าต้องดูแลพี่น้องเกษตรกรให้ดีที่สุด โครงการมาตรการต่าง ๆ รัฐบาลพร้อมที่จะเข้ามาสนับสนุนเพื่อช่วยเหลือพี่น้องเกษตรกร อาทิ มาตรการเยี่ยวยาชาวสวนลำไย และการประกันรายได้ เป็นต้น ถือเป็นการสื่อถึงความห่วงใยจากรัฐบาลไปสู่พี่น้องเกษตรกร อย่างไรก็ตาม ดีใจที่วันนี้เห็นพี่น้องข้าราชการมาอยู่ร่วมเป็นครอบครัวกับประชาชน ต้องการให้ข้าราชการเข้าพี่น้องประชาชนให้มากที่สุด ให้เหมือนเป็นคนในครอบครัวเดียวกัน เพื่อรับทราบปัญหาต่าง ๆ เพื่อนำไปแก้ไขปัญหาต่อไป" นายเฉลิมชัย กล่าว

ที่มา : https://www.thaigov.go.th/news/contents/details/37121