รัฐบาลไทย-ข่าวทำเนียบรัฐบาล-ตรวจเยี่ยมสถานที่พักพิงสัตว์ดอยสะเก็ด


วันเสาร์ที่ 28 พฤศจิกายน 2563
ตรวจเยี่ยมสถานที่พักพิงสัตว์ดอยสะเก็ด
"รมต.เฉลิมชัย - ประภัตร" นำทีมผู้บริหาร ตรวจเยี่ยมสถานที่พักพิงสัตว์ดอยสะเก็ด จุดเริ่มต้นที่จะแก้ปัญหาสวัสดิภาพสัตว์ของภาครัฐแห่งแรกในจังหวัดเชียงใหม่
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ และนายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ ตรวจเยี่ยมสถานที่พักพิงสัตว์ดอยสะเก็ด (มูลนิธิดิอาร์ค เชียงใหม่ : The ARK Animal Rescue Kingdom, Chiangmai) ต.ลวงเหนือ อ.ดอยสะเก็ด จ.เชียงใหม่ ซึ่งกรมปศุสัตว์ได้ก่อสร้างถวายพระบาทสมเด็จพระวชิรเกล้าเจ้าอยู่หัว เพื่อเป็นสถานที่พักพิงสัตว์ดอยสะเก็ต ถือเป็นจุดเริ่มต้นที่จะแก้ปัญหาของภาครัฐแห่งแรกในจังหวัดเชียงใหม่ โดยจะช่วยเหลือสัตว์ ตาม พ.ร.บ. ป้องกันการทารุณกรรมและการจัดสวัสดิภาพสัตว์ พ.ศ. 2557 โดยสถานที่พักพิงดังกล่าวจะมีสัตวแพทย์จากสำนักงานปศุสัตว์จังหวัดเชียงใหม่ และคณะสัตวแพทยศาสตร์ มหาวิทยาลัยเชียงใหม่ร่วมปฏิบัติงานด้วย
สำหรับผลการดำเนินงาน ในปี 2563 มีจำนวนสัตว์ที่มูลนิธิ ดิ อาร์ค ในพระราชูปถัมภ์ให้ความช่วยเหลือสุนัข 242 ตัว เข้ารับการรักษาพยาบาลของสถานพยาบาลสัตว์ มีจำนวนครั้งที่ให้บริการ 699 ครั้ง มีจำนวนสัตว์ที่ให้บริการ 340 ตัว แบ่งเป็นบริการด้านอายุรกรรม 272 ตัว และบริการด้านศัลยกรรม 68 ตัว
หลังจากนี้ กระทรวงเกษตรฯ โดยกรมปศุสัตว์ จะดำเนินการก่อสร้างพื้นที่ใช้สอยเพิ่มเติม เช่น ระบบบำบัดน้ำเสีย อาคารที่พักสัตว์ป่วย อาคารเลี้ยงแมว สระว่ายน้ำของสัตว์ และเมรุเผาสัตว์ เป็นต้น ซึ่งคาดว่าในอนาคตจะพัฒนาเป็นแหล่งเรียนต้นแบบและแหล่งท่องเที่ยวต่อไป

ที่มา : https://www.thaigov.go.th/news/contents/details/37122