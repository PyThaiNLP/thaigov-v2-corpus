รัฐบาลไทย-ข่าวทำเนียบรัฐบาล-รมต.อนุชา มอบที่ปรึกษา  ร่วมพิธีเจริญพระพุทธมนต์ ถวายเป็นพระราชกุศลในหลวง ร.9 และเพื่อเป็นสิริมงคลแก่ประเทศชาติ


วันเสาร์ที่ 28 พฤศจิกายน 2563
พิมพ์
รมต.อนุชา มอบที่ปรึกษา  ร่วมพิธีเจริญพระพุทธมนต์ ถวายเป็นพระราชกุศลในหลวง ร.9 และเพื่อเป็นสิริมงคลแก่ประเทศชาติ
รมต.อนุชา มอบที่ปรึกษา
ร่วมพิธีเจริญพระพุทธมนต์ ถวายเป็นพระราชกุศลในหลวง ร.9 และเพื่อเป็นสิริมงคลแก่ประเทศชาติ
วันนี้ (28 พฤศจิกายน 2563) ที่อาคาร 100 ปี วัดบวรนิเวศราชวรวิหาร เขตพระนคร กรุงเทพมหานคร รัฐบาลโดยสำนักงานพระพุทธศาสนาแห่งชาติ จัดพิธีเจริญพระพุทธมนต์ เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยมีพระเทพสิทธิโมลี ผู้ช่วยเจ้าอาวาสวัดบวรนิเวศราชวรวิหาร เป็นประธานฝ่ายสงฆ์ นำคณะสงฆ์เข้าร่วมพิธี จำนวน  20 รูป  พร้อมด้วย นางสาวณัฐธ์ภัสส์ ยงใจยุทธ ที่ปรึกษารัฐมนตรี ประจำสำนักนายกรัฐมนตรี ได้รับมอบหมายจาก นายอนุชา นาคาศัย รัฐมนตรีประจำสำนักนายกรัฐมนตรี เป็นประธานฝ่ายฆราวาส โดยมี นางกณิกนันต์ ล้อสีทอง ผู้ตรวจราชการสำนักงานพระพุทธศาสนาแห่งชาติ คุณอุ้ย รวิวรรณ จินดา ศิลปิน-นักร้อง และประชาชนร่วมพิธีกันอย่างพร้อมเพรียง
.
พิธีเจริญพระพุทธมนต์ กำหนดจัดขึ้นทุกวันเสาร์ โดยเริ่มกิจกรรมมาตั้งแต่วันที่ 7 พฤศจิกายน 2563 จนถึงวันที่ 5 ธันวาคม 2563 นี้ ตั้งแต่เวลา 10.00 น. ไปต้นไป โดยในพื้นที่ส่วนกลางจัดขึ้นที่วัดบวรนิเวศวิหาร ส่วนภูมิภาคจัดขึ้นที่วัดประจำจังหวัดทุกจังหวัด ทั้งนี้ เพื่อสำนึกในพระมหากรุณาธิคุณ แสดงออกถึงความจงรักภักดีต่อสถาบันกษัตริย์และความเป็นสิริมงคลของประชาชนไทย สร้างภูมิคุ้มกันทางด้านจิตใจ ทำให้ทุกคนคิดดี ทำดี มีจิตเมตตา และเป็นการเสริมสร้างคุณธรรมซึ่งเป็นที่ตั้งของความสามัคคี ปัดเป่าโรคภัยไข้เจ็บและสิ่งที่ไม่ดีให้ออกไปจากประเทศไทยและในโอกาสที่ วันที่ 5 ธันวาคม ของทุกปีเป็น วันชาติ และวันพ่อแห่งชาติ จึงขอเชิญชวนพุทธศาสนิกชนทุกพื้นที่ร่วมพิธีเจริญพระพุทธมนต์ดังกล่าวโดยพร้อมเพรียงกันตามวัดในแต่ละพื้นที่ที่จัดเตรียมไว้พร้อมกันทั่วประเทศ โดยครั้งต่อไปกำหนดจัดพิธีในวันที่ 5 ธันวาคม 2563
............

ที่มา : https://www.thaigov.go.th/news/contents/details/37118