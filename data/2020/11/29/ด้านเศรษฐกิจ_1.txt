รัฐบาลไทย-ข่าวทำเนียบรัฐบาล-ขับเคลื่อนการส่งเสริมและพัฒนาเกลือทะเล


วันเสาร์ที่ 28 พฤศจิกายน 2563
ขับเคลื่อนการส่งเสริมและพัฒนาเกลือทะเล
รองปลัดกระทรวงเกษตรฯ ติดตามการขับเคลื่อนการส่งเสริมและพัฒนาเกลือทะเล
วันศุกร์ที่ 27 พฤศจิกายน  2563  นายอำพันธุ์ เวฬุตันติ รองปลัดกระทรวงเกษตรและสหกรณ์ ติดตามการดำเนินงานการส่งเสริมและพัฒนาเกลือทะเล ของจังหวัดสมุทรสาคร ณ ศูนย์เรียนรู้การทำนาเกลือ หมู่ที่ 3 ตำบลโคกขาม อำเภอเมือง จังหวัดสมุทรสาคร
ทั้งนี้ จังหวัดสมุทรสาคร มีพื้นที่การผลิต 21,639 ไร่ โดยที่ผ่านมามีการจัดทำฐานข้อมูลพื้นฐานของเกษตรกรผู้ทำนาเกลือขึ้นทะเบียนเกษตรกรแล้ว 367 ราย พื้นที่ 16,787 ไร่ สร้างการรับรู้เกี่ยวกับมาตรฐานเกลือทะเล รับสมัครเกษตรกรเข้าสู่มาตรฐานการผลิตเกลือทะเล การส่งเสริมการเกษตรในรูปแบบแปลงใหญ่ รวมทั้งการตั้งงบประมาณสนับสนุนสหกรณ์การเกษตรนาเกลือ สมุทรสาคร จำกัด และสหกรณ์กรุงเทพ จำกัด เพื่อพัฒนาเกลือให้ได้มาตรฐาน เพิ่มศักยภาพในการผลิตการแปรรูปเพิ่มมูลค่า และการแข่งขันทางการตลาดได้ พร้อมทั้งเยี่ยมชมการผลิตเกลือปูผ้าใบ ณ วิสาหกิจชุมชนเกลือบางขุดสมุทรสาคร หมู่ที่ 5 ตำบลบ้านบ่อ อำเภอเมือง จังหวัดสมุทรสาคร ทั้งนี้ กระทรวงเกษตรฯ รับเร่งขับเคลื่อนการตั้งหลักเกณฑ์มาตรฐานเกลือทะเล หลักเกณฑ์การช่วยเหลือภัยพิบัติของนาเกลือ และแนวทางการพัฒนาผลิตภัณฑ์ การส่งเสริมการท่องเที่ยว เพื่อช่วยเหลือและสนับสนุนพี่น้องเกษตรกรให้ได้รับประโยชน์จากการพัฒนาเกลือทะเลได้อย่างยั่งยืน

ที่มา : https://www.thaigov.go.th/news/contents/details/37110