รัฐบาลไทย-ข่าวทำเนียบรัฐบาล-รมช.ธรรมนัส เดินหน้ามอบหนังสืออนุญาตให้เข้าทำประโยชน์ ส.ป.ก.4-01 แก่พี่น้องเกษตรกรจังหวัดสุรินทร์ 


วันเสาร์ที่ 28 พฤศจิกายน 2563
รมช.ธรรมนัส เดินหน้ามอบหนังสืออนุญาตให้เข้าทำประโยชน์ ส.ป.ก.4-01 แก่พี่น้องเกษตรกรจังหวัดสุรินทร์
รมช.ธรรมนัส เดินหน้ามอบหนังสืออนุญาตให้เข้าทำประโยชน์ ส.ป.ก.4-01 แก่พี่น้องเกษตรกรจังหวัดสุรินทร์ หวังลดความเหลื่มล้ำทางสังคม พัฒนาอาชีพเกษตรกรรมให้ก้าวหน้าและยั่งยืน
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็น ประธานมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่พี่น้องเกษตรกร ณ องค์การบริหารส่วนตำบลท่าสว่าง อำเภอเมืองสุรินทร์ จังหวัดสุรินทร์ ว่า กระทรวงเกษตรและสหกรณ์ โดย สำนักงานปฏิรูปที่ดินเพื่อเกษตรกรรม (ส.ป.ก.) ซึ่งเป็นหน่วยงานที่จัดตั้งขึ้น เพื่อแก้ปัญหาที่ดินเพื่อเกษตรกรรม ด้วยวิธีการปฏิรูปที่ดิน มุ่งแก้ไขปัญหาเศรษฐกิจ และสังคมด้วยการจัดการทรัพยากรที่ดิน เพื่อกระจายการถือครอง ลดความเหลื่อมล้ำทางสังคม และใช้ที่ดินให้เกิดประโยชน์สูงสุด โดยจะจัดที่ดินให้แก่เกษตรกรที่ไม่มีที่ทำกิน หรือมีเล็กน้อยไม่เพียงพอต่อการทำเกษตรกรรม พร้อมช่วยในการพัฒนาอาชีพ ปรับปรุงทรัพยากร ปัจจัยการผลิต ขั้นตอนการผลิตและจำหน่ายให้เกิดผลดีแก่เกษตรกรต่อไป
“ในวันนี้มีความยินดีอย่างยิ่งที่ได้มามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่พี่น้องเกษตรกรจังหวัดสุรินทร์ ซึ่งจะมอบในพื้นที่ 2 อำเภอ ได้แก่ อำเภอเมืองสุรินทร์ อำเภอลำดวน จังหวัดสุรินทร์จำนวน  300  ราย เนื้อที่ประมาณ 638 ไร่ เมื่อเกษตรกรได้รับการอนุญาตให้เข้าทำประโยชน์ในเขตปฏิรูปที่ดินแล้ว จะทำให้เกษตรกรได้รับโอกาสและความเสมอภาคทางสังคม ได้มีที่ทำกินอย่างถูกต้องตามกฎหมายในการประกอบอาชีพเกษตรกรรม ยังสามารถเข้าถึงแหล่งเงินทุนในการประกอบอาชีพ พร้อมปัจจัยการผลิต” ร้อยเอก ธรรมนัส กล่าว
ทั้งนี้ จังหวัดสุรินทร์ มี 17 อำเภอ ได้มีพระราชกฤษฎีกากำหนดให้เป็นเขตปฏิรูปที่ดิน จำนวน 16 อำเภอ เนื้อที่ประมาณ 1,736,432 ไร่ มีเกษตรกรได้รับการคัดเลือกเข้าทำประโยชน์และรับมอบเอกสารสิทธิ ส.ป.ก. 4-01 แล้ว121,555 ราย 161,749 แปลง 1,117,824 ไร่  และมีพื้นที่ดำเนินการคงเหลือ จำนวน 185,014 ไร่

ที่มา : https://www.thaigov.go.th/news/contents/details/37119