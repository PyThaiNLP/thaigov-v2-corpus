รัฐบาลไทย-ข่าวทำเนียบรัฐบาล-พุทธศาสนิกชน ร่วมพิธีเจริญพระพุทธมนต์  ถวายเป็นพระราชกุศล พระพันปีหลวง ในหลวง ร.10 สมเด็จพระราชินี ณ พระอุโบสถวัดพระแก้ว


วันเสาร์ที่ 28 พฤศจิกายน 2563
พิมพ์
พุทธศาสนิกชน ร่วมพิธีเจริญพระพุทธมนต์  ถวายเป็นพระราชกุศล พระพันปีหลวง ในหลวง ร.10 สมเด็จพระราชินี ณ พระอุโบสถวัดพระแก้ว
พุทธศาสนิกชน ร่วมพิธีเจริญพระพุทธมนต์  ถวายเป็นพระราชกุศล พระพันปีหลวง ในหลวง ร.10 สมเด็จพระราชินี ณ พระอุโบสถวัดพระแก้ว
วันนี้ (28 พฤจิกายน 2563) เวลา 16.00 น. สมเด็จพระวันรัต กรรมการมหาเถรสมาคม ปฏิบัติหน้าที่เจ้าคณะใหญ่ธรรมยุต เป็นประธานฝ่ายสงฆ์ นำคณะสมเด็จพระราชาคณะ พระราชาคณะ และพระสังฆาธิการทุกระดับ ทุกวัด ในเขตปกครองกรุงเทพมหานคร ประมาณ 500 รูปเข้าร่วมพิธีเจริญพระพุทธมนต์ฯ  ณ พระอุโบสถวัดพระศรีรัตนศาสดารามในพระบรมมหาราชวัง เพื่อถวายพระพรชัยมงคล แด่สมเด็จพระนางเจ้าสิริกิติ์พระบรมราชชนนีพันหลวง พระบาทสมเด็จพระเจ้าอยู่หัว และ สมเด็จพระนางเจ้าฯพระบรมราชินีประจำปี พ.ศ.2563 โดยมี พลเรือตรีศราวุธ ปิ่นมณี ผู้อำนวยการศูนย์บริหารข่าวสารการพัสดุ กรมพลาธิการทหารเรือ เป็นประธานฝ่ายฆราวาส พร้อมด้วยผู้แทนหน่วยงานและบุคคลสำคัญเข้าร่วมพิธี อาทิ รองปลัดกระทรวง พม. รองปลัดกระทรวง สธ. หัวหน้าผู้ตรวจกระทรวง มท. นางสาวณัฐธ์ภัสส์ ยงใจยุทธ ที่ปรึกษารัฐมนตรีประจำสำนักนายกรัฐมนตรี คณะผู้บริหารองค์กรภาครัฐ องค์กรภาคเอกชนรวมถึง คุณอุ้ย รวิวรรณ จินดา ศิลปินนักร้อง และประชาชนเข้าร่วมเป็นจำนวนมาก
พิธีเจริญพระพุทธมนต์ถวายพระพรชัยมงคลกำหนดจัดเดือนละ 1 ครั้ง ตามมติของมหาเถรสมาคม ที่เห็นชอบให้สำนักงานพระพุทธศาสนาแห่งชาติจัดขึ้น ซึ่งพิธีในวันนี้เป็นครั้งที่ 11 โดยในส่วนกลางกำหนดจัดพิธีที่พระอุโบสถวัดพระศรีรัตนศาสดาราม ส่วนภูมิภาคกำหนดจัด ณ วัดศูนย์กลางของจังหวัด หรือสถานที่ตามความสมควรของแต่ละจังหวัด ซึ่งบทสวดที่ใช้ในพิธีประกอบด้วยบทสวดที่เป็นสิริมงคล 35 บทสวด อาทิ บทชุมนุมเทวดา /บทน้อมพระผู้มีพระภาคเจ้า / บทพระไตรสรคมน์ / บทธัมจักกัปปะวัตตนสูตร /บทกรณียเมตตสูตร /และ บทมงคลสูตร เป็นต้น
สำหรับบรรยากาศพิธีเจริญพระพุทธมนต์ที่พระอุโบสถวัดพระศรีรัตนศาสดาราม พบว่ามีพุทธศาสนิกชนในพื้นที่กรุงเทพมหานครและปริมณฑลเข้าร่วมพิธีเจริญพระพุทธมนต์จำนวนมาก โดยส่วนใหญ่ต่างสวมใส่เสื้อสีเหลืองและสีขาวเข้าร่วมพิธีในครั้งนี้
อย่างไรก็ตาม พิธีเจริญพระพุทธมนต์ถวายพระพรชัยมงคล แด่สมเด็จพระนางเจ้าสิริกิติ์พระบรมราชชนนีพันหลวงพระบาทสมเด็จพระเจ้าอยู่หัว และ สมเด็จพระนางเจ้าฯพระบรมราชินีประจำปี ประจำปี พ.ศ.2563 จะมีอีกครั้งเป็นครั้งที่12 ใน วันจันทร์ที่ 28 ธันวาคม 2563
................

ที่มา : https://www.thaigov.go.th/news/contents/details/37127