รัฐบาลไทย-ข่าวทำเนียบรัฐบาล-อ.แหม่ม เปิดงานรวมน้ำใจ พญาไทสัมพันธ์


วันเสาร์ที่ 28 พฤศจิกายน 2563
พิมพ์
อ.แหม่ม เปิดงานรวมน้ำใจ พญาไทสัมพันธ์
- -
วันที่ 28 พฤศจิกายน 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงานเป็นประธานเปิดงาน รวมน้ำใจ พญาไทสัมพันธ์ ณ มัสยิดดารุ้ลอะมาน โดยมีท่านอิหม่ามมานิต ทองแสง ที่ปรึกษาฝ่ายกิจการฮาลาล คณะกรรมการกลางอิสลามแห่งประเทศไทย ประธานกรรมการอิสลามประจำมัสยิด ให้การต้อนรับ พร้อมด้วย ส.ส.ภาดา วรกานนท์ ประธานสภาวัฒนธรรม คุณผุสดี วงศ์กำแหง ผู้อำนวยการสำนักงานเขตราชเทวี และผู้กำกับการสถานีตำรวจนครบาลพญาไท ร่วมงานในครั้งนี้ด้วย
รมช.แรงงาน กล่าวว่า รู้สึกยินดีเป็นอย่างยิ่ง ที่มีโอกาสเป็นส่วนหนึ่ง ได้ร่วมในการจัดงานหารายได้ เพื่อการบูรณะซ่อมแชมอาคารมัสยิดดารุ้ลอะมาน ซึ่งมีประวัติมาอย่างยาวนานถึง 150 ปี แสดงให้เห็นว่ามัสยิดและชุมชนเป็นอันหนึ่งอันเดียวกัน มีความรักสามัคคี มีจิตใจที่เป็นกุศล เฉกเช่นพี่น้องมุสลิมและผู้นับถือศาสนาอื่นๆ ที่มีจิตกุศลมาร่วมงาน มาร่วมบริจาคให้กับการจัดงานในครั้งนี้
อ.แหม่ม กล่าวต่อว่า ศาสนาอิสลามมีคำสอนอยู่มากมาย หนึ่งในนั้น คือ การช่วยเหลือซึ่งกันและกัน มีความหลากหลายทางอัตลักษณ์ และวัฒนธรรม ที่แตกต่างกันออกไป แต่ไม่ได้ทำให้ชีวิตและความเป็นอยู่ในสังคมเหล่านี้เปลี่ยนแปลงไป กลับเพิ่มความรักความสามัคคีให้เกิดขึ้นในชุมชน การได้เห็นภาพความประทับใจหลาย ๆ อย่าง ที่เกิดขึ้นในสังคมของชาวมุสลิมและชาวพุทธ นั่นก็คือ สังคมแห่งการช่วยเหลือซึ่งกันและกัน คือสังคมแห่งความสุข  มีหน่วยงานราชการและมีผู้นำชุมชนที่ดี ให้การสนับสนุนและสร้างความเชื่อมั่นต่อประชาชนในทุกรูปแบบ  ในปีนี้ การจัดงานรวมน้ำใจ พญาไทสัมพันธ์ ประจำปี 2563 ได้รับความร่วมมือจากพี่น้องมุสลิม และหน่วยงานต่างๆ ภายในงานมีการออกร้านจำหน่ายอาหารจากแม่บ้านมุสลิม จำนวน 80 ร้าน มีการทดสอบภาคความรู้ความสามารถทางด้านศาสนา นอกจากนี้ ยังจัดงานมอบโล่ประกาศเกียรติคุณ จากจุฬาราชมนตรี ให้แก่ผู้ให้การสนับสนุนในกิจการของมัสยิดด้วย
"หากมีสิ่งใดที่กระทรวงแรงงาน สามารถช่วยเหลือหรือให้การสนับสนุน ก็มีความยินดีอย่างยิ่ง เพราะมีหน่วยงานในสังกัดกระทรวงแรงงาน ที่สามารถส่งเสริมทั้งการฝึกทักษะอาชีพ และจัดหางานให้แก่ผู้ที่สนใจ ติดต่อได้ที่กระทรวงแรงงาน ซึ่งตั้งอยู่ที่ดินแดง" อ.แหม่ม กล่าวทิ้งท้าย

ที่มา : https://www.thaigov.go.th/news/contents/details/37126