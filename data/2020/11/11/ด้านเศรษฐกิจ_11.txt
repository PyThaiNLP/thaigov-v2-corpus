รัฐบาลไทย-ข่าวทำเนียบรัฐบาล-ปลัดกอบชัยฯ ลงพื้นที่เชียงใหม่ เยี่ยมและให้กำลังใจลูกค้ากองทุนพัฒนาเอสเอ็มอีตามแนวประชารัฐที่ได้รับผลกระทบจากสถานการณ์โควิด-19


วันอังคารที่ 10 พฤศจิกายน 2563
พิมพ์
ปลัดกอบชัยฯ ลงพื้นที่เชียงใหม่ เยี่ยมและให้กำลังใจลูกค้ากองทุนพัฒนาเอสเอ็มอีตามแนวประชารัฐที่ได้รับผลกระทบจากสถานการณ์โควิด-19
นายกอบชัย สังสิทธิสวัสดิ์ ปลัดกระทรวงอุตสาหกรรม และคณะลงพื้นที่เชียงใหม่ เยี่ยมชมสถานประกอบการที่ได้รับการสนับสนุนสินเชื่อจากกองทุนพัฒนาเอสเอ็มอีตามแนวประชารัฐ บริษัท เฮิร์บเบสิคส์ จำกัด อำเภอหางดง  จังหวัดเชียงใหม่
จังหวัดเชียงใหม่ : วันนี้ (10 พฤศจิกายน 2563) นายกอบชัย สังสิทธิสวัสดิ์ ปลัดกระทรวงอุตสาหกรรม และคณะลงพื้นที่เชียงใหม่ เยี่ยมชมสถานประกอบการที่ได้รับการสนับสนุนสินเชื่อจากกองทุนพัฒนาเอสเอ็มอีตามแนวประชารัฐ บริษัท เฮิร์บเบสิคส์ จำกัด อำเภอหางดง  จังหวัดเชียงใหม่ ซึ่งเป็นผู้ผลิตและจำหน่ายผลิตภัณฑ์สกินแคร์ สมุนไพร และเครื่องหอมอะโรม่า สำหรับสปา โดยบริษัทฯ ได้รับการสนับสนุนสินเชื่อกองทุนพัฒนาเอสเอ็มอีตามแนวประชารัฐเพื่อนำไปก่อสร้างอาคารโรงงาน ซื้อเครื่องจักร และเป็นเงินทุนหมุนเวียนในการดำเนินธุรกิจ นอกจากนี้บริษัทฯ ยังได้เข้าร่วมโครงการพัฒนาขีดความสามารถในการแข่งขันของเกษตรอุตสาหกรรมและขับเคลื่อนศูนย์ปฏิรูปอุตสาหกรรมเพื่อพัฒนาวิสาหกิจสู่ตลาด 4.0 (OPOAL+Mini ITC) และเข้าร่วมโครงการยกระดับการประกอบการ SME ภาคเหนือตอนบนด้วยเทคโนโลยีดิจิทัล (Digital Tranformation for Upper Northern SME) ของกระทรวงอุตสาหกรรมอีกด้วย
ปัจจุบันบริษัทฯ ได้รับผลกระทบจากสถานการณ์โควิด-19 ส่งผลให้ยอดขายลดลง เนื่องจากส่วนใหญ่เป็นพึ่งพาการขายหน้าร้าน  ปลัดกระทรวงอุตสาหกรรม จึงได้แนะนำให้บริษัทฯ เพิ่มช่องทางการตลาด โดยเน้นการตลาดออนไลน์และขยายกลุ่มลูกค้าต่างประเทศ  เช่น ญี่ปุ่น  ตามนโยบายการพัฒนาอุตสาหกรรมไทยตามมาตรการ “ผลิตได้ ขายได้ อยู่ด้วยกันได้” เป็นหนึ่งในกลไก การขับเคลื่อนการพัฒนาอุตสาหกรรมให้มีศักยภาพ “ผลิตได้” คือ ต้องมีการใช้งานวิจัยและพัฒนา นวัตกรรม และเทคโนโลยี เพื่อเพิ่มมูลค่าผลิตภัณฑ์ “ขายได้” คือ ต้องมีการตลาดที่ดีทั้งออนไลน์ (Online) และออฟไลน์ (Offline) และ“อยู่ด้วยกันได้” คือ สินค้าและบริการ ต้องมีคุณภาพและมาตรฐาน ปลอดภัย และเป็นมิตรต่อสิ่งแวดล้อม และแนะนำให้บริษัทฯ เข้ามาใช้แพลตฟอร์ม T-GoodTech (Thailand Good Technology) ซึ่งเป็นช่องทางการจับคู่ระหว่างธุรกิจกับธุรกิจ (Business to Business) ระหว่างวิสาหกิจไทยด้วยกันเอง และระหว่างวิสาหกิจไทยกับวิสาหกิจทั่วโลก เป็นการเพิ่มช่องทางการตลาดและทดสอบตลาดเพื่อให้เกิดการพัฒนาอย่างต่อเนื่องและสอดคล้องกับความต้องการของตลาดเป้าหมายได้อย่างมีประสิทธิภาพมากขึ้น
โดยมี นายจุลพงษ์ ทวีศรี รองปลัดกระทรวงอุตสาหกรรม นายภาสกร ชัยรัตน์ นายเจตนิพิฐ รอดภัย รองอธิบดีกรมส่งเสริมอุตสาหกรรม นางสาวนารถนารีย์ รัฐปัตย์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย นายพิชิต มิทราวงศ์ ผู้ช่วยกรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย นายบุญอุ้ม วงศ์บุตร อุตสาหกรรมจังหวัดเชียงใหม่ ร่วมลงพื้นที่ และมีนางดร เกษรสมบัติ กรรมการบริษัทฯ ให้การต้อนรับ

ที่มา : https://www.thaigov.go.th/news/contents/details/36656