รัฐบาลไทย-ข่าวทำเนียบรัฐบาล-กรมศุลกากร รับนโยบาย ขยายระยะเวลามาตรการยกเว้นอากรขาเข้าสินค้าที่มีความจำเป็นเนื่องจากสถานการณ์แพร่ระบาดของโรคติดเชื้อไวรัสโคโรนา 2019


วันอังคารที่ 10 พฤศจิกายน 2563
พิมพ์
กรมศุลกากร รับนโยบาย ขยายระยะเวลามาตรการยกเว้นอากรขาเข้าสินค้าที่มีความจำเป็นเนื่องจากสถานการณ์แพร่ระบาดของโรคติดเชื้อไวรัสโคโรนา 2019
ตามที่กระทรวงการคลังได้มีมาตรการยกเว้นอากรขาเข้าของกรมศุลกากรเพื่อดูแลและเยียวยาผลกระทบจากการแพร่ระบาดของโรคติดเชื้อไวรัสโคโรนา 2019
ตามที่กระทรวงการคลังได้มีมาตรการยกเว้นอากรขาเข้าของกรมศุลกากรเพื่อดูแลและเยียวยาผลกระทบจากการแพร่ระบาดของโรคติดเชื้อไวรัสโคโรนา 2019 ดังนี้
1. มาตรการยกเว้นอากรขาเข้าสำหรับสินค้าหน้ากากและวัตถุดิบที่นำมาใช้ผลิตสินค้าดังกล่าว (ประกาศกระทรวงการคลัง เรื่อง การลดอัตราอากรและยกเว้นอากรศุลกากรตามมาตรา 12 แห่งพระราชกำหนดพิกัดอัตราศุลกากร พ.ศ. 2530 (ฉบับที่ 3) ลงวันที่ 19 มีนาคม 2563) ซึ่งมีผลใช้บังคับถึงวันที่ 19 กันยายน 2563
2. มาตรการยกเว้นอากรขาเข้าของที่ใช้รักษา วินิจฉัย หรือป้องกันโรคติดเชื้อไวรัสโคโรนา 2019 (ประกาศกระทรวงการคลัง เรื่อง การยกเว้นอากรศุลกากรสำหรับของที่นำเข้ามาเพื่อใช้รักษา วินิจฉัย หรือป้องกันโรคติดเชื้อไวรัสโคโรนา 2019 ลงวันที่ 10 เมษายน 2563) ซึ่งมีผลใช้บังคับถึงวันที่ 30 กันยายน 2563
ทั้งนี้ ภาพรวมสถานการณ์ของโรคติดเชื้อไวรัสโคโรนา 2019 ทั่วโลก ยังคงมีการแพร่ระบาดอย่างต่อเนื่องดังนั้น เพื่อเป็นการเตรียมความพร้อมทางด้านยา เครื่องมือแพทย์ รวมถึงของอื่น ๆ ที่เกี่ยวข้องสำหรับรองรับสถานการณ์การแพร่ระบาด
คณะรัฐมนตรี จึงมีมติเห็นชอบให้ขยายมาตรการดังกล่าว เมื่อวันอังคารที่ 10 พฤศจิกายน 2563  โดยมีรายละเอียดดังนี้
1. ร่างประกาศกระทรวงการคลัง เรื่อง การลดอัตราอากรและยกเว้นอากรศุลกากรตามมาตรา 12 แห่งพระราชกำหนดพิกัดอัตราศุลกากร พ.ศ. 2530 (ฉบับที่ ...) เพื่อขยายระยะเวลาการยกเว้นอากรสำหรับสินค้าหน้ากาก และวัตถุดิบที่นำมาใช้ผลิตสินค้าดังกล่าว ตามประกาศกระทรวงการคลัง เรื่อง การลดอัตราอากรและยกเว้นอากรศุลกากรตามมาตรา 12 แห่งพระราชกำหนดพิกัดอัตราศุลกากร พ.ศ. 2530 (ฉบับที่ 3) ลงวันที่ 19 มีนาคม 2563 ไปจนถึงวันที่ 3 กุมภาพันธ์ 2564
2. ร่างประกาศกระทรวงการคลัง เรื่อง การยกเว้นอากรศุลกากรสำหรับของที่นำเข้ามาเพื่อใช้รักษา วินิจฉัย หรือป้องกันโรคติดเชื้อไวรัสโคโรนา 2019 (ฉบับที่ ...) เพื่อขยายระยะเวลาการยกเว้นอากรตามประกาศกระทรวงการคลัง เรื่อง การยกเว้นอากรศุลกากรสำหรับของที่นำเข้ามาเพื่อใช้รักษา วินิจฉัย หรือป้องกันโรคติดเชื้อไวรัสโคโรนา 2019 ลงวันที่ 10 เมษายน 2563 สำหรับของที่นำเข้ามาเพื่อรักษา วินิจฉัย หรือป้องกันโรคติดเชื้อไวรัสโคโรนา 2019 ไม่ว่าจะอยู่ในพิกัดประเภทใดตามรายการที่กระทรวงสาธารณสุขประกาศกำหนด ไปจนถึงวันที่ 31 มีนาคม 2564
ทั้งนี้ กรมศุลกากรจะได้ดำเนินการตามขั้นตอนเพื่อให้การขยายระยะเวลาดังกล่าวมีผลใช้บังคับต่อไป
**สามารถสอบถามรายละเอียดเพิ่มเติมได้ที่ส่วนโครงสร้างอัตราอากร กองพิกัดอัตราศุลกากร หมายเลขโทรศัพท์ 02-667-6481 หรือสอบถามปัญหาทางศุลกากร ศูนย์บริการศุลกากร (Customs Care Center) หมายเลข 02-667-6656 หรือสายด่วน 1164**

ที่มา : https://www.thaigov.go.th/news/contents/details/36655