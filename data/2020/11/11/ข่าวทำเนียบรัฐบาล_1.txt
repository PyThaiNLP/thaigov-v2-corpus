รัฐบาลไทย-ข่าวทำเนียบรัฐบาล-นายกรัฐมนตรีพร้อมผลักดันประเด็นสำคัญในการประชุมสุดยอดอาเซียน ครั้งที่ 37 และการประชุมสุดยอดที่เกี่ยวข้อง


วันอังคารที่ 10 พฤศจิกายน 2563
พิมพ์
นายกรัฐมนตรีพร้อมผลักดันประเด็นสำคัญในการประชุมสุดยอดอาเซียน ครั้งที่ 37 และการประชุมสุดยอดที่เกี่ยวข้อง
นายกรัฐมนตรีพร้อมผลักดันประเด็นสำคัญในการประชุมสุดยอดอาเซียน ครั้งที่ 37 และการประชุมสุดยอดที่เกี่ยวข้อง
วันนี้ (วันจันทร์ที่ 9 พฤศจิกายน 2563) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า ในวันพฤหัสบดีที่ 12 – วันอาทิตย์ที่ 15 พฤศจิกายน 2563 ณ ตึกภักดีบดินทร์ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเข้าร่วมการประชุมสุดยอดอาเซียน ครั้งที่ 37 และการประชุมสุดยอดที่เกี่ยวข้องผ่านการประชุมระบบทางไกล
การประชุมครั้งนี้เป็นการประชุมระดับผู้นำครั้งสุดท้ายของปี 2563 ภายใต้การดำรงตำแหน่งประธานอาเซียนของเวียดนาม โดยจะมีผู้นำประเทศสมาชิกอาเซียนจากทั้ง 10 ประเทศ และเลขาธิการอาเซียนเข้าร่วม ตลอดจนผู้นำของคู่เจรจาเข้าร่วมการประชุมสุดยอดที่เกี่ยวข้อง ได้แก่ จีน ญี่ปุ่น สาธารณรัฐเกาหลี สหรัฐอเมริกา นิวซีแลนด์ ออสเตรเลีย อินเดีย และรัสเซีย รวมทั้งเลขาธิการสหประชาชาติ กรรมการผู้จัดการกองทุนการเงินระหว่างประเทศ และประธานธนาคารโลก
โดยโฆษกประจำสำนักนายกรัฐมนตรีระบุว่า นายกรัฐมนตรีของไทยจะเข้าร่วมและกล่าวถ้อยแถลงในการประชุมในกรอบอาเซียน จำนวน 14 รายการ และการประชุมในกรอบแม่โขง จำนวน 2 รายการ ทั้งนี้ ประเทศไทยมุ่งมั่นที่จะหยิบยก และผลักดันประเด็นสำคัญในการประชุมกรอบอาเซียน และการประชุมสุดยอดที่เกี่ยวข้อง ดังนี้
1. การรับมือกับการแพร่ระบาดและผลกระทบของโควิด-19
2. การสร้างอนาคตที่เข้มแข็งและยั่งยืนในยุคหลังโควิด-19
3. การส่งเสริมความไว้เนื้อเชื่อใจและการสร้างบรรยากาศความร่วมมือในภูมิภาค
และในการร่วมประชุมกับคู่เจรจาในกรอบต่าง ๆ จะมีการย้ำถึงความสำคัญของกลไกต่าง ๆ ที่อาเซียนมีบทบาทนำ เพื่อส่งเสริมผลประโยชน์ร่วมกัน และมุ่งหวังว่าจะมีผลลัพธ์ที่เป็นรูปธรรม ตลอดจนไทยพร้อมจะร่วมมือกับอาเซียน และคู่เจรจาของอาเซียนในการรับมือกับโควิด-19 และสนับสนุนข้อริเริ่มที่เกี่ยวข้องเพื่อสร้างความยั่งยืนร่วมกัน

ที่มา : https://www.thaigov.go.th/news/contents/details/36634