รัฐบาลไทย-ข่าวทำเนียบรัฐบาล-กระตุ้นเศรษฐกิจในประเทศ


วันอังคารที่ 10 พฤศจิกายน 2563
กระตุ้นเศรษฐกิจในประเทศ
กระทรวงเกษตรฯ หวังกระตุ้นเศรษฐกิจในประเทศ เตรียมจัดงาน “ช้อปเกษตรวิถีใหม่ ส่งสุขทั่วไทยถึงหน้าบ้าน”
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ เปิดเผยภายหลังการประชุมคณะกรรมการขับเคลื่อนโครงการตลาดสินค้าเกษตรออนไลน์ ณ กระทรวงเกษตรและสหกรณ์ ว่า กระทรวงเกษตรฯ เตรียมจัดงาน “ช้อปเกษตรวิถีใหม่ ส่งสุขทั่วไทยถึงหน้าบ้าน” ที่จะจัดขึ้นระหว่างวันที่ 17 – 23 ธันวาคม 2563 ณ ศูนย์การค้า พาราไดซ์ พาร์ค โดยภายในงาน จะมีการจำหน่ายสินค้า ทั้งอาหารสด อาหารแห้ง อาหารแปรรูป ของใช้/เครื่องประดับ และอื่น ๆ เพื่อเป็นการกระตุ้นเศรษฐกิจในประเทศให้มีเงินหมุนเวียนในระบบมากขึ้น โดยกระตุ้นเศรษฐกิจฐานรากผ่านเกษตรกรและผู้ประกอบการ ให้สามารถจำหน่ายสินค้าเกษตรและผลิตภัณฑ์ที่มีคุณภาพมาตรฐานได้เพิ่มขึ้น รวมถึงมีรายได้เพิ่มขึ้นจากการขยายช่องทางการตลาดผ่านการค้าออนไลน์ โดยเฉพาะอย่างยิ่งในช่วงเทศกาลปีใหม่ที่กำลังจะมาถึงนี้ อีกทั้งยังเป็นการส่งเสริมการบริโภคสินค้าเกษตรและผลิตภัณฑ์ในประเทศให้เพิ่มมากขึ้น ผู้บริโภคมีทางเลือกซื้อสินค้าเกษตรและผลิตภัณฑ์ที่มีคุณภาพมาตรฐานเป็นของขวัญช่วงเทศกาลปีใหม่และเทศกาลต่าง ๆ และเป็นการพัฒนาและประชาสัมพันธ์ช่องทางการตลาดออนไลน์ของสินค้าเกษตรและผลิตภัณฑ์ให้เป็นที่รู้จักมากยิ่งขึ้นด้วย

ที่มา : https://www.thaigov.go.th/news/contents/details/36644