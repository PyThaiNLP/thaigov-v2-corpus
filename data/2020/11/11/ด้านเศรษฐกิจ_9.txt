รัฐบาลไทย-ข่าวทำเนียบรัฐบาล-ครม.รับทราบผลการดำเนินมาตรการชิมช้อปใช้


วันอังคารที่ 10 พฤศจิกายน 2563
พิมพ์
ครม.รับทราบผลการดำเนินมาตรการชิมช้อปใช้
คณะรัฐมนตรีได้มีมติในคราวประชุมเมื่อวันที่ 10 พฤศจิกายน 2563 รับทราบผลการดำเนินมาตรการชิมช้อปใช้ ซึ่งดำเนินการในระหว่างวันที่ 27 กันยายน 2562 - 31 มกราคม 2563 โดยมาตรการดังกล่าวเป็นการให้สิทธิประโยชน์แก่ประชาชนสัญชาติไทยที่มีอายุ 18 ปีบริบูรณ์ขึ้นไป
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า คณะรัฐมนตรีได้มีมติในคราวประชุมเมื่อวันที่ 10 พฤศจิกายน 2563 รับทราบผลการดำเนินมาตรการชิมช้อปใช้ ซึ่งดำเนินการในระหว่างวันที่ 27 กันยายน 2562 - 31 มกราคม 2563 โดยมาตรการดังกล่าวเป็นการให้สิทธิประโยชน์แก่ประชาชนสัญชาติไทยที่มีอายุ 18 ปีบริบูรณ์ขึ้นไปในวันลงทะเบียนและมีบัตรประจำตัวประชาชนรวมจำนวนไม่เกิน 15 ล้านคนโดยผู้ลงทะเบียนจะได้รับสิทธิประโยชน์จากการใช้จ่ายผ่านg-Wallet แอปพลิเคชัน “เป๋าตัง”กับผู้ประกอบการที่ลงทะเบียนเข้าร่วมมาตรการและติดตั้งแอปพลิเคชัน “ถุงเงิน”ซึ่งมาตรการดังกล่าวมีผู้ได้รับสิทธิจำนวน 14,354,159 คนมีผู้ใช้สิทธิจำนวน 11,802,073 คนและมีร้านค้าที่มีผู้ไปใช้สิทธิจำนวน 103,053 ร้าน มียอดใช้จ่ายผ่าน g-Wallet รวม 28,819.9 ล้านบาทแบ่งเป็น การใช้จ่ายผ่าน g-Wallet ช่องที่ 1 (เงินสนับสนุนจากภาครัฐ 1,000 บาท) จำนวน 11,671.8 ล้านบาท และการใช้จ่ายผ่านg-Wallet ช่องที่ 2 (ประชาชนเติมเงินเพื่อใช้จ่ายและได้รับเงินชดเชยจากภาครัฐร้อยละ 15 หรือ 20 ของยอดใช้จ่ายจริง) จำนวน 17,148.1 ล้านบาท
ในการประเมินความคุ้มค่าของมาตรการชิมช้อปใช้พบว่า มีการใช้สิทธิทั่วภูมิภาคและทุกจังหวัด โดยมาตรการชิมช้อปใช้มีผลบวกต่อผลิตภัณฑ์มวลรวมในประเทศ (Gross Domestic Product: GDP) ผ่านตัวทวีคูณ (Multiplier) 3.3 เท่าซึ่งประเมินว่าได้ส่งผลต่อการขยายตัวทางเศรษฐกิจร้อยละ 0.1 - 0.3 และมีผลบวกต่อเศรษฐกิจรายจังหวัดซึ่งสะท้อนได้จากการบริโภคการท่องเที่ยวและผลิตภัณฑ์มวลรวมจังหวัด(Gross Provincial Product: GPP)ในช่วงของการดำเนินมาตรการ นอกจากนี้สำนักงานสภาพัฒนาการเศรษฐกิจและสังคมแห่งชาติได้รายงานGDP ไตรมาส 4 ปี 2562 ไว้อย่างชัดเจนว่าการขยายตัวของเศรษฐกิจอันเนื่องมาจากการขยายตัวสาขาการขายส่งขายปลีกโรงแรมที่พักและร้านอาหารในด้านอุปทานเป็นผลมาจากมาตรการชิมช้อปใช้ และยอดการใช้จ่ายที่เพิ่มขึ้นจากการมีมาตรการชิมช้อปใช้ส่งผลให้มูลค่าการจัดเก็บภาษีมูลค่าเพิ่มสูงกว่าปกติอย่างมีนัยสำคัญ นอกจากนี้ ยังส่งผลให้เกิดประโยชน์ทางอ้อม คือ ทำให้ประเทศไทยก้าวสู่สังคมไร้เงินสด (Cashless Society) สร้างทักษะความเข้าใจและการใช้เทคโนโลยีดิจิทัล (Digital Literacy) แก่ประชาชนสร้างฐานข้อมูลขนาดใหญ่ (Big Data) เพื่อใช้วิเคราะห์เชิงลึกและเพิ่มขีดความสามารถของหน่วยงานในการใช้เทคโนโลยีดิจิทัล (Digital Technology) มาช่วยในการดำเนินนโยบายเศรษฐกิจ
รองโฆษกกระทรวงการคลัง ได้กล่าวเพิ่มเติมว่า ในการสำรวจข้อมูลความพึงพอใจต่อมาตรการชิมช้อปใช้ผ่านแบบสอบถามออนไลน์ระหว่างวันที่ 31 มกราคม - 17 กุมภาพันธ์ 2563 มีผู้ตอบแบบสอบถามแบ่งเป็นประชาชนจำนวน 76,382 คนและผู้ประกอบการหรือร้านค้า “ถุงเงิน”จำนวน 458 ร้านค้าสรุปได้ว่า ประชาชนมีความพึงพอใจ 3 ลำดับแรก ได้แก่ เงินสนับสนุน 1,000 บาทร้อยละ 74.6 ความปลอดภัยในการใช้งานแอปพลิเคชัน “เป๋าตัง”ร้อยละ 74.2 และความสะดวกในการใช้จ่ายผ่านแอปพลิเคชัน “เป๋าตัง”ร้อยละ 73.9 ส่วนผู้ประกอบการ/ร้านค้า “ถุงเงิน” มีความ      พึงพอใจ 3 ลำดับแรกได้แก่ความปลอดภัยในการใช้งานแอปพลิเคชัน “ถุงเงิน”ร้อยละ 86.6 ความสะดวกในการรับเงินผ่านแอปพลิเคชัน “ถุงเงิน” ร้อยละ 84.9 และขั้นตอนและรูปแบบการลงทะเบียนร้อยละ 70.5
สอบถามข้อมูลเพิ่มเติม
สำนักงานเศรษฐกิจการคลังโทร 02 2739020 ต่อ 3697
กรมบัญชีกลางโทร 02 2706400 กด 7
ธนาคารกรุงไทยจำกัด (มหาชน) โทร 02 1111144

ที่มา : https://www.thaigov.go.th/news/contents/details/36654