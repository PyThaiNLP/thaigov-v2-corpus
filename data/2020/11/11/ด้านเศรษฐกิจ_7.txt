รัฐบาลไทย-ข่าวทำเนียบรัฐบาล-ออมสิน ชู “ผ่อนบ้าน ดอกเบี้ย 2.5% 3 ปี” สินเชื่อธุรกิจ GSB D-VERs วงเงินกู้สูงสุด 100 ล้าน ดอกเบี้ยปีแรก 3.99% เฉพาะงาน Money Expo หาดใหญ่ 13-15 พ.ย.นี้ เท่านั้น


วันอังคารที่ 10 พฤศจิกายน 2563
พิมพ์
ออมสิน ชู “ผ่อนบ้าน ดอกเบี้ย 2.5% 3 ปี” สินเชื่อธุรกิจ GSB D-VERs วงเงินกู้สูงสุด 100 ล้าน ดอกเบี้ยปีแรก 3.99% เฉพาะงาน Money Expo หาดใหญ่ 13-15 พ.ย.นี้ เท่านั้น
ธ.ออมสินนำนวัตกรรมทางการเงินครบวงจรเข้าร่วมงานมหกรรมการเงินหาดใหญ่ ครั้งที่ 10 ระหว่างวันที่ 13-15 พฤศจิกายน 2563 ณ เซ็นทรัลเฟสติวัล หาดใหญ่ โดยมีผลิตภัณฑ์ที่เป็นไฮไลท์ของธนาคารฯ ได้แก่ โปรโมชั่นเงินกู้ “สินเชื่อเคหะ” สำหรับการซื้อที่อยู่อาศัย
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารฯ ได้นำนวัตกรรมทางการเงินครบวงจรเข้าร่วมงานมหกรรมการเงินหาดใหญ่ ครั้งที่ 10 ระหว่างวันที่ 13-15 พฤศจิกายน 2563 ณ เซ็นทรัลเฟสติวัล หาดใหญ่ โดยมีผลิตภัณฑ์ที่เป็นไฮไลท์ของธนาคารฯ ได้แก่ โปรโมชั่นเงินกู้ “สินเชื่อเคหะ” สำหรับการซื้อที่อยู่อาศัย ปลูกสร้าง ต่อเติมซ่อมแซม หรือไถ่ถอนจำนอง(รีไฟแนนซ์) จากสถาบันการเงินอื่น โดยทำประกันชีวิตเพื่อประกันสินเชื่อ จะได้อัตราดอกเบี้ยคงที่ 3 ปี 2.50% ปีที่ 4 เป็นต้นไป MRR-1.50% ต่อปี (ปัจจุบัน MRR ของธนาคารฯ = 6.245%)
พร้อมกันนี้ ขอแนะนำ สินเชื่อธุรกิจ GSB D-VERs เพื่อเป็นทุนหมุนเวียนในการดำเนินกิจการ ลงทุนในสินทรัพย์ถาวร หรือเพื่อไถ่ถอนจำนองจากสถาบันการเงินอื่น ธนาคารฯ ให้เงินกู้ทั้งระยะสั้นและระยะยาว จำนวนเงินให้กู้ตั้งแต่ 1 ล้านบาท สูงสุดไม่เกิน 100 ล้านบาท โดยวงเงินกู้ 1-20 ล้านบาท หากทำประกันชีวิตเพื่อประกันสินเชื่อ คิดอัตราดอกเบี้ยพิเศษปีที่ 1 = 3.99% ปีที่ 2 = 4.99% หลังจากนั้นกรณีหลักทรัพย์ค้ำประกันเต็มวงเงิน คิดอัตราดอกเบี้ย MOR/MLR+0.75% (ปัจจุบัน MOR ของธนาคารฯ = 5.995% และ MLR = 6.150%) และกรณีหลักทรัพย์ค้ำประกันตั้งแต่ร้อยละ 30 คิดอัตราดอกเบี้ย MOR/MLR+1.25% แต่หากกู้ในวงเงิน 20-100 ล้านบาท แล้วทำประกันชีวิตเพื่อประกันสินเชื่อ คิดอัตราดอกเบี้ยพิเศษ 2 ปีแรก = 4.00 ต่อปี หลังจากนั้นกรณีหลักทรัพย์ค้ำประกันเต็มวงเงิน คิดอัตราดอกเบี้ย MOR/MLR+0.75% และกรณีหลักทรัพย์ค้ำประกันตั้งแต่ร้อยละ 30 คิดอัตราดอกเบี้ย MOR/MLR+1.00%
นอกจากนี้ ยังมี สินเชื่อ GSB SMEs Startup No.1 จัดโปรโมชั่นในโอกาสครบรอบ 107 ปี ธนาคารออมสิน เพียงมีไอเดียและนวัตกรรมที่น่าสนใจ วงเงินกู้สูงสุด 10 ล้านบาท หากทำประกันชีวิตเพื่อประกันสินเชื่อ ใช้หลักทรัพย์ค้ำประกันมากกว่า 50% ดอกเบี้ยปีแรก 1.07% หลังจากนั้น MRR + 1.50% ต่อปี
“สำหรับโปรโมชั่นที่ธนาคารออมสินนำมาให้บริการในงานนี้ทั้งหมดจะสอดคล้องกับรูปแบบของบูธที่สะท้อนความเป็นตัวตน GSB Social Bank ธนาคารเพื่อสังคม : ธนาคารออมสิน “สร้างโอกาส สร้างความสุข ให้คนไทย” ซึ่งดำเนินบทบาทสำคัญในการส่งเสริมการออมเคียงคู่สังคมไทย พร้อมไปกับความมุ่งมั่นในการสร้างโอกาสให้คนไทยได้เข้าถึงแหล่งเงินทุนในระบบที่คิดดอกเบี้ยไม่แพง เพื่อยกระดับรายได้ ลดค่าใช้จ่าย มุ่งพัฒนาคุณภาพชีวิตให้มีความเป็นอยู่ที่ดีขึ้น และสนับสนุนการพัฒนาเศรษฐกิจฐานรากให้เข้มแข็ง สำหรับรายละเอียดเกี่ยวกับผลิตภัณฑ์ต่างๆ เป็นไปตามหลักเกณฑ์เงื่อนไขที่ธนาคารกำหนด ลูกค้าสามารถสอบถามรายละเอียดเพิ่มเติมก่อนเข้าร่วมงานได้ที่ศูนย์ลูกค้าสัมพันธ์ธนาคารออมสิน โทร.1115 หรือสอบถามพนักงานภายในบูธก่อนตัดสินใจทำธุรกรรมที่สนใจ” ผู้อำนวยการธนาคารออมสิน กล่าวในที่สุด.

ที่มา : https://www.thaigov.go.th/news/contents/details/36649