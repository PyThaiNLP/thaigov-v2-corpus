รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ผลักดันการดำเนินงานของหน่วยงานในกระบวนการยุติธรรมเพื่อเพิ่มประสิทธิภาพการดำเนินคดีความผิดฐานสมคบ หรือสนับสนุนช่วยเหลือการกระทำความผิดเกี่ยวกับยาเสพติด


วันอังคารที่ 10 พฤศจิกายน 2563
รัฐมนตรีว่าการกระทรวงยุติธรรม ผลักดันการดำเนินงานของหน่วยงานในกระบวนการยุติธรรมเพื่อเพิ่มประสิทธิภาพการดำเนินคดีความผิดฐานสมคบ หรือสนับสนุนช่วยเหลือการกระทำความผิดเกี่ยวกับยาเสพติด
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมเชิงปฏิบัติการผู้บริหารหน่วยงานในกระบวนการยุติธรรมเพื่อเพิ่มประสิทธิภาพการดำเนินคดีความผิดฐานสมคบ หรือสนับสนุนช่วยเหลือการกระทำความผิดเกี่ยวกับยาเสพติด
ในวันจันทร์ที่ ๙ พฤศจิกายน ๒๕๖๓ เวลา ๑๓.๐๐ น. ณ โรงแรมอมารี ดอนเมือง แอร์พอร์ต กรุงเทพ เขตดอนเมือง กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมเชิงปฏิบัติการผู้บริหารหน่วยงานในกระบวนการยุติธรรมเพื่อเพิ่มประสิทธิภาพการดำเนินคดีความผิดฐานสมคบ หรือสนับสนุนช่วยเหลือการกระทำความผิดเกี่ยวกับยาเสพติด โดยมี นายวิชัย ไชยมงคล​​ เลขาธิการคณะกรรมการป้องกันและปราบปรามยาเสพติด และผู้แทนจากหน่วยงานที่เกี่ยวข้องกว่า ๖๐ คน เข้าร่วมประชุมฯ
ในการนี้ รัฐมนตรีว่าการกระทรวงยุติธรรม กล่าวใจความสำคัญตอนหนึ่งว่า การแก้ไขปัญหายาเสพติดของรัฐบาล พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้มอบนโยบายที่สำคัญประการหนึ่ง คือ การให้แต่ละจังหวัดตั้งเป้าหมายในการยึดทรัพย์สิน และกำหนดแผนงานรองรับ พร้อมทั้งจัดทำแผนผังความเชื่อมโยงของเครือข่ายและเส้นทางการเงินของนักค้ายาเสพติด เพื่อนำมาตรการบังคับริบทรัพย์สิน มาตรการด้านการฟอกเงินและภาษี มาใช้ในการดำเนินการกับเครือข่ายการค้ายาเสพติดรายสำคัญ และนายทุนที่อยู่เบื้องหลังการกระทำความผิดเกี่ยวกับยาเสพติด ในส่วนการดำเนินงานตรวจสอบและริบทรัพย์สินที่ผ่านมาในแต่ละปี หากคำนวณจากปริมาณยาเสพติดที่แพร่ระบาดอยู่มาเป็นตัวเงิน จะมีมูลค่ามากถึงหลักล้านล้านบาท แต่ในปีหนึ่งเราสามารถยึดทรัพย์สินของผู้กระทำความผิดได้เพียงหลักพันล้านบาทเท่านั้น ซึ่งจากหลักคิดดังกล่าว นำมาสู่แนวทางใหม่ในการยึดทรัพย์สินของผู้กระทำความผิดเกี่ยวกับยาเสพติดในกลุ่มผู้ถูกจับกุม และขยายผลไปยังเครือข่ายการค้า โดยเฉพาะในกลุ่มผู้ที่มีการทำธุรกรรมที่มีเหตุอันควรสงสัยว่าจะเกี่ยวข้องกับการกระทำความผิดเกี่ยวกับยาเสพติดจากสำนักงาน ปปง. ซึ่งได้ตั้งเป้าหมายให้สามารถยึดทรัพย์สินให้ได้มากกว่าเดิม ๑๐ เท่า โดยสำหรับวิธีการดำเนินการนั้น ได้สั่งการให้จัดตั้งทีมสืบสวนขยายผลด้วยการใช้เครื่องมือพิเศษเชื่อมโยงกับทุกคดี และให้มีการตั้งหัวหน้าผู้รับผิดชอบที่ได้รับการฝึกอบรมแล้วมาดูแล โดยให้มีการประเมินมูลค่ายาเสพติดตามมูลค่าจริง และให้ติดตามยึดทรัพย์สินในส่วนของมูลค่า หรือผลประโยชน์ที่ผู้กระทำผิดควรจะได้รับจากการค้ายาเสพติด รวมถึงการดำเนินคดีกับตัวการสำคัญหรือนายทุนที่อยู่เบื้องหลังการกระทำความผิด หรือผู้ร่วมขบวนการค้ายาเสพติด รวมทั้งผู้ที่สนับสนุนช่วยเหลือการกระทำความผิดเกี่ยวกับยาเสพติด โดยทั้งหมดจำเป็นต้องอาศัยมาตรการทางกฎหมายตามพระราชบัญญัติมาตรการในการปราบปรามผู้กระทำความผิดเกี่ยวกับยาเสพติด พ.ศ. ๒๕๓๔
รัฐมนตรีว่าการกระทรวงยุติธรรม กล่าวต่อความว่า ในความผิดฐานสมคบหรือสนับสนุนช่วยเหลือ และการดำเนินคดีในความผิดฐานฟอกเงินตามพระราชบัญญัติป้องกันและปราบปรามการฟอกเงิน พ.ศ.2542 รวมทั้งความผิดฐานหลีกเลี่ยงภาษี ตามประมวลรัษฎากร โดยการดำเนินคดีความผิด ฐานสมคบและสนับสนุนช่วยเหลือฯนั้น เป็นมาตรการหลักสำคัญ ที่ผ่านมาได้รับความร่วมมือด้วยดีจากทุกฝ่าย ซึ่งยังมีปัญหาและอุปสรรคในการทำสำนวน คดีสมคบ คือ พยานหลักฐาน ข้อมูลทางโทรศัพท์ ความเคลื่อนไหวในบัญชีธนาคาร เอามาแลกกับคำขออนุมัติจับกุมไม่ทัน จะทำอย่างไรให้ทัน การขออนุมัติแจ้งข้อหาจับกุม จะย่นเวลาอย่างไรให้เร็ว และปัญหาการทำสำนวนคดีฟอกเงิน ไม่มีระเบียบวิธีที่ชัดเจนในการทำคดี จะเก็บหลักฐานอย่างไรให้ครบถ้วน สำหรับการประชุมเชิงปฏิบัติการในวันนี้ มีความมุ่งหมายที่จะพัฒนาและเพิ่มประสิทธิภาพในการดำเนินคดีกับตัวการสำคัญ หรือนายทุนที่อยู่เบื้องหลังการกระทำความผิด หวังเป็นอย่างยิ่งว่า จะได้รับความร่วมมือจากผู้เข้าร่วประชุมในการที่จะได้ร่วมกันระดมความคิดเห็นและประสบการณ์ เพื่อกำหนดแนวทางการปฏิบัติให้เป็นไปตามวัตถุประสงค์ ต่อไป

ที่มา : https://www.thaigov.go.th/news/contents/details/36641