รัฐบาลไทย-ข่าวทำเนียบรัฐบาล-ปลัด พม. มอบแนวทางการปฏิบัติงานตามนโยบายและทิศทางการขับเคลื่อนภารกิจ ประจําปี 2564


วันอังคารที่ 10 พฤศจิกายน 2563
ปลัด พม. มอบแนวทางการปฏิบัติงานตามนโยบายและทิศทางการขับเคลื่อนภารกิจ ประจําปี 2564
ปลัด พม. มอบแนวทางการปฏิบัติงานตามนโยบายและทิศทางการขับเคลื่อนภารกิจ ประจําปี 2564
วันนี้ (10 พ.ย. 63) เวลา 08.30 น.  นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) มอบแนวทางการปฏิบัติงานตามนโยบายและทิศทางการขับเคลื่อนภารกิจของกระทรวง พม. ประจําปี 2564 ให้แก่คณะผู้บริหาร พัฒนาสังคมและความมั่นคงของมนุษย์จังหวัด (พมจ.) ผู้อำนวยการสำนักงานส่งเสริมและสนับสนุนวิชาการ (ผอ.สสว.) และหัวหน้าหน่วยงานสังกัดกระทรวง พม. ทั้งในส่วนกลางและภูมิภาคทั่วประเทศ ณ โรงแรมรามาการ์เด้นส์ กรุงเทพฯ
นางพัชรี กล่าวว่า กระทรวงการพัฒนาสังคมและความมั่นคงของมนุษย์ (พม.) ได้กำหนดทิศทางการขับเคลื่อนงาน ปี 2564 ภายใต้วิสัยทัศน์ "สร้างสังคมดี คนมีคุณภาพ" เพื่อมุ่งพัฒนาศักยภาพคน ครอบครัว ชุมชนให้มีความเข้มแข็งและสร้างระบบที่เอื้อต่อการพัฒนาคนให้มีคุณภาพชีวิตที่ดี สร้างหลักประกันทางสังคมที่ครอบคลุมและเหมาะสมกับกลุ่มเป้าหมายเฉพาะ ส่งเสริมภาคีเครือข่ายอย่างเป็นระบบสู่การเป็นหุ้นส่วนทางสังคม และยกระดับองค์กรการเป็นผู้นำทางสังคม โดยขับเคลื่อนภารกิจของกระทรวง พม. ด้วยหลักการบริหารงาน CHANGE for ALL คือ เปลี่ยนแปลงเพื่อทุกคนในสังคม ประกอบด้วย C (Collaboration) มุ่งเน้นความร่วมมือในการทำงานกับทุกภาคส่วนของสังคม  H (High  Performance) มุ่งสร้างและพัฒนางานของ พม. ให้มีคุณภาพ  A (Ability) มุ่งเน้นการพัฒนาความสามารถ ศักยภาพคน พม. ให้ก้าวทันกระแสในโลกยุคดิจิทัล  N (Next Normal) มุ่งเน้นการปรับตัวเพื่อเตรียมความพร้อมสู่วิถีการทำงานของ พม. ในยุคใหม่  G (Good Governance) มุ่งเน้นการทำงานที่โปร่งใส ตรวจสอบได้ มีจิตสำนึกสาธารณะ  E (Equality for All) มุ่งสร้างความเท่าเทียมทางสังคมโดยไม่ทิ้งใครไว้ข้างหลัง
นางพัชรี กล่าวเพิ่มเติมว่า นอกจากนี้ ยังได้เน้นย้ำนโยบายสำคัญ 4 สร้างในการขับเคลื่อน พม. ประกอบด้วย 1) สร้างคน พม. ให้มีสมรรถนะสูง อาทิ พัฒนาคน พม. เพื่อรองรับการเปลี่ยนแปลงและเตรียมความพร้อมสู่การบริหารจัดการองค์กรในยุคดิจิทัล 2) สร้างองค์กร พม. ให้มีผลสัมฤทธิ์ที่ประจักษ์ อาทิ จัดทำฐานข้อมูลและเชื่อมโยงข้อมูลของกลุ่มเป้าหมายด้านสังคม โดยนำเทคโนโลยีดิจิทัลมาใช้ในการบริหารงาน และปรับภาพลักษณ์เป็นองค์กรแห่งความสุข 3) สร้างงาน พม. ให้มีคุณภาพ อาทิ เน้นผลลัพธ์การทำงาน รวดเร็ว ถูกต้อง และพัฒนางานนวัตกรรมเชิงสังคม และ 4) สร้างเครือข่ายและหุ้นส่วนการพัฒนาสังคม ด้วยการบูรณาการทำงานร่วมกับภาคีเครือข่ายทุกกลุ่มเป้าหมาย

ที่มา : https://www.thaigov.go.th/news/contents/details/36643