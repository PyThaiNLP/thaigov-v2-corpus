รัฐบาลไทย-ข่าวทำเนียบรัฐบาล-รมว.พม. มอบนโยบายทิศทางการขับเคลื่อนภารกิจกระทรวง พม. ประจำปี 2564


วันอังคารที่ 10 พฤศจิกายน 2563
รมว.พม. มอบนโยบายทิศทางการขับเคลื่อนภารกิจกระทรวง พม. ประจำปี 2564
รมว.พม. มอบนโยบายทิศทางการขับเคลื่อนภารกิจกระทรวง พม. ประจำปี 2564
วันที่ 9 พ.ย. 63 เวลา 15.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในการประชุมมอบนโยบายและขับเคลื่อนภารกิจกระทรวงการพัฒนาสังคมและความมั่นคงของมนุษย์ ประจำปี 2564 โดยมี คณะผู้บริหาร พัฒนาสังคมและความมั่นคงของมนุษย์จังหวัด (พมจ.)  ผู้อำนวยการสำนักงานส่งเสริมและสนับสนุนวิชาการ (ผอ.สสว.) หัวหน้าส่วนราชการ ในส่วนกลางและภูมิภาค รวมทั้งข้าราชการและเจ้าหน้าที่ที่เกี่ยวข้อง รวมทั้งสิ้น 670 คน เข้าร่วมประชุม ณ โรงแรมรามาการ์เด้นส์ กรุงเทพฯ
นายจุติ กล่าวว่า กระทรวง พม. ได้ดำเนินการทำความเข้าใจเกี่ยวกับนโยบายและแนวทางการขับเคลื่อนภารกิจกระทรวง พม. ประจำปี 2564 ให้เป็นไปในทิศทางเดียวกัน รวมทั้งแผนการดำเนินงานที่สำคัญ สำหรับผู้บริหารและหัวหน้าส่วนราชการทั้งในส่วนกลางและภูมิภาค เพื่อให้สามารถนำไปใช้เป็นแนวทางการขับเคลื่อนงานตามภารกิจของกระทรวง พม. ในปี 2564 ได้อย่างมีประสิทธิภาพและประสิทธิผล ภายใต้สถานการณ์และแนวโน้มด้านสังคมที่เปลี่ยนแปลงไปอย่างรวดเร็ว ทั้งในระดับนโยบาย ระดับกลุ่มเป้าหมาย และระดับพื้นที่ ซึ่งจะส่งผลให้ประชาชนกลุ่มเป้าหมายของกระทรวง พม. สามารถเข้าถึงบริการของรัฐได้อย่างทั่วถึง และเป็นธรรม ตลอดจนได้รับการพัฒนาคุณภาพชีวิตอย่างครอบคลุมทุกมิติสู่การเป็นทรัพยากรมนุษย์ที่มีคุณค่าของสังคมไทยต่อไป
นายจุติ กล่าวต่อไปว่า วันนี้ ตนขอเน้นย้ำให้ทุกหน่วยงาน ทุกระดับปรับแผนการทำงานให้ทันการเปลี่ยนผ่านไปสู่ยุคเทคโนโลยี สังคม และเศรษฐกิจ หรือดิสรัปชั่น (Disruption) โดยเฉพาะเรื่องของการสื่อสารจากนโยบายต่างๆ ของคณะรัฐมนตรี (ครม.) ไปสู่หน่วยปฏิบัติระดับจังหวัด จนถึงประชาชน ที่ผ่านมายังมีจุดอ่อนที่จะต้องปรับปรุง ซึ่งถือเป็นเรื่องใหญ่ที่ต้องแก้ไข อาทิ เรื่อง การเปิดคลินิกแม่เลี้ยงเดียว ซึ่งบางจังหวัดยังไม่ทราบเรื่อง โดยขอให้หน่วยปฏิบัติทุกระดับต้องเข้าถึงข้อมูลข่าวสารนโยบายต่างๆ ผ่านสื่อประชาสัมพันธ์ ได้แก่ Facebook และ Website ทั้งระดับกรมและกระทรวง รวมถึงรัฐบาล เพื่อตอบโจทย์ให้ทันการเปลี่ยนแปลงที่รวดเร็ว โดยเฉพาะการช่วยเหลือประชาชน ทั้งนี้ แผนงานที่ทำทั้งหมด ตนไม่มองที่กระบวนการ แต่จะเน้นผลลัพธ์ของงาน โดยดูจากประโยชน์สุขของประชาชนเป็นตัวชี้วัด นอกจากนี้ จะเน้นการทำงานเป็น One Team โดยบูรณาการกับกระทรวงต่างๆ และหน่วยงานภายนอกที่เกี่ยวข้อง เช่น การสร้างเครือข่ายเยาวชนอาเซียนเพื่อเตรียมพร้อมเยาวชนสู่การเปลี่ยนแปลงในอนาคต ที่จะต้องมีทักษะความพร้อมในศตวรรษที่ 21 เพราะการลงทุนเรื่องเด็กเป็นการลงทุนที่มีผลตอบแทนมากที่สุด ซึ่งทุนมนุษย์สามารถสร้างมูลค่าเพิ่มได้ตลอดเวลา อย่างไรก็ตาม ปี 2564 จะมุ่งเน้นเรื่องการลดความเหลื่อมล้ำ สร้างโอกาสให้กับคนที่ยังขาดโอกาส สร้างครอบครัวให้เข้มแข็งการฝึกอบรมอาชีพอย่างครบวงจร และการเป็นที่ปรึกษาในการพัฒนาคุณภาพชีวิต
นายจุติ กล่าวเพิ่มเติมว่า สำหรับการแก้ปัญหาประชาชน ที่ พลเอกประยุทธ์ จันทร์โอชา นายกรัฐมนตรีได้มอบหมายให้รัฐมนตรีรับผิดชอบแต่ละพื้นที่ ซึ่งตนรับผิดชอบจังหวัดพิษณุโลก อำนาจเจริญ และยโสธร โดยจะมุ่งเน้นการเข้าหาประชาชน เพื่อรับฟังและแก้ปัญหาให้ทันท่วงที อาทิ โครงการรถรัฐบาลสัญจร เพื่อเข้าไปรับฟังปัญหาประชาชนถึงพื้นที่ พร้อมทำระบบร้องทุกข์ให้ดีขึ้น อีกทั้ง สั่งการให้ พมจ. ลงพื้นที่ไปช่วยแก้ปัญหาให้ประชาชนโดยตรงอย่างเร่งด่วน หากแก้ปัญหาไม่จบ ให้ส่งเรื่องมาที่กระทรวง พม. ส่วนกลางเพื่อส่งให้รัฐบาลดำเนินการแก้ปัญหา นอกจากนี้ กระทรวง พม. จะมีการพิจารณาคัดเลือก พมจ. ข้าราชการ และอาสาสมัครพัฒนาสังคมและความมั่นคงของมนุษย์ (อพม.) ดีเด่น โดยมุ่งเน้นที่จำนวนกลุ่มเป้าหมายและการให้ความช่วยเหลือต่างๆ

ที่มา : https://www.thaigov.go.th/news/contents/details/36642