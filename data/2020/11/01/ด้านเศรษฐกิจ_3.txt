รัฐบาลไทย-ข่าวทำเนียบรัฐบาล-รัฐมนตรีเกษตรฯ ตรวจเยี่ยมกลุ่มเลี้ยงโค – กระบือหนองแก้วพัฒนา จ.ร้อยเอ็ด


วันเสาร์ที่ 31 ตุลาคม 2563
รัฐมนตรีเกษตรฯ ตรวจเยี่ยมกลุ่มเลี้ยงโค – กระบือหนองแก้วพัฒนา จ.ร้อยเอ็ด
รัฐมนตรีเกษตรฯ ตรวจเยี่ยมกลุ่มเลี้ยงโค – กระบือหนองแก้วพัฒนา จ.ร้อยเอ็ด
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์  กล่าวภายหลังตรวจเยี่ยมกลุ่มผู้เลี้ยงโค – กระบือหนองแก้วพัฒนา ตำบลหนองแก้ว อำเภอเมือง จังหวัดร้อยเอ็ด ว่า กลุ่มผู้เลี้ยงโค – กระบือหนองแก้วพัฒนาเลี้ยงโคขุน (โคกลางน้ำ) ส่งสหกรณ์การเกษตรหนองสูง มีสมาชิกจำนวน 25 ราย โคขุนรวมจำนวน 407 ตัว และขุนโคโดยใช้อาหารสำเร็จรูปจากสหกรณ์การเกษตรหนองสูง มีการผลิตมันหมักยีสต์ รวมทั้งมีการรวบรวมปุ๋ยมูลสัตว์จำหน่ายเป็นรายได้เพิ่มเติม
รมช.เกษตรฯ กล่าวว่า วันนี้ได้ลงพื้นที่ชี้แจงโครงการส่งเสริมการเลี้ยงสัตว์ และกิจการอื่นที่เกี่ยวเนื่อง (โคเนื้อสร้างชาติ) แก่พี่น้องประชาชนที่มาร่วมงาน เพื่อเป็นทางเลือกในการประกอบอาชีพ ซึ่งได้รับความสนใจจากเกษตรกรเป็นอย่างมาก อย่างไรก็ตามได้กำชับกับหน่วยงานที่เกี่ยวข้องให้เร่งทำความเข้าใจกับเกษตรกร โดยเฉพาะ กรมปศุสัตว์เกษตรจังหวัด และ ธ.ก.ส. เพื่อให้เกษตรกรเข้าถึงแหล่งเงินทุน โดยมอบหมายให้ผู้ว่าราชการจังหวัดขับเคลื่อนโครงการ ซึ่งตนจะติดตามการดำเนินงานอย่างใกล้ชิด
โอกาสนี้ รมช.เกษตรฯ ได้มอบสินเชื่อโครงการส่งเสริมการเลี้ยงสัตว์และกิจการที่เกี่ยวเนื่อง ให้กับกลุ่มวิสากิจชุมชนบ้านหนองตาด จำนวน 3,000,000 บาท และกลุ่มวิสากิจชุมชนบ้านเหล่างาม จำนวน 2,300,000 บาท พร้อมมอบเวชภัณฑ์และเสบียงสัตว์ให้กับเกษตรกร ทั้งนี้ จ.ร้อยเอ็ด มีกลุ่มเกษตรกรเข้าร่วมโครงการและได้รับการอนุมัติสินเชื่อไปแล้วจำนวน 6 กลุ่ม เป็นจำนวนเงิน 16,300,000 บาท

ที่มา : https://www.thaigov.go.th/news/contents/details/36390