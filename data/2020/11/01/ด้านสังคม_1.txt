รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 31 ตุลาคม 2563


วันเสาร์ที่ 31 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 31 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 31 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 31 ตุลาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 5 ราย ทุกรายเป็นผู้เดินทางจากต่างประเทศ และเข้ากักตัวในสถานที่รัฐจัดให้ หรือสถานที่รัฐกำหนด มีผู้ป่วยกลับบ้านได้ 5 ราย ทำให้ผู้ป่วยกลับบ้านสะสม 3,590 ราย หรือคิดเป็นร้อยละ 94.97 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 131 ราย หรือร้อยละ 3.47 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,780 ราย
สำหรับรายละเอียดผู้ติดเชื้อรายใหม่ 5 รายวันนี้
เป็นคนไทยที่เดินทางมาจากต่างประเทศ 3 ราย เดินทางมาจากบาห์เรน 1 ราย , สหรัฐอาหรับเอมิเรตส์ 2 ราย เข้ากักตัวในสถานที่รัฐจัดให้ (State Quarantine) ทั้งหมดตรวจพบเชื้อ ไม่แสดงอาการ เข้ารับรักษาที่โรงพยาบาลตามระบบ
ชาวต่างชาติ 2 ราย เดินทางจากปากีสถาน 1 ราย, อินเดีย 1 ราย เข้ากักตัวในสถานที่รัฐกำหนด (Alternative State Quarantine)  ทั้งหมดตรวจพบเชื้อ ไม่แสดงอาการ เข้ารับการรักษาในโรงพยาบาลเอกชน
โดยผู้กักตัวเป็นผู้รับผิดชอบค่าใช้จ่ายโดยคิดจากประกันโควิด 19 ที่ทำไว้ก่อนการเดินทางเข้าประเทศ
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กล่าวว่า สถานการณ์โควิด 19
ของประเทศไทยขณะนี้ผู้ติดเชื้อรายใหม่ส่วนใหญ่เป็นผู้ที่เดินทางมาจากต่างประเทศ และพบผู้ติดเชื้อในประเทศบ้างเล็กน้อย ซึ่งหน่วยงานสาธารณสุขในพื้นที่จะเข้าดำเนินการสอบสวนและควบคุมโรคทันทีที่ได้รับแจ้งเพื่อป้องกันการแพร่เชื้อในชุมชน รวมทั้งกระทรวงสาธารณสุขได้เข้มมาตรการคัดกรอง ตรวจหาเชื้อในผู้เดินทางจากต่างประเทศและนำเข้าสู่ระบบกักตัวจนครบ 14 วัน และแรงงานต่างด้าวที่เข้าเมืองผิดกฎหมายก็จะต้องส่งตรวจเชื้อไวรัสโควิด 19 ทุกรายเช่นกัน เพื่อให้สามารถควบคุมจำกัดวงได้อย่างรวดเร็ว
อย่างไรก็ตาม ขณะที่ไม่มีวัคซีนประชาชนสามารถสร้างวัคซีนป้องกันตัวเองได้ด้วยการสวมหน้ากากผ้า หน้ากากอนามัยเมื่อออกจากบ้าน ล้างมือบ่อย ๆ เว้นระยะห่าง และลงทะเบียนเข้า-ออกเมื่อใช้บริการในสถานที่ต่างๆ ผ่านไทยชนะ เพื่อให้ติดตามได้อย่างรวดเร็วหากพบมีความเสี่ยง ถ้าทุกคนร่วมมือกันโอกาสปลอดโรคยิ่งสูงขึ้น และในวันนี้เป็นวันลอยกระทง ประชาชนที่ไปการร่วมกิจกรรมที่จัดขึ้นตามสถานที่ต่าง ๆ รวมทั้งช่วงนี้อากาศเปลี่ยน เริ่มหนาวเย็น หลายสถานที่จัดเทศกาลดึงดูดนักท่องเที่ยว มีคนไปเที่ยวจำนวนมาก หากไม่สามารถเลี่ยงได้ ขอให้เข้มมาตรการสวมหน้ากากเกราะป้องกัน และล้างมือบ่อยๆ ขอให้การ์ดอย่าตก ความร่วมมือของทุกคนเป็นสิ่งสำคัญมากที่จะช่วยป้องกันโรคโควิด 19 กลับมาระบาดซ้ำ

ที่มา : https://www.thaigov.go.th/news/contents/details/36389