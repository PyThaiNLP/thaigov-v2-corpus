รัฐบาลไทย-ข่าวทำเนียบรัฐบาล-กรมบัญชีกลางขานรับนโยบาย ฟอร์มทีมติดตามเร่งรัดการเบิกจ่ายงบประมาณ


วันพุธที่ 11 พฤศจิกายน 2563
พิมพ์
กรมบัญชีกลางขานรับนโยบาย ฟอร์มทีมติดตามเร่งรัดการเบิกจ่ายงบประมาณ
ตามที่กระทรวงการคลังได้เสนอมาตรการการคลังด้านการใช้จ่ายภาครัฐ ที่จะต้องเร่งรัด สนับสนุนให้มีเม็ดเงินจากระบบงบประมาณรายจ่ายประจำปีงบประมาณ 2564 ลงสู่ระบบเศรษฐกิจให้รวดเร็วมากยิ่งขึ้นและสนับสนุนการฟื้นตัวของเศรษฐกิจหลังการแพร่ระบาดของ COVID-19
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่กระทรวงการคลังได้เสนอมาตรการการคลังด้านการใช้จ่ายภาครัฐ ที่จะต้องเร่งรัด สนับสนุนให้มีเม็ดเงินจากระบบงบประมาณรายจ่ายประจำปีงบประมาณ 2564 ลงสู่ระบบเศรษฐกิจให้รวดเร็วมากยิ่งขึ้นและสนับสนุนการฟื้นตัวของเศรษฐกิจหลังการแพร่ระบาดของเชื้อไวรัสโคโรนา 2019 (COVID-19) และคณะรัฐมนตรีได้มีมติเห็นชอบมาตรการการคลังด้านการใช้จ่ายภาครัฐ ซึ่งประกอบด้วย การกำหนดเป้าหมายการใช้จ่ายงบประมาณปี 2564 ทั้งรายจ่ายประจำและงบลงทุน แบ่งตามไตรมาส ไตรมาสแรกภาพรวมการเบิกจ่ายต้องได้ร้อยละ 32 ไตรมาสที่ 2 ภาพรวมการเบิกจ่ายต้องได้ร้อยละ 54 ไตรมาส 3 ภาพรวมการเบิกจ่ายต้องได้ร้อยละ 77 และไตรมาสสุดท้ายภาพรวมการเบิกจ่ายต้องได้ร้อยละ100 ของงบประมาณ รวมทั้งเร่งรัดการเบิกจ่ายค่าใช้จ่ายด้านการฝึกอบรม ประชุม สัมมนา ให้มากที่สุดหรือไม่น้อยกว่าร้อยละ 50 ในไตรมาสแรกของปีงบประมาณ โดยให้สนับสนุนโรงแรมขนาดกลางและขนาดเล็ก เน้นพื้นที่เมืองรองเป็นหลัก เพื่ออัดฉีดเม็ดเงินลงสู่ระบบเศรษฐกิจให้เร็วที่สุดในการกระตุ้นการฟื้นตัวช่วงหลังจากสถานการณ์การแพร่ระบาดของโควิด-19 นอกจากนี้ คณะรัฐมนตรี ยังเห็นชอบแต่งตั้งคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐ โดยมีรัฐมนตรีว่าการกระทรวงการคลังเป็นประธาน เพื่อติดตาม หารือ และเร่งรัดการเบิกจ่ายงบประมาณทั้งรายจ่ายประจำและรายจ่ายลงทุนของทุกหน่วยรับงบประมาณและการใช้จ่ายภาครัฐอื่นๆ เพื่อเร่งรัดมาตรการการเงินเพื่ออัดฉีดเม็ดเงินเข้าสู่ระบบเศรษฐกิจให้เร็วที่สุดและกระตุ้นเศรษฐกิจ
“กรมบัญชีกลางพร้อมสนับสนุนการดำเนินการของคณะกรรมการติดตามเร่งรัดการเบิกจ่ายงบประมาณและการใช้จ่ายภาครัฐตามมติคณะรัฐมนตรีข้างต้น เพื่อประโยชน์ในการติดตามและเร่งรัดการเบิกจ่ายงบประมาณทั้งรายจ่ายประจำและรายจ่ายลงทุนของหน่วยรับงบประมาณ ให้เป็นไปตามเป้าหมายและเป็นไปอย่างมีประสิทธิภาพ โดยได้เตรียมแต่งตั้งคณะทำงานเฉพาะกิจในการติดตามเร่งรัดการเบิกจ่ายเงินงบประมาณรายจ่าย ประจำปีงบประมาณ พ.ศ. 2564  สำหรับผลการใช้จ่ายงบประมาณ ประจำปีงบประมาณ พ.ศ. 2564 ตั้งแต่ต้นปีงบประมาณ ถึงวันที่ 6 พฤศจิกายน 2563 มีการใช้จ่ายแล้ว 536,565.47 ล้านบาท คิดเป็นร้อยละ 16.33 ของวงเงินงบประมาณ (3,285,962.48 ล้านบาท) จำแนกเป็นรายจ่ายประจำ 467,488.44 ล้านบาท (ร้อยละ 17.73) และรายจ่ายลงทุน 69,077.03 (ร้อยละ 10.64) โดยกรมบัญชีกลางพร้อมสนับสนุนหน่วยรับงบประมาณทุกแห่งให้ดำเนินการเป็นไปตามเป้าหมาย รวมทั้งช่วยดำเนินการเร่งรัดเบิกจ่ายค่าใช้จ่ายด้านการฝึกอบรม ประชุม สัมมนา ประจำปีงบประมาณ พ.ศ. 2564 (front load) ทั้งนี้ หากมีข้อสงสัย สามารถสอบถามเพิ่มเติมได้ที่ Call Center กรมบัญชีกลาง หมายเลข 02 270 6400 ในวัน เวลาราชการ”  อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/36680