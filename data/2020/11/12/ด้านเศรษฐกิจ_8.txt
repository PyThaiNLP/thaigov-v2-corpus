รัฐบาลไทย-ข่าวทำเนียบรัฐบาล-ปลัดฯ กอบชัย และคณะเยี่ยมชมการดำเนินงาน พานาคอฟฟี่ พร้อมร่วมมือยกระดับคุณภาพ มาตรฐานกาแฟไทย เชื่อมเกษตรกรและผู้ประกอบการแปรรูปกาแฟในรูปแบบ contract farming   


วันพุธที่ 11 พฤศจิกายน 2563
พิมพ์
ปลัดฯ กอบชัย และคณะเยี่ยมชมการดำเนินงาน พานาคอฟฟี่ พร้อมร่วมมือยกระดับคุณภาพ มาตรฐานกาแฟไทย เชื่อมเกษตรกรและผู้ประกอบการแปรรูปกาแฟในรูปแบบ contract farming
นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมการดำเนินงานของบริษัท พานาคอฟฟี่ จำกัด อำเภอดอยสะเก็ด จังหวัดเชียงใหม่ ผู้ผลิตกาแฟดริป กาแฟคั่ว ภายใต้แบรนด์ “สด” (SOD)
จ.เชียงใหม่ : วันนี้ (11 พฤศจิกายน 2563) นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมการดำเนินงานของบริษัท พานาคอฟฟี่ จำกัด อำเภอดอยสะเก็ด จังหวัดเชียงใหม่ ผู้ผลิตกาแฟดริป กาแฟคั่ว ภายใต้แบรนด์ “สด” (SOD) โดยมี นายพีระ พนาสุภน ประธานบริษัท ให้การต้อนรับ และเจ้าหน้าที่ที่เกี่ยวข้อง บรรยายสรุปและแลกเปลี่ยนแนวทางการดำเนินงานร่วมกันเพื่อยกระดับคุณภาพ มาตรฐานกาแฟไทย โดยกระทรวงอุตสาหกรรมจะเป็นหน่วยงานกลางในการเชื่อมระหว่างเกษตรกรและผู้ประกอบการแปรรูปกาแฟในรูปแบบ contract farming เพื่อให้ผลผลิตของเกษตรกรมีคุณภาพ และมีช่องทางการจำหน่ายที่แน่นอนต่อไป
บริษัท พานาคอฟฟี่ฯ เป็นผู้ผลิตกาแฟแบบครบวงจร โดยผลิตภัณฑ์ของบริษัทจะเน้นจุดขายการเป็นกาแฟออร์แกนิก โดยมีเป้าหมายทำตลาดทั้งในไทยและต่างประเทศ นอกจากนี้ ยังจัดตั้งศูนย์การเรียนรู้กาแฟ “เดอะ คอฟฟีเนอรี่” (The Coffeenery) ศูนย์การเรียนรู้ด้านกาแฟที่ครบวงจรและทันสมัย ภายในมีบริการและสินค้าที่ครอบคลุมทั้งการจัดอบรมให้ความรู้แก่เกษตรกร หน่วยงานรัฐและเอกชน เช่น คอร์สกาแฟระดับเริ่มต้นไปจนถึงระดับสูงสำหรับบาริสต้า บริการสีกาแฟกะลา การคัดแยกขนาดและคัดคุณภาพเมล็ดกาแฟ บริการคั่วกาแฟ บริการบรรจุกาแฟดริป บริการผลิตกาแฟแบบโออีเอ็ม เป็นต้น
โดยมี นายจุลพงษ์ ทวีศรี รองปลัดกระทรวงอุตสาหกรรม นายเจตนิพิฐ รอดภัย รองอธิบดีกรมส่งเสริมอุตสาหกรรม นายพิชิต มิทราวงศ์ ผู้ช่วยกรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย นายบุญอุ้ม วงศ์บุตร อุตสาหกรรมจังหวัดเชียงใหม่ และอุตสาหกรรมในพื้นที่ภาคเหนือเข้าร่วม

ที่มา : https://www.thaigov.go.th/news/contents/details/36687