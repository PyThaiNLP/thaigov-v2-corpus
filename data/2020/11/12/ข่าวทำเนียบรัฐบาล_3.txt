รัฐบาลไทย-ข่าวทำเนียบรัฐบาล-นายกรัฐมนตรี มอบนโยบาย กอ.รมน. ย้ำใช้หลักบูรณาการ การมีส่วนร่วม และสร้างการรับรู้ควบคู่ประชาสัมพันธ์ “เชิงรุก”  


วันพุธที่ 11 พฤศจิกายน 2563
พิมพ์
นายกรัฐมนตรี มอบนโยบาย กอ.รมน. ย้ำใช้หลักบูรณาการ การมีส่วนร่วม และสร้างการรับรู้ควบคู่ประชาสัมพันธ์ “เชิงรุก”
พลเอก ประยุทธ์ จันทร์โอชา นายกรัฐมนตรี มอบนโยบาย กอ.รมน. ย้ำใช้หลักบูรณาการ การมีส่วนร่วม และสร้างการรับรู้ควบคู่ประชาสัมพันธ์ “เชิงรุก”
วันนี้ (11 พ.ย.63) เวลา 13.30น. ณ สโมสรทหารบก ถนนวิภาวดีรังสิต เขตพญาไท กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานการประชุมคณะกรรมการอำนวยการรักษาความมั่นคงภายในราชอาณาจักร ครั้งที่ 1/2563 และกล่าวมอบนโยบายในการสรุปผลการปฏิบัติงาน 2563 และแถลงแผนการปฏิบัติงานประจำปี 2564 ของกองอำนวยการรักษาความมั่นคงภายในราชอาณาจักร โดยมีพลเอก อนุพงษ์ เผ่าจินดา รัฐมนตรีว่าการกระทรวงมหาดไทย ผู้บัญชาการเหล่าทัพ คณะกรรมการอำนวยการรักษาความมั่นคงภายในราชอาณาจักร ผอ.รมน.ภาค หัวหน้าหน่วยขึ้นตรง กอ.รมน. และ ผอ.รนม.จังหวัด เข้าร่วมด้วย โดยที่ประชุมมีมติเห็นชอบแผนปฏิบัติงานทุกระดับที่สอดคล้องกับยุทธศาสตร์ชาติ แผนปฏิรูปและแผนแม่บท
โอกาสนี้ นายกรัฐมนตรีกล่าวขอบคุณส่วนราชการที่เกี่ยวข้องที่ได้ร่วมกันปฏิบัติงานอย่างเต็มความสามารถทั้งการแก้ไขปัญหาความไม่สงบจังหวัดชายแดนภาคใต้ โดยยึดหลักการพัฒนาควบคู่กับการบังคับใช้กฎหมาย ทำให้สถิติการใช้ความรุนแรงลดลงจนเป็นที่น่าพอใจ รวมถึงการปรับลดพื้นที่อำเภอไม้แก่นจังหวัดปัตตานี ออกจากพื้นที่ประกาศพระราชกำหนดการบริหารราชการในสถานการณ์ฉุกเฉิน ที่นำมาตรการตามพระราชบัญญัติการรักษาความมั่นคงภายในราชอาณาจักรมาบังคับใช้แทน คืนสันติสุขกลับมา ทำให้การพัฒนาคุณภาพชีวิตความเป็นอยู่ดำเนินการได้อย่างเต็มที่ อาทิ โครงการ “สามเหลี่ยม มั่นคง มั่งคั่ง ยั่งยืน” ส่งเสริมให้ “ดินแดนปลายด้ามขวานทอง” เป็นศูนย์กลางด้านการค้าและการลงทุนของไทยในภูมิภาค (Regional Trading/Investment Center) ต่อไป
นายกรัฐมนตรียังมอบ 3แนวทางการปฏิบัติงานเน้น “กุญแจสู่ความสำเร็จ”  ได้แก่ 1) “หลักบูรณาการและการมีส่วนร่วม” กอ.รมน.ต้องมีการปรับโครงสร้างการบริหารจัดการให้มีความอ่อนตัว สามารถเปลี่ยนแปลงได้ตามสถานการณ์  และพร้อมที่จะทำงานแบบบูรณาการ เพื่อร่วมแก้ปัญหากับทุกหน่วยงาน ดึงพลังทางสังคมในแต่พื้นที่ – ท้องถิ่น เข้ามาร่วมกันทำงาน ภายใต้แนวทาง “รวมไทยสร้างชาติ” โดยมีประชาชนเป็นศูนย์กลาง  ด้วยการ “ระเบิดจากข้างใน” มีส่วนร่วม ตั้งแต่ต้นทาง - กลางทาง – ปลายทาง ขณะที่กอ.รมน.ภาค จะต้องเข้ามามีบทบาทสำคัญในการกำกับการปฏิบัติงานของ กอ.รมน.จังหวัด เพื่อนำไปสู่ความมั่นคง มั่งคั่ง ยั่งยืน ในพื้นที่ทุกตำบล ยกระดับการทำงานให้เป็นดิจิทัลมากขึ้น ประยุกต์ใช้เทคโนโลยีสารสนเทศและปัญญาประดิษฐ์ (AI) มาสนับสนุนการปฏิบัติงาน ให้มีความมั่นคงปลอดภัยทางไซเบอร์ พร้อมกับให้ความรู้ประชาชนในเรื่องเทคโนโลยีดิจิตอล ให้ สามารถเป็น “ศูนย์กลางข้อมูลด้านความมั่นคง” ของประเทศ   2) “ข้อมูลข่าวสาร และการตัดสินใจ” ต้องบูรณาการระบบงานข่าวกรอง รวมทั้งการขยายเครือข่ายข่าวภาคประชาชน ให้ครอบคลุมทุกพื้นที่เป้าหมาย เพื่อการติดตาม ตรวจสอบ และประเมินแนวโน้มสถานการณ์ มีการพัฒนาศักยภาพของบุคลากร เครื่องมือเครื่องใช้ และระบบสารสนเทศด้านการข่าวให้ทันสมัย รองรับระบบฐานข้อมูลขนาดใหญ่ ที่ช่วยในการวิเคราะห์ได้แม่นยำ - รอบคอบ สนับสนุนการจัดทำแผนปฏิบัติการ และสามารถแจ้งเตือนภัยคุกคาม เน้นมาตรการป้องกันเป็นสำคัญ และ 3) “การสร้างการรับรู้” จะต้องประกอบด้วย (1) เสนาสนเทศ คือ ผู้บริหารและเจ้าหน้าที่ กอ.รมน. ทุกระดับ ต้องศึกษาและทำความเข้าใจบทบาทหน้าที่ของตนเอง ภายใต้ พ.ร.บ.การรักษาความมั่นคงภายในฯ และยุทธศาสตร์ชาติ (2) ชุมชนสัมพันธ์ คือ ความรู้ ความเข้าใจ ใน “ภูมิสังคม – ภูมิรัฐศาสตร์” ของพื้นที่เป้าหมาย พร้อมทั้งเรียนรู้บทบาท หน้าที่ และศักยภาพของส่วนราชการอื่น ๆ ที่ต้องทำงานบูรณาการกัน เพื่อให้เกิดผลสัมฤทธิ์อย่างเป็นรูปธรรม และ (3) ประชาสัมพันธ์ ได้แก่ การพัฒนางานวิเทศสัมพันธ์ สร้างความตระหนักรู้ ทำเข้าใจ และแสวงหาร่วมมือจากทุกภาคส่วน เพื่อสนับสนุนงานบริการของรัฐ รวมทั้ง การเสริมสร้างความเข้มแข็งกลไก “บวร” (บ้าน - วัด - โรงเรียน) เป็นภูมิคุ้มกัน ไม่ให้มีกระบวนการบ่มเพาะเผยแพร่แนวคิดที่ผิด ๆ ในชุมชน หรือผ่านทางสื่อสังคมออนไลน์ พร้อมประชาสัมพันธ์ “เชิงรุก” อาทิ ยกระดับการรู้เท่าทันสื่อ ติดตาม Fake news การเปิดโอกาสให้ประชาชนมีส่วนร่วมในการแจ้งเบาะแส เพื่อการป้องกันและแก้ไขปัญหาความมั่นคงและภัยคุกคามด้านต่าง ๆ ที่ง่าย – สะดวก ในรูปแบบ OSS หรือสายด่วน โดยต้องคุ้มครองผู้แจ้งให้ปลอดภัยด้วย
-----------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36684