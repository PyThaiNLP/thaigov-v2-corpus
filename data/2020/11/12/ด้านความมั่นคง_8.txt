รัฐบาลไทย-ข่าวทำเนียบรัฐบาล-​รมว.ทส.พร้อมสนับสนุนการท่องเที่ยววิถีใหม่ สร้างรายได้แก่ชุมชน พร้อมอนุรักษ์ความหลากหลายทางชีวภาพ


วันพุธที่ 11 พฤศจิกายน 2563
​รมว.ทส.พร้อมสนับสนุนการท่องเที่ยววิถีใหม่ สร้างรายได้แก่ชุมชน พร้อมอนุรักษ์ความหลากหลายทางชีวภาพ
​รมว.ทส.พร้อมสนับสนุนการท่องเที่ยววิถีใหม่ สร้างรายได้แก่ชุมชน พร้อมอนุรักษ์ความหลากหลายทางชีวภาพ
วันนี้ (11 พ.ย. 63) เวลา 09.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานเปิดการสัมมนาเชิงปฏิบัติการเพื่อระดมความเห็นด้านการท่องเที่ยวและการอนุรักษ์ความหลากหลายทางชีวภาพในการพัฒนาโครงการ Mainstreaming Biodiversity-based Tourism in Thailand to Support Sustainable Tourism Development (GEF-7) พร้อมมอบแนวทางการท่องเที่ยววิถีใหม่ที่ให้ชุมชนท้องถิ่นมีส่วนร่วมในการจัดการและร่วมรับประโยชน์ เพื่อสร้างเศรษฐกิจฐานราก และสร้างรูปแบบใหม่ด้านการอนุรักษ์กับการท่องเที่ยวอย่างยั่งยืนหลังยุค COVID-19 ซึ่งงานประชุมครั้งนี้ จัดโดยสำนักงานโครงการพัฒนาแห่งสหประชาชาติ (UNDP ประเทศไทย) ร่วมกับสำนักงานพัฒนาเศรษฐกิจจากฐานชีวภาพ (องค์การมหาชน) มี Mr.Renaud Meyer, Resident Representative ,UNDP Thailand นายธเนศพล ธนบุณยวัฒน์ เลขานุการ รมว.ทส. คณะผู้บริหาร ทส. และผู้เข้าร่วมประชุมกว่า 100 คนจาก 26 หน่วยงาน ส่วนราชการ และภาคธุรกิจเอกชนในแวดวงการท่องเที่ยวทางธรรมชาติ ณ โรงแรม เดอะสุโกศล กรุงเทพฯ
นายวราวุธ ศิลปอาชา กล่าวว่า ประเทศไทย จำเป็นต้องช่วยกันพัฒนาการท่องเที่ยววิถีใหม่ ในยุค New Normal ให้เป็นเครื่องมือสำคัญในการฟื้นฟูเศรษฐกิจชุมชน ควบคู่กับการอนุรักษ์ทรัพยากรธรรมชาติและสิ่งแวดล้อม โดยการฟื้นฟูการท่องเที่ยวภายหลัง COVID-19 จําเป็นต้องอาศัยความร่วมมือจากทุกฝ่ายและชาวบ้านในพื้นที่ ในการมาร่วมกันหาแนวทางการบริหารจัดการ เพื่อนำพาประเทศไทยให้ขับเคลื่อนไปสู่การท่องเที่ยวอย่างยั่งยืน (Sustainable Tourism) เป็นการเสริมสร้างความเข้มแข็งของเศรษฐกิจฐานรากภายในประเทศ (Local Economy) และเตรียมความพร้อมให้กับประเทศในการรับมือภาวะวิกฤตต่อไปในอนาคต โดยในโอกาสนี้ รมว.ทส.ได้หารือกับ Mr. Renaud Meyer ผู้แทน UNDP ประจำประเทศไทย และได้รับเชิญเข้าร่วมงานเปิดตัว Global Human Development Report 2019 ของภูมิภาคเอเชียแปซิฟิก ซึ่งมีกำหนดจัดขึ้นในวันที่ 16 ธันวาคม 2563 นี้อีกด้วย
โครงการบูรณาการท่องเที่ยวเชิงนิเวศระดับชุมชนในประเทศ เพื่อสนับสนุนการพัฒนาการท่องเที่ยวอย่างยั่งยืน (Mainstreaming Biodiversity-based Tourism in Thailand to Support Sustainable Tourism Development) ได้เสนอขอรับการสนับสนุนจากกองทุนสิ่งแวดล้อมโลก (Global Environmental Facility – GEF) รอบที่ 7 ภายใต้กรอบงานด้านความหลากหลายทางชีวภาพ และได้รับความเห็นชอบจากมนตรีกองทุนสิ่งแวดล้อมโลก (Global Environment Facility Council) ทั้งนี้ มีพื้นที่นำร่องในจังหวัดประจวบคีรีขันธ์ ซึ่งเป็นพื้นที่ที่มีความหลากหลายทางชีวภาพสูง และมีโครงข่ายการคมนาคมที่สะดวกสามารถเชื่อมโยงนักท่องเที่ยวเข้าสู่พื้นที่อนุรักษ์ต่างๆ ได้อย่างทั่วถึง

ที่มา : https://www.thaigov.go.th/news/contents/details/36679