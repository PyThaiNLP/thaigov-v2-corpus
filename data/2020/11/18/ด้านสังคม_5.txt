รัฐบาลไทย-ข่าวทำเนียบรัฐบาล-ไทยร่วม 40 ประเทศเอเชียแปซิฟิก วางระบบติดตามความปลอดภัยด้านอาหารมาตรฐานเดียว


วันอังคารที่ 17 พฤศจิกายน 2563
ไทยร่วม 40 ประเทศเอเชียแปซิฟิก วางระบบติดตามความปลอดภัยด้านอาหารมาตรฐานเดียว
ปลัดกระทรวงสาธารณสุข เผยแต่ละปีทั่วโลกป่วยด้วยโรคติดเชื้อที่มากับอาหารถึง 600 ล้านคน เสียชีวิต 4.2 แสนคน เดินหน้าร่วม 40 กว่าประเทศในเอเชียแปซิฟิกวางระบบติดตามความปลอดภัยอาหารนำเข้าและส่งออกมาตรฐานเดียว ช่วยตรวจสอบย้อนหลังได้ตลอดห่วงโซ่อาหาร
ปลัดกระทรวงสาธารณสุข เผยแต่ละปีทั่วโลกป่วยด้วยโรคติดเชื้อที่มากับอาหารถึง 600 ล้านคน เสียชีวิต 4.2 แสนคน เดินหน้าร่วม 40 กว่าประเทศในเอเชียแปซิฟิกวางระบบติดตามความปลอดภัยอาหารนำเข้าและส่งออกมาตรฐานเดียว ช่วยตรวจสอบย้อนหลังได้ตลอดห่วงโซ่อาหาร ตั้งแต่การผลิตถึงบริโภค เพิ่มความมั่นคงด้านอาหารให้แก่ประเทศ
วันนี้ (17 พฤศจิกายน 2563) ที่กระทรวงสาธารณสุข จ.นนทบุรี นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานเปิดการประชุมความปลอดภัยด้านอาหารระดับภูมิภาคเอเชียแปซิฟิก (Regional Food Safety Conference for Asia and the Pacific) ผ่านทางวิดีโอคอนเฟอเรนซ์ในระบบ Zoom โดยมีนายจอง จิน คิม (Jong Jin Kim ) ผู้ช่วยผู้อำนวยการใหญ่องค์การอาหารและเกษตรแห่งสหประชาชาติ (FAO) เข้าร่วมการประชุมทางออนไลน์ด้วย
นายแพทย์เกียรติภูมิ กล่าวว่า จากข้อมูลขององค์การอาหารและเกษตรแห่งสหประชาชาติ (FAO) ปัจจุบันทั่วโลกมีผู้ป่วยด้วยโรคติดเชื้อที่มากับอาหารประมาณ 600 ล้านคนต่อปี เสียชีวิตประมาณ 4.2 แสนคนต่อปี เฉพาะภูมิภาคเอเชียแปซิฟิกมีผู้ป่วยถึง 275 ล้านคนต่อปี ทั้งนี้ อาหารถือเป็นปัจจัยพื้นฐานในการดำรงชีวิต จึงต้องมีความปลอดภัยและมีคุณภาพ หากอาหารไม่ปลอดภัยจะส่งผลกระทบต่อสุขภาพของประชาชน เศรษฐกิจ การค้า และการท่องเที่ยว ยิ่งช่วงที่มีการระบาดของโรคโควิด 19 อาหารปลอดภัยจึงยิ่งมีความสำคัญกว่าที่เคยเป็นมา เนื่องจากช่วยดูแลสุขภาพประชาชนและสร้างความมั่นใจการท่องเที่ยว
นายแพทย์เกียรติภูมิกล่าวต่อว่า การประชุมความปลอดภัยด้านอาหารระดับภูมิภาคเอเชียแปซิฟิก เดิมมีกำหนดจัดขึ้นที่กรุงเทพมหานครในเดือนมิถุนายนที่ผ่านมา แต่จากสถานการณ์โรคโควิด 19 ทำให้ต้องเลื่อนการจัดงานออกไปและกำหนดจัดการประชุมรูปแบบเสมือนแทน โดยการประชุมครั้งนี้เป็นการติดตามความคืบหน้าการดำเนินงานเพื่อบรรลุเป้าหมายการพัฒนาที่ยั่งยืน (SDGs) เป้าหมายที่ 2 คือ บรรลุความมั่นคงทางอาหารและยกระดับโภชนาการสำหรับทุกคนในทุกวัย ของภูมิภาคเอเชียแปซิฟิก ซึ่งความปลอดภัยของอาหารจำเป็นต้องได้รับการแก้ไขตลอดห่วงโซ่อาหาร ตั้งแต่การผลิตจนถึงการบริโภค
"การประชุมในครั้งนี้มีการหารือและแลกเปลี่ยนประสบการณ์การดำเนินงานความปลอดภัยด้านอาหารระหว่างประเทศระดับสูง และร่วมกันวางระบบเฝ้าระวังและติดตามความปลอดภัยของอาหาร ทั้งการนำเข้าและส่งออกให้เป็นมาตรฐานเดียวกันในกลุ่มประเทศเอเชียแปซิฟิกกว่า 40 ประเทศ จากเดิมที่แต่ละประเทศมีระบบที่แตกต่างกัน หากระบบนี้สำเร็จจะช่วยให้ประเทศไทยสามารถตรวจสอบย้อนหลังอาหารที่นำเข้าและส่งออกได้ตลอดห่วงโซ่อาหาร ช่วยสร้างความมั่นคงและความปลอดภัยด้านอาหาร" นายแพทย์เกียรติภูมิกล่าว
*************************************   17 พฤศจิกายน 2563

ที่มา : https://www.thaigov.go.th/news/contents/details/36887