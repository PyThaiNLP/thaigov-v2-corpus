รัฐบาลไทย-ข่าวทำเนียบรัฐบาล-ธ.ออมสิน คว้า 5 รางวัลรัฐวิสาหกิจดีเด่น (SOE Award) ประจำปี 2563


วันอังคารที่ 17 พฤศจิกายน 2563
พิมพ์
ธ.ออมสิน คว้า 5 รางวัลรัฐวิสาหกิจดีเด่น (SOE Award) ประจำปี 2563
นายพชร อนันตศิลป์ ประธานกรรมการ พร้อมด้วยนายวิทัย รัตนากร ผู้อำนวยการ นำทีมผู้บริหารธนาคารออมสิน รับรางวัลรัฐวิสาหกิจดีเด่น จากพลเอกประยุทธ์ จันทร์โอชา นายกรัฐมนตรี ประธานในพิธีมอบรางวัลรัฐวิสาหกิจดีเด่น (SOE Award) ประจำปี 2563
นายพชร อนันตศิลป์ ประธานกรรมการธนาคารออมสิน พร้อมด้วยนายวิทัย รัตนากร ผู้อำนวยการธนาคารออมสิน นำทีมผู้บริหารธนาคารออมสิน เข้ารับรางวัลรัฐวิสาหกิจดีเด่น จาก พลเอกประยุทธ์ จันทร์โอชา นายกรัฐมนตรี ประธานในพิธีมอบรางวัลรัฐวิสาหกิจดีเด่น (SOE Award) ประจำปี 2563 ซึ่งคณะกรรมการนโยบายรัฐวิสาหกิจ (สคร.) จัดขึ้น ภายใต้แนวคิด “รัฐวิสาหกิจร่วมใจ ไทยปลอดภัยเข้มแข็ง STAY SAFE AND STRONG TOGETHER” โดยมี นายมงคล ลีลาธรรม กรรมการธนาคารออมสิน นายบุญสน เจนชัยมหกุล รองผู้อำนวยการธนาคารออมสินอาวุโส กลุ่มเทคโนโลยีสารสนเทศ และนายอิสระ วงศ์รุ่ง รองผู้อำนวยการธนาคารออมสิน กลุ่มลูกค้าบุคคล ร่วมรับรางวัล ณ ตึกสันติไมตรี ทำเนียบรัฐบาล เมื่อวันที่ 16 พฤศจิกายน 2563
สำหรับการได้รับรางวัลประจำปีนี้ นับเป็นครั้งแรกในรอบทศวรรษที่ธนาคารออมสินสามารถกวาดรางวัลอันทรงเกียรติมาได้มากถึง 5 รางวัล ได้แก่ 1) รางวัลบริหารจัดการองค์กรดีเด่น ในฐานะที่ธนาคารมีการดำเนินงานอย่างมีประสิทธิภาพ ประเมินจากการจัดการด้านต่างๆ อาทิ ด้านศักยภาพในการแข่งขัน ด้านการควบคุม และการตรวจสอบภายใน ด้านการบริหารความเสี่ยง การบริหารจัดการสารสนเทศ และการบริหารทรัพยากรบุคคล 2) รางวัลบริการดีเด่น เป็นรางวัลที่สะท้อนบทบาทที่โดดเด่นของธนาคารออมสินในการให้บริการลูกค้าและประชาชน 3) รางวัลการพัฒนาสู่รัฐวิสาหกิจดิจิทัล (Digital Transformation Initiative) ประเภทเชิดชูเกียรติ แสดงถึงองค์กรที่มีความโดดเด่น สามารถสร้างสรรค์ และใช้ประโยชน์จากเทคโนโลยีดิจิทัลในการพัฒนาองค์กรในมิติต่างๆ 4) รางวัลเปิดเผยข้อมูลและความโปร่งใสดีเด่น ซึ่งมอบให้กับรัฐวิสาหกิจที่มีนโยบาย แนวปฏิบัติ การรายงาน และการเปิดเผยข้อมูลที่ครบถ้วน ได้มาตรฐาน ซึ่งนำไปสู่การกำกับดูแลกิจการที่ดี การต่อต้านการทุจริต และการพัฒนาเพื่อความยั่งยืนในอนาคต และ 5) รางวัลคณะกรรมการรัฐวิสาหกิจดีเด่น ด้วยคณะกรรมการธนาคารมีการกำกับดูแลและส่งเสริมการบริหารงานอย่างมีประสิทธิภาพ โปร่งใส และสอดคล้องกับการกำกับดูแลกิจการที่ดี

ที่มา : https://www.thaigov.go.th/news/contents/details/36868