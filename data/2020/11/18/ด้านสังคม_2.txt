รัฐบาลไทย-ข่าวทำเนียบรัฐบาล-สธ.ส่งทีมติดตามช่วยเหลือเยียวยาจิตใจผู้ประสบภัย อ.นาดี จ.ปราจีนบุรี ครั้งที่ 2


วันอังคารที่ 17 พฤศจิกายน 2563
สธ.ส่งทีมติดตามช่วยเหลือเยียวยาจิตใจผู้ประสบภัย อ.นาดี จ.ปราจีนบุรี ครั้งที่ 2
ผู้ตรวจราชการกระทรวงสาธารณสุข ส่งทีมติดตามช่วยเหลือเยียวยาจิตใจผู้ประสบภัย จากเหตุการณ์น้ำท่วม น้ำป่าไหลหลาก ที่อำเภอนาดี จังหวัดปราจีนบุรี เป็นครั้งที่ 2 ส่วนใหญ่ผู้ประสบภัยยังคงมีความเครียด และกังวลใจ ให้โรงพยาบาลส่งเสริมสุขภาพตำบลและโรงพยาบาลนาดี
ผู้ตรวจราชการกระทรวงสาธารณสุข ส่งทีมติดตามช่วยเหลือเยียวยาจิตใจผู้ประสบภัย จากเหตุการณ์น้ำท่วม น้ำป่าไหลหลาก ที่อำเภอนาดี จังหวัดปราจีนบุรี เป็นครั้งที่ 2 ส่วนใหญ่ผู้ประสบภัยยังคงมีความเครียด และกังวลใจ ให้โรงพยาบาลส่งเสริมสุขภาพตำบลและโรงพยาบาลนาดี ติดตามเยี่ยมซ้ำต่อเนื่อง
นายแพทย์สุเทพ เพชรมาก ผู้ตรวจราชการกระทรวงสาธารณสุข เขตสุขภาพที่ 6 ให้สัมภาษณ์เกี่ยวกับการติดตามช่วยเหลือเยียวยาผู้ประสบภัย จากเหตุการณ์น้ำท่วม น้ำป่าไหลหลากและดินโคลนถล่ม ที่อำเภอนาดี จังหวัดปราจีนบุรี ที่ผ่านมา ว่า เมื่อวันที่ 16 พฤศจิกายน 2563 ได้ส่งทีมช่วยเหลือเยียวยาจิตใจผู้ประสบภาวะวิกฤต หรือ เอ็มแคท (Mental Health Crisis Assessment and Treatment Team : MCATT) ออกเยี่ยมและติดตามช่วยเหลือเยียวยาผู้ประสบภัยครั้งที่ 2 ทั้ง 4 หมู่บ้าน ได้แก่ หมู่ 5 บ้านวังมีด หมู่ 6 บ้านวังขอนแดงหมู่ 8 บ้านวังใหม่และหมู่ 10 บ้านทับลานใน จำนวนทั้งหมด 61 ราย พบว่าส่วนใหญ่ผู้ประสบภัยยังคงมีความเครียดและกังวลใจในเรื่องอาคาร สิ่งของที่เสียหาย และรายได้ จำนวน 7 ราย จึงได้จ่ายยาคลายเครียด (Adjustment disorder) ให้แล้วจำนวน 4 ราย โดยให้ โรงพยาบาลส่งเสริมสุขภาพตำบลและโรงพยาบาลนาดี เยี่ยมติดตามอาการเป็นระยะ พบผู้มีประวัติรักษาทางจิตเวช 1 ราย ได้ส่งต่อเข้ารับการรักษาที่โรงพยาบาลนาดี นอกจากนี้ได้มอบถุงยังชีพให้กับผู้ประสบภัย จำนวน 57 ชุดอีกด้วย
สำหรับทีมที่ออกช่วยเหลือเยียวยาจิตใจผู้ประสบภาวะวิกฤต หรือเอ็มแคท (Mental Health Crisis Assessment and Treatment Team : MCATT) มาจากสำนักงาน​สาธารณสุข​จังหวัด​ปราจีนบุรี ​ร่วมกับ​โรงพยาบาล​จิตเวชสระแก้ว​ราชนครินทร์​ ศูนย์​สุขภาพ​จิต​ที่ 6 ชลบุรี โรงพยาบาล​เจ้าพระยา​อภัย​ภูเบศร​ โรงพยาบาล​นาดี  สำนักงานสาธารณสุขอำเภอนาดี​ และโรงพยาบาลส่งเสริมสุขภาพตำบลทุกแห่งในอำเภอ​นาดี​ จำนวน 35 คน
*************************************   17 พฤศจิกายน 2563
******************************

ที่มา : https://www.thaigov.go.th/news/contents/details/36879