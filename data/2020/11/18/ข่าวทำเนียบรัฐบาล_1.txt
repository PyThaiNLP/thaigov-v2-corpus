รัฐบาลไทย-ข่าวทำเนียบรัฐบาล-นายกรัฐมนตรีผลักดันเทคโนโลยี 5G เพื่อการบริหารยุคใหม่ พร้อมเปิดพื้นที่ให้สตาร์ทอัพ-เยาวชนไทย ใช้ความสามารถร่วมพัฒนาประเทศ


วันอังคารที่ 17 พฤศจิกายน 2563
พิมพ์
นายกรัฐมนตรีผลักดันเทคโนโลยี 5G เพื่อการบริหารยุคใหม่ พร้อมเปิดพื้นที่ให้สตาร์ทอัพ-เยาวชนไทย ใช้ความสามารถร่วมพัฒนาประเทศ
นายกรัฐมนตรีผลักดันเทคโนโลยี 5G เพื่อการบริหารยุคใหม่ พร้อมเปิดพื้นที่ให้สตาร์ทอัพ-เยาวชนไทย ใช้ความสามารถร่วมพัฒนาประเทศ
วันนี้ (17 พ.ย. 63) เวลา 08.40 น. นายอนุชา บูรพชัยศรี โฆษกประจำสำนักนายกรัฐมนตรี เผยถึงภารกิจก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนายดิสทัต โหตระกิตย์ เลขาธิการนายกรัฐมนตรี เยี่ยมชมนิทรรศการนำเสนอผลงานดิจิทัลสตาร์ทอัพ “ยกระดับบริการดิจิทัลด้วยเทคโนโลยี 5G” ของสำนักงานส่งเสริมเศรษฐกิจดิจิทัล (DEPA) โดยมีนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม นำคณะผู้บริหาร DEPA และสตาร์ทอัพ เสนองานบริการดิจิทัลที่พัฒนาขึ้นเพื่อรับรองภาคธุรกิจและพัฒนาคุณภาพชีวิตประชาชนด้วยเทคโนโลยี 5G ในยุคชีวิตวิถีใหม่ (New Normal) ณ ตึกสันติไมตรี ทำเนียบรัฐบาล
ผู้บริหาร DEPA นำเสนอตัวอย่างสตาร์ทอัพที่ DEPA ให้การสนับสนุนคือแพลตฟอร์ม VOOVAM (วู่วาม) ซึ่งเป็นการให้บริการ Virtual Live Streaming ประกอบไปด้วย 6 บริการหลัก ได้แก่ 1) Virtual Live Streaming Event 2) Webinar 3) Virtual Press Conference 4) Virtual Commerce 5) Virtual Learning และ 6) Internal Conferences ว่าเนื่องจากการแพร่ระบาดของเชื้อไวรัสโควิด-19 ทำให้อุตสาหกรรมสัมมนาและอีเวนท์ต้องนำเทคโนโลยี 5G มาประยุกต์ในการดำเนินธุรกิจด้วยระบบ Virtual Event อาทิ การประชุมทางไกลผ่านจอภาพ การจัดสัมมนา และแถลงข่าวออนไลน์ เพื่อให้ทุกคนสามารถเข้าถึงแพลตฟอร์มได้ทุกสถานที่ ลดภาระค่ายใช้จ่ายในการเดินทาง รวมทั้งใช้เทคโนโลยี IoT และ AI ในการนำมาใช้สำหรับระบบพลังงานอาคารอัตโนมัติ แบบออนไลน์ตลอด 24 ชม. สำหรับ โรงพยาบาล โรงแรม อาคารสำนักงาน และโรงงาน เพื่อวิเคราะห์และตรวจสอบคุณภาพระบบพลังงานไฟฟ้า อากาศ น้ำ และสถานะเครื่องจักร ลดค่าใช้จ่ายและสร้างประสิทธิภาพในการควบคุมเครื่องจักร ด้วย
โอกาสนี้ นายกรัฐมนตรีชื่นชม สตาร์ทอัพไทย ใช้ประโยชน์จากระบบ 5G มาส่งเสริมการดำเนินธุรกิจ เป็นการบริหารงานที่เท่าทันเทคโนโลยี รัฐบาลก็มีการใช้เทคโนโลยีดิจิทัลเพื่อขับเคลื่อนประเทศด้วยเช่นเดียวกัน พร้อมกำชับให้ทุกภาคส่วนร่วมสนับสนุน “สตาร์ทอัพไทย” พร้อมเชิญชวนคนรุ่นใหม่ที่มีความสามารถเข้ามาทำงานเป็นส่วนหนึ่งในการขับเคลื่อนเศรษฐกิจและสังคมดิจิทัลด้วย
...................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36870