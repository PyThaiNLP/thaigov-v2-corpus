รัฐบาลไทย-ข่าวทำเนียบรัฐบาล-คุณหญิงกัลยา จับมือ UNICEF ลดความเหลื่อมล้ำทางเทคโนโลยีสารสนเทศและการสื่อสาร มุ่งจัดการศึกษาเพื่ออนาคตอย่างเป็นรูปธรรม


วันอังคารที่ 17 พฤศจิกายน 2563
คุณหญิงกัลยา จับมือ UNICEF ลดความเหลื่อมล้ำทางเทคโนโลยีสารสนเทศและการสื่อสาร มุ่งจัดการศึกษาเพื่ออนาคตอย่างเป็นรูปธรรม
คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานการประชุมหารือกับองค์การยูนิเซฟ ประเทศไทย และสหภาพโทรคมนาคมระหว่างประเทศ ณ ห้องประชุมจันทรเกษม กระทรวงศึกษาธิการ
คุณหญิงกัลยา จับมือ UNICEF ลดความเหลื่อมล้ำทางเทคโนโลยีสารสนเทศและการสื่อสาร มุ่งจัดการศึกษาเพื่ออนาคตอย่างเป็นรูปธรรม
เมื่อวันที่ 16 พฤศจิกายน 2563 คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ เป็นประธานการประชุมหารือกับองค์การยูนิเซฟ ประเทศไทย และสหภาพโทรคมนาคมระหว่างประเทศ ณ ห้องประชุมจันทรเกษม กระทรวงศึกษาธิการ โดยมี Mrs.Séverine Leonardi รองผู้แทนองค์การยูนิเซฟ ประเทศไทย, Ms.Atsuko Okuda ผู้อำนวยการระดับภูมิภาคของสหภาพโทรคมนาคมระหว่างประเทศ (International Telecommunication Union: ITU) และผู้แทนผู้ประสานงานแห่งสหประชาชาติประจำประเทศไทย (United Nations Resident Coordinator: UNRC) เข้าร่วม
ในที่ประชุมได้มีหารือแนวทางการขับเคลื่อนโครงการวิจัยเรื่องความเหลื่อมล้ำในการเข้าถึงสารสนเทศในการศึกษา ตลอดจนพิจารณารูปแบบกิจกรรมเพื่อขับเคลื่อนการพัฒนาทักษะ และความรู้ด้านวิทยาศาสตร์ เทคโนโลยี CODING และ STI (Science, Technology and Innovation) อย่างเป็นรูปธรรม
ผ่านการยกระดับอุปกรณ์การเชื่อมโยง การรับสาร (Hardware) ด้านเนื้อหา (Software) และการพัฒนาความสามารถของบุคลากรผู้ใช้เครื่องมือดิจิทัล (Peopleware) โดยจะมีการจัดตั้งคณะกรรมการขับเคลื่อนการดำเนินการ ซึ่งประกอบด้วยผู้แทนของกระทรวงศึกษาธิการ และภาคีเครือข่ายที่เกี่ยวข้อง เพื่อหารือเชิงลึกและกำหนดแผนการดำเนินงานร่วมกันต่อไป
ทั้งนี้ รมช.ศึกษาธิการ ได้เน้นย้ำให้ผู้ปฏิบัติงานพิจารณากำหนดแนวทางการดำเนินงานที่รวดเร็ว ชัดเจน และบูรณาการ เพื่อให้มั่นใจว่าคนไทยจะได้รับการยกระดับทักษะความเข้าใจและใช้เทคโนโลยีดิจิทัลได้อย่างเกิดประโยชน์สูงสุดทั้งในการดำรงตนและการพัฒนาประเทศต่อไป
ขอบคุณข้อมูล: สำนักความสัมพันธ์ต่างประเทศ สป.
ทิพย์สุดา ศรีษะแก้ว: ถ่ายภาพ
นวรัตน์ รามสูต: เรียบเรียง
กลุ่มประชาสัมพันธ์ สร.ศธ.: รายงาน

ที่มา : https://www.thaigov.go.th/news/contents/details/36889