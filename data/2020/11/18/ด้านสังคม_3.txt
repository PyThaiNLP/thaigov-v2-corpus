รัฐบาลไทย-ข่าวทำเนียบรัฐบาล-พม. ถอดบทเรียนชุมชนเข้มแข็งย่านกะดีจีน เขตธนบุรี เพื่อนำไปเป็นต้นแบบในการพัฒนาสังคม ดูแลคนทุกช่วงวัย ภายใต้แนวคิด บ-ว-ร (บ้าน-วัด-โรงเรียน)


วันอังคารที่ 17 พฤศจิกายน 2563
พม. ถอดบทเรียนชุมชนเข้มแข็งย่านกะดีจีน เขตธนบุรี เพื่อนำไปเป็นต้นแบบในการพัฒนาสังคม ดูแลคนทุกช่วงวัย ภายใต้แนวคิด บ-ว-ร (บ้าน-วัด-โรงเรียน)
รมว.พม. สั่ง พม. ถอดบทเรียนชุมชนเข้มแข็งย่านกะดีจีน เขตธนบุรี เพื่อนำไปเป็นต้นแบบในการพัฒนาสังคม ดูแลคนทุกช่วงวัย ภายใต้แนวคิด บ-ว-ร (บ้าน-วัด-โรงเรียน)
นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) สั่งการให้กระทรวง พม. ถอดบทเรียนชุมชนต้นแบบย่านกะดีจีน ประกอบด้วย 6 ชุมชน ในพื้นที่เขตธนบุรี กรุงเทพฯ ได้แก่ ชุมชนกุฎีจีน ชุมชนวัดกัลยาณ์ ชุมชนวัดประยุรวงศ์ ชุมชนวัดบุปผาราม ชุมชนวัดกุฎีขาว และชุมชนโรงคราม โดยวันที่ 16 พ.ย. 63 เวลา 15.30 น. นายอนุกูล ปีดแก้ว รองปลัดกระทรวงการพัฒนาสังคมและความมั่นคงของมนุษย์ พร้อมคณะ ได้ร่วมประชุมหารือแนวทางการถอดบทเรียนครอบครัวอบอุ่น ชุมชนเอื้ออาทร สู่สังคมเข้มแข็ง ของชุมชนย่านกะดีจีน 6 ชุมชน โดยมี ผู้แทนหน่วยงานที่เกี่ยวข้องได้แก่ กระทรวงวัฒนธรรม กระทรวงการท่องเที่ยวและกีฬา กรุงเทพมหานคร และตัวแทนชุมชน เข้าร่วมประชุม ณ พิพิธภัณฑ์บ้านกุฎีจีน เขตธนบุรี กรุงเทพฯ
นายอนุกูล กล่าวว่า ชุมชนย่านกะดีจีนดังกล่าว มีวิถีชีวิตการอยู่ร่วมกันของชุมชนพึ่งพากันในพหุวัฒนธรรม ซึ่งมี 3 ศาสนา 4 ความเชื่อ แต่สามารถอยู่ร่วมกันในชุมชนอย่างมีความสุขได้ และมีการดูแลสมาชิกครอบครัวของชุมชนให้มีภูมิคุ้มกันเองในมิติทางสังคมที่เปลี่ยนแปลงรวมทั้งมีส่วนร่วมในการพัฒนาชุมชน และยังเป็นชุมชนที่ประสบความสำเร็จในการจัดการตนเองโดยไม่ทิ้งรากเหง้า วิถีชีวิต และวัฒนธรรมเดิมของชุมชนนำไปสู่สังคมเข้มแข็ง ซึ่งสอดรับกับนโยบายของรัฐบาลที่ไม่ทิ้งใครไว้ข้างหลัง
นายอนุกูล กล่าวเพิ่มเติมว่า การประชุมในครั้งนี้ เป็นการกำหนดแนวทางการถอดบทเรียนชุมชนดังกล่าว เพื่อนำไปสู่การลงพื้นที่ศึกษาวิเคราะห์ข้อมูลต่างๆที่เป็นประโยชน์ในชุมชน ซึ่งจะเป็นต้นแบบเพื่อขยายผลประยุกต์ใช้และต่อยอดไปสู่การพัฒนาสังคม ภายใต้แนวคิด บ-ว-ร บ้าน-วัด(ศาสนา)-โรงเรียน (ราชการ) และหลักปรัชญาของเศรษฐกิจพอเพียง เพื่อให้หน่วยงานในสังกัดกระทรวง พม. ในแต่ละพื้นที่ทั่วประเทศนำไปปรับใช้ในพัฒนาสังคม ดูแลคนทุกช่วงวัยให้มีคุณภาพชีวิตที่ดีขึ้นต่อไป

ที่มา : https://www.thaigov.go.th/news/contents/details/36882