รัฐบาลไทย-ข่าวทำเนียบรัฐบาล-เกษตรฯ-พาณิชย์ เห็นชอบตั้งคณะอนุกรรมการฯ ร่วมขับเคลื่อนวิสัยทัศน์ "เกษตรผลิต พาณิชย์ตลาด"


วันอังคารที่ 17 พฤศจิกายน 2563
เกษตรฯ-พาณิชย์ เห็นชอบตั้งคณะอนุกรรมการฯ ร่วมขับเคลื่อนวิสัยทัศน์ "เกษตรผลิต พาณิชย์ตลาด"
เกษตรฯ-พาณิชย์ เห็นชอบตั้งคณะอนุกรรมการฯ ร่วมขับเคลื่อนวิสัยทัศน์ "เกษตรผลิต พาณิชย์ตลาด" ภายใต้ยุทธศาสตร์ตลาดนำการผลิต
ดร.ทองเปลว กองจันทร์ ปลัดกระทรวงเกษตรและสหกรณ์ เปิดเผยภายหลังการประชุมคณะกรรมการร่วมเพื่อขับเคลื่อนยุทธศาสตร์ตลาดนำการผลิต โดยมีนายบุณยฤทธิ์ กัลยาณมิตร ปลัดกระทรวงพาณิชย์ ร่วมเป็นประธาน และผู้บริหารหน่วยงานต่าง ๆ ภายใต้สังกัดกระทรวงพาณิชย์ และกระทรวงเกษตรฯ เข้าร่วม ณ ห้องประชุมบุรฉัตรไชยากร กระทรวงพาณิชย์ ว่า เมื่อวันที่ 27 สิงหาคม 2563 นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ และ ดร.เฉลิมชัย ศรีอ่อน รีฐมนตรีว่าการกระทรวงเกษตรและสหกรณ์ ได้ร่วมลงนามในคำสั่งของกระทรวงพาณิชย์และกระทรวงเกษตรฯ เรื่องการแต่งตั้งคณะกรรมการร่วมเพื่อขับเคลื่อนยุทธศาสตร์  ตามวิสัยทัศน์ "เกษตรผลิต พาณิชย์ตลาด" ภายใต้ยุทธศาสตร์ตลาดนำการผลิต เพื่อพัฒนาภาคเกษตรกรไทยไปสู่เป้าหมายการเป็นศูนย์กลางสินค้าเกษตรและอาหารคุณภาพของโลก
โดยในวันนี้ (17 พฤศจิกายน 2563) คณะกรรมการร่วมเพื่อขับเคลื่อนยุทธศาสตร์ตลาดนำการผลิต ได้มีมติเห็นชอบในหลักการแต่งตั้งคณะอนุกรรมการเพื่อขับเคลื่อนยุทธศาสตร์ตลาดนำการผลิตขึ้น 4 คณะ เพื่อให้เกิดกลไกการบูรณาการระหว่างกระทรวงพาณิชย์และกระทรวงเกษตรฯ อย่างเป็นรูปธรรม ดังนี้ 1) คณะอนุกรรมการขับเคลื่อนการสร้างและใช้ข้อมูลจากฐานเดียวกัน (Single Big Data) โดยให้มีอำนาจหน้าที่หลักในการจัดทำระบบ ด้านการผลิตและการตลาดของสินค้าเกษตรและเกษตรแปรรูป เพื่อให้กระทรวงพาณิชย์ และกระทรวงเกษตรฯ ใช้ข้อมูลจากฐานเดียว และจัดทำข้อมูลให้ตรงกลุ่มผู้ใช้งาน รวมถึงการสร้างความแม่นยำให้กับข้อมูล  2) คณะอนุกรรมการขับเคลื่อนการสร้างแพลตฟอร์มกลาง "เกษตรผลิต พาณิชย์ตลาด" โดยให้มีอำนาจหน้าที่ในการออกแบบ พัฒนา และจัดทำแพลตฟอร์มกลาง เพื่อการซื้อขายสินค้าเกษตรทั้งในประเทศและต่างประเทศ เช่น สินค้าเกษตรอินทรีย์ สินค้าเกษตรปลอดภัย สินค้าเกษตรอัตลักษณ์ และสินค้าเกษตรแปรรูป รวมทั้งประชาสัมพันธ์ให้เกิดการใช้ประโยชน์ในวงกว้าง 3) คณะอนุกรรมการขับเคลื่อนการสร้างความเชื่อมั่นด้านคุณภาพ มาตรฐาน ความปลอดภัยและการตรวจสอบย้อนกลับ โดยให้มีอำนาจหน้าที่ในการจัดทำแผนและขับเคลื่อนการพัฒนาเพื่อสร้างความเชื่อมั่นด้านคุณภาพ มาตรฐาน ความปลอดภัยและการตรวจสอบย้อนกลับ รวมถึงแผนการดำเนินงานเพื่อสร้างแบรนด์ เพิ่มมูลค่าของสินค้าเกษตรไทย และ 4) คณะอนุกรรมการขับเคลื่อนการพัฒนาคนและผลิตภันฑ์ให้ตรงตามความต้องการของตลาด โดยมีอำนาจหน้าที่ในการจัดทำแผน ออกแบบและพัฒนาตามหลักสูตร รวมถึงขับเคลื่อนการพัฒนาเกษตรกร สถาบันเกษตรกร ผู้ประกอบการและผู้ส่งออก เพื่อให้ผลิตสินค้าและพัฒนาผลิตภัณฑ์ให้ตรงตามความต้องการของตลาด
ทั้งนี้ คณะอนุกรรมการฯ ทั้ง 4 ชุด สามารถเรียกหน่วยงานต่าง ๆ ทั้งภาครัฐและภาคเอกชนมาให้ข้อมูล หรือเข้าร่วมเป็นคณะอนุกรรมการฯ รวมถึงสามารถแต่งตั้งคณะทำงานย่อยของตนเองได้ เพื่อให้เข้ามาปฏิบัติหน้าที่ตามบทบาทภารกิจของคณะอนุกรรมการฯ ต่อไป

ที่มา : https://www.thaigov.go.th/news/contents/details/36880