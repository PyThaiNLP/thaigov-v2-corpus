รัฐบาลไทย-ข่าวทำเนียบรัฐบาล-รมว.ท่องเที่ยวกีฬาลงพื้นที่ภาคกลาง เพื่อกระตุ้น สนับสนุน และส่งเสริมการท่องเที่ยว


วันจันทร์ที่ 9 พฤศจิกายน 2563
พิมพ์
รมว.ท่องเที่ยวกีฬาลงพื้นที่ภาคกลาง เพื่อกระตุ้น สนับสนุน และส่งเสริมการท่องเที่ยว
รมว.ท่องเที่ยวกีฬาลงพื้นที่ใน 3 จังหวัดภาคกลางได่แก่ นครสวรรค์ อุทัยธานี และอ่างทอง เพื่อกระตุ้น สนับสนุน และส่งเสริมการท่องเที่ยวภายในประเทศ
6 พฤศจิกายน 2563
นายพิพัฒน์  รัชกิจประการ  รมว.กระทรวงการท่องเที่ยวและกีฬา เป็นประธานการเปิดงาน "ล่องเรือ ดูนก บึงบอระเพ็ด" ณ จังหวัดนครสวรรค์ ซึ่งเป็นแหล่งน้ำจืดตามธรรมชาติที่มีขนาดใหญ่ที่สุดในประเทศไทย เป็นแหล่งที่อยู่อาศัยของนกนานาชนิด โดยเฉพาะช่วงฤดูหนาวจะมีนกอพยพเข้ามาอาศัยในบริเวณนี้อย่างมากมาย
ทั้งนี้ เพื่อเป็นการส่งเสริมการท่องเที่ยวของจังหวัดและฟื้นฟูเศรษฐกิจด้านการท่องเที่ยวร่วมกับหน่วยงานที่เกี่ยวข้อง ซึ่งจะจัดขึ้นระหว่างเดือนพฤศจิกายน 2563 - มกราคม 2564 ซึ่งมีอากาศเย็นสบาย เหมาะแก่การท่องเที่ยว มีกิจกรรมสามารถรองรับนักท่องเที่ยวได้ทุกกลุ่ม เช่น กิจกรรมเย็นดูดาว เช้าดูนก กิจกรรมวันรักษ์บึงบอระเพ็ด เทศกาลกินปลาบึงบอระเพ็ด กิจกรรมเส้นทางศึกษาธรรมชาติ ได้แก่ การล่องเรือชมความงามของบึงบอระเพ็ด การดูนกประจำถิ่น นกอพยพ การชมทุ่งบัวแดง และชมวิถีชีวิตชาวประมง เป็นต้น
ทั้งนี้ ได้มอบตราสัญลักษณ์โครงการยกระดับอุตสาหกรรมการท่องเที่ยวไทย มาตรฐานความปลอดภัยด้านสุขอนามัย Amazing Thailand Safety and  Health Administration : SHA ให้กับผู้ประกอบการด้านการท่องเที่ยวที่ผ่านเกณฑ์มาตรฐาน จำนวน 20 ราย
7 พฤศจิกายน 2563 นายพิพัฒน์ รัชกิจประการ รมว. กระทรวงการท่องเที่ยวและกีฬา  พร้อมด้วย นายเขมพล อุ้ยตยะกุล เลขานุการ รมว. กระทรวงการท่องเที่ยวและกีฬา พร้อมคณะลงพื้นที่จ.อุทัยธานี
10.00  น. นายพิพัฒน์ รัชกิจประการ รมว. พร้อมคณะเยี่ยมชมศูนย์ผ้าทอลายโบราณบ้านผาทั่ง ตำบลห้วยแห้ง อำเภอบ้านไร่ จังหวัดอุทัยธานี ซึ่งเป็นกลุ่มทอผ้าที่จัดตั้งเป็นศูนย์ฯ เมื่อปี พ.ศ. 2545 รวบรวมผ้าทอลายโบราณฝีมือชาวบ้านไร่ ที่เป็นผลงานการสืบทอดของชาวลาวครั่งและลาวเวียงที่อพยพมาจากประเทศลาว ลวดลายผ้าแปลกตาจนได้รับรางวัลชนะเลิศจากยูเนสโก้ UNESCO เมื่อปี พ.ศ. 2547 ได้รับการกล่าวขานว่าเป็นแหล่งราชินีผ้าฝ้าย
หลังจากนั้นคณะฯ เดินทางเยี่ยมชมตลาดซาวไฮ่ ตลาดวิถีชุมชนที่เกิดจากการรวมตัวกันโดยคนอำเภอบ้านไร่ร่วมกับเครือข่ายภาคกลางหลายพื้นที่ เป็นการสร้างพื้นที่ให้เกษตกรนำผลผลิตมาจำหน่ายโดยไม่ผ่านพ่อค้าคนกลาง พร้อมพบปะ พูดคุยผู้ประกอบการด้านการท่องเที่ยว ณ ตลาดซาวไฮ่ อำเภอบ้านไร่ จังหวัดอุทัยธานี
14.00 น. รัฐมนตรีว่าการกระทรวงการท่องเที่ยวและกีฬา เดินทางไปยังวัดจันทาราม วัดท่าซุง อำเภอเมือง จังหวัดอุทัยธานี เพื่อกราบสักการะสรีระพระราชพรหมยานเถระ หลวงพ่อฤาษีลิงดำ ณ วิหารแก้วร้อยเมตร
14.30 น. เดินทางต่อไปยังเขาสะแกกรัง อำเภอเมือง จังหวัดอุทัยธานี สักการะพระบรมอนุสาวรีย์สมเด็จพระปฐมบรมมหาชนก
15.30 น. รัฐมนตรีว่าการกระทรวงการท่องเที่ยวและกีฬาพร้อมคณะ ตรวจเยี่ยมสำนักงานการท่องเที่ยวและกีฬาจังหวัดอุทัยธานี เพื่อประชุมรับฟังการบรรยายสรุปและหารือแนวทางการพัฒนาการท่องเที่ยวและกีฬาของจังหวัดอุทัยธานี พร้อมเยี่ยมชมสนามกีฬาจังหวัดอุทัยธานีเพื่อหารือแนวทางการพัฒนาและปรับปรุงสนามกีฬาของจังหวัดอุทัยธานี
17.10 น. รัฐมนตรีว่าการกระทรวงการท่องเที่ยวและกีฬาพร้อมคณะ เดินทางไปยังถนนนคนเดินตรอกโรงยา อำเภอเมือง จังหวัดอุทัยธานี พบปะผู้ประกอบการในพื้นที่ นักท่องเที่ยว เพื่อรับฟังข้อมูลปัญหาและอุปสรรคในการพัฒนาด้านการท่องเที่ยว พร้อมเยี่ยมชมพิพิธภัณฑ์บ้านนกเขา พิพิธภัณฑ์โรงฝิ่น ชุมชนเก่าแก่ ชมการแสดงของคณะ ล่อ โก๊ว ซึ่งถนนคนเดินตรอกโรงยาเป็นชุมชนเก่าแก่ที่ได้พัฒนาให้เป็นแหล่งท่องเที่ยวที่สำคัญอีกแห่งหนึ่งของจังหวัดอุทัยธานี
8 พฤศจิกายน 2563 10.00 น. นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานเปิด โครงการส่งเสริมการประชาสัมพันธ์เชิงรุกด้านการท่องเที่ยวของจังหวัดอ่างทอง กิจกรรม อาหารถิ่น อาหารไทย อ่างทองปลอดภัย ถูกใจนักท่องเที่ยว งานกินขนม ชมตลาด โดยมี นายขจรเกียรติ รักพานิชมณี ผู้ว่าราชการจังหวัดอ่างทอง นายศักดิ์ดา บรรดาศักดิ์ นายสุชน ภัยธิราช รองผู้ว่าราชการจังหวัดอ่างทอง กล่าวต้อนรับ ณ ตลาดศาลเจ้าโรงทอง อำเภอวิเศษชัยชาญ จังหวัดอ่างทอง
งานกินขนม ชมตลาด ภายในงานมีผลิตภัณฑ์หลากหลายจากผู้ผลิต ผู้ประกอบการของกลุ่มจังหวัดภาคกลางตอนบน โดยคัดสรรอาหารเด่น อาหารอร่อย ขนมโบราณเลื่องชื่อ สินค้าแปรรูป อันเกิดจากการพัฒนาภูมิปัญญาท้องถิ่น โดยใช้ทรัพยากรในชุมชนสร้างสรรค์เป็นสินค้า ในบรรยากาศของตลาดชุมชนเก่าแบบผสมผสานไทยจีน ตลาดศาลเจ้าโรงทอง ภายใต้แนวคิด กินขนม ชมตลาด 100 ปี สีสันอ่างทอง และเยี่ยมชมสถาปัตยกรรม อาคาร บ้านเรือน ที่ได้รับรางวัลอนุรักษ์ศิลปะ สถาปัตยกรรมดีเด่น

ที่มา : https://www.thaigov.go.th/news/contents/details/36606