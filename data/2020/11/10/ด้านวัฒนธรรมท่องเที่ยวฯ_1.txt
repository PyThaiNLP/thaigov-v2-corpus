รัฐบาลไทย-ข่าวทำเนียบรัฐบาล-กระทรวงการท่องเที่ยวและกีฬา โดย ททท. ปลุกกระแสซิตี้รัน  "Amazing Thailand ซิตี้รัน...มันส์ ฟัน เว่อร์" ส่งเสริมการท่องเที่ยวเชิงกีฬา


วันจันทร์ที่ 9 พฤศจิกายน 2563
พิมพ์
กระทรวงการท่องเที่ยวและกีฬา โดย ททท. ปลุกกระแสซิตี้รัน  "Amazing Thailand ซิตี้รัน...มันส์ ฟัน เว่อร์" ส่งเสริมการท่องเที่ยวเชิงกีฬา
รมว.ท่องเที่ยวและกีฬา กล่าวว่า  "Amazing Thailand ซิตี้รัน...มันส์ฟันเว่อร์" ปลุกกระแสการท่องเที่ยวเชิงกีฬาที่กำลังได้รับความนิยมและกระตุ้นการขับเคลื่อนเศรษฐกิจด้านการท่องเที่ยวไทยในช่วงปลายปีโดยมี ททท.ดำเนินการจัดทำโครงการเพื่อสนับสนุนการขับเคลื่อน
วันนี้ (5 พฤศจิกายน 2563) นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เป็นประธานในงานแถลงข่าวโครงการกิจกรรม "Amazing Thailand ซิตี้รัน...มันส์ฟันเว่อร์" ปลุกกระแสการท่องเที่ยวเชิงกีฬาที่กำลังได้รับความนิยมและกระตุ้นการขับเคลื่อนเศรษฐกิจด้านการท่องเที่ยวไทยในช่วงปลายปี โดยมี นางสาวฐาปนีย์ เกียรติไพบูลย์ รองผู้ว่าการด้านสินค้าและธุรกิจท่องเที่ยว การท่องเที่ยวแห่งประเทศไทย (ททท.) นายแพทย์สุวรรณชัย วัฒนายิ่งเจริญชัย รักษาราชการอธิบดี กรมอนามัย กระทรวงสาธารณสุข พลตำรวจตรีสุรพงษ์ อาริยะมงคล อุปนายกและเลขาธิการสมาคมกีฬากรีฑาแห่งประเทศไทยฯ นายอิทธิพล สมุทรทอง ผู้ก่อตั้งเพจ 42.195 Kclub เราจะไปมาราธอนด้วยกัน นายกอบเกียรติ แสงวนิชย์ ผู้บริหารไทยแลนด์ไตรลีก ให้เกียรติร่วมเปิดงาน ณ อาคารนิทรรศน์รัตนโกสินทร์ ถนนราชดำเนินกลาง
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา กล่าวว่า สถานการณ์การแพร่ระบาดของโควิด-19 ในประเทศปัจจุบันมีแนวโน้มดีขึ้นตามลำดับ กระทรวงฯจึงพยายามผลักดันให้มีการจัดกิจกรรมที่เกี่ยวข้องกับการท่องเที่ยวและการกีฬาให้มากที่สุด โดยคำนึงถึงมาตรการของการป้องกันจากศูนย์บริหารสถานการณ์แพร่ระบาดของโรคติดเชื้อไวรัสโคโรนา 2019 ศบค. เป็นสำคัญ ขณะนี้ประเทศไทยได้ดำเนินนโยบายเริ่มเปิดรับกลุ่มนักท่องเที่ยวจากต่างประเทศ ภายใต้เงื่อนไขด้านสาธารณสุขที่เข้มงวดและระมัดระวัง เพื่อป้องกันการแพร่ระบาดภายในประเทศ และคาดว่านโยบายการเปิดรับนักท่องเที่ยวนี้ จะส่งผลให้มีการจัดกิจกรรมทางด้านการท่องเที่ยวและการแข่งขันกีฬาเพิ่มขึ้น ซึ่งจะเป็นสัญญาณที่ดีในการฟื้นตัวของภาคอุตสาหกรรมการท่องเที่ยวในประเทศ
นางสาวฐาปนีย์ เกียรติไพบูลย์ รองผู้ว่าการด้านสินค้าและธุรกิจท่องเที่ยว ททท. กล่าวว่า ททท. ได้เร่งดำเนินการจัดทำโครงการเพื่อสนับสนุนการขับเคลื่อนเศรษฐกิจด้านการท่องเที่ยวให้มีประสิทธิภาพ ททท. ได้มีแนวคิดที่จะปลุกกระแสของการออกกำลังกายที่กำลังได้รับความนิยม จึงได้กำหนดจัดงาน Amazing Thailand ซิตี้รัน มันส์ ฟัน เว่อร์ ภายใต้คอนเซ็ปต์ สนุกทุกเส้นทางในเมืองกรุง ถือเป็นหนึ่งในกิจกรรม Flagship ของสินค้าท่องเที่ยวเชิงกีฬา Sport Tourism โดย ททท. จะเชิญชวนให้ เยาวชน คนรุ่นใหม่ รวมถึงนักท่องเที่ยวทุกท่านออกมาเดินหรือวิ่งไปในเส้นทางต่างๆ ทั่วกรุงเทพมหานครในช่วงวันหยุดสุดสัปดาห์ซึ่งไม่จำกัดว่าจะต้องวิ่งกันในสวนสาธารณะเท่านั้น  อีกทั้งนำเอาเทคโนโลยีจากต่างประเทศอย่าง District Race Application ซึ่งเป็นระบบการจับเวลารูปแบบใหม่ที่สามารถจับการเคลื่อนไหวของผู้เข้าร่วมกิจกรรมได้แบบ Virtual Run Live Tracker มาใช้ในการจัดงานในครั้งนี้อีกด้วย
สำหรับกิจกรรม Amazing Thailand ซิตี้รัน มันส์ ฟัน เว่อร์ จะจัดงานทุกวันเสาร์และอาทิตย์ ตลอด 8 สัปดาห์ โดยเริ่มกิจกรรมในวันเสาร์ที่ 7 พ.ย. ถึง 27 ธ.ค. นี้ ผู้เข้าร่วมกิจกรรมทุกท่านจะต้องปฏิบัติตามภารกิจ Mission ที่ถูกกำหนดไว้ไม่ซ้ำกันในทุกสัปดาห์ และมีเวลาในการร่วมกิจกรรม 3 ชั่วโมงต่อครั้ง เริ่มตั้งแต่เวลา 05.00 ถึง 20.00 น. โดยทุกคนจะต้องวิ่งไปค้นหาจุด Check Point แบบ Virtual ที่ถูกซ่อนไว้ในสถานที่ท่องเที่ยวสำคัญ ๆ ในกรุงเทพมหานคร จำนวน 40 จุด อาทิ ภูเขาทอง ลานคนเมืองกรุงเทพมหานคร สะพานพุทธฯ มิวเซียมสยาม ป้อมพระสุเมรุ วงเวียนโอเดียน ถนนเยาวราช ตึกมหานคร  หัวลำโพง สถานีรถไฟฟ้า BTS สวนลุมพินี ท่าเรือคลองแสนแสบ เป็นต้น หลังจากหมดเวลา Cut off ผู้เข้าร่วมกิจกรรม สามารถนำคะแนนไปแลกของที่ระลึกโครงการได้ อาทิ ระดับ 2,500 คะแนน แลกรับผ้าพันคออเนกประสงค์ ระดับ 3,000 คะแนน แลกรับเสื้อวิ่ง ระดับ 4,000 คะแนน แลกรับเสื้อทีเชิ้ต และระดับ 5,000 คะแนน แลกรับเสื้อ Jacket เป็นต้น นอกจากนี้ ผู้ร่วมกิจกรรมทุกท่านยังได้ลุ้นรับรางวัลต่างๆ อีกมากมาย จากภาครัฐและภาคเอกชนที่เข้าร่วมโครงการ ซึ่งจะประกาศรางวัลกันในช่วงสัปดาห์สุดท้ายของปี 2563 นี้ต่อไป

ที่มา : https://www.thaigov.go.th/news/contents/details/36605