รัฐบาลไทย-ข่าวทำเนียบรัฐบาล-‘สุชาติ’ตัดริ้บบิ้นประกันสังคมสมายด์คอนเนอร์  เปิดมิติใหม่รับรองผู้ประกันตนเข้ารับบริการที่ รพ.วิชัยเวช สมุทรสาคร


วันจันทร์ที่ 9 พฤศจิกายน 2563
‘สุชาติ’ตัดริ้บบิ้นประกันสังคมสมายด์คอนเนอร์  เปิดมิติใหม่รับรองผู้ประกันตนเข้ารับบริการที่ รพ.วิชัยเวช สมุทรสาคร
รัฐมนตรีว่าการกระทรวงแรงงาน เปิดประกันสังคมสมายด์คอนเนอร์ ให้เป็นจุดรับรองพิเศษแก่ผู้ประกันตนที่มาเข้ารับบริการยังสถานพยาบาลในเครือข่ายประกันสังคม ณ โรงพยาบาลวิชัยเวช สมุทรสาคร เสริมสร้างความมั่นใจแก่ผู้ประกันตนได้รับบริการที่สะดวก รวดเร็ว และมีประสิ
เมื่อวันที่ 9 พฤศจิกายน 2563 นายสุชาติ ชมกลิ่น รัฐมนตรีว่าการกระทรวงแรงงาน เป็นประธานเปิดประกันสังคมสมายด์คอนเนอร์ ให้เป็นจุดรับรองพิเศษแก่ผู้ประกันตนที่มาเข้ารับบริการยังโรงพยาบาล ณ โรงพยาบาลวิชัยเวช อำเภอเมืองสมุทรสาคร จังหวัดสมุทรสาคร โดยมี นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นายทศพล กฤตวงศ์วิมาน เลขาธิการสำนักงานประกันสังคม และผู้บริหารระดับสูงกระทรวงแรงงาน ผู้อำนวยการโรงพยาบาลวิชัยเวช เข้าร่วมเป็นเกียรติในครั้งนี้ด้วย โดยรัฐมนตรีว่าการกระทรวงแรงงาน กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี ได้ให้ความสำคัญกับการกับการเสริมสร้างหลักประกันทางสังคมให้ครอบคลุมและเหมาะสมกับคนทุกช่วงวัย ในส่วนของกระทรวงแรงงาน ผมได้มีแนวคิดให้ผู้ประกันตนในระบบประกันสังคมได้รับการดูแลทั้งการอำนวยความสะดวกจากเจ้าหน้าที่ด้วยบริการที่สะดวก รวดเร็ว ทันสมัย และครอบคลุมไปยังสถานพยาบาลในเครือข่ายทั่วประเทศ จึงได้กำชับให้สำนักงานประกันสังคมเชิญชวนให้สถานพยาบาล ซึ่งเป็นโรงพยาบาลในเครือข่ายประกันสังคมแต่ละแห่ง มีประกันสังคมสมายด์คอนเนอร์ เพื่อเป็นจุดรับรองพิเศษแก่ผู้ประกันตนที่มาใช้บริการยังโรงพยาบาล เช่น มีน้ำดื่ม เครื่องดื่ม ชา กาแฟ และที่นั่งพักระหว่างรอรับบริการ เป็นต้น
นายสุชาติ กล่าวว่า ในวันนี้ กระทรวงแรงงาน โดยสำนักงานประกันสังคม ได้มาเปิดประกันสังคมสมายด์คอนเนอร์ที่โรงพยาบาลวิชัยเวช สมุทรสาคร เพื่อเสริมสร้างความมั่นใจให้แก่ผู้ประกันตนที่มาใช้บริการให้ได้รับความสะดวกสบาย โดยขอให้ผู้ประกันตนมั่นใจได้ว่า สำนักงานประกันสังคมจะดูแลผู้ประกันตน และพร้อมพัฒนางานด้านประกันสังคมให้มีประสิทธิภาพอย่างต่อเนื่องบนพื้นฐานปรัชญาการพัฒนาแบบยั่งยืน เพื่อให้เกิดความมั่นคงต่อชีวิตและสุขภาพของผู้ประกันตนต่อไป
โอกาสเดียวกันนี้ รมว.แรงงาน และคณะ ยังได้เยี่ยมมอบสิ่งของเพื่อเป็นขวัญและกำลังใจแก่ผู้ประกันตนที่พักรักษาตัวอยู่ที่โรงพยาบาลวิชัยเวช สมุทรสาครอีกด้วย

ที่มา : https://www.thaigov.go.th/news/contents/details/36632