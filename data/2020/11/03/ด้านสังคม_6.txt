รัฐบาลไทย-ข่าวทำเนียบรัฐบาล-รมว.พม. นำทัพ พม. ร่วมขับเคลื่อน พังงาแห่งความสุข พร้อมแก้ปัญหาชุมชนและที่อยู่อาศัย


วันจันทร์ที่ 2 พฤศจิกายน 2563
รมว.พม. นำทัพ พม. ร่วมขับเคลื่อน พังงาแห่งความสุข พร้อมแก้ปัญหาชุมชนและที่อยู่อาศัย
รมว.พม. นำทัพ พม. ร่วมขับเคลื่อน พังงาแห่งความสุข พร้อมแก้ปัญหาชุมชนและที่อยู่อาศัย
เมื่อวันที่ 31 ต.ค. 63 เวลา 15.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เดินทางลงพื้นที่ ณ นิคมสร้างตนเองท้ายเหมือง จังหวัดพังงา เพื่อรับฟังข้อเสนอของเวทีสมัชชาพังงาแห่งความสุข เป็นเวทีชุมชนของภาคีเครือข่ายในพื้นที่ที่ร่วมกันขับเคลื่อนงาน "พังงาแห่งความสุข" นอกจากนี้ ได้มอบความช่วยเหลือต่างๆ สำหรับกลุ่มเป้าหมายที่ประสบปัญหาความเดือดร้อนได้แก่ ป้ายบ้านพอเพียงชนบทระดับจังหวัด 232 ครัวเรือน หนังสืออนุญาตให้เข้าทำประโยชน์ในเขตนิคมสร้างตนเอง (นค.3) เงินสงเคราะห์ นมผงเด็ก และผ้าอ้อมสำเร็จรูปสำหรับผู้ป่วยติดเตียง เป็นต้น อีกทั้งได้มอบพระบรมฉายาลักษณ์ พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ธงชาติไทย และธงพระปรมาภิไธย ย่อ ว.ป.ร. (ธงในหลวง)
นายจุติ กล่าวว่า วันนี้ กระทรวง พม. ได้มาลงพื้นที่จังหวัดพังงา ตามนโยบายรัฐบาล เพื่อมารับฟังปัญหาของพี่น้องประชาชนถึงในพื้นที่ โดยนายกรัฐมนตรี กล่าวว่าปัญหาใดที่จังหวัดไม่สามารถจัดการได้ ให้นำเสนอเข้าคณะรัฐมนตรี และทุก 3 เดือนให้ทุกหน่วยงานราชการที่มีส่วนรับผิดชอบ ดำเนินการสรุปความก้าวหน้าในการแก้ปัญหาเพื่อส่งเข้าคณะรัฐมนตรี สำหรับพังงาแห่งความสุข ถือว่าเป็นจุดขายและสัญลักษณ์ว่า พังงาเป็นจังหวัดที่มีความสุขมากที่สุดเป็นอันดับ 2 ของประเทศ ที่นำรายได้เข้าประเทศเป็นจำนวนมาก ฉะนั้น การอนุรักษ์ทรัพยากรทางธรรมชาติและสิ่งแวดล้อม จึงมีความจำเป็นอย่างยิ่งที่ต้องรักษาไว้อย่างยั่งยืน เพื่อให้ลูกหลานได้มีรายได้อย่างต่อเนื่อง ตามข้อเสนอของสมัชชาพังงาแห่งความสุข อีกทั้งให้มีการใช้เทคโนโลยีและการสื่อสารออนไลน์สำหรับอาชีพใหม่จากผลกระทบของสถานการณ์โรคโควิด-19
นายจุติ กล่าวเพิ่มเติมว่า นอกจากนี้ จากการรับฟังความต้องการต่างๆ ของประชาชนในพื้นที่ ตนเห็นว่า กระทรวง พม. พร้อมพัฒนาศักยภาพของประชาชน รวมถึงการหาอาชีพ สร้างรายได้ ให้กับผู้มีรายได้น้อย รวมทั้งสนับสนุนให้เกิดการพัฒนาชุมชนให้เข้มแข็งอย่างยั่งยืน อาทิ ด้านสังคม การศึกษา และสิ่งแวดล้อม โดยทำงานร่วมกันกับภาคีเครือข่าย อาทิ กรณีผู้สูงอายุในพื้นที่มีจำนวนเพิ่มมากขึ้น จึงควรเพิ่มอาสาสมัครพัฒนาสังคมและความมั่นคงของมนุษย์ (อพม.) เป็น 2 เท่า เพื่อที่จะได้รับการฝึกอบรมเพื่อดูแลผู้สูงอายุให้ทั่วถึงมากยิ่งขึ้น

ที่มา : https://www.thaigov.go.th/news/contents/details/36431