รัฐบาลไทย-ข่าวทำเนียบรัฐบาล-วธ.หนุนชุมชนคุณธรรมฯ ต้นแบบ “วัดมงคลวราราม” จ.ภูเก็ต นำ “พลังบวร”ส่งเสริมท่องเที่ยวชุมชน-แหล่งเรียนรู้เชิงวัฒนธรรม สร้างอาชีพ-รายได้สู่ท้องถิ่น


วันจันทร์ที่ 2 พฤศจิกายน 2563
วธ.หนุนชุมชนคุณธรรมฯ ต้นแบบ “วัดมงคลวราราม” จ.ภูเก็ต นำ “พลังบวร”ส่งเสริมท่องเที่ยวชุมชน-แหล่งเรียนรู้เชิงวัฒนธรรม สร้างอาชีพ-รายได้สู่ท้องถิ่น
วธ.หนุนชุมชนคุณธรรมฯ ต้นแบบ “วัดมงคลวราราม” จ.ภูเก็ต
นำ “พลังบวร”ส่งเสริมท่องเที่ยวชุมชน-แหล่งเรียนรู้เชิงวัฒนธรรม สร้างอาชีพ-รายได้สู่ท้องถิ่น
วันที่ ๒ พฤศจิกายน ๒๕๖๓ ที่จังหวัดภูเก็ต ก่อนการประชุมคณะรัฐมนตรีอย่างเป็นทางการนอกสถานที่ (ครม.สัญจร) กลุ่มจังหวัดภาคใต้ฝั่งอันดามัน ในวันที่ ๓ พฤศจิกายน ๒๕๖๓ นายอิทธิพล คุณปลื้ม  รัฐมนตรีว่าการกระทรวงวัฒนธรรม (รมว.วธ.) พร้อมด้วย นางยุพา ทวีวัฒนะกิจบวร ปลัดกระทรวงวัฒนธรรมและผู้บริหารกระทรวงวัฒนธรรม (วธ.) เดินทางไปติดตามผลการดำเนินงานการสร้างความเข้มแข็งของพลังบวร เพื่อความมั่นคง มั่งคั่ง ยั่งยืนของชุมชนคุณธรรมน้อมนำหลักปรัชญาเศรษฐกิจพอเพียง “บวร On Tour” ณ ชุมชนคุณธรรมวัดมงคลวราราม (วัดในยาง) ตำบลสาคู อำเภอถลาง จังหวัดภูเก็ต โดยมีนายกิตติกร ประทีป ณ ถลาง นายกองค์การบริหารส่วนตำบลสาคู หัวหน้าส่วนราชการ ผู้บริหารสถาบันการศึกษา หน่วยงานในพื้นที่และคณะกรรมการชุมชนคุณธรรมฯ ให้การต้อนรับ โดยนางเจียมจิตต์ ศิริสวัสดิ์ ผู้นำชุมชนคุณธรรมวัดมงคลวราราม กล่าวรายงาน ผลการดำเนินงานของชุมชนคุณธรรม หลังจากนั้นได้นำชมการแสดงทางวัฒนธรรม การสาธิตภูมิปัญญาท้องถิ่นและผลิตภัณฑ์ชุมชน
นายอิทธิพล กล่าวว่า ตามที่รัฐบาลมอบหมายให้กระทรวงวัฒนธรรม (วธ.) เป็นหน่วยงานหลักร่วมกับหน่วยงาน องค์กรที่เกี่ยวข้องนำหลักการ “บวร:บ้าน วัด ราชการ/โรงเรียน” มาเป็นกลไกขับเคลื่อนและเป็นศูนย์กลางการบูรณาการความร่วมมือและส่งเสริมพัฒนาชุมชนคุณธรรมฯ รวมถึงเป็นศูนย์กลางการส่งต่อข้อมูลข่าวสารของภาครัฐและเอกชน และนำหลักธรรมทางศาสนามาเป็นเครื่องยึดเหนี่ยวจิตใจพร้อมกับน้อมนำหลักปรัชญาของเศรษฐกิจพอเพียงเป็นหลักในการดำเนินชีวิตและร่วมกันสืบสาน รักษา ต่อยอดวัฒนธรรมและประเพณีที่ดีงามไว้ ดังนั้น วธ.จึงจัดโครงการบวร On Tour ขึ้น เพื่อส่งเสริมนโยบาย“ไทยเที่ยวไทย” ของรัฐบาล ช่วยกระตุ้นเศรษฐกิจของประเทศและพัฒนาต่อยอดทุนทางวัฒนธรรมตามรอยศาสตร์พระราชาสร้างชุมชนเข้มแข็งอย่างยั่งยืนทั่วประเทศ โดยเริ่มต้นที่ชุมชนต้นแบบนำร่องจังหวัดละ ๑ ชุมชน รวม ๗๖ ชุมชน และตั้งเป้าหมายจะขยายต่อไป
รัฐมนตรีว่าการกระทรวงวัฒนธรรม กล่าวอีกว่า ปัจจุบันจังหวัดภูเก็ตมีชุมชนคุณธรรมทั้งหมด ๖๒ แห่ง แบ่งเป็นชุมชนคุณธรรมระดับส่งเสริม ๑๕ แห่ง ชุมชนคุณธรรมระดับคุณธรรม ๒๙ แห่ง และชุมชนคุณธรรมระดับต้นแบบ ๑๘ แห่ง ซึ่งในส่วนของชุมชนคุณธรรมวัดมงคลวราราม เป็น ๑ ใน ๑๐๐ ชุมชนคุณธรรมต้นแบบนำร่องที่ได้รับรางวัลระดับประเทศที่ได้ใช้ “พลังบวร” ในการนำทุนทางวัฒนธรรมที่ดีงามที่เป็นอัตลักษณ์ของท้องถิ่นมาต่อยอดส่งเสริมการท่องเที่ยวชุมชน สร้างแหล่งเรียนรู้ และเส้นทางท่องเที่ยวทางวัฒนธรรม รวมทั้งการเป็นเจ้าบ้านที่ดีพร้อมต้อนรับนักท่องเที่ยวผู้มาเยือน อีกทั้งได้นำภูมิปัญญาท้องถิ่นมาผลิตสินค้าทางวัฒนธรรมเพื่อช่วยสร้างอาชีพ สร้างรายได้ และส่งเสริมเศรษฐกิจชุมชนได้อย่างดีอีกด้วย นอกจากนี้ ชุมชนคุณธรรมวัดมงคลวรารามมีแหล่งท่องเที่ยวเชิงวัฒนธรรมและแหล่งท่องเที่ยวทางธรรมชาติที่มีความโดดเด่นหลายแห่ง เช่น วัดมงคลวราราม (วัดในยาง) หาดในยาง หาดกล้วย หาดในทอน เกาะปลิง อุทยานแห่งชาติสิรินาถ หัวแหลม-อ่าวปอ และศูนย์เรียนรู้การเกษตร ตำบลสาคู ซึ่งสามารถนำมาพัฒนาและส่งเสริมการท่องเที่ยวภายในชุมชนต่อไปได้อีกด้วย
-------------------------

ที่มา : https://www.thaigov.go.th/news/contents/details/36437