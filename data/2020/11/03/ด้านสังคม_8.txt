รัฐบาลไทย-ข่าวทำเนียบรัฐบาล- รมว.พม. เร่งช่วยเครือข่ายชุมชนใน จ.ภูเก็ต แก้ปัญหาระยะยาวทั้งที่อยู่อาศัยและกองทุนสวัสดิการชุมชน


วันจันทร์ที่ 2 พฤศจิกายน 2563
รมว.พม. เร่งช่วยเครือข่ายชุมชนใน จ.ภูเก็ต แก้ปัญหาระยะยาวทั้งที่อยู่อาศัยและกองทุนสวัสดิการชุมชน
รมว.พม. เร่งช่วยเครือข่ายชุมชนใน จ.ภูเก็ต แก้ปัญหาระยะยาวทั้งที่อยู่อาศัยและกองทุนสวัสดิการชุมชน
เมื่อวันที่ 1 พ.ย. 63 เวลา 11.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่ ณ ชุมชนสะพานร่วมพูนผล 1 อำเภอเมือง จังหวัดภูเก็ต เพื่อเยี่ยมชาวชุมชนและรับฟังปัญหาสำคัญต่างๆ พร้อมทั้งหาแนวทางแก้ไขปัญหาร่วมกัน นอกจากนี้ ได้ช่วยเหลือผู้มีรายได้น้อยด้วยการส่งมอบบ้านพอเพียง 47 หลัง และมอบเงินสงเคราะห์ช่วยเหลือผู้ประสบปัญหาทางสังคม 100 ราย
นายจุติ กล่าวว่า กระทรวง พม. ไม่ได้ละเลยปัญหาของพี่น้องประชาชน โดยมีสำนักงานพัฒนาสังคมและความมั่นคงของมนุษย์จังหวัดภูเก็ต ทำงานช่วยเหลืออย่างเต็มที่ สำหรับปัญหาของจังหวัดภูเก็ตมาจากปัญหาอาชีพและรายได้ที่ลดลงอย่างมาก เนื่องจากสถานการณ์โรคโควิด-19 ทำให้ชาวต่างชาติจำนวนมากไม่สามารถเดินทางเข้ามาท่องเที่ยวได้ อีกทั้งธุรกิจ ร้านค้าต่างๆต้องปิดกิจการ เกิดการเลิกจ้างงานจำนวนมาก ซึ่งรัฐบาลไม่ได้นิ่งนอนใจในการให้ความช่วยเหลือต่างๆ โดยกระทรวง พม. ได้สำรวจประชาชนที่เดือดร้อนและจะช่วยส่งเสริมอาชีพเพื่อสร้างรายได้เพิ่มขึ้น อีกทั้งจะสนับสนุนการจัดตั้งกองทุนประกอบอาชีพในชุมชน สำหรับเด็กนักเรียนที่ได้รับผลกระทบ จะมีการจัดตั้งกองทุนการศึกษาในชุมชนอีกด้วย
นายจุติ กล่าวเพิ่มเติมว่า วันนี้ ได้มารับฟังปัญหาต่างๆ จากเครือข่ายชุมชนในพื้นที่จังหวัดภูเก็ต โดยเฉพาะปัญหาที่อยู่อาศัย เนื่องจากมีชุมชนจำนวนมากและกว่า 2,000 ครัวเรือน ที่ตั้งอยู่บนป่าชายเลนซึ่งเป็นที่ดินของรัฐ จึงมีเพียงทะเบียนบ้านชั่วคราว ทำให้ไม่สามารถสร้างสาธารณูปโภคเข้าถึงชุมชนได้อย่างเต็มที่ และทำให้ค่าน้ำประปา-ไฟฟ้า มีราคาแพง โดยกระทรวง พม. จะประสานจังหวัดและหน่วยงานที่เกี่ยวข้อง เพื่อให้มีการใช้ประโยชน์ในที่ดินของรัฐตามโครงการจัดที่ดินทำกินให้ชุมชนตามนโยบายรัฐบาล (คทช.) สำหรับการแก้ปัญหาที่อยู่อาศัยในระยะยาวต่อไป อีกทั้งกฎหมายเกี่ยวกับกองทุนสวัสดิการชุมชน ถือว่าเป็นประกันสังคมภาคประชาชน ที่ต้องการให้มีการรับรองอย่างถูกต้องโดยกระทรวง พม. จะมอบหมายให้สถาบันพัฒนาองค์กรชุมชน(องค์การมหาชน) หรือ พอช. ศึกษาในรายละเอียดและเสนอร่างกฎหมายควบคู่กับภาคประชาชนต่อไป

ที่มา : https://www.thaigov.go.th/news/contents/details/36435