รัฐบาลไทย-ข่าวทำเนียบรัฐบาล-รมช.มนัญญา เปิดโครงการชาวกระบี่ร่วมใจ ผลิตอาหารปลอดภัย สุขใจผู้บริโภค 


วันจันทร์ที่ 2 พฤศจิกายน 2563
รมช.มนัญญา เปิดโครงการชาวกระบี่ร่วมใจ ผลิตอาหารปลอดภัย สุขใจผู้บริโภค
รมช.มนัญญา เปิดโครงการชาวกระบี่ร่วมใจ ผลิตอาหารปลอดภัย สุขใจผู้บริโภค ชูผลผลิตเกษตรอินทรีย์คุณภาพ ส่งตรงถึงผู้บริโภค
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดโครงการชาวกระบี่ร่วมใจ ผลิตอาหารปลอดภัย สุขใจผู้บริโภค พร้อมมอบประกาศนียบัตรเกษตรอินทรีย์ดีเด่นระดับจังหวัดกระบี่, GAP ดีเด่นระดับจังหวัดกระบี่ จังหวัดนครศรีธรรมราช และมอบใบรับรองมาตรฐาน GAP รวมทั้งเยี่ยมชมนิทรรศการและผลิตภัณฑ์เกษตรอินทรีย์ ณ ศูนย์วิจัยและพัฒนาการเกษตรจังหวัดกระบี่ ตำบลเขาคราม อำเภอเมือง จังหวัดกระบี่ ว่า "พื้นที่จังหวัดกระบี่เป็นพื้นที่เกษตรกรรมที่มีการปลูกปาล์มน้ำมันและยางพารา คิดเป็นร้อยละ 45.81 ของพื้นที่ทำการเกษตร ซึ่งเป็นพื้นที่หลักเศรษฐกิจของภาคใต้ อีกทั้งยังได้มีการส่งเสริมการเพาะปลูกพืชผัก ผลไม้ในพื้นที่ โดยเน้นการปลูกพืชให้มีคุณภาพ ปลอดภัย ใช้วิธีการควบคุม และป้องกันการเกิดปัญหาในกระบวนการผลิตโดยใช้มาตรฐานทางการเกษตรที่ดี สำหรับพืชอาหารของกระทรวงเกษตรและสหกรณ์เป็นมาตรฐานกลางในการตรวจประเมิน ซึ่งกิจกรรมในวันนี้เป็นการนำเอาองค์ความรู้มามอบให้เกษตรกรเพื่อเป็นการช่วยเหลือ และแนะนำเทคโนโลยีต่างๆ เพื่อแก้ปัญหาด้านการผลิตแก่เกษตรกร ให้มีคุณภาพและความปลอดภัยต่อผู้บริโภค นอกจากนี้ยังมีนิทรรศการทางวิชาการจากหน่วยงานในสังกัดกระทรวงเกษตรและสหกรณ์ ที่น่าสนใจ รวมทั้งหน่วยงานที่เกี่ยวข้องอีกด้วย"
ทั้งนี้ พืชเศรษฐกิจของจังหวัดกระบี่ ที่สำคัญ ได้แก่ ปาล์มน้ำมัน ยางพารา นอกจากนี้ ในปัจจุบันเกษตรกรในพื้นที่ได้หันมาปลูกพืชผักผลไม้เป็นจำนวนมาก ซึ่งเป็นผลดีต่อเกษตรกรในการปลูกพืชที่เป็นที่ต้องการของตลาด สามารถช่วยเพิ่มรายได้ โดยกรมวิชาการเกษตร ได้สนับสนุนและผลักดันเกษตรกรให้มีความรู้ความสามารถในการผลิตพืชที่มีคุณภาพตามมาตรฐานสินค้าเกษตร
สำหรับการจัดงานในวันนี้ เป็นการบูรณาการร่วมกันหลายหน่วยงาน โดยมีกิจกรรมต่าง ๆ ที่น่าสนใจ ได้แก่นิทรรศการมาตรฐานสินค้าเกษตรอินทรีย์ มาตรฐานสินค้าเกษตร GAP นิทรรศการด้านชีวภัณฑ์ ชีวภาพและการจัดการการผลิตปาล์มน้ำมันของศูนย์วิจัยปาล์มน้ำมัน การออกบูธผลิตภัณฑ์ที่ได้รับการรับรองมาตรฐานเกษตรอินทรีย์ GAP และประมงพื้นบ้าน รวมทั้งการสาธิตด้านชีวภัณฑ์ไส้เดือนฝอย แตนเบียน เห็ดเรืองแสง เมตาไรเซียม การผลิตปุ๋ยชีวภาพ ปุ๋ยชีวภาพละลายฟอสเฟต และปุ๋ยชีวภาพอาร์บัสคูลาร์ไรซ่า เป็นต้น ในโอกาสนี้ รมช.มนัญญา เยี่ยมชมผลผลิตเกษตรอินทรีย์ของเกษตรกรในพื้นที่ แปลงสาธิตส้มโอทับทิมสยาม และศูนย์เรียนรู้การผลิตพืชผสมผสาน โรงปุ๋ยหมักแบบเติมอากาศ และโครงการอนุรักษ์กล้วยไม้รองเท้านารีเหลืองกระบี่ ตามพระราชดำริ นอกจากนี้ยังได้เปิด
อาคารปฏิบัติการชีวภัณฑ์ ศูนย์วิจัยและพัฒนาการเกษตรกระบี่อีกด้วย

ที่มา : https://www.thaigov.go.th/news/contents/details/36407