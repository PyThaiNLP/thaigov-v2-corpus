รัฐบาลไทย-ข่าวทำเนียบรัฐบาล-สธ.ส่งทีมเยียวยาจิตใจ พร้อมทีมฟื้นฟูอนามัยสิ่งแวดล้อม ดูแลผู้ประสบภัยน้ำป่าไหลหลาก อ.นาดี จ.ปราจีนบุรี


วันจันทร์ที่ 2 พฤศจิกายน 2563
สธ.ส่งทีมเยียวยาจิตใจ พร้อมทีมฟื้นฟูอนามัยสิ่งแวดล้อม ดูแลผู้ประสบภัยน้ำป่าไหลหลาก อ.นาดี จ.ปราจีนบุรี
กระทรวงสาธารณสุข ส่งทีมเยียวยาจิตใจ รพ.เจ้าพระยาอภัยภูเบศร์ ลงพื้นที่ดูแลผู้ประสบภัยน้ำป่าไหลหลาก ส่งเจ้าหน้าที่ดูแลฟื้นฟูอนามัยสิ่งแวดล้อม ป้องกันโรคหลังน้ำลด ที่อ.นาดี จ.ปราจีนบุรี
วันนี้ (2 พฤศจิกายน 2563) แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ว่า วานนี้ (1 พฤศจิกายน 2563) ได้รับรายงานจากสำนักงานสาธารณสุขจังหวัดปราจีนบุรี เกิดเหตุการณ์น้ำป่าไหลหลากเข้าบ้านเรือนประชาชน และถนนสาย 304 อุโมงค์ทับลาน เกิดอุบัติเหตุเจ็ตสกีพลิกคว่ำ ขณะเจ้าหน้าที่ปฏิบัติหน้าที่ตัดกระแสไฟสำรองในอุโมงค์ โดยผู้ว่าราชการจังหวัดปราจีนบุรี และหน่วยงานในพื้นที่ ได้ร่วมกันช่วยเหลือ ใช้โดรนค้นหา จนพบเจ้าหน้าที่มูลนิธิสัจจพุทธธรรมแห่งประเทศไทย อ.กบินทร์บุรี 2 คนนำส่งโรงพยาบาลนาดี มีอาการอ่อนเพลีย มีบาดแผลตามลำตัวเล็กน้อย ปัจจุบันอาการปลอดภัย และผู้ป่วยขอไปรับการรักษาตัวต่อที่ รพ.จุฬารัตน์ 304 ส่วนเจ้าหน้าที่หมวดแขวงการทางกบินทร์บุรีเสียชีวิต 1 คน สำหรับประชาชนผู้ประสบภัย ได้ส่งทีมเจ้าหน้าที่จากสำนักงานสาธารณสุขจังหวัดปราจีนบุรี ลงพื้นที่ร่วมกับโรงพยาบาลนาดี และสำนักงานสาธารณสุขอำเภอนาดี มอบเวชภัณฑ์ ยา ช่วยเหลือเบื้องต้นที่ ม.3 บ้านทุ่งแฝก ต.ทุ่งโพธิ์ ประมาณ 300 ครัวเรือน นอกจากนี้ มีประชาชนบางครอบครัวมาพักอาศัยชั่วคราวที่โรงพยาบาลส่งเสริมสุขภาพตำบลทับลาน ตำบลบุพราหมณ์ อำเภอนาดี ด้วย
แพทย์หญิงพรรณประภากล่าวต่อว่า ในวันนี้ น้ำลดระดับลง อุโมงค์ทับลานสามารถเดินทางผ่านได้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยและได้กำชับให้หน่วยงานในสังกัดให้การดูแลผู้ประสบภัย ทั้งด้านร่างกายและจิตใจ โดยสำนักงานสาธารณสุขจังหวัดปราจีนบุรี ลงพื้นที่ดูแลผู้ประสบภัยบริเวณเวโรนาทับลาน ที่อำเภอนาดี ส่งทีมช่วยเหลือเยียวยาจิตใจผู้ประสบภาวะวิกฤต หรือ เอ็มแคท (Mental Health Crisis Assessment and Treatment Team : MCATT) ร่วมกับโรงพยาบาลเจ้าพระยาอภัยภูเบศร คัดกรองและให้การดูแลปัญหาสุขภาพจิต         ส่งทีมเจ้าหน้าที่ลงฟื้นฟูด้านอนามัยสิ่งแวดล้อม นำคลอรีนไปแจกจ่ายเพื่อบำบัดน้ำอุปโภค บริโภคของหมู่บ้าน ป้องกันโรคหลังน้ำลด รวมทั้งให้โรงพยาบาลนาดี โรงพยาบาลส่งเสริมสุขภาพตำบลทุ่งโพธิ์  โรงพยาบาลส่งเสริมสุขภาพตำบลทับลาน และโรงพยาบาลส่งเสริมสุขภาพตำบลบ้าน กม.80 เป็นศูนย์ช่วยเหลือและดูแลสุขภาพประชาชนผู้ประสบภัยในพื้นที่น้ำท่วมจนกว่าสถานการณ์จะเข้าสู่ภาวะปกติ
********************************** 2 พฤศจิกายน 2563

ที่มา : https://www.thaigov.go.th/news/contents/details/36425