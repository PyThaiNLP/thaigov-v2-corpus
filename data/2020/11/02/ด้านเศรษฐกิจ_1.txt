รัฐบาลไทย-ข่าวทำเนียบรัฐบาล-เปิดงานประเพณีลอยกระทง “สมมาน้ำ คืนเพ็ง  เส็งประทีป”


วันอาทิตย์ที่ 1 พฤศจิกายน 2563
เปิดงานประเพณีลอยกระทง “สมมาน้ำ คืนเพ็ง  เส็งประทีป”
รัฐมนตรีเกษตรฯ เปิดงานประเพณีลอยกระทง “สมมาน้ำ คืนเพ็ง  เส็งประทีป” พร้อมร่วมอัญเชิญพระประทีปพระราชทาน จ.ร้อยเอ็ด
วันที่ 31 ต.ค.63 เวลา 18.00 น. นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดงานประเพณี "สมมาน้ำ คืนเพ็ง เส็งประทีป" ครั้งที่ 22 ประจำปี 2563 ณ ลานสาเกตุนคร สวนสมเด็จพระศรีนครินทร์ร้อยเอ็ด โดยมี นายชยันต์ ศิริมาศ ผู้ว่าราชการจังหวัดร้อยเอ็ด คณะผู้บริหารกระทรวงเกษตรและสหกรณ์ข้าราชการ และ ประชาชนให้ความสนใจเข้าร่วมจำนวนมาก วัตถุประสงค์ เพื่อเป็นการอนุรักษ์ และส่งเสริมศิลปวัฒนธรรม ขนบธรรมเนียม ประเพณีอันดีงาม เป็นการขอขมา พระแม่คงคา  ส่งเสริมการท่องเที่ยวเชิงวิถีไทยของจังหวัดร้อยเอ็ด เป็นการเสริมสร้างภาพลักษณ์ทางด้านการท่องเที่ยวของจังหวัด ตลอดจนเพื่อให้จังหวัดร้อยเอ็ดเป็นเป้าหมายหนึ่งของนักท่องเที่ยวอย่างต่อเนื่องต่อไป
สำหรับการจัดงานในปีนี้ ได้รับพระราชทานพระประทีปส่วนพระองค์ พระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และสมเด็จพระนางเจ้าฯ พระบรมราชินี  มาร่วมลอยกับพี่น้องประชาชนชาวจังหวัดร้อยเอ็ด นอกจากนี้ยังได้รับพระราชทานถ้วยรางวัลส่วนพระองค์ สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อมอบให้กับผู้ชนะเลิศการประกวดกระทงประทีปใหญ่อีกด้วย
นอกจากนี้ กิจกรรมภายในงานประกอบด้วย พิธีอัญเชิญลอยพระประทีปพระราชทาน การประกวดกระทงประทีปใหญ่ ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี การจัดขบวนแห่ 12 หัวเมืองร่วมสมัย  ตามตำนานเมืองร้อยเอ็ด การประกวดกระทงอนุรักษ์ธรรมชาติ เป็นต้น

ที่มา : https://www.thaigov.go.th/news/contents/details/36392