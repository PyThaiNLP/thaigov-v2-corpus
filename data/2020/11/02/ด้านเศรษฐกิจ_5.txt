รัฐบาลไทย-ข่าวทำเนียบรัฐบาล-ปลัดฯ กอบชัย ลงพื้นที่ภูเก็ตติดตามการดำเนินงานและให้กำลังใจสถานประกอบการที่ได้รับสินเชื่อจากกองทุนพัฒนาเอสเอ็มอีตามแนวประชารัฐ 


วันอาทิตย์ที่ 1 พฤศจิกายน 2563
พิมพ์
ปลัดฯ กอบชัย ลงพื้นที่ภูเก็ตติดตามการดำเนินงานและให้กำลังใจสถานประกอบการที่ได้รับสินเชื่อจากกองทุนพัฒนาเอสเอ็มอีตามแนวประชารัฐ
นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมติดตามการดำเนินงานและให้กำลังใจบริษัท ภูเก็ตทัวร์ฟาร์ม จำกัด (อินทรฟาร์ม)
จังหวัดภูเก็ต : วันนี้ (1 พฤศจิกายน 2563) เวลา 14.30 น. นายกอบชัย สังสิทธิสวัสดิ์ ปลัดกระทรวงอุตสาหกรรม ลงพื้นที่เยี่ยมชมติดตามการดำเนินงานและให้กำลังใจบริษัท ภูเก็ตทัวร์ฟาร์ม จำกัด (อินทรฟาร์ม) ซึ่งดำเนินกิจการด้านการตลาดที่เชื่อมโยงกับการท่องเที่ยวในฟาร์มเพาะเลี้ยงสัตว์น้ำ ฟาร์มหอยแครงกว่า 300 ไร่ การทำปลาในกระชัง การเพาะเลี้ยงหอยมุก เลี้ยงกุ้งและสัตว์น้ำหลากหลายชนิด โดยบริษัทฯ ได้รับการสนับสนุนสินเชื่อจากกองทุนเอสเอ็มอีตามตามแนวประชารัฐ เพื่อก่อสร้างฟาร์มหอยมุก และปรับปรุงสำนักงานพร้อมต่อยอดเพื่อการท่องเที่ยว เช่น ซื้อเรือหางยาง เรือท้ายเป็ด และเรือคายัค
ซึ่งปลัดฯ ได้เชิญชวนให้บริษัทฯ เข้าร่วมโครงการหมู่บ้านอุตสาหกรรมสร้างสรรค์สู่การพัฒนาเศรษฐกิจอย่างยั่งยืน (Creative Industry Village: CIV) และแนะนำให้บริษัทฯ นำงานวิจัยจากหอยมุก มาร่วมในกิจกรรม ‘Research Connect’ หรือตลาดต่อยอดงานวิจัยสู่อุตสาหกรรม เพื่อส่งเสริมให้เกิดการใช้ประโยชน์จากเทคโนโลยี งานวิจัย และนวัตกรรมระหว่างผู้พัฒนาและผู้ประกอบการ พร้อมต่อยอดไปสู่เชิงพาณิชย์ต่อไป
โดยมี นายภานุวัฒน์ ตริยางกูรศรี นายจุลพงษ์ ทวีศรี รองปลัดกระทรวงอุตสาหกรรม นายนิรันดร์ ยิ่งมหิศรานนท์ ผู้ตรวจราชการกระทรวงอุตสาหกรรม นายวันชัย พนมชัย เลขาธิการสำนักงานมาตรฐานผลิตภัณฑ์อุตสาหกรรม นายเอกภัทร วังสุวรรณ เลขาธิการคณะกรรมการอ้อยและน้ำตาลทราย นายสหวัฒน์ โสภา ผู้ช่วยปลัดกระทรวงอุตสาหกรรม นายเจตนิพิฐ รอดภัย รองอธิบดีกรมส่งเสริมอุตสาหกรรม นางสาวนารถนารี รัฐปัตย์ กรรมการผู้จัดการธนาคารพัฒนาวิสาหกิจขนาดกลางและขนาดย่อมแห่งประเทศไทย และคณะผู้บริหารระดับสูงของกระทรวงอุตสาหกรรม ร่วมลงพื้นที่ และมีนายธรรมนูญ เกตุแก้ว อุตสาหกรรมจังหวัดภูเก็ต นายชนกันต์ อินทรเจริญ กรรมการบริษัทฯ ให้การต้อนรับ

ที่มา : https://www.thaigov.go.th/news/contents/details/36398