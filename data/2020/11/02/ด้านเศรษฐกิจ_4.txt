รัฐบาลไทย-ข่าวทำเนียบรัฐบาล- รมช.มนัญญา ชูความสำเร็จ “สหกรณ์นิคมปลายพระยา จำกัด 


วันอาทิตย์ที่ 1 พฤศจิกายน 2563
รมช.มนัญญา ชูความสำเร็จ “สหกรณ์นิคมปลายพระยา จำกัด
รมช.มนัญญา ชูความสำเร็จ “สหกรณ์นิคมปลายพระยา จำกัด จังหวัดกระบี่” เป็นแปลงต้นแบบเกษตรปลอดภัย สร้างรายได้แก่สมาชิกอย่างยั่งยืน
รมช.มนัญญา ชูความสำเร็จ “สหกรณ์นิคมปลายพระยา จำกัด จังหวัดกระบี่” เป็นแปลงต้นแบบเกษตรปลอดภัย สร้างรายได้แก่สมาชิกอย่างยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังตรวจเยี่ยมการดำเนินงานของสหกรณ์นิคมปลายพระยา จำกัด และเป็นประธานพิธีมอบหนังสือแสดงการทำประโยชน์ในที่ดิน (กสน. 3, กสน. 5) ให้แก่สมาชิกสหกรณ์ ณ สหกรณ์นิคมปลายพระยา จำกัด ตำบลเขาเขน อำเภอปลายพระยา จังหวัดกระบี่ ว่า
“กระทรวงเกษตรและสหกรณ์ ได้ให้ความสำคัญในการส่งเสริมการทำอาชีพการเกษตร จึงได้ดำเนินนโยบายการส่งเสริมการผลิตสินค้าเกษตรที่มีคุณภาพอย่างครบวงจร ตั้งแต่ต้นน้ำ กลางน้ำ และปลายน้ำ โดยส่งเสริมให้เกษตรกรลดละ เลิกการใช้สารเคมีในการกำจัดวัชพืชหรือศัตรูพืช ส่งเสริมการผลิตสินค้าเกษตรในรูปแบบการทำการเกษตรที่ดีและเหมาะสม (GAP) เพื่อให้สินค้าเกษตรมีความปลอดภัยต่อผู้บริโภค รวมทั้งการยกระดับความเข้มแข็งของสหกรณ์ให้เป็นองค์กรในระดับชุมชนในการรวบรวม จัดเก็บ แปรรูปผลิตภัณฑ์ทางการเกษตร และการเชื่อมโยงเครือข่ายการตลาดระหว่างขบวนการสหกรณ์ ภาคเอกชน เพื่อกระจายผลผลิตที่มีคุณภาพ ปลอดภัยสู่ผู้บริโภค ส่งผลต่อการพัฒนาเศรษฐกิจและสังคมของประเทศโดยรวมอย่างเป็นรูปธรรม นอกจากนี้ยังได้จัดโครงการนำลูกหลานเกษตรกรกลับบ้าน สานต่ออาชีพการเกษตร เพื่อให้ลูกหลานเกษตรกรได้กลับมาอยู่กับครอบครัว ใช้ความรู้ประสบการณ์จากภาคอุตสาหกรรมและบริการ รวมทั้งเทคโนโลยีต่าง ๆ มาพัฒนาการเกษตร เป็นการสร้างงาน สร้างอาชีพการเกษตรให้เกิดความยั่งยืน โดยกรมส่งเสริมสหกรณ์ได้หาแนวทางสนับสนุนให้สหกรณ์การเกษตรที่มีความเข้มแข็งให้ความช่วยเหลือแก่ลูกหลานสมาชิกหรือบุคคลทั่วไปที่ต้องการพัฒนาถิ่นกำเนิดในด้านการประกอบอาชีพการเกษตรเพื่อสร้างรายได้ให้แก่เกษตรกรอย่างมั่นคง รวมถึงสนับสนุนให้คนรุ่นใหม่รักอาชีพการเกษตร ไม่ทิ้งถิ่นฐานบ้านเกิด และผลักดันแนวคิดการปลูกพืช ปศุสัตว์ และประมง การใช้เทคโนโลยีการเกษตรให้เหมาะสมกับสภาพพื้นที่และความต้องการของตลาดด้วย” รมช.มนัญญา กล่าว
ทั้งนี้ กระทรวงเกษตรและสหกรณ์ โดยกรมส่งเสริมสหกรณ์ ได้สนับสนุนเงินอุดหนุนแก่สหกรณ์นิคมปลายพระยาจำกัด ตามโครงการขับเคลื่อนเกษตรอินทรีย์ในสถาบันเกษตรกรในพื้นที่นิคมสหกรณ์ ปีงบประมาณ พ.ศ. 2563 เพื่อดำเนินการก่อสร้างโรงเรือนพร้อมระบบน้ำ จำนวน 12 โรงเรือน จำนวน 35,000 บาท/ราย รวมทั้งสิ้น 420,000 บาทและสมาชิกสมทบ จำนวน 15,000 บาท/ราย รวมทั้งสิ้น 180,000 บาท รวมงบประมาณทั้งสิ้น 600,000 บาท ซึ่งอยู่ระหว่างดำเนินการก่อสร้าง หากแล้วเสร็จสมาชิกจะได้ใช้ประโยชน์ในการทำการเพาะปลูกพืชผักปลอดภัยและอินทรีย์โดยคาดการณ์ปริมาณผลผลิตที่จะได้รับ ได้แก่ 1) ผักบุ้ง จำนวน 60 กิโลกรัม 2) ผักกาดขาว จำนวน 200 กิโลกรัม 3) ผักกวางตุ้ง จำนวน 150 กิโลกรัม และ 4)ผักคะน้า จำนวน 125 กิโลกรัม ซึ่งจะสามารถช่วยให้สมาชิกสหกรณ์มีอาชีพและรายได้ที่มั่นคง ยั่งยืน ขณะเดียวกัน สหกรณ์ยังมีแผนในการส่งเสริม สนับสนุนสมาชิกในการขับเคลื่อนเกษตรอินทรีย์อย่างต่อเนื่อง ผ่านการดำเนินงานโครงการขับเคลื่อนเกษตรอินทรีย์ของสมาชิกสหกรณ์ ซึ่งมีสมาชิกเข้าร่วมโครงการจำนวน 40 ราย พื้นที่เพาะปลูก 50 ไร่ นอกจากนี้ยังส่งเสริมให้เป็นศูนย์เรียนรู้การเกษตรปลอดภัยเพื่อพัฒนาต่อยอดไปสู่เกษตรอินทรีย์ และผลักดันให้เป็นศูนย์รวบรวมผลผลิตเกษตรปลอดภัยในอนาคตต่อไป
สำหรับสหกรณ์นิคมปลายพระยา จำกัด จัดตั้งเป็นสหกรณ์ในพื้นที่อำเภอปลายพระยา จังหวัดกระบี่ ได้รับการจดทะเบียนเมื่อวันที่ 6 กุมภาพันธ์ 2524 มีสมาชิกแรกตั้งจำนวน 189 คน สหกรณ์มี 2 สาขาคือ สำนักงานใหญ่ และสาขาบ้านถ้ำธนาคาร ตำบลเขาเขน โดยมีวัตถุประสงค์หลักในการสนับสนุนการให้สินเชื่อเพื่อลงทุนทำการเกษตรและสนับสนุนให้สมาชิกมีส่วนร่วมในการรวบรวมผลผลิต รวมซื้อ รวมขาย จำหน่ายปัจจัยการผลิต เช่น วัสดุการเกษตรสินค้าอุปโภคบริโภค รับฝากเงินจากสมาชิก และส่งเสริมการออมจากสมาชิก ปัจจุบันมีสมาชิก 2,397 คน ทุนเรือนหุ้น17,795,855.00 บาท

ที่มา : https://www.thaigov.go.th/news/contents/details/36397