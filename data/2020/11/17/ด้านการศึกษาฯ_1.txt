รัฐบาลไทย-ข่าวทำเนียบรัฐบาล-คกก.ส่งเสริมการจัดการศึกษาสำหรับคนพิการ เห็นชอบแผนการใช้จ่ายเงินกองทุนส่งเสริมและพัฒนาการศึกษาสำหรับคนพิการ ปี 2564 รวม 200 ล้านบาท


วันจันทร์ที่ 16 พฤศจิกายน 2563
คกก.ส่งเสริมการจัดการศึกษาสำหรับคนพิการ เห็นชอบแผนการใช้จ่ายเงินกองทุนส่งเสริมและพัฒนาการศึกษาสำหรับคนพิการ ปี 2564 รวม 200 ล้านบาท
นายณัฏฐพล ทีปสุวรรณ รมว.ศึกษาธิการ เป็นประธานการประชุมคณะกรรมการส่งเสริมการจัดการศึกษาสำหรับคนพิการ ครั้งที่ 1/2563
(13 พฤศจิกายน 2563) นายณัฏฐพล ทีปสุวรรณ รมว.ศึกษาธิการ เป็นประธานการประชุมคณะกรรมการส่งเสริมการจัดการศึกษาสำหรับคนพิการ ครั้งที่ 1/2563 โดยมีนายสุทธิ ปัญญาสกุล ที่ปรึกษา รมช.มหาดไทย นายอัมพร พินะสา เลขาธิการ กพฐ. นายสุทิน แก้วพนา รองปลัด ศธ. และคณะกรรมการ/ผู้ทรงคุณวุฒิ เข้าร่วมการประชุม ณ ห้องประชุมราชวัลลภ
รมว.ศึกษาธิการ กล่าวว่า กระทรวงศึกษาธิการให้ความสำคัญกับการจัดการศึกษาสำหรับคนพิการ โดยมุ่งเน้นการบูรณาการทุกภาคส่วนภายในกระทรวงศึกษาธิการ และเชื่อมโยงกับกระทรวงอื่น ๆ ที่เกี่ยวข้อง แบ่งปันข้อมูลด้านต่าง ๆ ของคนพิการที่มีอยู่ทั่วประเทศ เพื่อให้การดำเนินงานบริหารจัดการและดูแลคนพิการได้อย่างทั่วถึง เป็นไปในทิศทางเดียวกัน โดยเน้นให้คนพิการพึ่งพาตนเองได้ และมีงานทำ สอดคล้องกับศักยภาพของแต่ละบุคคล ตลอดจนพัฒนาบุคลากร โดยเฉพาะครูผู้สอนให้มีความรู้ความสามารถการคัดกรองเด็กพิการ และได้ทำความเข้าใจ แบ่งปันความรู้ เสนอแนะซึ่งกันและกัน เพื่อการปฏิบัติงานร่วมกันต่อไป
ทั้งนี้ ที่ประชุมได้เห็นชอบแผนปฏิบัติการและแผนการใช้จ่ายเงินกองทุนส่งเสริมและพัฒนาการศึกษาสำหรับคนพิการ ประจำปีงบประมาณ พ.ศ.2564 ในวงเงิน 200 ล้านบาท ดังนี้
งบอุดหนุน เพื่อสนับสนุนหน่วยงานภาครัฐ และองค์กรเอกชนที่ดำเนินงานเกี่ยวกับการศึกษาคนพิการที่มีความต้องการและจำเป็นในการพัฒนาการศึกษาสำหรับคนพิการตาม​ยุทธศาสตร์
งบรายจ่ายประจำ เป็นค่าใช้จ่ายในการบริหารจัดการเงินกองทุนส่งเสริมและพัฒนาการศึกษาสำหรับคนพิการ ประจำปีงบประมาณ พ.ศ.2564
งบพัฒนา เป็นงบพัฒนาประสิทธิภาพการดำเนินงานของกองทุนส่งเสริมและพัฒนาการศึกษาสำหรับคนพิการ
นอกจากนี้ ที่ประชุมเห็นชอบให้มีการคัดเลือกบุคคลทั่วไป จำนวน 4 คน เพื่อแต่งตั้งเป็นกรรมผู้ทรงคุณวุฒิในคณะกรรมการบริหารกองทุนส่งเสริมและพัฒนาการศึกษาสำหรับคนพิการ
อิชยา กัปปา /สรุป อธิชนม์ สล้างสิงห์ /ภาพ

ที่มา : https://www.thaigov.go.th/news/contents/details/36848