รัฐบาลไทย-ข่าวทำเนียบรัฐบาล-'เกษตรฯ-พาณิชย์-ททบ.' ร่วมลงนามบันทึกข้อตกลง 3 ฝ่าย


วันจันทร์ที่ 16 พฤศจิกายน 2563
'เกษตรฯ-พาณิชย์-ททบ.' ร่วมลงนามบันทึกข้อตกลง 3 ฝ่าย
'เกษตรฯ-พาณิชย์-ททบ.' ร่วมลงนามบันทึกข้อตกลง 3 ฝ่าย ในการส่งเสริมกิจการด้านการเกษตร ทั้งภาคการผลิตและการตลาด ภายใต้แนวคิด "เกษตรผลิต พาณิชย์ตลาด" มุ่งยกระดับคุณภาพชีวิตเกษตรกร
นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ เป็นประธานและสักขีพยานในพิธีลงนามบันทึกข้อตกลง 3 ฝ่าย ในการส่งเสริมและเผยแพร่ความรู้ด้านการเกษตร ภายใต้แนวคิด "เกษตรผลิต พาณิชย์ตลาด" โดยมีนายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และพลเอก ณรงค์พันธ์ จิตต์แก้วแท้ ผู้บัญชาการทหารบก ร่วมเป็นสักขีพยาน ทั้งนี้ การลงนามดังกล่าว เป็นการลงนามร่วมกันระหว่าง นายทองเปลว กองจันทร์ ปลัดกระทรวงเกษตรและสหกรณ์ นายบุณยฤทธิ์ กัลยาณมิตร ปลัดกระทรวงพาณิชย์ และพลโทรังษี กิติญาณทรัพย์ กรรมการผู้อำนวยการใหญ่ สถานีวิทยุโทรทัศน์กองทัพบก
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า การลงนามความร่วมมือในครั้งนี้ เป็นการส่งเสริมกิจการด้านการเกษตร ระหว่างกระทรวงเกษตรและสหกรณ์ กระทรวงพาณิชย์ และกองทัพบก โดยสถานีวิทยุโทรทัศน์กองทัพบก ซึ่งทั้ง 3 หน่วยงาน จะร่วมกันส่งเสริมกิจการด้านการเกษตร ทั้งภาคการผลิตและการตลาด ตลอดจนการสื่อสารประชาสัมพันธ์กิจกรรมต่าง ๆ ที่เกี่ยวข้องอย่างครบวงจร ผ่านช่องทางสื่อโทรทัศน์ดิจิทัล สื่อออนไลน์ และออฟไลน์ โดยมีวัตถุประสงค์ในการส่งเสริมและสนับสนุนการเผยแพร่ประชาสัมพันธ์ข้อมูล ข่าวสาร สาระความรู้ ความคิดเห็นด้านการเกษตรไปสู่เกษตรกร ผู้ประกอบการ ผู้นำเข้าและส่งออกสินค้าเกษตร ผู้บริโภคและประชาชนทั่วไป อีกทั้งยังเป็นการขับเคลื่อนนโยบายภาครัฐที่มุ่งส่งเสริมการผลิตสินค้าการเกษตร ให้มีคุณภาพมาตรฐานและปลอดภัย ในปริมาณที่เหมาะสม ทั้งเพื่อการบริโภคภายในประเทศและการส่งออก สร้างเกษตรกรรุ่นใหม่ ส่งเสริมการเกษตรด้วยนวัตกรรม และฐานข้อมูลขนาดใหญ่ ใช้การตลาดนำการพัฒนาด้านการเกษตร สร้างความมั่นคงทางอาหารภายในประเทศ และนำพาประเทศไทยสู่การเป็นครัวของโลก และส่งเสริม สนับสนุนการดำเนินโครงการต่าง ๆ ระหว่าง 3 หน่วยงาน อันจะเป็นประโยชน์ในการฟื้นฟูประเทศ หลังวิกฤตการณ์การระบาดของโควิด-19 ด้วยการใช้องค์ความรู้ ศักยภาพ และทรัพยากรต่าง ๆ ของทั้ง 3 หน่วยงานที่มีมาบูรณาการให้เกิดประโยชน์ร่วมกัน
"ความร่วมมือในครั้งนี้ ถือเป็นการต่อยอดโครงการ "เกษตรผลิต พาณิชย์ตลาด" ที่กระทรวงเกษตรฯ และกระทรวงพาณิชย์ดำเนินการร่วมกันมาอย่างต่อเนื่อง โดยในส่วนของกระทรวงเกษตรและสหกรณ์ได้ให้ความสำคัญกับนโยบายการตลาดนำการผลิต ซึ่งมีแนวทางในการสนับสนุนให้เกษตรกรผลิตสินค้าที่เป็นความต้องการของตลาด สินค้าที่มีคุณภาพ รวมถึงการสร้างความร่วมมือกับภาครัฐและภาคเอกชน ในการต่อยอดและผลักดันสินค้าเกษตร เพื่อยกระดับคุณภาพชีวิตของเกษตรกรให้ดียิ่งขึ้น อย่างไรก็ตาม กระทรวงเกษตรฯ มุ่งเน้นที่จะส่งเสริมให้เกษตรกรผลิตสินค้าที่มีคุณภาพ ได้มาตรฐาน และมีความปลอดภัย โดยจะต้องปลอดภัยทั้งผู้ผลิตและผู้บริโภค สามารถตรวจสอบย้อนกลับได้ และต้องส่งเสริมให้เกษตรกรมีความเข้มแข็ง เพื่อเตรียมความพร้อมในการเป็นครัวของโลกต่อไปในอนาคต การลงนามความร่วมมือในครั้งนี้ จึงถือเป็นอีกก้าวหนึ่งในการยกระดับให้พี่น้องเกษตรกรมีชีวิตความเป็นอยู่ที่ดีขึ้น อีกทั้งยังเป็นการยกระดับอาชีพเกษตรกรรมให้เป็นอาชีพที่มีเกียรติในสังคมได้อย่างมั่นคงและยั่งยืนต่อไป" นายเฉลิมชัย กล่าว

ที่มา : https://www.thaigov.go.th/news/contents/details/36843