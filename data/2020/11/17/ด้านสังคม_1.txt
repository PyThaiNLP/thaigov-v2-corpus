รัฐบาลไทย-ข่าวทำเนียบรัฐบาล-รมช.สาธิต วางศิลาฤกษ์ อาคารผู้ป่วยนอก-อุบัติเหตุหลังใหม่ รพ.บางปะกง


วันจันทร์ที่ 16 พฤศจิกายน 2563
รมช.สาธิต วางศิลาฤกษ์ อาคารผู้ป่วยนอก-อุบัติเหตุหลังใหม่ รพ.บางปะกง
รัฐมนตรีช่วยว่าการกระทรวงสาธารณสุข วางศิลาฤกษ์อาคารอำนวยการ ผู้ป่วยนอก-อุบัติเหตุ โรงพยาบาลบางปะกง จ.ฉะเชิงเทรา เพิ่มศักยภาพรับผู้ป่วยอุบัติเหตุฉุกเฉิน เส้นทางสู่ระเบียงเศรษฐกิจตะวันออก EEC
เช้าวันนี้ (16 พฤศจิกายน 2563) ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานพิธีวางศิลาฤกษ์อาคารอำนวยการ ผู้ป่วยนอก-อุบัติเหตุ โรงพยาบาลบางปะกง จ.ฉะเชิงเทรา และให้สัมภาษณ์ว่า โรงพยาบาลบางปะกงเป็นโรงพยาบาลชุมชนขนาดใหญ่ มีถนนหลักตัดผ่าน 3 สาย คือ ถนนเทพรัตน์ ถนนสุขุมวิท และทางหลวงพิเศษ หมายเลข 7 (มอเตอร์เวย์) มีผู้ป่วยนอกประมาณ 550-600 คนต่อวัน และผู้ป่วยอุบัติเหตุเดือนละกว่า 100 ราย กระทรวงสาธารณสุขได้สนับสนุนงบประมาณทั้งหมด 118 ล้านบาท ก่อสร้างอาคารอำนวยการ ผู้ป่วยนอก-อุบัติเหตุ 4 ชั้น ทดแทนอาคารเดิม เพิ่มพื้นที่ให้บริการตรวจรักษาผู้ป่วยนอก ลดความแออัด พัฒนาศักยภาพโรงพยาบาลรองรับผู้ป่วยอุบัติเหตุฉุกเฉินในเขตพื้นที่ระเบียงเศรษฐกิจตะวันออก (EEC) และให้บริการประชาชนในพื้นที่รับผิดชอบประมาณ 89,000 คน ใช้เวลาก่อสร้าง 720 วัน ตามสัญญา เริ่มลงนามสัญญา 28 กันยายน 2563 แล้วเสร็จปลายปีงบประมาณ 2565
นอกจากนี้ ได้จัดระบบบริการแบบไร้รอยต่อ ตั้งแต่โรงพยาบาลส่งเสริมสุขภาพตำบล 12 แห่ง ศูนย์สุขภาพชุมชนเขตเมือง (PCU) 1 แห่ง  และคลินิกหมอครอบครัว 1 แห่ง โรงพยาบาลมีแพทย์ผู้เชี่ยวชาญด้านอายุรกรรม กุมารแพทย์ สูตินรีแพทย์ แพทย์เวชศาสตร์ครอบครัว มีศัลยแพทย์และแพทย์ด้านกระดูกและข้อที่จะกลับมาปฏิบัติงาน สาขาละ 2 คน
*************************************  16 พฤศจิกายน 2563

ที่มา : https://www.thaigov.go.th/news/contents/details/36835