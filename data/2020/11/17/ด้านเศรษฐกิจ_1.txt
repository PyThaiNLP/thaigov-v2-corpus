รัฐบาลไทย-ข่าวทำเนียบรัฐบาล-คลังพร้อมโอนเงินให้ร้านค้าโครงการคนละครึ่งทุกวันไม่เว้นวันหยุด เริ่มวันเสาร์นี้


วันจันทร์ที่ 16 พฤศจิกายน 2563
พิมพ์
คลังพร้อมโอนเงินให้ร้านค้าโครงการคนละครึ่งทุกวันไม่เว้นวันหยุด เริ่มวันเสาร์นี้
กระทรวงการคลังและธนาคารกรุงไทย จำกัด (มหาชน) ได้จัดทำระบบเพื่อรองรับการโอนเงินในส่วนที่ภาครัฐร่วมจ่ายให้ผู้ประกอบการร้านค้าที่เข้าร่วมโครงการคนละครึ่งทุกวันไม่เว้นวันหยุดราชการ จากเดิมที่โอนให้ในวันทำการถัดไป
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า กระทรวงการคลังและธนาคารกรุงไทย จำกัด (มหาชน) ได้จัดทำระบบเพื่อรองรับการโอนเงินในส่วนที่ภาครัฐร่วมจ่ายให้ผู้ประกอบการร้านค้าที่เข้าร่วมโครงการคนละครึ่งทุกวันไม่เว้นวันหยุดราชการ จากเดิมที่โอนให้ในวันทำการถัดไป เนื่องจากกระทรวงการคลังได้คำนึงถึงความสำคัญในการช่วยเหลือร้านค้ารายย่อย โดยเฉพาะหาบเร่ แผงลอย ที่จำเป็นต้องมีเงินหมุนเวียนในการค้าขายได้ต่อเนื่องทุกวัน โดยจะเริ่มโอนเงินในวันหยุดตั้งแต่วันเสาร์ที่ 14 พฤศจิกายน 2563 นี้ โดยยอดใช้จ่ายของประชาชนครึ่งหนึ่งที่ใช้จ่ายกับร้านค้า ร้านค้าจะได้รับยอดรวมโอนเข้าบัญชีที่ลงทะเบียนทุกสิ้นวัน ในช่วง 02.00 น. - 6.00 น. ตามระบบชำระเงินของธนาคาร สำหรับส่วนที่ภาครัฐร่วมจ่ายอีกครึ่งหนึ่ง ร้านค้าจะได้รับในวันถัดไป ในช่วง 17.30 - 19.00 น. โดยไม่เว้นวันหยุด
นอกจากนี้ สำหรับความคืบหน้าล่าสุด ณ วันที่ 13 พฤศจิกายน 2563 เวลา 12.00 น. มีร้านค้าลงทะเบียนเข้าร่วมโครงการแล้วกว่า 6.5 แสนร้านค้า และมีผู้ใช้สิทธิแล้วจำนวน 7,832,522 คน โดยมียอดการใช้จ่ายสะสม 13,764 ล้านบาท แบ่งเป็นเงินที่ประชาชนจ่าย 7,012 ล้านบาท และภาครัฐร่วมจ่ายอีก 6,752 ล้านบาท ยอดใช้จ่ายเฉลี่ย 207 บาทต่อครั้ง โดยจังหวัดที่มีการใช้จ่ายสะสมมากที่สุด 5 อันดับแรก ได้แก่ กรุงเทพมหานคร สงขลา นครศรีธรรมราช สุราษฎร์ธานี และเชียงใหม่ ตามลำดับ ทั้งนี้ ยอดการใช้จ่ายของเมืองรองมีแนวโน้มเพิ่มขึ้นเป็นลำดับด้วยเช่นกัน
รองโฆษกกระทรวงการคลัง ได้ย้ำว่าประชาชนที่ลงทะเบียนสำเร็จและได้รับ SMS ยืนยันสิทธิแล้ว ขอให้รีบติดตั้งแอปพลิเคชัน “เป๋าตัง” รวมทั้งยืนยันตัวตนให้เรียบร้อย และขอให้เริ่มใช้สิทธิในการใช้จ่ายภายใน 14 วัน ตามที่กำหนด เพื่อรักษาสิทธิการใช้จ่ายตามโครงการจนถึงวันที่ 31 ธันวาคม 2563
โครงการคนละครึ่ง
สำนักงานเศรษฐกิจการคลัง โทร. 02 273 9020 ต่อ 3697 3527 3548 3509
ธนาคารกรุงไทย จำกัด (มหาชน) โทร. 02-111-1144 (24 ชั่วโมง)

ที่มา : https://www.thaigov.go.th/news/contents/details/36831