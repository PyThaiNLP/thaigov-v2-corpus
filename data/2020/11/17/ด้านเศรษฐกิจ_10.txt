รัฐบาลไทย-ข่าวทำเนียบรัฐบาล-จัดบิ๊กแคมเปญกระตุ้นเศรษฐกิจไทย รับปีฉลู 64


วันจันทร์ที่ 16 พฤศจิกายน 2563
จัดบิ๊กแคมเปญกระตุ้นเศรษฐกิจไทย รับปีฉลู 64
“เฉลิมชัย” จัดบิ๊กแคมเปญกระตุ้นเศรษฐกิจไทย รับปีฉลู 64 ดึงแพลตฟอร์มมาร์เก็ตติ้งในเครือ ชวน “ช้อปวิถีใหม่ ส่งสุขทั่วไทยถึงหน้าบ้าน”
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า ปี 2563 นับเป็นปีที่เกิดวิกฤตการณ์ครั้งใหญ่ โดยเฉพาะการแพร่ระบาดของโรคไวรัสโควิด - 19 ที่แพร่ระบาดทั่วโลกจนมีผู้ติดเชื้อไปแล้วกว่า 50 ล้านคน หลายประเทศต้องใช้มาตรการล็อกดาวน์ ซึ่งกระทบต่อเศรษฐกิจโลกและเศรษฐกิจไทยอย่างหลีกเลี่ยงไม่ได้ ทุกคนต้องเข้าสู่บริบทของสังคมและวิถีชีวิตใหม่แบบ New Normal เพื่อรับมือกับการเปลี่ยนแปลง โดยเฉพาะความต้องการของผู้บริโภคที่เปลี่ยนแปลงหันมาใช้การจับจ่ายสินค้าและบริการผ่านแพลตฟอร์มต่าง ๆ จนยอดสั่งซื้อสินค้าออนไลน์ที่เติบโตและคึกคักอย่างเห็นได้ชัด ซึ่งที่ผ่านมา กระทรวงเกษตรและสหกรณ์มีการพัฒนาและขยายตลาดออนไลน์ให้เกษตรกรอย่างต่อเนื่อง นับตั้งแต่ก่อนเกิดวิกฤตการณ์ และสามารถรับมือได้ทันท่วงทีเมื่อวิกฤตการณ์เกิดขึ้น ด้วยแนวทางการตลาดนำการเกษตร และการใช้เทคโนโลยีก้าวสู่ Digital Marketing เกษตรกรสามารถพัฒนาตนเองและเห็นว่าการใช้เทคโนโลยีเพื่อเข้าสู่ตลาดออนไลน์สามารถทำได้โดยง่าย ไม่ยากอย่างที่คิด โดยปัจจุบันมีหลากหลายแพลตฟอร์มในสังกัดกระทรวงเกษตรฯ อาทิ DGT Farm, อ.ต.ก.เดลิเวอรี่, ตลาดเกษตรกรออนไลน์, Fisheries Shop, Co-op Click รวมถึงแพลตฟอร์มยักษ์ใหญ่ บริษัท ลาซาด้า ประเทศไทย จำกัด ที่มาร่วมเป็นพันธมิตรเปลี่ยนเกษตรกรเป็นผู้ค้าออนไลน์มืออาชีพ ซึ่งทุกแพลตฟอร์มได้รับความนิยมและกระแสตอบรับเป็นอย่างดี ผู้บริโภคหันมานิยมสั่งซื้อสินค้าเกษตรและผลิตภัณฑ์ทางการเกษตรแบบออนไลน์มากขึ้น ทั้งสั่งซื้อเพื่อบริโภคเอง หรือส่งมอบเป็นของขวัญในโอกาสสำคัญและเทศกาลต่าง ๆ เพราะปัจจุบันมีระบบการจัดส่งที่รวดเร็ว ผลผลิตได้คุณภาพ มาตรฐาน และยังคงความสดใหม่ตามเดิม
“ในช่วงเทศกาลปีใหม่นี้ เป็นช่วงที่ผู้บริโภค รวมทั้งภาคส่วนต่าง ๆ ออกมาจับจ่ายใช้สอยเพื่อจัดงานและกิจกรรม หรือหาของขวัญปีใหม่มอบให้แก่กัน แน่นอนว่าสินค้าเกษตรเป็นกลุ่มสินค้าที่น่าสนใจ และมีความต้องการอย่างมาก ซึ่งกระทรวงเกษตรฯ เรามีทั้งผลผลิตสด ผลิตภัณฑ์แปรรูป และผลิตภัณฑ์ให้เลือกสรรมากมาย จึงได้เตรียมขนทัพสินค้า มาออกบูธในแคมเปญ “ช้อปวิถีใหม่ ส่งสุขทั่วไทยถึงหน้าบ้าน” โดยมีกิจกรรมและโปรโมชั่นต่าง ๆ ที่ทุกท่านสามารถเลือกชมตัวอย่างสินค้าและชิมฟรีได้ตลอดทั้งงาน ถูกใจสินค้าชนิดใดก็กดสั่งได้ทันทีผ่านแพลตฟอร์ม หรือ QR Code เลือกวันจัดส่ง และรอรับสินค้าได้เลยที่บ้านท่าน หรือจะให้จัดส่งเป็นของขวัญไปยังผู้รับได้เช่นกัน ซึ่งแคมเปญสุดพิเศษครั้งนี้ กระทรวงเกษตรฯ มุ่งหวังที่จะช่วยกระตุ้นเศรษฐกิจฐานรากผ่านเกษตรกรและผู้ประกอบการ ใหมีการจับจ่ายใช้สอยเพิ่มมากขึ้น ส่งเสริมการบริโภคในประเทศ เกษตรกรมีรายได้เพิ่มจากการขยายชองทางการตลาด ขณะที่ผู้บริโภคเอง ก็สะดวกสบาย มีทางเลือกซื้อสินค้าเป็นของขวัญช่วงเทศกาลปีใหม่เพิ่มขึ้น ประหยัดทั้งเวลา การเดินทาง และยังได้รับสินค้าเกษตรส่งตรงถึงบ้านท่านอีกด้วย” รัฐมนตรีเกษตรฯ กล่าว
ด้าน ดร.ทองเปลว กองจันทร์ ปลัดกระทรวงเกษตรและสหกรณ์ กล่าวว่า แคมเปญดังกล่าว จะจัดขึ้นระหว่างวันที่ 17 - 23 ธันวาคม 2563 ณ ศูนย์การค้า พาราไดซ์ พาร์ค ศรีนครินทร์ ซึ่งโอกาสนี้ ทางกระทรวงเกษตรฯ ต้องขอขอบคุณคุณสมพล ตรีภพนารถ กรรมการผู้จัดการธุรกิจศูนย์การค้า บริษัท เอ็ม บี เค จำกัด (มหาชน) ที่ได้ให้การสนับสนุนสถานที่ ศูนย์การค้า พาราไดซ์ พาร์ค ในการจัดแคมเปญฟรี ตลอด 7 วัน เพื่อร่วมเป็นส่วนหนึ่งให้เกษตรกรได้พบกับผู้บริโภคโดยตรง กลุ่มเกษตรกรและเกษตรกรรุ่นใหม่ได้มีทักษะด้านตลาดการค้าออนไลน์เพิ่มมากขึ้น ที่สำคัญคือ เป็นการส่งเสริมสินค้าเกษตรจากฝีมือเกษตรกรไทย และกระตุ้นเศรษฐกิจฐานรากได้เป็นอย่างดี ซึ่งจะมีพิธีเปิดงาน ในวันที่ 17 ธันวาคม 2563 โดยรัฐมนตรีว่าการกระทรวงเกษตรและสหกรณ์ เป็นประธาน และจะมีการถ่ายทอดบรรยากาศสดในงานผ่าน Facebook Live ของกระทรวงเกษตรฯ ทั้งนี้ จึงขอเชิญชวนทุกท่าน มาเที่ยวชมงาน และร่วมเป็นส่วนหนึ่งของแคมเปญ “ช้อปวิถีใหม่ ส่งสุขทั่วไทยถึงหน้าบ้าน” สำหรับรายละเอียดและกิจกรรมต่าง ๆ ภายในงานจะมีการประชาสัมพันธ์ให้ทราบในโอกาสต่อไป

ที่มา : https://www.thaigov.go.th/news/contents/details/36853