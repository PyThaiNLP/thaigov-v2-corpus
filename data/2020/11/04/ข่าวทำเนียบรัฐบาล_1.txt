รัฐบาลไทย-ข่าวทำเนียบรัฐบาล-นายกรัฐมนตรีปรุงเมนู ยำสับปะรดกุ้งมังกร ประชาสัมพันธ์เมืองแห่งอาหารเลิศรส Creative City of Gastronomy ของจังหวัดภูเก็ต


วันอังคารที่ 3 พฤศจิกายน 2563
พิมพ์
นายกรัฐมนตรีปรุงเมนู ยำสับปะรดกุ้งมังกร ประชาสัมพันธ์เมืองแห่งอาหารเลิศรส Creative City of Gastronomy ของจังหวัดภูเก็ต
พลเอก ประยุทธ์ จันทร์โอชา นายกรัฐมนตรี ปรุงเมนู "ยำสับปะรดกุ้งมังกร" ประชาสัมพันธ์เมืองแห่งอาหารเลิศรส Creative City of Gastronomy ของจังหวัดภูเก็ต
วันนี้ (3 พ.ย. 63) เวลา 08.00 น. นายอนุชา บูรพชัยศรี โฆษกประจำสำนักนายกรัฐมนตรี เปิดเผย ถึงกิจกรรมและบรรยากาศก่อนการประชุมคณะรัฐมนตรีอย่างเป็นทางการนอกสถานที่ หรือ ครม. สัญจร ณ โรงแรมสแปลช บีช รีสอร์ท ไม้ขาว ตำบลไม้ขาว อำเภอถลาง จังหวัดภูเก็ต ว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  เยี่ยมชมบูธประชารัฐรักสามัคคีภูเก็ต โครงการพัฒนาทางหลวงในพื้นที่จังหวัดภูเก็ต  โครงการพัฒนา Smart City Data Platform และโครงการยกระดับการท่องเที่ยวเชิงสุขภาพจังหวัดภูเก็ตสู่เมืองท่องเที่ยวเชิงสุขภาพระดับโลก โดยนายกรัฐมนตรีร่วมปรุง "ยำสับปะรดกุ้งมังกร"  ซึ่งเป็นวัตถุดิบท้องถิ่นและสินค้า GI ของภูเก็ต ย้ำความเป็นเมืองสร้างสรรค์ด้านอาหาร หรือ Creative City of Gastronomy ของจังหวัดภูเก็ต
โอกาสนี้นายกรัฐมนตรี เสนอแนะการใช้ประโยชน์จากทรัพยากรท้องถิ่นให้เกิดประโยชน์สูงสุด เพื่อสร้างรายได้ให้กับชุมชน ได้ร่วมปรุงอาหารเมนู “ยำสับปะรดกุ้งมังกร" ในส่วนของโครงการพัฒนาทางหลวงเพื่อเชื่อมโยงเครือข่ายถนนทุกเส้นทางนั้น รัฐบาลเน้นการลงทุนในโครงสร้างพื้นฐานด้วยการร่วมลงทุนระหว่างภาครัฐภาคเอกชน (PPP) เพื่อยกระดับศักยภาพเศรษฐกิจไทย และเกิดความคุ้มค่าในการลงทุนและประชาชนได้รับประโยชน์สูงสุด นอกจากนี้ นายกรัฐมนตรียังกล่าวถึงความสำคัญในการจัดทำข้อมูลที่ทันสมัย เพื่อให้ฐานข้อมูลสำคัญในการดำเนินนโยบาย โดยพัฒนาต่อยอดระบบข้อมูลให้ภาครัฐและเอกชนสามารถใช้ประโยชน์ร่วมกันได้ ขณะที่โครงการยกระดับการท่องเที่ยวเชิงสุขภาพจังหวัดภูเก็ตสู่เมืองท่องเที่ยวเชิงสุขภาพระดับโลก จะมอบหมายให้สภาพัฒนาการเศรษฐกิจและสังคมแห่งชาติศึกษาความเป็นไปได้รวมทั้งรูปแบบการลงทุนด้วย เพื่อให้เกิดประโยชน์สูงสุด
จากนั้นนายกรัฐมนตรีเป็นประธานสักขีพยานในโอกาสรัฐมนตรีว่าการกระทรวงทรัพยากรธรรมชาติและสิ่งแวดล้อม มอบหนังสืออนุญาตให้เข้าทำประโยชน์หรือที่อยู่อาศัยในพื้นที่เป้าหมายการจัดที่ดินทำกินให้ชุมชนรวมจำนวน 5 ฉบับ ดังนี้ 1) พื้นที่ป่าสงวนแห่งชาติ ได้แก่ ผู้ว่าราชการจังหวัดสตูล ผู้ว่าราชการจังหวัดระนอง และผู้ว่าราชการจังหวัดตรัง   (2 )พื้นที่ป่าชายเลน ได้แก่ ผู้ว่าราชการจังหวัดภูเก็ต ผู้ว่าราชการจังหวัดกระบี่   และ จำนวน 6 ป่าชุมชน
.....
กลุ่มประชาสัมพันธ์และเผยแพร่  สำนักโฆษก

ที่มา : https://www.thaigov.go.th/news/contents/details/36448