รัฐบาลไทย-ข่าวทำเนียบรัฐบาล-นายกรัฐมนตรี เป็นประธานการประชุม กรอ. กลุ่มจังหวัดภาคใต้ฝั่งอันดามัน และการประชุม ครม.สัญจร ครั้งที่ 3/2563


วันอังคารที่ 3 พฤศจิกายน 2563
พิมพ์
นายกรัฐมนตรี เป็นประธานการประชุม กรอ. กลุ่มจังหวัดภาคใต้ฝั่งอันดามัน และการประชุม ครม.สัญจร ครั้งที่ 3/2563
นายกรัฐมนตรี เป็นประธานการประชุม กรอ. กลุ่มจังหวัดภาคใต้ฝั่งอันดามัน และการประชุม ครม.สัญจร ครั้งที่ 3/2563
วันนี้ (3 พ.ย. 63) เวลา 08.00 น. ที่หอประชุมสแปลช โรงแรมสแปลช บีช รีสอร์ท ไม้ขาว อ.ถลาง จ.ภูเก็ต พลเอก ประยุทธ์ จันทร์โอชา นายกรัฐมนตรี เป็นประธานการประชุมการพัฒนาเศรษฐกิจและสังคมกลุ่มจังหวัดภาคใต้ฝั่งอันดามัน (กระบี่ ตรัง พังงา ภูเก็ต ระนอง และสตูล) และการประชุมคณะรัฐมนตรีอย่างเป็นทางการนอกสถานที่ครั้งที่ 3/2563 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายนิพนธ์ บุญญามณี รัฐมนตรีช่วยว่าการกระทรวงมหาดไทย นายทรงศักดิ์ ทองศรี รัฐมนตรีช่วยว่าการกระทรวงมหาดไทย คณะรัฐมนตรี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรงงมหาดไทย หัวหน้าส่วนราชการ ผู้ว่าราชการจังหวัดภูเก็ต กระบี่ ตรัง พังงา ระนอง สตูล หัวหน้าส่วนราชการ ผู้แทนภาคเอกชน ร่วมประชุม
โดยก่อนการประชุม พลเอก ประยุทธ์ จันทร์โอชา พร้อมด้วย พลเอก อนุพงษ์ เผ่าจินดา และคณะรัฐมนตรีเยี่ยมชมนิทรรศการผลิตภัณฑ์ OTOP ของจังหวัดภูเก็ต โครงการพัฒนา Smart City Data platform โครงการพัฒนาทางหลวงที่สำคัญในพื้นที่จังหวัดภูเก็ต และโครงการยกระดับการท่องเที่ยวเชิงสุขภาพจังหวัดภูเก็ตสู่เมืองท่องเที่ยวเชิงสุขภาพระดับโลก พร้อมเป็นสักขีพยานการมอบหนังสืออนุญาตให้เข้าทําประโยชน์หรืออยู่อาศัยในพื้นที่เป้าหมายการจัดที่ดินทำกินให้ชุมชนพื้นที่ภาคใต้ฝั่งอันดามันให้แก่ผู้ว่าราชการจังหวัดทั้ง 6 จังหวัด
พลเอก ประยุทธ์ จันทร์โอชา กล่าวว่า วันนี้เป็นการประชุมคณะรัฐมนตรีอย่างเป็นทางการนอกสถานที่ครั้งที่ 3/2563 ซึ่งทุกภาคส่วนในพื้นที่ได้มีข้อเสนอเพื่อที่จะแก้ไขปัญหาฟื้นฟูรวมถึงพัฒนาในด้านต่าง ๆ ซึ่งมีความเกี่ยวข้องกับอำนาจหน้าที่ของแต่ละกระทรวง ดังนั้นจึงขอให้ทุกกระทรวงพิจารณาอย่างรอบคอบ เพราะต้องใช้งบประมาณจากเงินภาษีทั้งส่วนกลางและภาษีท้องถิ่นซึ่งเป็นรายได้ที่เก็บจากทุกภาคส่วน ทุกโครงการจึงต้องเกิดประโยชน์ต่อประเทศชาติและประชาชนอย่างแท้จริง
พลเอก ประยุทธ์ จันทร์โอชา กล่าวเพิ่มเติมว่า ขอขอบคุณพี่น้องชาวเกาะสมุย จังหวัดสุราษฎร์ธานี และชาวภูเก็ต การตรวจเยี่ยมในครั้งนี้สำเร็จและเกิดมรรคผลได้จากทุกส่วน ต้องขอขอบคุณในกิจกรรมของท่านและหวังเป็นอย่างยิ่งว่าการดำเนินงานทุกอย่างจะเป็นไปด้วยความเรียบร้อย

ที่มา : https://www.thaigov.go.th/news/contents/details/36464