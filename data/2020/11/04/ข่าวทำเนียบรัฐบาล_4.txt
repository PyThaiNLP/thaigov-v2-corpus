รัฐบาลไทย-ข่าวทำเนียบรัฐบาล-นายกรัฐมนตรี ย้ำรัฐบาลจริงจังในการแก้ไขปัญหาสุขภาพและเศรษฐกิจ เร่งส่งเสริมเศรษฐกิจที่มีศักยภาพเสริมสภาพคล่องและการจ้างงาน 


วันอังคารที่ 3 พฤศจิกายน 2563
พิมพ์
นายกรัฐมนตรี ย้ำรัฐบาลจริงจังในการแก้ไขปัญหาสุขภาพและเศรษฐกิจ เร่งส่งเสริมเศรษฐกิจที่มีศักยภาพเสริมสภาพคล่องและการจ้างงาน
พลเอก ประยุทธ์ จันทร์โอชา นายกรัฐมนตรี ย้ำรัฐบาลจริงจังในการแก้ไขปัญหาสุขภาพและเศรษฐกิจ เร่งส่งเสริมเศรษฐกิจที่มีศักยภาพเสริมสภาพคล่องและการจ้างงาน
วันนี้ (3 พ.ย. 63) เวลา 13.50 น. ณ โรงแรมสแปลช บีช รีสอร์ท ไม้ขาว ตำบลไม้ขาว อำเภอถลาง จังหวัดภูเก็ต หลังการประชุมคณะรัฐมนตรีอย่างเป็นทางการนอกสถานที่ ครั้งที่ 3/2563 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชี้แจงถึงวัตถุประสงค์ในการเดินทางมาประชุมคณะรัฐมนตรีสัญจรครั้งนี้ เพื่อสร้างการรับรู้ให้กับประชาชน ได้เห็นถึงความจริงจังในการแก้ไขปัญหาทางด้านสุขภาพและเศรษฐกิจ ต่างๆที่กำลังเผชิญปัญหาอยู่ในเวลานี้ สร้างความเชื่อมั่นถึงความพร้อมมาตรการรองรับการเปิดประเทศในอนาคต ซึ่งจะต้องแบ่งดำเนินการออกเป็นระยะ1 ระยะที่ 2 ระยะที่3 เป็นต้น รวมถึงมาตรการคัดกรองที่เหมาะสมและเข้มงวด
นอกจากนี้ รัฐบาลยังส่งเสริมเศรษฐกิจที่มีศักยภาพ เพื่อเพิ่มรายได้ให้กับประชาชนโดยเฉพาะเศรษฐกิจระดับฐานรากให้มากยิ่งขึ้น รวมทั้งมาตรการการเงินการคลัง เพื่อขับเคลื่อนธุรกิจรักษาสภาพคล่อง ให้สามารถที่จะจ้างงาน และดูแลลูกจ้างได้ต่อไป
สำหรับข้อเสนอแนะของผู้ประกอบการในภูเก็ตและกลุ่มจังหวัดภาคใต้ฝั่งอันดามัน ทั้งการเยียวยาฟื้นฟูท่องเที่ยว ทั้งในปัจจุบันและอนาคต ซึ่งจะต้องพัฒนาคุณภาพการท่องเที่ยวให้มากยิ่งขึ้น โดยเฉพาะจังหวัดภูเก็ตกับเกาะสมุยที่พึ่งพารายได้จากการท่องเที่ยวและบริการถึง 90 เปอร์เซ็นต์ ผลกระทบที่เกิดขึ้นครั้งนี้จะเป็นบทเรียนให้กับทุกรัฐบาล ทุกภูมิภาคทั่วโลก สิ่งสำคัญที่สุดคือการปรับรูปแบบโครงสร้างของเศรษฐกิจขึ้นใหม่ ให้ตรงกับศักยภาพของแต่ละพื้นที่ เช่น บางจังหวัดอาจเน้นการเกษตร บางจังหวัดอาจเน้นเรื่องการท่องเที่ยว  ทั้งนี้รัฐบาลได้น้อมนำแนวพระราโชบาย รัชกาลที่ 9 และพระบาทสมเด็จพระเจ้าอยู่หัว รัชกาลปัจจุบัน สืบสานรักษาต่อยอด ตามแนวทางปรัชญาแนวทางเศรษฐกิจพอเพียงและเศรษฐกิจทฤษฎีใหม่ เดินหน้าแผนพัฒนาประเทศ ตามยุทธศาสตร์ชาติและแผนปฏิรูปประเทศแล้ว ซึ่งมีผลงานเป็นที่ปรากฏจำนวนมาก เช่น เช่นเรื่องของเส้นทางคมนาคมและโครงสร้างพื้นฐานต่างๆ ทั้งทางบกทางราง เป็นต้น
................
กลุ่มประชาสัมพันธ์และเผยแพร่  สำนักโฆษก

ที่มา : https://www.thaigov.go.th/news/contents/details/36467