รัฐบาลไทย-ข่าวทำเนียบรัฐบาล-ประธานคณะกรรมการน้ำตาลทรายคนใหม่ 


วันพุธที่ 18 พฤศจิกายน 2563
ประธานคณะกรรมการน้ำตาลทรายคนใหม่
คณะกรรมการน้ำตาลทราย มีมติเลือกนายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานคณะกรรมการน้ำตาลทรายคนใหม่ พร้อมเดินหน้าผลักดันการผลิตน้ำตาลทรายคุณภาพเพื่อเพิ่มขีดความสามารถในการแข่งขันด้านการตลาด
นายอำพันธุ์ เวฬุตันติ รองปลัดกระทรวงเกษตรและสหกรณ์ ในฐานะผู้แทนกระทรวงเกษตรและสหกรณ์ เข้าร่วมการประชุมคณะกรรมการน้ำตาลทราย ณ ห้องประชุมอาคารสำนักงานคณะกรรมการอ้อยและน้ำตาลทราย โดยที่ประชุมได้มีการพิจารณาเลือกประธานคณะกรรมการน้ำตาลทรายคนใหม่ขึ้นแทนคนเก่าที่หมดวาระไป ซึ่งมีมติเลือกนายอำพันธุ์ เวฬุตันติ รองปลัดกระทรวงเกษตรและสหกรณ์ เป็นประธานคณะกรรมการน้ำตาลทราย พร้อมกันนี้ ที่ประชุมได้มีการพิจารณาเห็นชอบร่างประกาศคณะกรรมการอ้อยและน้ำตาลทราย เรื่อง กำหนดชนิดและคุณภาพน้ำตาลทรายที่ให้โรงงานผลิต พ.ศ. .... โดยมีสาระสำคัญให้โรงงานผลิตน้ำตาลทรายมีคุณภาพขณะทำการผลิตดังนี้ (1) น้ำตาลทรายขาวบริสุทธิ์ ต้องมีโพลาไรเซชั่น ไม่น้อยกว่า 99.800Z และค่าสีตั้งแต่ 0 ถึง 45 IU ที่ 420 nm. (2) น้ำตาลทรายขาวเกรด 1 ต้องมีโพลาไรเซชั่น ไม่น้อยกว่า 99.500Z และค่าสีตั้งแต่ 46 ถึง 200 IU ที่ 420 nm. (3) น้ำตาลทรายขาวเกรด 2 ต้องมีโพลาไรเซชั่น ไม่น้อยกว่า 99.500Z และค่าสีตั้งแต่ 201 ถึง 400 IU ที่ 420 nm. (4) น้ำตาลทรายขาวเกรด 3 ต้องมีโพลาไรเซชั่น ไม่น้อยกว่า 99.000Z และค่าสีตั้งแต่ 401 ถึง 600 IU ที่ 420 nm. (5) น้ำตาลทรายดิบ ต้องมีโพลาไรเซชั่น ไม่น้อยกว่า 97.000Z และค่าสีตั้งแต่ 601 IU ขึ้นไป ที่ 420 nm.
ทั้งนี้ การกำหนดคุณภาพน้ำตาลดังกล่าว จะช่วยส่งผลให้โรงงานมีปรับตัวผลิตน้ำตาลทรายดิบที่มีคุณภาพที่สามารถจำหน่ายในประเทศอินโดนีเซียเพื่อให้สอดคล้องกับการปรับลดค่าสีน้ำตาลทรายที่ประเทศอินโดนีเซียนำเข้าจากต่างประเทศ ซึ่งเป็นแนวทางในการรักษาและเพิ่มขีดความสามารถการส่งออกน้ำตาลทรายดิบไปยังประเทศอินโดนีเซียที่เป็นตลาดส่งออกใหญ่ที่สุดของไทยแล้ว ยังทำให้คุณภาพน้ำตาลทรายดิบส่งออกมีคุณภาพดีขึ้น และสามารถขยายโอกาสการส่งออกน้ำตาลทรายไปยังประเทศต่าง ๆ ในภูมิภาคเอเชียเพิ่มขึ้นด้วย ซึ่งจะส่งผลดีต่อภาคการผลิตอ้อยและน้ำตาลของประเทศ ทั้งนี้ มติดังกล่าวคณะกรรมการน้ำตาลทรายจะได้เสนอคณะกรรมการอ้อยและน้ำตาลทรายพิจารณาต่อไป

ที่มา : https://www.thaigov.go.th/news/contents/details/36909