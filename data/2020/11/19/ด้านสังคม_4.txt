รัฐบาลไทย-ข่าวทำเนียบรัฐบาล-องคมนตรี ตรวจเยี่ยมโรงพยาบาลยี่งอเฉลิมพระเกียรติ 80 พรรษา จังหวัดนราธิวาส


วันพุธที่ 18 พฤศจิกายน 2563
องคมนตรี ตรวจเยี่ยมโรงพยาบาลยี่งอเฉลิมพระเกียรติ 80 พรรษา จังหวัดนราธิวาส
องคมนตรี ตรวจเยี่ยมให้กำลังใจบุคลากรโรงพยาบาลยี่งอเฉลิมพระเกียรติ 80 พรรษา จังหวัดนราธิวาส เป็นต้นโรงพยาบาลชุมชน Smart Hospital มีระบบนัดหมายออนไลน์ผู้ป่วยนอก ใช้ AI ในห้องบัตรและชำระเงิน ลดเวลารอคอยจาก 34 นาที เหลือ 21 นาที
วันนี้ (18 พฤศจิกายน 2563) ที่โรงพยาบาลยี่งอเฉลิมพระเกียรติ 80 พรรษา อำเภอยี่งอ จังหวัดนราธิวาส พลอากาศเอก ชลิต พุกผาสุข องคมนตรีในฐานะรองประธานกรรมการมูลนิธิเทพรัตนเวชชานุกูล พร้อมด้วยนายแพทย์สมชัย อัศวสุดสาคร สาธารณสุขนิเทศก์เขตสุขภาพที่ 12 และคณะ ตรวจเยี่ยมและให้กำลังเจ้าหน้าที่และติดตามการดำเนินงานตามนโยบาย
นายแพทย์สมชัย อัศวสุดสาคร สาธารณสุขนิเทศก์เขตสุขภาพที่ 12 กระทรวงสาธารณสุข กล่าวว่า โรงพยาบาลยี่งอเฉลิมพระเกียรติ 80 พรรษา ในมูลนิธิเทพรัตนเวชชานุกูล ได้ปรับระบบบริการแบบ New Normal รองรับสถานการณ์โรคโควิด 19 บริเวณพื้นที่ชายแดน ร่วมกับอาสาสมัครสาธารณสุขประจำหมู่บ้าน (อสม.) จัดการคัดกรองเชิงรุก มีการจัดตั้ง Local Quarantine และติดตามต่อเนื่องด้วยโปรแกรม Y-Tract รวมถึงยังได้รับมอบหุ่นยนต์ HAPY Bot เป็นหุ่นยนต์ที่ช่วยลดการสัมผัสผู้ป่วย ช่วยลดความเสี่ยงบุคลากรทางการแพทย์ต่อโรคโควิด 19 สั่งการควบคุมหุ่นยนต์ผ่านแท็บเล็ต คอมพิวเตอร์ โทรศัพท์มือถือ หรือการสแกนคิวอาร์โคดด้วยระบบดิจิทัลแพลตฟอร์ม ทำหน้าที่รับส่งยาหรือครุภัณฑ์ จากอาคารผู้ป่วยนอกถึงอาคารอุบัติเหตุฉุกเฉิน
นายแพทย์สมชัยกล่าวว่า นอกจากนี้ โรงพยาบาลยี่งอเฉลิมพระเกียรติ 80 พรรษา ยังเป็นโรงพยาบาลชุมชนต้นแบบ Smart Hospital โดยพัฒนาระบบบริการผู้ป่วยนอก (OPD) ด้วยระบบการนัดคิวออนไลน์ การใช้บัตรประชาชนแทนบัตรโรงพยาบาลในการมารับบริการ ติดตั้งจอแสดงลำดับคิวและเรียกผู้รับบริการ เพิ่มระบบ AI มาใช้บริการ เช่น KIOS ห้องบัตรที่ใช้ระบบจดจำใบหน้า KIOS ชำระเงินทำหน้าที่แทนพนักงานการเงินในการออกใบเสร็จและรับชำระค่าบริการ ทำให้ลดระยะเวลารอคอยการให้บริการจากเดิม 34 นาที ในปี 2561 เหลือเพียง  21 นาที ในปี 2562 สำหรับการให้บริการผู้ป่วยใน (IPD) ใช้ระบบ Digital Chart แทนการบันทึกด้วยกระดาษ ติดตามผล LAB X-Ray และสั่งการรักษาโดย IPAD รวมทั้งการทำงานแบ็กออฟฟิศ เช่น การเข้าทำงานและการขออนุมัติต่างๆ ที่ใช้สมาร์ทโฟนแทนกระดาษ นอกจากนี้ ยังเป็นโรงพยาบาลที่ผ่านเกณฑ์ Green & Clean Hospital มาอย่างต่อเนื่อง และเป็นต้นแบบการดำเนินงานครัวโรงพยาบาลสู่ครัวโรงเรียนและครัวสู่ศูนย์พัฒนาเด็กเล็กที่ได้รับรองมาตรฐานฮาลาล
ทั้งนี้ โรงพยาบาลยี่งอเฉลิมพระเกียรติ 80 พรรษา ได้รับการสนับสนุนจากมูลนิธิเทพรัตนเวชชานุกูลให้เป็นโรงพยาบาลชุมชนเฉลิมพระเกียรติ 80 พรรษา โดยได้รับพระราชทานรถโมบายเคลื่อนที่สำหรับออกหน่วย        ทันตกรรมเคลื่อนที่และบริการตรวจคัดกรองเชิงรุกในชุมชน ทั้งทันตกรรม คัดกรองมะเร็งปากมดลูก ความดันโลหิตสูง เบาหวาน และได้รับพระราชทานเครื่องรับสัญญาณภาพเอกซเรย์เป็นดิจิทัล ชนิดชุดรับภาพแฟลตพาเนลไร้สาย    ที่มีความแม่นยำ ส่งผลให้วินิจฉัยและรักษาโรคได้อย่างถูกต้องและรวดเร็ว เพิ่มการเข้าถึงผู้รับบริการทั้งในและนอกโรงพยาบาลได้อย่างประสิทธิภาพ ประมวลผลด้วย AI เชื่อมต่อระบบ Smart hospital
พฤศจิกายน 6/1 *************************************  18 พฤศจิกายน 2563

ที่มา : https://www.thaigov.go.th/news/contents/details/36912