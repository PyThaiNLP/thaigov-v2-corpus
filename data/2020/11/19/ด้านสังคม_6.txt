รัฐบาลไทย-ข่าวทำเนียบรัฐบาล-ปลัด พม. เปิดศูนย์พึ่งได้ โรงพยาบาลตำรวจ เพื่อเด็กและสตรีที่ถูกกระทำความรุนแรง


วันพุธที่ 18 พฤศจิกายน 2563
ปลัด พม. เปิดศูนย์พึ่งได้ โรงพยาบาลตำรวจ เพื่อเด็กและสตรีที่ถูกกระทำความรุนแรง
ปลัด พม. เปิดศูนย์พึ่งได้ โรงพยาบาลตำรวจ เพื่อเด็กและสตรีที่ถูกกระทำความรุนแรง
วันนี้ (18 พ.ย. 63) เวลา 09.00 น. นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานในพิธีเปิดและรับมอบศูนย์พึ่งได้ โรงพยาบาลตำรวจ เป็นศูนย์บริการแบบครบวงจร
(One Stop Crisis Center) สำหรับเด็กและสตรีที่ถูกกระทำความรุนแรง โดยบริษัท กลุ่มเซ็นทรัล จำกัด ได้มอบเงินสนับสนุนในการสร้างและปรับปรุงสถานที่ เพื่อรองรับผู้รับบริการที่มีจำนวนมากขึ้น โดยมี พล.ต.ท. เพิ่มพูน ชิดชอบ ผู้ช่วยผู้บัญชาการตำรวจแห่งชาติ  พล.ต.ท. โสภณรัชต์ สิงหจารุ นายแพทย์ใหญ่ โรงพยาบาลตำรวจ และนายพิชัย จิราธิวัฒน์  กรรมการบริหาร บริษัท กลุ่มเซ็นทรัล จำกัด เข้าร่วมงาน ณ ลานกิจกรรม ชั้น 2 อาคารมหาภูมิพลราชานุสรณ์ 88 พรรษา โรงพยาบาลตำรวจ
นางพัชรี กล่าวว่า ปัจจุบันสถานการณ์ความรุนแรงในครอบครัวของสังคมไทย มีรูปแบบที่ซับซ้อนเพิ่มมากขึ้น
ซึ่งส่วนใหญ่ผู้ที่ได้รับผลกระทบจะเป็นกลุ่มเด็กและสตรีในครอบครัว ทั้งด้านร่างกายและจิตใจ ทั้งนี้ กระทรวงการพัฒนาสังคมและความมั่นคงของมนุษย์ (พม.) เป็นหน่วยงานหลักที่มีความมุ่งมั่นในการแก้ไขปัญหาความรุนแรงในครอบครัวให้หมดสิ้นไปจากสังคมไทย ตามนโยบายรัฐบาล ด้วยการขับเคลื่อนภารกิจให้สังคมได้มีส่วนร่วมในการป้องกันและแก้ไขปัญหา ที่มุ่งเน้นส่งเสริมการบูรณาการภาคีเครือข่ายทุกภาคส่วนในทุกมิติ และบูรณาการกลไกการช่วยเหลือแก้ไขปัญหาอย่างเป็นระบบเมื่อเกิดภาวะวิกฤต ทั้งในรูปแบบของทีมสหวิชาชีพ การบังคับใช้กฎหมายต่างๆ นอกจากนี้ ยังให้ความสำคัญกับการฟื้นฟูสภาพแก่ผู้ได้รับผลกระทบทั้งทางตรงและทางอ้อมให้มีประสิทธิภาพสูงสุด
นางพัชรี กล่าวเพิ่มเติมว่า สำหรับศูนย์พึ่งได้ โรงพยาบาลตำรวจ เป็นศูนย์บริการแบบครบวงจร (One Stop Crisis Center) สำหรับเด็กและสตรีที่ถูกกระทำความรุนแรงให้สามารถเข้าถึงการบริการทั้งภายในและภานนอกโรงพยาบาลที่ต้องการความช่วยเหลือ โดยได้เป็นภาคีเครือข่ายที่ทำงานร่วมกับกระทรวง พม. มาอย่างต่อเนื่อง นอกจากนี้ ยังมีการอบรมให้ความรู้ในการดูแลและการตรวจผู้ป่วยคดีแก่แพทย์ฝึกหัด ให้มีความครบถ้วนถูกต้อง สามารถสนับสนุนกระบวนการยุติธรรมได้ ทั้งนี้ ศูนย์พึ่งได้ โรงพยาบาลตำรวจ ได้ทำการปรับปรุงสถานที่แห่งใหม่ให้ทันสมัยและปลอดภัย แก่ผู้มาใช้บริการ ซึ่งได้เปิดให้บริการแล้ว ณ ชั้น 1 อาคารมหาภูมิพลราชานุสรณ์ 88 พรรษา โรงพยาบาลตำรวจ โดยได้รับความร่วมมือจาก บริษัท กลุ่มเซ็นทรัล จำกัด สนับสนุนการดำเนินงาน นับเป็นความร่วมมือที่สำคัญ ที่จะทำให้องค์กรมีศักยภาพและเกิดประโยชน์ต่อประชาชนมากยิ่งขึ้น

ที่มา : https://www.thaigov.go.th/news/contents/details/36919