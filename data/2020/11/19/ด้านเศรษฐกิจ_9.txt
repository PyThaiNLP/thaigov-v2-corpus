รัฐบาลไทย-ข่าวทำเนียบรัฐบาล-สรรพากรเปิดระบบใหม่ให้ผู้เสียภาษีชาวต่างชาติขอข้อมูลการเสียภาษีเพื่อต่อ VISA ได้สะดวกยิ่งขึ้น


วันพุธที่ 18 พฤศจิกายน 2563
พิมพ์
สรรพากรเปิดระบบใหม่ให้ผู้เสียภาษีชาวต่างชาติขอข้อมูลการเสียภาษีเพื่อต่อ VISA ได้สะดวกยิ่งขึ้น
กรมสรรพากรเปิดระบบใหม่ให้บริการกับผู้เสียภาษีชาวต่างชาติ เพียงคลิกยินยอมให้ส่งข้อมูลแบบแสดงรายการภาษีบุคคลธรรมดาและนิติบุคคลผ่านช่องทางอิเล็กทรอนิกส์ ให้สำนักงานตรวจคนเข้าเมืองช่วยให้การขอต่อวีซ่าทำงานในประเทศไทย สะดวก ปลอดภัยและช่วยลดค่าใช้จ่าย
กรมสรรพากรเปิดระบบใหม่ให้บริการกับผู้เสียภาษีชาวต่างชาติ เพียงคลิกยินยอมให้ส่งข้อมูลแบบแสดงรายการภาษีบุคคลธรรมดาและนิติบุคคลผ่านช่องทางอิเล็กทรอนิกส์ ให้สำนักงานตรวจคนเข้าเมือง (สตม.) ช่วยให้การขอต่อวีซ่าทำงานในประเทศไทย สะดวก ปลอดภัยและช่วยลดค่าใช้จ่าย ใช้บริการได้ที่ www.rd.go.th  เริ่มตั้งแต่วันที่ 18 พฤศจิกายน 2563 เป็นต้นไป
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรเปิดให้บริการระบบเชื่อมโยงการส่งข้อมูลของผู้เสียภาษีชาวต่างชาติที่ทำงานในประเทศไทยให้กับ สตม. เพียงผู้เสียภาษีแจ้งให้ความยินยอมผ่านระบบอิเล็กทรอนิกส์ กรมสรรพากรจะส่งข้อมูลที่ให้ความยินยอมให้แก่ สตม. ได้แก่ แบบแสดงรายการภาษี ภ.ง.ด.1 ภ.ง.ด.90 ภ.ง.ด.91 และ ภ.พ.30 เพื่อใช้ในการขอต่อวีซ่าและการขออนุญาต อยู่ต่อของคนต่างด้าวที่ทำงานในประเทศไทย ทั้งนี้ ผู้ใช้บริการต้องเป็นผู้ที่ยื่นแบบแสดงรายการภาษีผ่านอินเทอร์เน็ต โดยใช้บริการได้ที่เว็บไซต์กรมสรรพากร www.rd.go.th หัวข้อบริการอิเล็กทรอนิกส์ และเลือกระบบเชื่อมโยงข้อมูลระหว่างกรมสรรพากรและสำนักงานตรวจคนเข้าเมือง เมื่อผู้เสียภาษีเลือกรายการครบถ้วน และได้บันทึกรายการยินยอมให้เปิดเผยข้อมูล Consent Form ระบบจะสร้าง Consent ID ให้ ๒ รูปแบบ คือ แบบ PDF หรือแบบรูปภาพ พร้อมข้อความแจ้งให้ไปยื่นความประสงค์ที่สำนักงานตรวจคนเข้าเมือง ภายในกำหนดเวลา ๑๕ วัน นับแต่วันที่ผู้เสียภาษียื่นแสดงความยินยอม ช่วยให้ผู้เสียภาษีชาวต่างชาติสามารถทำธุรกรรมผ่านระบบอิเล็กทรอนิกส์ได้ โดยไม่ต้องเดินทางมาขอคัดข้อมูลแบบแสดงรายการภาษีที่หน่วยงานสรรพากร เริ่มให้บริการตั้งแต่วันที่ 18 พฤศจิกายน 2563 เป็นต้นไป”
โฆษกกรมสรรพากร กล่าวเพิ่มเติมว่า “ระบบแจ้งให้ความยินยอมส่งข้อมูล สามารถขอข้อมูลแบบแสดงรายการภาษีบุคคลธรรมดาและนิติบุคคล ที่ยื่นแบบผ่านอินเทอร์เน็ตย้อนหลังได้ 2 ปี นับจากปีปัจจุบัน ช่วยให้ผู้เสียภาษีชาวต่างชาติได้รับความสะดวก รวดเร็ว ในการขอต่อวีซ่าทำงานในประเทศไทยมากยิ่งขึ้น”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/36913