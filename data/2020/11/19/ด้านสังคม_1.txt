รัฐบาลไทย-ข่าวทำเนียบรัฐบาล-สธ.ห่วงสุขภาพประชาชน เที่ยวปลอดภัยวันหยุดยาว 19 – 22 พ.ย. นี้ 


วันพุธที่ 18 พฤศจิกายน 2563
สธ.ห่วงสุขภาพประชาชน เที่ยวปลอดภัยวันหยุดยาว 19 – 22 พ.ย. นี้
โฆษกกระทรวงสาธารณสุขเป็นห่วงสุขภาพประชาชนช่วงวันหยุดยาว หากท่องเที่ยวภูเขาสูง ยอดดอย ที่มีอากาศหนาว ให้รักษาความอบอุ่นร่างกายระวังพิเศษในกลุ่มผู้สูงอายุ หรือมีโรคประจำตัว
ย้ำมาตรการป้องกันโควิด 19 สวมหน้ากาก อยู่ห่าง ล้างมือ เลี่ยงที่แออัด ยังมีความจำเป็น เพื่อท่องเที่ยวอย่างปลอดภัย
แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ว่า ระหว่างวันที่ 19-22 พฤศจิกายน นี้ เป็นวันหยุดยาว คาดว่ามีประชาชนออกเดินทางท่องเที่ยวในต่างจังหวัดจำนวนมาก โดยเฉพาะในพื้นที่ภูเขาสูง ยอดดอย หรือสถานที่มีอากาศหนาวเย็น แนะนำควรเตรียมและสวมเสื้อผ้าเครื่องกันหนาวเพื่อให้ร่างกายอบอุ่น ไม่ดื่มเครื่องดื่มแอลกอฮอล์แก้หนาว เพราะไม่ได้ทำให้ร่างกายอบอุ่นขึ้นอาจทำให้ช็อกและเสียชีวิตได้นอกจากนี้การอยู่ในพื้นที่สูงยิ่งมีอากาศเบาบาง ทำให้การหายใจได้รับออกซิเจนจะน้อยลง อาจเกิดอาการหัวใจเต้นเร็ว ควรเฝ้าระวังเป็นพิเศษในกลุ่มผู้สูงอายุ ผู้ที่มีโรคประจำตัว เช่น โรคหืด โรคปอด โรคหัวใจ โลหิตจาง ความดันโลหิตสูง จะป่วยได้ง่ายกว่าผู้ที่มีร่างกายแข็งแรง ขอให้เตรียมยาประจำตัวให้เพียงพอ หากมีอาการผิดปกติ เช่น เหนื่อยมาก หายใจหอบ หายใจไม่ออก เจ็บหน้าอก หน้ามืด เป็นลม ขอให้หยุดเดิน นั่งพัก และรีบบอกคนที่อยู่ใกล้ แต่หากอาการไม่ดีขึ้นให้รีบให้รีบนำส่งโรงพยาบาลใกล้ที่สุดทันที หรือโทรสายด่วน 1669 ได้ตลอด 24 ชั่วโมง
แพทย์หญิงพรรณประภา กล่าวต่อว่า ในช่วงสถานการณ์โรคโควิด 19 เช่นนี้ ขอให้ทุกคนยังคงปฏิบัติตามมาตรการ สวมหน้ากาก อยู่ห่าง ล้างมือ หลีกเลี่ยงการไปอยู่ในพื้นที่แออัด มีคนรวมกันจำนวนมาก เพื่อให้เกิดการท่องเที่ยวที่ปลอดภัย ห่างไกลจากโรคระบบทางเดินหายใจอื่นๆ ที่อาจตามมาได้
*************************************  18 พฤศจิกายน 2563

ที่มา : https://www.thaigov.go.th/news/contents/details/36895