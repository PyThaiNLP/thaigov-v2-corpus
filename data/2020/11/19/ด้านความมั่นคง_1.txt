รัฐบาลไทย-ข่าวทำเนียบรัฐบาล-‘สุชาติ’ส่งที่ปรึกษาฯ พบเยาวชนชายแดนใต้ร่วมจ้างงานเด็กจบใหม่มีงานทำที่เพชรบุรี เคลื่อนย้ายแรงงานอย่างเป็นระบบ


วันพุธที่ 18 พฤศจิกายน 2563
‘สุชาติ’ส่งที่ปรึกษาฯ พบเยาวชนชายแดนใต้ร่วมจ้างงานเด็กจบใหม่มีงานทำที่เพชรบุรี เคลื่อนย้ายแรงงานอย่างเป็นระบบ
รัฐมนตรีสุชาติ ชมกลิ่น มอบหมาย ที่ปรึกษาฯ ลงพื้นที่เพชรบุรี เยี่ยมสถานประกอบการ พบปะให้กำลังใจเยาวชนชายแดนใต้ที่เข้าร่วมโครงการ Co – Payment และไทยมีงานทำ สนับสนุนให้คนชายแดนใต้มีงานทำ มีอาชีพ มีรายได้ เป็นการเคลื่อนย้ายแรงงานอย่างเป็นระบบ นำมาความมั
เมื่อวันที่ 18 พฤศจิกายน 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน ลงพื้นที่จังหวัดเพชรบุรี เพื่อเข้าเยี่ยมชมสถานประกอบการ พบปะพูดคุยและให้กำลังใจผู้จบการศึกษาใหม่ที่เข้าร่วมโครงการส่งเสริมการจ้างงานใหม่สำหรับผู้จบการศึกษาใหม่โดยภาครัฐและเอกชน (Co- Payment) จำนวน 133 คน แบ่งเป็น โครงการจ้างงานเด็กจบใหม่ 71 คน และโครงการไทยมีงานทำ 54 คน ณ บริษัท แคล – คอมพ์ อีเล็คโทรนิคส์ (ประเทศไทย) จำกัด (มหาชน) ตั้งอยู่ที่อำเภอเขาย้อย จังหวัดเพชรบุรี โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน เข้าร่วมในครั้งนี้ด้วย นางวีรยา รัตนนิตย์ ผู้ตรวจราชการกรม กรมการจัดหางาน นางสาวอุดม อ่วมละออ จัดหางานจังหวัดเพชรบุรี คุณจางหมินฮุ้ย ผู้ช่วยกรรมการผู้จัดการ และ นางสาวสุดารัตน์ รัตนแสง ผู้อำนวยการฝ่ายบุคคล บริษัท แคล – คอมพ์ อีเล็คโทรนิคส์ (ประเทศไทย) จำกัด (มหาชน) ให้การต้อนรับ โดยที่ปรึกษารัฐมนตรีว่าการกระทรวงแรงงาน กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี ได้ให้ความสำคัญกับการส่งเสริมการมีงานทำเพื่อช่วยเหลือผู้ได้รับผลกระทบจากโควิด -19 ให้กลับมามีงานทำ มีอาชีพ มีรายได้ และระบบเศรษฐกิจฟื้นตัวโดยเร็ว ซึ่งกระทรวงแรงงาน ภายใต้การกำกับดูแลโดย พล.อ.ประวิตร วงษ์สุวรรณ รองนายกรัฐมนตรี ในฐานะผู้กำกับดูแลศูนย์อำนวยการบริหารจังหวัดชายแดนภาคใต้ (ศอ.บต.) ได้ให้ความสำคัญในการส่งเสริมการจ้างงานโดยเฉพาะเยาวชนส่วนใหญ่ในจังหวัดชายแดนภาคใต้ยังไม่มีงานทำ ในวันนี้ท่านรัฐมนตรีสุชาติ ชมกลิ่น จึงได้มอบหมายให้ดิฉัน ลงพื้นที่มาเยี่ยมชมสถานประกอบการ เพื่อพบปะพูดคุยและให้กำลังใจแก่ผู้จบการศึกษาใหม่ที่เข้าร่วมโครงการส่งเสริมการจ้างงานใหม่สำหรับผู้จบการศึกษาใหม่โดยภาครัฐและเอกชน (Co- Payment) ซึ่งเยาวชนและประชาชนที่ได้เข้าร่วมโครงการทุกคนต่างรู้สึกดีใจที่ได้มีงานทำ มีอาชีพ มีรายได้
นางธิวัลรัตน์ กล่าวต่อว่า ความร่วมมือในวันนี้เกิดขึ้นระหว่างหน่วยงานในสังกัดกระทรวงแรงงานในพื้นที่ 3 จังหวัดชายแดนภาคใต้ ทั้งจังหวัดปัตตานี ยะลา และนราธิวาส สำนักงานจัดหางานจังหวัดเพชรบุรี ได้ประสานไปยังศูนย์อำนวยการบริหารจังหวัดชายแดนภาคใต้ (ศอ.บต.) เพื่อนำเยาวชนในพื้นที่เข้าสู่ระบบการมีงานทำผ่านโครงการส่งเสริมการจ้างงานใหม่สำหรับผู้จบการศึกษาใหม่โดยภาครัฐและภาคเอกชน (Co – Payment) ซึ่งขณะนี้กำลังเปิดรับสมัครอยู่ทั่วประเทศ อย่างไรก็ตาม การที่ ศอ.บต.ได้เข้ามาอำนวยความสะดวกนำส่งแรงงานไปยังสถานประกอบการต่างๆ ที่มีความต้องการแรงงาน จะช่วยสนับสนุนการเคลื่อนย้ายแรงงานอย่างเป็นระบบ และช่วยให้เยาวชนมีงานทำ มีอาชีพ มีรายได้ที่มั่นคง นำมาซึ่งความสันติสุขในพื้นที่ได้อีกด้วย
น.ส.อามีเนาะ นิบาปู อายุ 19 ปี เป็นชาวจังหวัดนราธิวาส กล่าวว่า ตนทราบข่าวการรับสมัครงานจากเฟสบุ๊ค มีความสนใจที่จะมาทำงานเพื่อหาเงินไว้เรียนต่อ เนื่องจากทางบ้านมีฐานะทางการเงินไม่ค่อยดี รู้สึกดีใจที่ได้มีโอกาสมาทำงานที่นี่ ได้รู้จักเพื่อนๆ ได้ทำงานในสิ่งที่ตนเองชอบ และขอขอบคุณรัฐบาล กระทรวงแรงงาน และ ศอ.บต.ที่ให้การดูแลอำนวยความสะดวกเป็นอย่างดี
นายดาราฎอน มะยี อายุ 24 ปี เป็นชาวจังหวัดปัตตานี กล่าวว่า รู้สึกดีใจที่ได้มีโอกาสมาทำงานที่นี่ เมื่อมาเห็นโรงงานก็ให้ความรู้สึกเหมือนอยู่บ้าน มีสิ่งอำนวยความสะดวก ขอขอบคุณกระทรวงแรงงานและ ศอ.บต.ที่ช่วยให้เยาวชนจากจังหวัดชายแดนภาคใต้มีงานทำ มีอาชีพ มีรายได้ และช่วยดูแลทั้งในเรื่องการเดินทาง อาหาร และที่พัก

ที่มา : https://www.thaigov.go.th/news/contents/details/36896