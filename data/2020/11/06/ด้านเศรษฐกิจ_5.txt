รัฐบาลไทย-ข่าวทำเนียบรัฐบาล-กรุงไทยปักธงสู้ศึกดิจิทัล เปิดตัว อินฟินิธัส บาย กรุงไทย คิดค้นนวัตกรรมใหม่ไร้ขีดจำกัด


วันพฤหัสบดีที่ 5 พฤศจิกายน 2563
พิมพ์
กรุงไทยปักธงสู้ศึกดิจิทัล เปิดตัว อินฟินิธัส บาย กรุงไทย คิดค้นนวัตกรรมใหม่ไร้ขีดจำกัด
ธนาคารกรุงไทย เปิดตัว บริษัท อินฟินิธัส บาย กรุงไทย จำกัด บริษัทวิจัยและพัฒนาผลิตภัณฑ์ทางการเงินดิจิทัลรูปแบบใหม่ ที่ Innovation Lab ชั้น 3 อาคารนานาเหนือ ธนาคารกรุงไทย สำนักงานใหญ่
วันนี้ (5 พฤศจิกายน 2563) นายไกรฤทธิ์ อุชุกานนท์ชัย รองประธานกรรมการ ประธานกรรมการบริหาร ธนาคารกรุงไทย และประธานกรรมการบริษัท อินฟินิธัส บาย กรุงไทย จำกัด นายผยง  ศรีวณิช กรรมการผู้จัดการใหญ่ ธนาคารกรุงไทย นายสมคิด จิรานันตรัตน์ ที่ปรึกษากรรมการผู้จัดการใหญ่ และ นางประราลี รัตน์ประสาทพร รองกรรมการผู้จัดการใหญ่ สายงาน Digital Solutions และรักษาการกรรมการผู้จัดการ บริษัท อินฟินิธัส บาย กรุงไทย จำกัด ร่วมเปิดตัว บริษัท อินฟินิธัส บาย กรุงไทย จำกัด บริษัทวิจัยและพัฒนาผลิตภัณฑ์ทางการเงินดิจิทัลรูปแบบใหม่ ที่ Innovation Lab ชั้น 3 อาคารนานาเหนือ ธนาคารกรุงไทย สำนักงานใหญ่
นายผยง ศรีวณิช กล่าวว่า ในฐานะธนาคารพาณิชย์ของรัฐ และเป็นหน่วยงานของรัฐที่มีรัฐเป็นผู้ถือหุ้นใหญ่ ธนาคารได้เตรียมความพร้อมเพื่อก้าวสู่ Digital Economy โดยพัฒนาแพลตฟอร์มที่ตอบโจทย์การให้บริการทางการเงินและยุทธศาสตร์ที่วางไว้อย่างต่อเนื่อง โดยที่ผ่านมาธนาคารได้ขับเคลื่อนตามแผนยุทธศาสตร์คู่ขนาน 2 Banking Model แบ่งเป็น แบบเรือบรรทุกเครื่องบิน (Carrier) ซึ่งเป็นการดำเนินธุรกิจแบบดั้งเดิม เช่น การดูแลธุรกิจคุณภาพสินเชื่อ การเร่งปรับกระบวนการทำงานโดยนำเทคโนโลยีมาใช้ในการให้บริการ โดยเน้นการต่อยอดธุรกิจจากลูกค้าของคู่ค้าในทุกภาคส่วน และ แบบเรือเร็ว (Speed Boat) ซึ่งเป็นที่มาของการจัดตั้ง บริษัท อินฟินิธัส บาย กรุงไทย จำกัด (Infinitas by Krungthai) ที่จะเป็นเรือเร็วออกหาโอกาสดำเนินธุรกิจรูปแบบใหม่ มีลักษณะการทำงานแบบ Resilient & Agile ที่ยืดหยุ่นในการปฏิบัติงาน โดยมุ่งเน้นการคิดค้นนวัตกรรมที่เชื่อมโยง 5 Ecosystems ของธนาคาร ต่อยอดความสำเร็จจากฐานข้อมูลจำนวนมากที่จะใช้ประมวลผลให้เข้าใจความต้องการของลูกค้าได้อย่างตรงจุด ลดต้นทุนการดำเนินการและสร้างรายได้ให้กับธนาคารได้อย่างยั่งยืน เพื่อให้สามารถฝ่าฟัน Perfect Storm ทางเศรษฐกิจที่เกิดขึ้นไปได้อย่างมีประสิทธิภาพและบรรลุภารกิจที่ตั้งไว้
นางประราลี รัตน์ประสาทพร เปิดเผยว่า ธนาคารกรุงไทย โดย บริษัท กรุงไทย แอดไวซ์เซอรี่ จำกัด (KTBA) จดทะเบียนจัดตั้ง บริษัท อินฟินิธัส บาย กรุงไทย จำกัด มีทุนจดทะเบียน 300 ล้านบาท เป็นบริษัทวิจัยและพัฒนาผลิตภัณฑ์ทางการเงินดิจิทัลรูปแบบใหม่ มุ่งเน้นการให้บริการด้านการพัฒนา Innovations & Digital Platforms ต่างๆ เพื่อเข้าสู่ Open Banking, Digital Banking Service, Data as a Services รวมถึง Digital Solutions อย่างเต็มรูปแบบ ซึ่งเป็นโอกาสในการสร้างธุรกิจใหม่ๆ ให้กับองค์กรและหน่วยงานต่างๆ ไม่ว่าจะเป็นธนาคารกรุงไทยและบริษัทในเครือ ลูกค้าของธนาคารทั้งภาครัฐ เอกชน ประชาชน รวมถึงการเชื่อมต่อกับ partner ทางธุรกิจต่างๆ
“ด้วยวิสัยทัศน์ Infinite Innovation ที่ยึดมั่นในการทำงานแบบ Fail Fast, Learn Faster มุ่งสร้างวัฒนธรรมองค์กรให้คิดค้นนวัตกรรมทางการเงินใหม่ๆ อย่างต่อเนื่องแบบไร้ขีดจำกัด เช่น แอปพลิเคชั่น เป๋าตัง ถุงเงิน วอลเล็ตสบม. ที่สร้างความแตกต่างมาอย่างต่อเนื่อง และในครั้งนี้ จะมีทั้งการต่อยอด การพัฒนาแพลตฟอร์มใหม่ๆ ที่ตอบโจทย์ได้ทุกที่ ทุกเวลา เฉลียวฉลาดด้วยระบบ AI & ML บนโครงสร้างระบบ Technology ที่ยืดหยุ่น คล่องตัว มีเสถียรภาพและความปลอดภัย พร้อมทีมงานที่มี DNA เดียวกันในการคิดค้น พัฒนา ต่อยอดและแก้ไขปัญหาได้ทันท่วงที เพื่อมอบประสบการณ์ที่ดีที่สุดและประทับใจให้กับลูกค้าและประชาชน เพื่อก้าวเป็นผู้นำด้านนวัตกรรมและเทคโนโลยีขั้นสูง โดยนำบริการทางเงินไปฝังไว้ในชีวิตประจำวันในทุกมิติ เช่น Health Platform, Tourist Platform, Capital Market Platform ซึ่งนำไปสู่การขับเคลื่อน Thailand Digital Economy โดยการนำเอาเทคโนโลยีดิจิทัลมาใช้ในชีวิตประจำวันได้อย่างมีประสิทธิภาพ”
นายสมคิด จิรานันตรัตน์ กล่าวว่าโลกอนาคตจะเป็นการเข้าสู่ยุคดิจิทัลเต็มรูปแบบ ซึ่งมีองค์ประกอบสำคัญคือ การไม่ต้องปรากฏตัวในการแสดงตัวตน แสดงเอกสาร และการเข้าสู่อุตสาหกรรมไร้ขอบเขตที่ไม่มีพรมแดน เป็นการสร้างบริการที่สนองตอบความต้องการของผู้บริโภคได้แบบทันที ทันควัน แม้แต่การทำธุรกรรมทางการเงิน ก็จะเปลี่ยนรูปแบบเป็นการเสนอบริการแบบองค์รวมที่ตอบโจทย์ของลูกค้าได้ดีขึ้น จึงมีความจำเป็นอย่างยิ่งที่ต้องสร้างโครงสร้างใหม่ของการให้บริการที่ขยายตัวได้รวดเร็ว และมีโครงสร้างต้นทุนที่แข่งขันได้ โครงสร้างใหม่นี้จะสามารถเอื้อประโยชน์ต่อให้กับลูกค้าและพันธมิตรโดยเฉพาะผู้ประกอบการรายเล็กๆได้เป็นอย่างดี และจะเป็นแพลทฟอร์มแบบเปิดกว้างให้มีผู้เข้าร่วมบริการที่หลากหลาย ก่อให้เกิดผลประโยชน์ทางเศรษฐกิจดิจิทัลเต็มรูปแบบ สร้างความสามารถในการขยายตัวไปสู่บริการในภูมิภาคได้ต่อไป
นายไกรฤทธิ์ อุชุกานนท์ชัย กล่าวว่า การดำเนินธุรกิจของอินฟินิธัส บาย กรุงไทย มุ่งเน้นการมีส่วนช่วยประเทศในการคิดค้นนวัตกรรมเพื่อลดความเหลื่อมล้ำให้กับประชาชน รวมถึงป้องกันการคอร์รัปชั่น เพื่อให้เกิดความโปร่งใสในทุกขั้นตอน ซึ่งที่ผ่านมา แอปพลิเคชั่นเป๋าตัง ของธนาคารกรุงไทย ได้มีส่วนในการสร้างความโปร่งใสในระบบเศรษฐกิจฐานรากของประเทศ ผ่านโครงการต่างๆ ของภาครัฐที่เน้นการการกระจายรายได้ และความช่วยเหลือ ต่างๆสู่ภาคประชาชนอย่างถูกต้อง ตั้งแต่ระบบการยืนยันตัวตนผู้เข้ารับบริการ เช่น Health ID ในแอปพลิชั่นเป๋าตัง และระบบชำระค่าบริการทั้งตามสิทธิตาม G-Wallet รวมถึงส่วนเพิ่มที่อยู่นอกเหนือสิทธิ์ได้ทันที ซึ่งช่วยเน้นทั้งความสะดวกและความโปร่งใสอย่างต่อเนื่อง

ที่มา : https://www.thaigov.go.th/news/contents/details/36516