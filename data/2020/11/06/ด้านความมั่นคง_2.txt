รัฐบาลไทย-ข่าวทำเนียบรัฐบาล-​'วราวุธ'​ รมว.ทส.​ ลงพื้นที่ติดตามโครงการสถาปนา “น้ำพางโมเดล” เปลี่ยนภูเขาหัวโล้นเป็นระบบเกษตรเชิงนิเวศ


วันพฤหัสบดีที่ 5 พฤศจิกายน 2563
​'วราวุธ'​ รมว.ทส.​ ลงพื้นที่ติดตามโครงการสถาปนา “น้ำพางโมเดล” เปลี่ยนภูเขาหัวโล้นเป็นระบบเกษตรเชิงนิเวศ
​'วราวุธ'​ รมว.ทส.​ ลงพื้นที่ติดตามโครงการสถาปนา “น้ำพางโมเดล” เปลี่ยนภูเขาหัวโล้นเป็นระบบเกษตรเชิงนิเวศ
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.)​ เป็นประธานเปิดงานโครงการสถาปนา “น้ำพางโมเดล” เปลี่ยนภูเขาหัวโล้นเป็นระบบเกษตรเชิงนิเวศ​ โดยมี​ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม ผู้ว่าราชการจังหวัดน่าน  ผู้บริหารกระทรวงทรัพยากรธรรมชาติและสิ่งแวดล้อม หน่วยงานราชการที่เกี่ยวข้อง​ ภาคเอกชน​ วิสาหกิจชุมชน​ และองค์กรภาคีเครือข่ายในจังหวัดน่าน​ เข้าร่วมงาน​ เมื่อวันที่ 31 ตุลาคม 2563​ ณ​ องค์การบริหารส่วนตำบลน้ำพาง​ พื้นที่แปลงต้นแบบน้ำพางโมเดล และโรงเรียนบ้านน้ำพาง​ อำเภอแม่จริม​ จังหวัดน่าน
รมว.ทส.​ ได้รับฟังบรรยายสรุปความก้าวหน้าการดำเนินงานและลงพื้นที่พบปะประชาชน​ โดยได้กล่าวขอบคุณประชาชนในพื้นที่ หน่วยงานภาครัฐ ภาคเอกชน องค์กรต่างที่ได้ร่วมกันขับเคลื่อนโครงการน้ำพางโมเดล ที่จะนำไปสู่ต้นแบบการจัดการที่ดินและทรัพยากรธรรมชาติโดยชุมชนท้องถิ่นในระดับชาติ พร้อมทั้ง​ ขอความร่วมมือทุกภาคส่วนในการควบคุมไฟป่าเพราะป่าไม้เปรียบเสมือนปอดของเราสำหรับข้อเสนอขบวนการองค์กรชุมชนจาก 17 จังหวัดภาคเหนือซึ่งตนจะนำไปเสนอให้นายกรัฐมนตรีได้รับทราบ
โอกาสนี้ รมว.ทส.​ และคณะได้เยี่ยมชมแปลงเกษตรกรราษฎรที่ฟื้นฟูทรัพยากรธรรมชาติตามแนวทางน้ำพางโมเดล ร่วมปลูกต้นไม้เพิ่มพื้นที่สีเขียว​ และเป็นสักขีพยานการทำบันทึกข้อตกลงความร่วมมือการจัดการทรัพยากรป่าไม้และที่ดินอย่างยั่งยืนในตำบลน้ำพาง ซึ่งบันทึกข้อตกลงฉบับนี้จัดทำขึ้นเพื่อให้เกิดความร่วมมือในการขับเคลื่อนการจัดการทรัพยากรป่าไม้และที่ดินอย่างยั่งยืน ตามแนวทางน้ำพางโมเดล ระหว่างกรมป่าไม้ กรมอุทยานแห่งชาติ สัตว์ป่า และพันธุ์พืช ขบวนการประชาชนเพื่อสังคมที่เป็นธรรม (P-Move) มูลนิธิพัฒนาภาคเหนือ เครือเจริญโภคภัณฑ์ องค์การบริหารส่วนตำบลน้ำพาง และประชาชนในพื้นที่ตำบลน้ำพาง

ที่มา : https://www.thaigov.go.th/news/contents/details/36519