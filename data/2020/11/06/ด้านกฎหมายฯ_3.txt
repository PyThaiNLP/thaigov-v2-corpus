รัฐบาลไทย-ข่าวทำเนียบรัฐบาล-ผู้ช่วยรัฐมนตรีประจำกระทรวงยุติธรรม รับเรื่องราวร้องทุกข์จากประชาชน กรณีชาวบ้านในพื้นที่จังหวัดบึงกาฬ ถูกบริษัทจำหน่ายรถจักรยานยนต์หลอกให้ดำเนินการในเอกสารซื้อขายแต่ไม่ได้รับรถจักร


วันพฤหัสบดีที่ 5 พฤศจิกายน 2563
ผู้ช่วยรัฐมนตรีประจำกระทรวงยุติธรรม รับเรื่องราวร้องทุกข์จากประชาชน กรณีชาวบ้านในพื้นที่จังหวัดบึงกาฬ ถูกบริษัทจำหน่ายรถจักรยานยนต์หลอกให้ดำเนินการในเอกสารซื้อขายแต่ไม่ได้รับรถจักร
ผู้ช่วยรัฐมนตรีประจำกระทรวงยุติธรรม รับเรื่องราวร้องทุกข์จากประชาชน กรณีชาวบ้านในพื้นที่จังหวัดบึงกาฬ ถูกบริษัทจำหน่ายรถจักรยานยนต์หลอกให้ดำเนินการในเอกสารซื้อขายแต่ไม่ได้รับรถจักรยานยนต์ตามที่ตกลงกันไว้ ซ้ำยังโดนฟ้องเรียกค่าเสียหาย
ในวันอังคารที่ ๓ พฤศจิกายน ๒๕๖๓ เวลา ๑๓.๓๐ น. ณ ห้องประชุมไชยานุกิจ ชั้น ๓ กรมคุ้มครองสิทธิและเสรีภาพ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ กรุงเทพมหานคร นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม รับเรื่องร้องทุกข์ของประชาชนในพื้นที่จังหวัดบึงกาฬ จากนายนิพนธ์ คนขยัน (อดีตนายกองค์การบริหารส่วนจังหวัดบึงกาฬ)  กรณียื่นหนังสือร้องทุกข์ขอความช่วยเหลือต่อรัฐมนตรีว่าการกระทรวงยุติธรรม โดยมี ผู้อำนวยการกองพิทักษ์สิทธิและเสรีภาพ พร้อมด้วยผู้แทนจากกรมสอบสวนคดีพิเศษ และผู้เกี่ยวข้อง เข้าร่วมฯ สืบเนื่องจากชาวบ้านในพื้นที่จังหวัดบึงกาฬ จำนวน ๑๑๑ ราย ถูกตัวแทนของบริษัท มิตซูเจียงหนองคาย จำกัด (สาขาบึงกาฬ) ซึ่งประกอบกิจการขายรถจักรยานยนต์ และเป็นตัวแทนจำหน่ายรถจักรยานยนต์ของบริษัทอยุธยา แคปปิตอล ออโต้ ลีส จำกัด (มหาชน) ได้ชักชวนและหลอกลวงชาวบ้านให้มาทำยอดขายให้กับบริษัท มิตซูเจียงฯ ซึ่งชาวบ้านหลงเชื่อและโดยได้ทำการลงชื่อในเอกสาร ซึ่งชาวบ้านไม่ทราบว่าเป็นเอกสารเกี่ยวกับสัญญาเช่าซื้อ ต่อมาตัวแทนบริษัทมิตซูเจียงฯ ได้มอบเงินจำนวน ๔,๐๐๐ - ๕,๐๐๐ บาท ให้กับชาวบ้าน โดยอ้างว่าเป็นค่าดำเนินการดังกล่าว นอกจากนี้ ยังให้ชาวบ้านถ่ายภาพกับรถจักรยานยนต์โดนเสมือนว่าเป็นการส่งมอบรถให้กับชาวบ้าน  แต่หลังจากนั้นบริษัท อยุธยาฯ ได้ยื่นเรื่องฟ้องชาวบ้าน ๒๗ ราย เรื่องผิดสัญญาเช่าซื้อและเรียกค่าเสียหายจำนวน ๑๐๐,๐๐๐ - ๑๔๐,๐๐๐ บาท ทำให้ปัจจุบันชาวบ้านที่ถูกดำเนินคดีได้รับความเดือดร้อนเป็นอย่างมาก เบื้องต้นอาจมีผู้เสียหายมากกว่า ๕๐๐ ราย อีกทั้งเกรงว่าชาวบ้านที่เหลืออาจจะถูกดำเนินคดีในลักษณะเดียวกัน ผู้แทนชาวบ้านจึงขอให้กระทรวงยุติธรรมและหน่วยงานที่เกี่ยวข้องช่วยเหลือกรณีดังกล่าว
สำหรับการช่วยเหลือในครั้งนี้ ในส่วนของกรมคุ้มครองสิทธิและเสรีภาพ โดยกองพิทักษ์สิทฺธิและเสรีภาพ กลุ่มงานจัดการเรื่องราวร้องทุกข์ ได้ดำเนินการตรวจสอบข้อเท็จจริง เบื้องต้นมีชาวบ้านยื่นเรื่องต่อสำนักงานยุติธรรมจังหวัดเพื่อขอทนายความให้ความช่วยเหลือจำนวน ๓๖ ราย พิจารณาแล้วและยกคำขอจำนวน ๒๖ ราย อยู่ระหว่างรอพิจารณา ๑๐ ราย และจะมีแนวทางการให้ความช่วยเหลือเพิ่มเติม ดังนี้ ๑) มอบกรมคุ้มครองสิทธิฯ ประสานบริษัท มิตซูเจียงฯ เพื่อสอบถามข้อเท็จจริงดังกล่าว ๒) มอบกรมคุ้มครองสิทธิฯ ตรวจสอบจำนวนชาวบ้านที่ถูกดำเนินคดี ๓) มอบกรมสอบสวนคดีพิเศษ ตรวจสอบข้อมูลในเชิงลึกว่าเข้าหลักเกณฑ์เป็นคดีพิเศษหรือไม่  ๔)  เนื่องจากมีชาวบ้านได้รับความเสียหายจำนวนมาก จึงให้กรมสอบสวนคดีพิเศษและกรมคุ้มครองสิทธิฯ ลงพื้นที่ตรวจสอบข้อเท็จจริงเพิ่มเติม ในวันที่ ๑๗ พฤศจิกายน ๒๕๖๓  และ ๕) มอบหมายให้ศูนย์ยุติธรรมสร้างสุข กระทรวงยุติธรรม รับเรื่องดังกล่าว เพื่อดำเนินการให้ความช่วยเหลือประชาชนให้ได้รับความเป็นธรรมต่อไป

ที่มา : https://www.thaigov.go.th/news/contents/details/36524