รัฐบาลไทย-ข่าวทำเนียบรัฐบาล-'พลเอก​ ประวิตร'​ เปิดโครงเก็บขยะชายหาด​ ทส.​ พร้อมนำคณะฯ​ ร่วมกิจกรรมปล่อยเต่า​ทะเล​ และเก็บขยะชายหาด​ในพื้นที่อุทยานแห่งชาติสิรินาถ​ จ.ภูเก็ต


วันพฤหัสบดีที่ 5 พฤศจิกายน 2563
'พลเอก​ ประวิตร'​ เปิดโครงเก็บขยะชายหาด​ ทส.​ พร้อมนำคณะฯ​ ร่วมกิจกรรมปล่อยเต่า​ทะเล​ และเก็บขยะชายหาด​ในพื้นที่อุทยานแห่งชาติสิรินาถ​ จ.ภูเก็ต
'พลเอก​ ประวิตร'​ เปิดโครงเก็บขยะชายหาด​ ทส.​ พร้อมนำคณะฯ​ ร่วมกิจกรรมปล่อยเต่า​ทะเล​ และเก็บขยะชายหาด​ในพื้นที่อุทยานแห่งชาติสิรินาถ​ จ.ภูเก็ต
'พลเอก​ ประวิตร'​ เปิดโครงเก็บขยะชายหาด​ ทส.​ พร้อมนำคณะฯ​ ร่วมกิจกรรมปล่อยเต่า​ทะเล​ และเก็บขยะชายหาด​ในพื้นที่อุทยานแห่งชาติสิรินาถ​ จ.ภูเก็ต
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) พร้อมด้วย​ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม​ และคณะผู้บริหารกระทรวงฯ​ ให้การต้อนรับ​ พลเอก​ ประวิตร วงษ์สุวรรณ รองนายกรัฐมนตรีและคณะ ในโอกาสเป็นประธานในพิธีเปิดโครงการเก็บขยะชายหาด​ พร้อมมอบโล่เกียรติคุณให้แก่ผู้ที่ให้ความร่วมมือในการอนุรักษ์เต่าทะเล และมอบเงินรางวัลให้แก่ผู้แจ้งเบาะแสการขึ้นวางไข่ของเต่าทะเล รวมทั้งได้พบปะพูดคุยกับประชาชน​ เด็กและเยาวชน​ที่มาร่วมกิจกรรม นอกจากนี้​ ได้ร่วมปลูกต้นจิกทะเล​ เยี่ยมชมนิทรรศการการอนุรักษ์เต่าทะเล​ และ​ร่วมกิจกรรมปล่อยเต่าทะเล​ (เต่าตนุ)​ จำนวน​ 9​ ตัว​ บริเวณชายหาดในยาง​ อีกทั้ง​ ได้นำรัฐมนตรีฯ​ คณะผู้บริหาร​ และผู้ร่วมกิจกรรมเดินเก็บขยะบริเวณชายหาด โดยมี​ หน่วยงานภาครัฐ​ ภาคเอกชน เจ้าหน้าที่ในสังกัดกระทรวงฯ​ และประชาชนในพื้นที่เข้าร่วมกิจกรรมกว่า 600 คน เมื่อวันที่ 2 พ.ย.63 ​ณ สถาบันประชารัฐพิทักษ์ทะเล อุทยานแห่งชาติสิรินาถ จังหวัดภูเก็ต
รมว.ทส. กล่าวว่า ปัจจุบันปัญหาขยะมูลฝอยเป็นปัญหาที่ทุกฝ่ายที่เกี่ยวข้อง ต้องให้ความสำคัญและให้ความร่วมมือในการแก้ไข​ เพราะนับวันจะทวีความรุนแรงมากยิ่งขึ้น​ ก่อให้เกิดผลกระทบต่อประชาชนและสิ่งแวดล้อมทั้งทางตรงและทางอ้อม อีกทั้งในปัจจุบันเต่าทะเลมีจำนวนลดลงจนมีแนวโน้มว่าจะสูญพันธุ์ สาเหตุที่ทำให้เต่าทะเลลดลงมีสาเหตุสำคัญ คือแหล่งที่อยู่อาศัย แหล่งอาหาร และแหล่งวางไข่ เสื่อมโทรมหรือถูกคุกคาม โดยเฉพาะอย่างยิ่งถุงพลาสติกที่มีลักษณะคล้ายแมงกะพรุน ซึ่งเป็นอาหารของเต่าทะเล​ ดังนั้น​ ทุกภาคส่วนจึงต้องร่วมกัน​ดูแล​ รักษา​ ฟื้นฟูและปกป้องทรัพยากรธรรมชาติและสิ่งแวดล้อม​ ให้อยู่ในสภาพที่สวยงามและสมบูรณ์​เพื่อลูกหลานในอนาคต
พลเอกประวิตรฯ กล่าวว่า ทรัพยากรธรรมชาติเป็นสิ่งที่มนุษย์ทุกคนนำมาใช้เพื่อให้เกิดประโยชน์ในการดำรงชีพแก่ตนเองเป็นปัจจัย 4  อันเป็นปัจจัยพื้นฐานในการดำเนินชีวิต ปัจจุบันทรัพยากรธรรมชาติถูกนำมาใช้อย่างฟุ่มเฟือยและการบริหารจัดการอย่างไม่เหมาะสม ส่งผลกระทบต่อความสมดุลของธรรมชาติ​ เกิดภัยพิบัติต่าง ๆ ความอุดมสมบูรณ์ของทรัพยากรธรรมชาติหมดไป​ ฤดูกาลแปรผันฝนฟ้าแปรปรวน เกิดโรคระบาดทั่วทุกมุมโลก เกิดปัญหาขยะทะเลที่ส่งผลกระทบต่อมนุษย์และสัตว์นานาชนิด จึงเป็นหน้าที่ของเราทุกคนในการดูแลรักษา อนุรักษ์และฟื้นฟูทรัพยากรธรรมชาติ ทำให้ธรรมชาตินั้นกลับมาสมบูรณ์ดังเดิม​ เพราะเราทุกคนย่อมมีความต้องการสิ่งแวดล้อมที่ดี เหมาะสม น่าอยู่อาศัย สิ่งมีชีวิตทุกชนิดก็เช่นเดียวกัน ผมจึงขอเชิญชวนให้ทุกท่าน ร่วมกันดูแล ปกป้องชายหาด​ ท้องทะเล​ และปกป้องทรัพยากรธรรมชาติ ให้มีความสมบูรณ์และมีความยั่งยืนตลอดไป

ที่มา : https://www.thaigov.go.th/news/contents/details/36535