รัฐบาลไทย-ข่าวทำเนียบรัฐบาล-ปลัดกอบชัยฯ และคณะลงพื้นที่ระยอง เยี่ยมชมโรงงานอินโดรามา ผู้ผลิตเม็ดพลาสติก PET จากการรีไซเคิลขวดพลาสติกตามหลักเศรษฐกิจหมุนเวียน 


วันพฤหัสบดีที่ 5 พฤศจิกายน 2563
พิมพ์
ปลัดกอบชัยฯ และคณะลงพื้นที่ระยอง เยี่ยมชมโรงงานอินโดรามา ผู้ผลิตเม็ดพลาสติก PET จากการรีไซเคิลขวดพลาสติกตามหลักเศรษฐกิจหมุนเวียน
นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะลงพื้นที่เยี่ยมชมโรงงานบริษัท อินโดรามา โพลีเอสเตอร์ อินดัสตรี้ส์ จำกัด (มหาชน)
วันนี้ (4 พฤศจิกายน 2563)  นายกอบชัย สังสิทธิสวัสดิ์ ปลัดกระทรวงอุตสาหกรรม นำคณะลงพื้นที่เยี่ยมชมโรงงานบริษัท อินโดรามา โพลีเอสเตอร์ อินดัสตรี้ส์ จำกัด (มหาชน) นิคมอุตสาหกรรมมาบตาพุด จังหวัดระยอง โดยได้เยี่ยมชมการดำเนินการ ขั้นตอนกระบวนการผลิตผลิตภัณฑ์เส้นใยสังเคราะห์โพลีเอสเตอร์ เม็ดพลาสติก PET และรีไซเคิลขวดพลาสติก PET และความพร้อมในการประกอบธุรกิจของบริษัทฯ ในการนำไปพัฒนาและปรับใช้ในการดำเนินโครงการต่างๆ ของอุตสาหกรรมไทย
โดย บริษัทฯ ได้ดำเนินการตามแนวทางเศรษฐกิจหมุนเวียน (Circular Economy) คือ 1) การรีไซเคิล โดยการใช้เทคโนโลยีใหม่เพื่อแก้ปัญหาขยะพลาสติก 2) การจัดเก็บ มีการคัดแยกแยกขยะพลาสติก การรีไซเคิลพลาสติก การให้ความรู้แก่นักเรียน นักศึกษาหรือการร่วมมือกับภาคส่วนต่างๆ 3) การบริโภค โดยการผลักดันการปรับแก้กฎหมายและข้อบังคับ 4) การจัดจำหน่าย คือ การจัดทำบัญชีการปล่อยก๊าซเรือนกระจก 5) การผลิต วัตถุดิบทางเลือก และประสิทธิภาพเชิงนิเวศในการดำเนินงาน และ 6) การออกแบบนวัตกรรมและการดูแลรับผิดชอบผลิตภัณฑ์ โดยการจัดการของเสียด้วยการนำวัตถุดิบที่ ซึ่งบริษัทฯ ได้นำพลาสติก PET ที่ผ่านการผลิตและบริโภคแล้วเข้าสู่กระบวนการผลิตใหม่ หรือนำมาใช้ซ้ำ ซึ่งตั้งอยู่บนหลักการการรักษาและเพิ่มการใช้ทรัพยากรอย่างมีประสิทธิภาพให้เกิดประโยชน์สูงสุด และการลดผลกระทบด้านสิ่งแวดล้อมให้น้อยที่สุด นอกจากนั้นในกระบวนการรีไซเคิล ยังประหยัดพลังงาน ทรัพยากรน้ำ และลดการปล่อยก๊าซที่ก่อให้เกิดการเปลี่ยนแปลงสภาพภูมิอากาศโลก
โรงงานบริษัท อินโดรามา โพลีเอสเตอร์ อินดัสตรี้ส์ จำกัด (มหาชน) เป็นบริษัทในเครือของ บริษัท อินโดรามา เวนเจอร์ส จำกัด (มหาชน) หรือ ไอวีแอล เป็นหนึ่งในบริษัทปิโตรเคมีชั้นนำระดับโลก มีโรงงานผลิตครอบคลุมภูมิภาคหลักทั่วโลก ได้แก่ แอฟริกา เอเชีย ยุโรปและอเมริกา โดยมีกลุ่มธุรกิจหลัก ประกอบด้วย ธุรกิจ Integrated PET ธุรกิจโอเลฟินส์ ธุรกิจเส้นใย ธุรกิจบรรจุภัณฑ์และธุรกิจเคมีภัณฑ์ชนิดพิเศษ ผลิตภัณฑ์ของไอวีแอลรองรับลูกค้าในกลุ่มอุตสาหกรรมสินค้าอุปโภคบริโภค อาหารและเครื่องดื่ม ผลิตภัณฑ์เพื่อสุขอนามัย ผลิตภัณฑ์เพื่อการดูแลส่วนบุคคล และอุตสาหกรรมยานยนต์ อาทิ ผลิตภัณฑ์ยางในรถยนต์และผลิตภัณฑ์ด้านความปลอดภัย มียอดขายกว่า 11.4 พันล้านเหรียญสหรัฐ มีสำนักงานใหญ่ตั้งอยู่ที่กรุงเทพฯ  และมีโรงงานทั่วโลก นอกจากนี้ในแต่ละปีอินโดรามา เวนเจอร์ส  จะผลิตผลิตภัณฑ์รีไซเคิลจากขวดพลาสติก PET มากถึง 140,000 ตันต่อปี
#เศรษฐกิจหมุนเวียน #BCG #กระทรวงอุตสาหกรรม #prindustry

ที่มา : https://www.thaigov.go.th/news/contents/details/36507