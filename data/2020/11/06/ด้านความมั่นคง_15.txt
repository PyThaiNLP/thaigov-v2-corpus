รัฐบาลไทย-ข่าวทำเนียบรัฐบาล-​รมว.ทส. เปิดศูนย์การแก้ไขปัญหามลพิษทางอากาศเตรียมรับมือสถานการณ์ฝุ่นละออง PM2.5 ในช่วงวิกฤต


วันพฤหัสบดีที่ 5 พฤศจิกายน 2563
​รมว.ทส. เปิดศูนย์การแก้ไขปัญหามลพิษทางอากาศเตรียมรับมือสถานการณ์ฝุ่นละออง PM2.5 ในช่วงวิกฤต
​รมว.ทส. เปิดศูนย์การแก้ไขปัญหามลพิษทางอากาศเตรียมรับมือสถานการณ์ฝุ่นละออง PM2.5 ในช่วงวิกฤต
วันนี้ (4 พ.ย. 63) เวลา 13.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดศูนย์แก้ไขปัญหามลพิษทางอากาศ พร้อมทั้งแถลงข่าวการดำเนินงานของศูนย์ โดยมีนายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม พร้อมด้วยผู้บริหารทส. เข้าร่วมงาน ณ ศูนย์แก้ไขปัญหามลพิษทางอากาศ ที่ตั้งอยู่ในห้องประชุม 302 อาคารกระทรวงทรัพยากรธรรมชาติและสิ่งแวดล้อม
นายวราวุธ ศิลปอาชา เปิดเผยว่า ศูนย์แก้ไขปัญหามลพิษทางอากาศ เป็นกลไกหนึ่งภายใต้คณะอนุกรรมการสื่อสารการแก้ไขปัญหามลพิษทางอากาศที่มีปลัดสำนักนายกรัฐมนตรีเป็นประธาน มีหน้าที่ในการติดตามตรวจสอบเฝ้าระวังรวบรวมข้อมูลของเครือข่ายจากสถานีตรวจวัดคุณภาพอากาศที่ตรวจวัดตามวิธีมาตรฐานและรายงานสู่สาธารณะ ติดตามข้อมูลข่าวสารที่เกี่ยวข้อง อาทิ ปริมาณการจราจรสภาพอุตุนิยมวิทยา คุณภาพอากาศของหน่วยงานที่เกี่ยวข้อง พิกัดจุดความร้อนในพื้นที่ป่า การประเมินและรายงานปริมาณฝุ่นละออง PM2.5 เชิงพื้นที่โดยใช้ภาพถ่ายดาวเทียม เป็นต้น ซึ่งจะมีการแจ้งเตือนประชาชนโดยประยุกต์ใช้เทคโนโลยีในการพยากรณ์ล่วงหน้า 3 วัน เพื่อให้ประชาชนในพื้นที่เตรียมความพร้อมและป้องกันผลกระทบต่อสุขภาพ รวมถึงการบูรณาการการดำเนินงานร่วมกับหน่วยงานที่เกี่ยวข้องในการแก้ไขปัญหาฝุ่นละอองภายใต้แผนปฏิบัติการขับเคลื่อนวาระแห่งชาติ “การแก้ไขปัญหามลพิษด้านฝุ่นละออง” ในรูปแบบ War Room ซึ่งเมื่อเกิดสถานการณ์หน่วยงานที่เกี่ยวข้องจะต้องมีการยกระดับการดำเนินงานอย่างเข้มงวด เพื่อให้สถานการณ์กลับสู่สภาวะปกติโดยเร็ว

ที่มา : https://www.thaigov.go.th/news/contents/details/36547