รัฐบาลไทย-ข่าวทำเนียบรัฐบาล-รมว.ทส.​ ร่วมคณะรองนายกรัฐมนตรี​ "พลเอก​ ประวิตร" ลงพื้นที่ตรวจราชการ​และประชุมหัวหน้าส่วนราชการในจังหวัดภูเก็ต


วันพฤหัสบดีที่ 5 พฤศจิกายน 2563
รมว.ทส.​ ร่วมคณะรองนายกรัฐมนตรี​ "พลเอก​ ประวิตร" ลงพื้นที่ตรวจราชการ​และประชุมหัวหน้าส่วนราชการในจังหวัดภูเก็ต
รมว.ทส.​ ร่วมคณะรองนายกรัฐมนตรี​ "พลเอก​ ประวิตร" ลงพื้นที่ตรวจราชการ​และประชุมหัวหน้าส่วนราชการในจังหวัดภูเก็ต
นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​​ (รมว.ทส.)​ พร้อมด้วย​ นายจตุพร​ บุรุษพัฒน์​ ปลัดกระทรวงทรัพยากรธรรมชาติและสิ่งแวดล้อม​ ผู้บริหารระดับสูง​ หัวหน้าหน่วยงานในสังกัด​ที่เกี่ยวข้อง ร่วมให้การต้อนรับ​ พลเอก ประวิตร​ วงษ์สุวรรณ​ รองนายกรัฐมนตรี​และคณะ​ ในโอกาสลงพื้นที่จังหวัดภูเก็ต​ เป็นประธานการประชุมติดตามผลการดำเนินงานของหน่วยงานต่าง​ ๆ​ เพื่อรองรับการขยายตัวของจังหวัด​ภูเก็ต อาทิ​ การแก้ไขปัญหาการขาดแคลนน้ำ​เพื่อการอุปโภคบริโภค การขับเคลื่อนแผนการบริหารจัดการน้ำ​ และโครงการอินเทอร์เน็ตความเร็วสูง​ สมาร์ท​ ซิตี้​ เป็นต้น​ โดยมี​ รัฐมนตรีช่วยว่าการกระทรวงแรงงาน​ ( ศ.ดร.นฤมล ภิญโญสินวัฒน์) เลขาธิการสำนักงานทรัพยากรน้ำแห่งชาติ​ ผู้ว่าราชการจังหวัดภูเก็ต​ และหน่วยงานที่เกี่ยวข้อง​เข้าร่วมประชุม​ เมื่อวันที่ 2​ พฤศจิกายน​ 2563 ณ​  ห้องประชุม​ศาลากลางจังหวัดภูเก็ต
ทั้งนี้​ ในการประชุม​ดังกล่าว กระทรวงทรัพยากรธรรมชาติ​และสิ่งแวดล้อม​ ได้รายงานสรุปสถานการณ์ทรัพยากรธรรมชาติและสิ่งแวดล้อม​ในพื้นที่กลุ่มจังหวัดภาคใต้อันดามัน​ ให้คณะรองนายกรัฐมนตรีได้​รับทราบความคืบหน้าและผลการดำเนินงาน​ ต่าง​ ๆ​ ในโอกาสนี้ด้วย
หลังจากนั้น​ เวลา​ประมาณ​ 11.00​ น.​ รมว.ทส.​ ได้ร่วมกับคณะรองนายกรัฐมนตรี​ เดินทางไปยังอาคารยิมเนเซี่ยมนครภูเก็ต​ 4,000​ ที่นั่ง​ ร่วมพิธีเปิด​งาน​ "กระทรวงแรงงานพบประชาชน​ @Phuket" พร้อมเยี่ยมชมบูธนิทรรศการโครงการส่งเสริมการจ้างงานใหม่​ฯ​ นัดพบแรงงานฯ​ (Phuket​ Job Fair)​ ฯลฯ​ จากนั้น​ ได้เดินทางต่อไปยัง​การประปาส่วนภูมิภาคสาขาภูเก็ต เพื่อร่วมรับฟังแนวทางการผลิตน้ำจืดจากทะเล​ จากบริษัท​ อาร์ อี​ คิว​ วอเตอร์ เซอร์วิส​ และโครงการผลิตน้ำจืดจากทะเลของการประปาส่วนภูมิภาค​ อีกด้วย

ที่มา : https://www.thaigov.go.th/news/contents/details/36533