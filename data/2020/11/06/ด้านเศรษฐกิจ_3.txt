รัฐบาลไทย-ข่าวทำเนียบรัฐบาล-จุรินทร์ลุยต่อเนื่อง ช่วยลดค่าครองชีพประชาชนกับ พาณิชย์ลดราคา ! ช่วยประชาชน Lot 7 ลดจริงสูงสุด 70%


วันพฤหัสบดีที่ 5 พฤศจิกายน 2563
จุรินทร์ลุยต่อเนื่อง ช่วยลดค่าครองชีพประชาชนกับ พาณิชย์ลดราคา ! ช่วยประชาชน Lot 7 ลดจริงสูงสุด 70%
กระทรวงพาณิชย์ โดยกรมการค้าภายใน จัดกิจกรรมลดราคาสินค้าต่อเนื่อง เพื่อบรรเทาภาระค่าครองชีพประชาชน ภายใต้โครงการ “พาณิชย์ลดราคา ! ช่วยประชาชน Lot 7” ร่วมมือผู้ผลิต ผู้จำหน่ายสินค้าอุปโภคบริโภค ห้างสรรพสินค้า ห้างค้าส่งค้าปลีก ห้างท้องถิ่น ทั่วประเทศ ล
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ เปิดเผยว่า เนื่องจากสถานการณ์เศรษฐกิจชะลอตัว ส่งผลมาจากการแพร่ระบาดของโรคติดเชื้อไวรัสโคโรนา (โควิด-19) ทำให้ประชาชนยังได้รับผลกระทบจากสถานการณ์ดังกล่าว กระทรวงพาณิชย์ จึงดำเนินการช่วยเหลือ
การลดค่าครองชีพประชาชนกับโครงการ “พาณิชย์ลดราคา ! ช่วยประชาชน” ซึ่งที่ผ่านมาได้ดำเนินโครงการ “พาณิชย์ลดราคา ! ช่วยประชาชน” Lot 1-6 มาแล้ว โดยใน Lot 1 ลดราคาสินค้า 72 รายการ ลดสูงสุด 58% Lot 2 ลดราคาสินค้า 3,025 รายการ ลดสูงสุด 68% Lot 3 ห้างท้องถิ่น ลดราคาสินค้า 4,845 รายการ ลดสูงสุดถึง 68% Lot 4 ลงลึกระดับอำเภอ 878 อำเภอทั่วประเทศ ลดราคาสินค้าร่วม 7,158 รายการ ลดสูงสุด 68% Lot 5 Back  To School นำสินค้าที่เกี่ยวข้องกับชุดนักเรียน อุปกรณ์การเรียน สื่อการเรียนการสอน ทั้งหมด 1,605 รายการ ลดสูงสุดถึง 80% ส่วน Lot 6 “ซื้อง่าย ถูกใจ ใกล้บ้าน” ลดราคาผ่านร้านค้าส่งค้าปลีก ร้านกองทุนหมู่บ้าน ร้านชุมชน นำสินค้ากว่า 400 รายการ ลดสูงสุด 50% และได้รับผลการตอบรับที่ดีจากประชาชนเป็นจำนวนมาก
ดังนั้น เพื่อเป็นการช่วยเหลือประชาชนอย่างต่อเนื่อง กระทรวงพาณิชย์ โดยกรมการค้าภายใน จึงดำเนินโครงการต่อเนื่องภายใต้กิจกรรม พาณิชย์ลดราคา ! ช่วยประชาชน Lot 7 ทั้งนี้ได้ร่วมมือกับผู้ผลิต-ผู้จำหน่ายสินค้าอุปโภคบริโภค ห้างสรรพสินค้า ห้างค้าส่งค้าปลีกรายใหญ่ที่มีสาขาอยู่ทั่วประเทศและห้างท้องถิ่นทุกภาคทั่วประเทศไทย รวม 104 ราย โดยมีสินค้าเข้าร่วมรายการลดราคาทั้งหมด 6 กลุ่มสินค้า ประกอบด้วย 1.อาหารและเครื่องดื่ม 2.อาหารปรุงสำเร็จแช่แข็ง 3.ซอสปรุงรส 4.ของใช้ประจำวัน 5.ผลิตภัณฑ์ชำระร่างกาย 6.ผลิตภัณฑ์ซัก-ล้าง มีสินค้าลดราคาเพิ่มขึ้นเป็น 13,790 รายการ ลดสูงสุด 70% อาทิ ผงซักฟอก สบู่อาบน้ำชนิดเหลว เจลล้างมือ การดำเนินโครงการดังกล่าวจัดขึ้นระหว่างวันที่ 1-30 พฤศจิกายน 2563 คาดว่าจะสามารถช่วยลดภาระค่าครองชีพให้กับประชาชนทั่วทั้งประเทศคิดเป็นมูลค่ากว่า 500 ล้านบาท ตลอดโครงการ

ที่มา : https://www.thaigov.go.th/news/contents/details/36509