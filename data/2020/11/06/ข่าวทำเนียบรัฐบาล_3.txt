รัฐบาลไทย-ข่าวทำเนียบรัฐบาล-บอร์ดกองทุนพัฒนาดิจิทัลฯ อนุมัติ 6 โครงการ ช่วยส่วนราชการ รัฐวิสาหกิจ สถานพยาบาล โรงเรียนแพทย์ รองรับผลกระทบจากไวรัสโควิด-19 


วันพฤหัสบดีที่ 5 พฤศจิกายน 2563
พิมพ์
บอร์ดกองทุนพัฒนาดิจิทัลฯ อนุมัติ 6 โครงการ ช่วยส่วนราชการ รัฐวิสาหกิจ สถานพยาบาล โรงเรียนแพทย์ รองรับผลกระทบจากไวรัสโควิด-19
บอร์ดกองทุนพัฒนาดิจิทัลฯ อนุมัติ 6 โครงการ ช่วยส่วนราชการ รัฐวิสาหกิจ สถานพยาบาล โรงเรียนแพทย์ รองรับผลกระทบจากไวรัสโควิด-19
วันนี้ (5 พ.ย. 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการบริหารกองทุนพัฒนาดิจิทัลเพื่อเศรษฐกิจและสังคม ครั้งที่ 6/2563 โดยมีนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคมเข้าร่วมด้วย
ที่ประชุมรับทราบผลการดำเนินงานของกองทุนพัฒนาดิจิทัลเพื่อเศรษฐกิจและสังคม อาทิ แผนการดำเนินงานประจำปีแผนการใช้จ่ายเงินและตัวชี้วัดการประเมินผลของกองทุน การเข้าร่วมประชุมเพื่อให้ข้อมูลที่เกี่ยวข้องกับกองทุนต่อสภาผู้แทนและวุฒิสภา ผลการดำเนินงานตามข้อเสนอแนะของผู้ตรวจสอบภายในประจำปีงบประมาณ พ.ศ. 2563 การเปิดรับข้อเสนอโครงการกิจกรรมของกองทุนฯ ประจำปีงบประมาณ พ.ศ. 2563 ครั้งที่ 2 และผลการดำเนินงานและการเบิกจ่ายเงินโครงการที่ประกาศเปิดรับข้อเสนอโครงการ/กิจกรรมของกองทุนสำหรับหน่วยงานของรัฐ เอกชน และประชาชนทั่วไป
โอกาสนี้ ยังได้พิจารณาเปลี่ยนแปลงรายละเอียดของสัญญาฯ โครงการที่มีคำขอวงเงินเกินกว่า 10 ล้านบาท จำนวน 2 โครงการ ได้แก่โครงการทดสอบเทคโนโลยีดิจิทัล และ 5G สำหรับให้บริการรักษาโรคหลอดเลือดสมองเฉียบพลันโดยใช้รถโมบายสโตรคยูนิตร่วมกับระบบปรึกษาทางไกลของคณะแพทย์ศาสตร์ศิริราชพยาบาล มหาวิทยาลัยมหิดล โดยอนุมัติการเปลี่ยนแปลงหมวดงบประมาณ คุณลักษณะเฉพาะของเครื่อง CT scan รวมถึงปรับเงื่อนไขการเบิกจ่ายเงินจากกองทุน (Payment Term) และแผนปฏิบัติการและแผนงบประมาณให้สอดคล้องโดยไม่เปลี่ยนแปลงระยะเวลาและวงเงินงบประมาณโครงการ  และโครงการจัดทำระบบดิจิทัลและเทคโนโลยีเพื่อเชื่อมโยงข้อมูลสุขภาพทั่วประเทศของบริษัท กสท โทรคมนาคม จำกัด (มหาชน) โดยอนุมัติขยายระยะเวลาการดำเนินงานโครงการจาก 12 เดือน เป็น 15 เดือน รวมถึงปรับเงื่อนไขการเบิกจ่ายเงินจากกองทุน (Payment Term) และแผนปฏิบัติการและแผนงบประมาณให้สอดคล้องโดยไม่เปลี่ยนแปลงวงเงินงบประมาณโครงการ  รวมทั้งอนุมัติโครงการตามประกาศเปิดรับข้อเสนอโครงการ/กิจกรรมฯ ประจำปีงบประมาณ พ.ศ. 2563 ครั้งที่ 2 มาตรา 26 (1) และ (2) ที่มีคำขอวงเงินเกินว่า 10 ล้านบาท จำนวน 6 โครงการ ได้แก่ โครงการพัฒนาศักยภาพผู้ประกอบการด้าน Digital Economy ภาคกลาง โครงการศูนย์ดิจิทัลเพื่อการพัฒนาการสร้างหลักสูตรการเรียนการสอนการพัฒนามนุษย์ เพื่อรองรับยุทธศาสตร์ชาติ 20 ปี และการแข่งขันทางเศรษฐกิจโลกในอนาคต โครงการพัฒนาทักษะการเรียนอาหารออนไลน์ สถาบันการอาหารไทย (Thai Cuisine Academy) โครงการปัญญาประดิษฐ์และแอปพลิเคชันอัจฉริยะสำหรับวินิจฉัยโรคผิวหนังในผู้ป่วยเด็ก โครงการพัฒนาระบบฐานงานบริการคลังข้อมูลเสียง (Sound Data Services Platform) เพื่อการพัฒนาเศรษฐกิจสังคมและสิ่งแวดล้อม และโครงการเพิ่มขีดความสามารถในการรักษาความปลอดภัยระบบสาระสนเทศสำหรับรองรับหน่วยงานที่มีภารกิจที่สำคัญเป็นพิเศษและเพื่อประโยชน์สาธารณะของประเทศ ด้วย
ทั้งนี้ รองนายกรัฐมนตรีได้สั่งการให้คณะกรรมการฯ เร่งสรรหาบุคลากรที่จำเป็นเพื่อช่วยในการดำเนินงานของกองทุนฯ ให้ประสพผลสัมฤทธิ์และมีประสิทธิภาพ โดยให้ที่ปรึกษากองทุน ช่วยเหลือแนะนำที่เป็นประโยชน์ในการบริหารงานกองทุน รวมทั้งมอบหมายให้หน่วยงานที่เกี่ยวข้องเร่งดำเนินโครงการตามที่ได้รับการอนุมัติให้เกิดผลเป็นรูปธรรมอย่างเร่งด่วนด้วย
-----------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36518