รัฐบาลไทย-ข่าวทำเนียบรัฐบาล-พม. ร่วมประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 29


วันพฤหัสบดีที่ 5 พฤศจิกายน 2563
พม. ร่วมประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 29
พม. ร่วมประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ครั้งที่ 29
วันนี้ (5 พ.ย. 63) เวลา 10.15 น. ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวสราญภัทร อนุมัติราชกิจ  รองปลัดกระทรวงการพัฒนาสังคมและความมั่นคงของมนุษย์ ได้รับมอบหมายจาก นางพัชรี อาระยะกุล  ปลัดกระทรวงการพัฒนาสังคมและความมั่นคงของมนุษย์ (ปลัด พม.) ให้ปฏิบัติหน้าที่หัวหน้าคณะผู้แทนไทยในระดับเจ้าหน้าที่อาวุโส พร้อมด้วยนายอรรคพงษ์ ศรีสุบัติ รักษาการในตำแหน่งผู้เชี่ยวชาญเฉพาะด้านพัฒนาสังคม นางศิริลักษณ์ มีมาก ผู้เชี่ยวชาญเฉพาะด้านผู้สูงอายุ นางสาววิมลรัตน์ รัชชุกูล ผู้อำนวยการกองการต่างประเทศ และผู้แทนหน่วยงานภายใต้ประชาคมสังคมและวัฒนธรรมอาเซียนของประเทศไทยที่เกี่ยวข้อง เข้าร่วมการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียนครั้งที่ 29 (29th Meeting of Senior Officials Committee for the ASEAN Socio-Cultural Community: SOCA) ผ่านระบบการประชุมทางไกล (Video Conference) โดยมีผู้เข้าร่วมประชุมออนไลน์จากประเทศสมาชิกอาเซียน ประกอบด้วย หัวหน้าเจ้าหน้าที่อาวุโสสำหรับประชาคมสังคมและวัฒนธรรมอาเซียน (SOCA Leaders) และผู้มีส่วนเกี่ยวข้อง ซึ่งจัดขึ้นโดยกระทรวงแรงงาน คนพิการ และกิจการสังคม สาธารณรัฐสังคมนิยมเวียดนาม ภายใต้การเป็นประธานอาเซียนในปี 2563 ร่วมกับสำนักเลขาธิการอาเซียน
นางสาวสราญภัทร กล่าวว่า การประชุม SOCA ครั้งนี้ มีระเบียบวาระสำคัญในการรายงานความก้าวหน้า การดำเนินการตามแผนงานหลัก ตลอดจนเอกสารผลลัพธ์สำคัญที่จะมีการรับรองโดยคณะมนตรีประชาคมสังคมและวัฒนธรรมอาเซียน ก่อนเสนอต่อการประชุมสุดยอดอาเซียน ครั้งที่ 37 ภายใต้การเป็นประธานอาเซียนของเวียดนาม ในปี 2563 การรับทราบรายงานการประเมินผลครึ่งแผนของประชาคมสังคมและวัฒนธรรมอาเซียน การดำเนินงานข้ามสาขาและข้ามเสาของประชาคมสังคมและวัฒนธรรมอาเซียน โดยการประชุม SOCA ครั้งที่ 30 จะกำหนดจัดขึ้นในปี 2564 ณ ประเทศบรูไนดารุสซาลาม

ที่มา : https://www.thaigov.go.th/news/contents/details/36538