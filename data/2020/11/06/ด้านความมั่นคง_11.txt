รัฐบาลไทย-ข่าวทำเนียบรัฐบาล-‘จับกัง1’ห่วงลูกจ้างเมียนมาถูกเครื่องจักรทับนิ้ว ที่ชลบุรี สั่ง กสร.ตรวจเข้มสถานประกอบการ ลดอัตราการประสบอันตรายจากการทำงาน


วันพฤหัสบดีที่ 5 พฤศจิกายน 2563
‘จับกัง1’ห่วงลูกจ้างเมียนมาถูกเครื่องจักรทับนิ้ว ที่ชลบุรี สั่ง กสร.ตรวจเข้มสถานประกอบการ ลดอัตราการประสบอันตรายจากการทำงาน
รัฐมนตรีว่าการกระทรวงแรงงาน ห่วงใยลูกจ้างเมียนมาบาดเจ็บจากอุบัติเหตุเครื่องจักรทับนิ้วหัวแม่มือข้างขวาขาดที่จังหวัดชลบุรี สั่ง กสร.ตรวจเข้มสถานประกอบการลดอัตราการประสบอันตรายจากการทำงานลงพื้นที่ตรวจเข้มสถานประกอบการ กำชับให้ปฏิบัติตามหลักเกณฑ์ วิธีก
เมื่อวันที่ 5 พฤศจิกายน 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่มีตัวแทนมูลนิธิเครือข่ายส่งเสริมคุณภาพชีวิตแรงงาน ได้พาลูกจ้างชื่อ นายบิวมิม สัญชาติเมียนมา ลูกจ้างบริษัทแห่งหนึ่งประกอบกิจการทำชิ้นส่วนยานยนต์อยู่ที่ ต.หนองบอนแดง อ.บ้านบึง ชลบุรี ประสบอันตรายจากการทำงานถูกเครื่องปั๊มโลหะทับมือขวา ทำให้นิ้วหัวแม่มือขาด ต้องการให้นายจ้างช่วยเหลือค่าชดเชยกรณีสูญเสียอวัยวะและค่าจ้างระหว่างการรักษา ว่า รัฐบาล ภายใต้การนำของพล.อ.ประยุทธ์ จันทร์โอชา ท่านนายกรัฐมนตรี มีความห่วงใยลูกจ้างที่ประสบอันตรายจากการทำงาน กรณีนี้แม้ว่าจะเป็นแรงงานต่างด้าวที่บาดเจ็บ จะต้องได้รับการดูแลคุ้มครองตามหลักสิทธิมนุษยชน โดยเฉพาะประกันสังคมจะให้ความคุ้มครองเหมือนกับแรงงานไทย
นายสุชาติ กล่าวต่อว่า ผมได้สั่งการให้หน่วยงานในสังกัดกระทรวงแรงงานในพื้นที่ที่รับผิดชอบเข้าไปดูแลช่วยเหลือเพื่อให้ญาติของลูกจ้างที่ประสบอันตรายจากการทำงานได้รับสิทธิประโยชน์คุ้มครองตามขั้นตอนของกฎหมาย ซึ่งจากการตรวจสอบของสำนักงานประกันสังคมจังหวัดชลบุรี พบว่า บริษัทได้ขึ้นทะเบียนประกันสังคมและลูกจ้างได้เข้าทำงานเมื่อวันที่ 21 มกราคม 2563 ตำแหน่ง พนักงานเจียร์เหล็ก ได้รับค่าจ้างรายวันๆ ละ 336 บาท เมื่อวันที่ 15 ก.ค. 2563 เวลา 13.20 น. เกิดเหตุถูกเครื่องจักรทับนิ้วหัวแม่มือข้างขวาขาด แต่ลูกจ้างไม่มีชื่อขึ้นทะเบียนเป็นผู้ประกันตน เนื่องจากใบอนุญาตทำงานยังไม่มีการยื่นเปลี่ยนแปลงนายจ้างเป็นบริษัทดังกล่าว จึงเป็นกรณีนอกกองทุนเงินทดแทน ทั้งนี้ สำนักงานประกันสังคมจังหวัดชลบุรีและหน่วยงานสังกัดกระทรวงแรงงานจังหวัดชลบุรี ได้ออกตรวจบริษัทฯ พบตัวแทนนายจ้างได้ให้ข้อเท็จจริงตรงตามที่ลูกจ้างแจ้ง จึงได้เชิญพบเพื่อให้นายจ้างเข้าพบพนักงานเจ้าหน้าที่อีกครั้งในวันที่ 11 พฤศจิกายนนี้ และจะออกคำสั่งพนักงานเจ้าหน้าที่ เรื่องเงินทดแทนต่อไป
“ผมได้กำชับให้อธิบดีกรมสวัสดิการและคุ้มครองแรงงานสั่งการให้เจ้าหน้าที่สำนักงานสวัสดิการและคุ้มครองแรงงานจังหวัดทุกจังหวัด ลงพื้นที่ตรวจเข้มสถานประกอบการ เพื่อกำชับให้เจ้าหน้าที่ความปลอดภัยในการทำงานให้ดำเนินการด้านความปลอดภัยในสถานประกอบกิจการตามหลักเกณฑ์ วิธีการ และเงื่อนไขที่กำหนดในกฎกระทรวงกำหนดมาตรฐานการบริหารและการจัดการด้านความปลอดภัย อาชีวอนามัยและสภาพแวดล้อมในการทำงาน พ.ศ.2549 เพื่อลดอัตราการประสบอันตรายจากการทำงานของลูกจ้างในสถานประกอบการ ”

ที่มา : https://www.thaigov.go.th/news/contents/details/36536