รัฐบาลไทย-ข่าวทำเนียบรัฐบาล-​ทส.ประชุมคณะกรรมการสิ่งแวดล้อมแห่งชาติ ครั้งที่ 7/2563


วันพฤหัสบดีที่ 5 พฤศจิกายน 2563
​ทส.ประชุมคณะกรรมการสิ่งแวดล้อมแห่งชาติ ครั้งที่ 7/2563
​ทส.ประชุมคณะกรรมการสิ่งแวดล้อมแห่งชาติ ครั้งที่ 7/2563
วันนี้ (4 พ.ย. 63) เวลา 09.30 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการสิ่งแวดล้อมแห่งชาติ (กก.วล.) ครั้งที่ 7/2563 โดยมี นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม รองประธาน นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม กรรมการและเลขานุการ ดร.รวีวรรณ ภูริเดช เลขาธิการสำนักงานนโยบายและแผนทรัพยากรธรรมชาติและสิ่งแวดล้อม ทำหน้าที่ฝ่ายเลขานุการ และมีกรรมการผู้ทรงคุณวุฒิและหน่วยงานที่เกี่ยวข้องเข้าร่วมการประชุม ณ ห้องประชุมอารีย์สัมพันธ์ กรมส่งเสริมคุณภาพสิ่งแวดล้อม
ที่ประชุมฯ ได้มีการพิจารณารายงาน EIA จำนวน 2 โครงการ ได้แก่ 1) โครงข่ายทางหลวงเชื่อมโยงระหว่างประเทศทางหลวงหมายเลข 101 ตอน น่าน - อ.เฉลิมพระเกียรติ (ตอน 2) ของกรมทางหลวง เพื่อปรับปรุงให้เป็นไปตามมาตรฐานความปลอดภัยในการเดินทาง เนื่องจากเส้นทางมีความคดเคี้ยวและสูงชัน เพื่อเพิ่มประสิทธิภาพการขนส่งสินค้าระหว่างประเทศไทยและสาธารณรัฐประชาธิปไตยประชาชนลาว และ 2) โครงการท่าเทียบเรือขนถ่ายน้ำมันเชื้อเพลิง สำหรับโรงไฟฟ้าพลังงานความร้อนกระบี่ ของการไฟฟ้าฝ่ายผลิตแห่งประเทศไทย ซึ่งมีการเปลี่ยนแปลงรายละเอียดโครงการส่วนของระบบแยกน้ำ - น้ำมัน ที่มีประสิทธิภาพสูงขึ้น
นอกจากนี้ ที่ประชุมฯ ยังได้พิจารณาเกี่ยวกับการปรับประกาศที่เกี่ยวกับการกำหนดอัตราค่าบริการกำจัดขยะมูลฝอยขององค์กรปกครองส่วนท้องถิ่น การขยายระยะเวลาการกำหนดเขตพื้นที่และมาตรการคุ้มครองสิ่งแวดล้อม จำนวน 2 พื้นที่ (จังหวัดพังงา และจังหวัดกระบี่) ออกไปอีก 2 ปี เพื่อให้การบังคับใช้กฎหมายมีความต่อเนื่อง รวมทั้ง ได้เห็นชอบการทบทวนแผนปฏิบัติการขับเคลื่อนวาระแห่งชาติ "การแก้ไขปัญหามลพิษด้านฝุ่นละออง" เพื่อยกระดับความเข้มงวดของมาตรการตามข้อสั่งการของนายกรัฐมนตรี โดยเพิ่มเติมแผนเฉพาะกิจ เพื่อแก้ไขปัญหาในช่วงวิกฤต พร้อมทั้ง เห็นชอบ ร่างแผนปฏิบัติการด้านการจัดการขยะพลาสติก ระยะที่ 1 (พ.ศ. 2563 – 2565) ซึ่งจะสามารถกำหนดทิศทางนำไปสู่การลด เลิกใช้พลาสติกเป้าหมาย 4 ชนิด และนำเข้าสู่ระบบเศรษฐกิจหมุนเวียน (Circular Economy) ต่อไป

ที่มา : https://www.thaigov.go.th/news/contents/details/36541