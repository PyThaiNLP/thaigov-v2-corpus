รัฐบาลไทย-ข่าวทำเนียบรัฐบาล-รมว.ทส.​ 'วราวุธ'​ เปิดโครงการป่าชายเลนในเมือง​ 700​ ไร่​ 


วันพฤหัสบดีที่ 5 พฤศจิกายน 2563
รมว.ทส.​ 'วราวุธ'​ เปิดโครงการป่าชายเลนในเมือง​ 700​ ไร่​
รมว.ทส.​ 'วราวุธ'​ เปิดโครงการป่าชายเลนในเมือง​ 700​ ไร่​ "สวนป่าประชารัฐ​ เพื่อความสุขของคนไทย"
นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​ เป็นประธานเปิดโครงการป่าชายเลนในเมืองจังหวัดพังงา​ "สวนป่าประชารัฐ​ เพื่อความสุขของคนไทย" โดยมีเนื้อที่​ 700​ ไร่​ ให้ประชาชนในจังหวัดทุกคนได้มีส่วนร่วมในการปกป้อง​ อนุรักษ์​ ทรัพยากรธรรมชาติและสิ่งแวดล้อม​ รวมทั้งได้มีแหล่งศึกษาเรียนรู้​ และใช้ประโยชน์จากป่าชายเลนได้อย่างยั่งยืน​ พร้อมเปิดสำนักงานทรัพยากรทางทะเลและชายฝั่งที่​ 6​ กรมทรัพยากรทางทะเลและชายฝั่ง​ กระทรวงทรัพยากรธรรมชาติและสิ่งแวดล้อม​ เยี่ยมชมสินค้าภูมิปัญญาประโยชน์จากป่าชายเลน​ พบปะพูดคุยกับประชาชนที่มาต้อนรับ​ และเดินศึกษาเส้นทางศึกษาธรรมชาติ โดยมี​ นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม​ (ปกท.ทส.)​ ผู้บริหารระดับสูง​ของกระทรวงฯ​ นายจำเริญ ทิพญพงศ์ธาดา​ ผู้ว่าราชการจังหวัดพังงา​ เจ้าหน้าที่จากหน่วยงานในสังกัด​กระทรวงฯ​ และหน่วยงานที่เกี่ยวข้อง​ ให้การต้อนรับและเข้าร่วมงานฯ ​เมื่อวันที่ 1​ พ.ย.​ 63 ณ​ บริเวณโครงการป่าชายเลนในเมืองจังหวัดพังงา
รมว.ทส.​ กล่าวว่า​ จังหวัดพังงามีพื้นที่ป่าชายเลนที่สมบูรณ์ที่สุดในประเทศไทย​ และจากความร่วมมือของพี่น้องประชาชน​ ทำให้​ 6​ ปีที่ผ่านมา​ นับจากปี​ พ.ศ.​ 2557 ป่าชายเลนของประเทศไทย​ มีพื้นที่ป่าชายเลนที่มีความสมบูรณ์เพิ่มมากขึ้นจาก​ 1.5 ล้านไร่​ เป็น​ 1.7 ล้านไร่และมีพื้นที่ป่าชายเลนที่เสื่อมโทรมลดลง​เหลือ​ 1.1 ล้านไร่​ ซึ่งเป็นความสำเร็จของพี่น้องประชาชนทุกคน​ ขอขอบคุณและเป็นกำลังใจให้พี่น้องประชาชน​ และเจ้าหน้าที่ที่เกี่ยวข้องทุกคน​ ที่ได้ร่วมกันดูแลรักษาป่าชายเลนเพื่อให้คนรุ่นหลังได้เห็นทรัพยากรธรรมชาติ​ ป่าชายเลน ที่สวยงาม​ในสภาพที่อุดมสมบูรณ์​ และเป็นที่เชิดชูของประเทศไทยสืบไป

ที่มา : https://www.thaigov.go.th/news/contents/details/36529