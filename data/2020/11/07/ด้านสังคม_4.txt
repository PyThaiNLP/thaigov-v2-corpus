รัฐบาลไทย-ข่าวทำเนียบรัฐบาล-พม. จัดประชุม ก.ส.ค. เตรียมจัดงานวันอาสาสมัครสากล 


วันศุกร์ที่ 6 พฤศจิกายน 2563
พม. จัดประชุม ก.ส.ค. เตรียมจัดงานวันอาสาสมัครสากล
พม. จัดประชุม ก.ส.ค. เตรียมจัดงานวันอาสาสมัครสากล
วันนี้ (6 พ.ย. 63) เวลา 10.00 น. ณ ห้องประชุม ชั้น 2 กระทรวงการพัฒนาสังคมและความมั่นคงของมนุษย์ (พม.) สะพานขาว ถนนกรุงเกษม กรุงเทพฯ นายจุรินทร์ ลักษณวิศิษฎ์ รองนายกรัฐมนตรี ในฐานะประธานกรรมการส่งเสริมการจัดสวัสดิการสังคมแห่งชาติ (ก.ส.ค.) มอบหมายให้ นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ในฐานะรองประธานกรรมการส่งเสริมการจัดสวัสดิการสังคมแห่งชาติคนที่หนึ่ง เป็นประธานการประชุมคณะกรรมการส่งเสริมการจัดสวัสดิการสังคมแห่งชาติ ครั้งที่ 1/2563 โดยมี นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) นายสุทธิ จันทรวงษ์ อธิบดีกรมพัฒนาสังคมและสวัสดิการ ผู้แทนหน่วยงานที่เกี่ยวข้อง และผู้ทรงคุณวุฒิ รวมจำนวน 35 คน เข้าร่วมประชุม
นายจุติ กล่าวว่า ที่ประชุมได้เห็นชอบให้มีการจัดงานวันอาสาสมัครสากลตามมติของสหประชาชาติ ในวันที่ 5 ธันวาคมเป็นประจำทุกปี (International Volunteer Day : IVD) โดยให้หน่วยงานต่างๆ จัดกิจกรรมเนื่องในโอกาสวันอาสาสมัครสากล ตั้งแต่วันที่ 21 ตุลาคม ถึง 5 ธันวาคมของทุกปี และมอบหมายให้กระทรวง พม. และกระทรวงการต่างประเทศ ร่วมรับผิดชอบในส่วนของการสนับสนุนและประสานงานในการจัดกิจกรรมต่างๆ นอกจากนี้ ที่ประชุมยังได้เห็นชอบในหลักการสำหรับร่างระเบียบคณะกรรมการส่งเสริมการจัดสวัสดิการสังคมแห่งชาติ ว่าด้วยการกำกับ ดูแล ตรวจสอบการดำเนินงาน หลักเกณฑ์ และวิธีการรายงานการใช้จ่ายเงินขององค์กรสาธารณประโยชน์และองค์กรสวัสดิการชุมชน พ.ศ. .... โดยขอให้มีการปรับปรุงแก้ไขและนำมาเสนอที่ประชุมครั้งต่อไป

ที่มา : https://www.thaigov.go.th/news/contents/details/36572