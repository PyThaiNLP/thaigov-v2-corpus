รัฐบาลไทย-ข่าวทำเนียบรัฐบาล-องคมนตรีตรวจเยี่ยมโรงพยาบาลเขาชะเมาเฉลิมพระเกียรติ 80 พรรษา จ.ระยอง ต้นแบบระบบบริการดูแลผู้สูงอายุ


วันศุกร์ที่ 6 พฤศจิกายน 2563
องคมนตรีตรวจเยี่ยมโรงพยาบาลเขาชะเมาเฉลิมพระเกียรติ 80 พรรษา จ.ระยอง ต้นแบบระบบบริการดูแลผู้สูงอายุ
องคมนตรี ตรวจเยี่ยมการพัฒนาโรงพยาบาลเขาชะเมาเฉลิมพระเกียรติ 80 พรรษา จังหวัดระยอง เป็นโรงพยาบาลชุมชนต้นแบบการดูแลผู้สูงอายุครบวงจร  เป็น Smart Hospital เพิ่มประสิทธิภาพระบบบริการ     ลดขั้นตอนการทำงานได้ถึงร้อยละ 70
องคมนตรี ตรวจเยี่ยมการพัฒนาโรงพยาบาลเขาชะเมาเฉลิมพระเกียรติ 80 พรรษา จังหวัดระยอง เป็นโรงพยาบาลชุมชนต้นแบบการดูแลผู้สูงอายุครบวงจร  เป็น Smart Hospital เพิ่มประสิทธิภาพระบบบริการ     ลดขั้นตอนการทำงานได้ถึงร้อยละ 70
วันนี้ (6 พฤศจิกายน 2563) ศาสตราจารย์เกียรติคุณ นายแพทย์เกษม วัฒนชัย องคมนตรีในฐานะรองประธานกรรมการมูลนิธิเทพรัตนเวชชานุกูล พร้อมนายแพทย์สุเทพ เพชรมาก ผู้ตรวจราชการกระทรวง เขตสุขภาพที่ 6 และคณะ ตรวจเยี่ยมให้กำลังใจบุคลากรและติดตามการพัฒนาโรงพยาบาลเขาชะเมาเฉลิมพระเกียรติ 80 พรรษา จังหวัดระยอง
นายแพทย์สุเทพ เพชรมาก ผู้ตรวจราชการกระทรวง เขตสุขภาพที่ 6 กล่าวว่า โรงพยาบาลเขาชะเมาเฉลิมพระเกียรติ 80 พรรษา ได้รับการสนับสนุนจากมูลนิธิเทพรัตนเวชชานุกูล ในปี 2562 ปรับปรุงอาคารผู้ป่วยนอก มูลค่า 2,032,232.95 บาท ลดความแออัด เพิ่มพื้นที่สำหรับผู้ป่วยรถนั่ง รถนอน สามารถให้บริการได้เพียงพอต่อผู้รับบริการ 200 รายต่อวัน ส่วนปีงบประมาณ 2563 ได้รับการสนับสนุนเครื่องเอกซเรย์ที่มีประสิทธิภาพขนาดไม่น้อยกว่า 500mA มูลค่า 1,500,000 บาท ช่วยลดอัตราการส่งตรวจซ้ำ และลดระยะเวลารอคอยได้รวมไปถึงขยายการให้บริการตรวจสุขภาพกลุ่มข้าราชการ ต่างด้าว และกลุ่มผู้ป่วยที่มีความสัมพันธ์กับโรคในระบบทางเดินหายใจ
นายแพทย์สุเทพกล่าวต่อว่า โรงพยาบาลเขาชะเมาเฉลิมพระเกียรติ 80 พรรษา ได้พัฒนาเป็นโรงพยาบาลชุมชนต้นแบบคลินิกผู้สูงอายุครบวงจร รองรับสังคมผู้สูงอายุตามบริบทของพื้นที่ โดยร่วมกับกรมการแพทย์ จัดตั้งคลินิกดูแลผู้สูงอายุแยกจากคลินิกโรคทั่วไป โดยมีแพทย์ พยาบาล เจ้าหน้าที่ที่ผ่านการฝึกอบรม ดูแลผู้สูงอายุแบบองค์รวม ทั้งการส่งเสริมสุขภาพ การตรวจประเมินกลุ่มอาการที่พบบ่อยในผู้สูงอายุ วิเคราะห์ปัญหาสุขภาพ และส่งต่อรับคำปรึกษาโดยทีมสหวิชาชีพ โดยพบผู้มีภาวะสมองเสื่อม และผู้มีความเสี่ยงภาวะซึมเศร้า นำเข้าสู่ระบบการดูแลรักษา รวมทั้งได้พัฒนาศักยภาพการดูแลผู้ป่วยระยะกลาง (Intermediate care) ดูแลผู้ป่วยที่พ้นระยะวิกฤตให้ได้รับการดูแลใกล้บ้าน ลดแออัดโรงพยาบาลใหญ่ และยังมีบริการตรวจรักษาโรคผิวหนัง โรคทางจิตเวช การแพทย์แผนจีน เป็นต้น
สำหรับการดำเนินงานโรงพยาบาล Smart Hospital ได้นำเทคโนโลยีมาใช้ เพิ่มประสิทธิภาพระบบบริการ เพิ่มความสะดวกผู้รับบริการ ตามบริบทของโรงพยาบาลชุมชน เช่น ระบบเข้าปฏิบัติงาน (COVID-19 Tracker) ระบบแปลงสัญญาณภาพ X-ray (PACs) ระบบ Smart Vital Sign ระบบคิว (QUEUE SYSTEM) สามารถลดขั้นตอนการทำงานได้ถึงร้อยละ 70 ทำให้ประชาชนไม่ต้องเสียเวลารอคอย รวมทั้งใช้ระบบบริการการแพทย์วิถีใหม่ (New normal medical service) ป้องกันการแพร่กระจายโรคโควิด 19 โดยมีการส่งยาให้ผู้ป่วยโรคเบาหวาน และโรคความดันโลหิตสูง ไปที่รพ.สต.ใกล้บ้าน ลดการรับบริการที่โรงพยาบาล จัดตั้งคลินิกโรคทางเดินหายใจ (ARI clinic) แยกออกจากผู้ป่วยนอกทั่วไป จัดพื้นให้บริการผู้ป่วยทันตกรรมแยกแต่ละยูนิตตามแนวทางใหม่ การวัดอุณหภูมิร่างกาย เจ้าหน้าที่ และผู้มารับบริการทุกคนก่อนเข้ารพ. และจัดเตรียมแอลกอฮอล์ล้างมือทุกจุด มีการทำความสะอาดอุปกรณ์ทางการแพทย์ และพื้นที่ให้บริการอย่างสม่ำเสมอ
**************************************  6 พฤศจิกายน 2563
**********************************************

ที่มา : https://www.thaigov.go.th/news/contents/details/36563