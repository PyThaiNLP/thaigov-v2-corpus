รัฐบาลไทย-ข่าวทำเนียบรัฐบาล-พม. ร่วมประชุมคณะมนตรีประชาคมสังคมและวัฒนธรรมอาเซียนครั้งที่ 24


วันศุกร์ที่ 6 พฤศจิกายน 2563
พม. ร่วมประชุมคณะมนตรีประชาคมสังคมและวัฒนธรรมอาเซียนครั้งที่ 24
พม. ร่วมประชุมคณะมนตรีประชาคมสังคมและวัฒนธรรมอาเซียนครั้งที่ 24
วันนี้ (6 พ.ย. 63) เวลา 13.00 น. ณ ห้องประชุม ชั้น 8 กระทรวงการพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ นางสาวสราญภัทร อนุมัติราชกิจ รองปลัดกระทรวงการพัฒนาสังคมและความมั่นคงของมนุษย์ ได้รับมอบหมายจาก นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ให้ปฏิบัติหน้าที่หัวหน้าคณะผู้แทนไทยในระดับรัฐมนตรี พร้อมด้วยนางสาวอุไร เล็กน้อย รองอธิบดีกรมกิจการเด็กและเยาวชน นางสาวซาราห์ บินเย๊าะ รองอธิบดีกรมพัฒนาสังคมและสวัสดิการ นายอรรคพงษ์ ศรีสุบัติ รักษาการในตำแหน่งผู้เชี่ยวชาญเฉพาะด้านพัฒนาสังคม นางศิริลักษณ์ มีมาก ผู้เชี่ยวชาญเฉพาะด้านผู้สูงอายุ นางสาววิมลรัตน์ รัชชุกูล ผู้อำนวยการกองการต่างประเทศ ผู้แทนหน่วยงานที่เกี่ยวข้องภายใต้ประชาคมสังคมและวัฒนธรรมอาเซียนของประเทศไทย และผู้แทนกรมต่าง ๆ สังกัดกระทรวง พม. เข้าร่วมการประชุมคณะมนตรีประชาคมสังคมและวัฒนธรรมอาเซียนครั้งที่ 24 (24th Meeting of the ASEAN Socio-Cultural Community (ASCC) Council) ผ่านระบบการประชุมทางไกล (Video Conference) โดยมีผู้เข้าร่วมประชุมออนไลน์จากประเทศสมาชิกอาเซียน ประกอบด้วย คณะมนตรีประชาคมสังคมและวัฒนธรรมอาเซียน หัวหน้าเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน และผู้มีส่วนเกี่ยวข้อง ซึ่งจัดขึ้นโดยกระทรวงแรงงาน คนพิการ และกิจการสังคม สาธารณรัฐสังคมนิยมเวียดนาม ภายใต้การเป็นประธานอาเซียนในปี 2563
นางสาวสราญภัทร กล่าวว่า การประชุม ASCC Council ครั้งนี้ มีระเบียบวาระสำคัญในการรับทราบรายงานของประธานการประชุมเจ้าหน้าที่อาวุโสสำหรับคณะมนตรีประชาคมสังคมและวัฒนธรรมอาเซียน ซึ่งประกอบด้วย รายงานความก้าวหน้าการดำเนินการตามแผนงานหลัก ตลอดจนเอกสารผลลัพธ์สำคัญที่จะมีการรับรองโดยคณะมนตรีประชาคมสังคมและวัฒนธรรมอาเซียน ก่อนเสนอต่อการประชุมสุดยอดอาเซียน ครั้งที่ 37 การรับทราบความก้าวหน้าเกี่ยวกับข้อริเริ่มเกี่ยวกับการตอบสนองต่อ โควิด-19 และการเตรียมการสำหรับการประชุมสุดยอดอาเซียน ครั้งที่ 37 ทั้งนี้ การประชุม ASCC Council ครั้งที่ 25 จะกำหนดจัดขึ้นในเดือนมีนาคม 2564 ผ่านระบบการประชุมทางไกล (Video Conference) ณ ประเทศบรูไนดารุสซาลาม

ที่มา : https://www.thaigov.go.th/news/contents/details/36574