รัฐบาลไทย-ข่าวทำเนียบรัฐบาล-มหาดไทย จัดประชุมเชิงปฏิบัติการเพื่อจัดทำแผนเพิ่มประสิทธิภาพองค์การ ประจำปี 2564 มุ่งสู่การเป็นระบบราชการ 4.0 และการพัฒนาอย่างยั่งยืน


วันจันทร์ที่ 23 พฤศจิกายน 2563
พิมพ์
มหาดไทย จัดประชุมเชิงปฏิบัติการเพื่อจัดทำแผนเพิ่มประสิทธิภาพองค์การ ประจำปี 2564 มุ่งสู่การเป็นระบบราชการ 4.0 และการพัฒนาอย่างยั่งยืน
มหาดไทย จัดประชุมเชิงปฏิบัติการเพื่อจัดทำแผนเพิ่มประสิทธิภาพองค์การ ประจำปี 2564 มุ่งสู่การเป็นระบบราชการ 4.0 และการพัฒนาอย่างยั่งยืน
นนี้ (23 พ.ย. 2563) เวลา 09.00 น. ณ ห้องนพวงศ์ 1 โรงแรมเดอะทวิน ทาวเวอร์ กรุงเทพมหานคร นายอรรษิษฐ์ สัมพันธรัตน์ รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานในพิธีเปิดการประชุมเชิงปฏิบัติการเพื่อจัดทำแผนเพิ่มประสิทธิภาพองค์การของสำนักงานปลัดกระทรวงมหาดไทย ประจำปีงบประมาณ พ.ศ. 2564 จัดโดย กลุ่มพัฒนาระบบบริหาร สำนักงานปลัดกระทรวงมหาดไทย โดยมีวัตถุประสงค์เพื่อเป็นจุดเริ่มต้นการพัฒนาแผนเพิ่มประสิทธิภาพของหน่วยงานอย่างเป็นองค์รวม ผ่านการระดมความคิดเห็น อันถือเป็นองค์ประกอบสำคัญในการดำเนินงาน โดยใช้เป้าหมายเชิงยุทธศาสตร์ของสำนักงานปลัดกระทรวงมหาดไทย ประเด็นการพัฒนาจากรายงานป้อนกลับ (Feedback Report) รางวัล PMQA และ PMQA 4.0 ประจำปี พ.ศ. 2563 เป็นกรอบแนวทาง เพื่อนำไปสู่การกำหนดเป้าหมายและทิศทางการพัฒนาสู่การเป็นระบบราชการ 4.0 และตอบสนองต่อเป้าหมายการพัฒนาอย่างยั่งยืน โดยมีกลุ่มเป้าหมาย ประกอบด้วย คณะกรรมการกำกับติดตามการดำเนินการ คณะทำงานพัฒนาคุณภาพการบริหารจัดการภาครัฐ (PMQA) ผู้แทนจากสำนัก/กอง/ศูนย์ ตลอดจนวิทยากร และเจ้าหน้าที่กลุ่มพัฒนาระบบบริหารของสำนักงานปลัดกระทรวงมหาดไทย
โอกาสนี้ นายอรรษิษฐ์ สัมพันธรัตน์ รองปลัดกระทรวงมหาดไทย กล่าวว่า ภายใต้การเปลี่ยนแปลงที่รวดเร็วของโลกยุคปัจจุบัน ทำให้ภาครัฐต้องมีการผลักดันทิศทางการพัฒนาระบบราชการสู่การเป็นระบบราชการ 4.0 โดยมุ่งเน้นการบริหารจัดการข้อมูล ระบบเปิดภาครัฐ การพัฒนาการบริหารและการบริการ ตลอดจนการปรับตัวเพื่อมุ่งสู่ระบบราชการ 4.0 ที่ให้ความสำคัญกับระบบราชการที่เปิดกว้างและเชื่อมโยงกัน ยึดประชาชนเป็นศูนย์กลาง มีขีดสมรรถนะสูง และทันสมัย โดยอาศัยปัจจัยแห่งความสำเร็จ 3 ประการ คือ การสานพลังประชารัฐ การสร้างนวัตกรรม และการพัฒนาสู่ความเป็นดิจิทัล  เพื่อให้สามารถบรรลุเป้าหมายการเป็นพัฒนาสู่ระบบราชการ 4.0 เป็นที่พึ่งของประชาชน และเชื่อถือไว้วางใจได้ ทั้งนี้ สำนักงานปลัดกระทรวงมหาดไทยได้พัฒนาคุณภาพการบริหารจัดการมาอย่างต่อเนื่อง รวมทั้งมีการยกระดับการพัฒนาคุณภาพองค์การสู่ระบบราชการ 4.0 โดยในปีงบประมาณ พ.ศ. 2563 ผลการประเมินสถานะของหน่วยงานในการเป็นระบบราชการ 4.0 (การประเมินตนเอง) ของสำนักงานปลัดกระทรวงมหาดไทย ถือเป็น 1 ใน 50 หน่วยงาน ที่ได้รับคัดเลือกให้จัดทำรายงานผลการดำเนินการพัฒนาองค์การสู่ระบบราชการ 4.0 (Application Report) ซึ่งมีผลการประเมินฯ อยู่ในระดับก้าวหน้า อย่างไรก็ตาม ในการจัดทำแผนเพิ่มประสิทธิภาพองค์การนั้น ถือเป็นกระบวนการวางแผนเพื่อมุ่งให้หน่วยงานเห็นทิศทาง เป้าหมายการพัฒนา รวมถึงการบูรณาการการดำเนินงานของทุกองค์ประกอบให้สอดรับกับการพัฒนาสู่ระบบราชการ 4.0 ตลอดจนการพัฒนาขีดความสามารถขององค์การให้มีศักยภาพ มีความพร้อมในการส่งมอบผลผลิตการบริการที่คุ้มค่าให้กับประชาชน และสร้างความพึงพอใจในบริการดังกล่าว โดยมีเป้าหมายสูงสุด คือ การเป็นระบบราชการ 4.0 และการพัฒนาอย่างยั่งยืน รวมทั้งเพื่อนำมาใช้เป็นแนวทางการบริหารจัดการองค์การและปรับปรุงประสิทธิภาพในการปฏิบัติงาน เพื่อเพิ่มประสิทธิภาพและประสิทธิผลขององค์การให้สูงขึ้นด้วย
ท้ายนี้ นายอรรษิษฐ์ สัมพันธรัตน์ กล่าวเพิ่มเติมว่า เพื่อให้เกิดความรู้ ความเข้าใจ และสร้างการมีส่วนร่วมในการกำหนดทิศทาง/เป้าหมายการพัฒนาเพื่อเพิ่มประสิทธิภาพองค์การของสำนักงานปลัดกระทรวงมหาดไทยให้สามารถบรรลุเป้าหมายการเป็นระบบราชการ 4.0 ขอให้ผู้เข้าร่วมประชุมทุกท่านตั้งใจเก็บเกี่ยวองค์ความรู้ ร่วมคิด ร่วมให้ข้อมูลที่เป็นประโยชน์ในการวางแผน ค้นหาข้อเสนอ แนวทางในการต่อยอดการพัฒนาองค์การ และนำกลับไปใช้ในการปฏิบัติงานภายในหน่วยงานให้เกิดประสิทธิภาพและประสิทธิผลต่อไป

ที่มา : https://www.thaigov.go.th/news/contents/details/36994