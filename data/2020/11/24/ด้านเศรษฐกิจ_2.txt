รัฐบาลไทย-ข่าวทำเนียบรัฐบาล-ออมสิน ผุดโครงการ “ออมสินเพื่อสมุย” ปูพรมช่วยคนพื้นที่ หลังเศรษฐกิจเกาะสมุยรับผลกระทบหนักจากพิษโควิด


วันจันทร์ที่ 23 พฤศจิกายน 2563
พิมพ์
ออมสิน ผุดโครงการ “ออมสินเพื่อสมุย” ปูพรมช่วยคนพื้นที่ หลังเศรษฐกิจเกาะสมุยรับผลกระทบหนักจากพิษโควิด
ธนาคารออมสินจัดบิ๊กโปรเจกต์ “ออมสินเพื่อสมุย : SAMUI MODEL” ยกทีมผู้บริหาร กรรมการสินเชื่อ และพนักงานออมสินกว่า 500 ชีวิต ลงพื้นที่ อ. เกาะสมุย จ. สุราษฎร์ธานี
ธนาคารออมสินจัดบิ๊กโปรเจกต์ “ออมสินเพื่อสมุย : SAMUI MODEL” ยกทีมผู้บริหาร กรรมการสินเชื่อ และพนักงานออมสินกว่า 500 ชีวิต ลงพื้นที่ อ. เกาะสมุย จ. สุราษฎร์ธานี ให้ความช่วยเหลือแบบปูพรม และทันที เน้นที่การอนุมัติและมอบสินเชื่อแบบเร่งด่วนเป็นกรณีพิเศษ หลังเศรษฐกิจเกาะสมุยได้รับผลกระทบอย่างหนักเพราะขาดนักท่องเที่ยว รวมถึงมอบเงินทุนและสิ่งยังชีพแก่ผู้เดือดร้อน การจัดฝึกอาชีพสำหรับผู้ขาดรายได้ พร้อมกับจัดพื้นที่บูธให้ออกร้านฟรี สำหรับร้านค้าและ Street Food ของคนสมุย คาดมีเม็ดเงินหมุนเวียนช่วยพยุงเศรษฐกิจไม่ต่ำกว่า 1,000 ล้านบาท หวังเป็นกำลังใจให้คนสมุยสามารถผ่านช่วงเวลาอันยากลำบากครั้งนี้ โดยกิจกรรมทั้งหมดจะจัดขึ้นระหว่างวันที่ 8 – 9 ธันวาคม 2563 ณ ศูนย์การค้าเซ็นทรัลเฟสติวัล สมุย อ. เกาะสมุย  จ. สุราษฎร์ธานี
นายวิทัย รัตนากร ผู้อำนวยการธนาคารออมสิน เปิดเผยว่า แม้สถานการณ์การแพร่ระบาดโควิด-19 ในประเทศไทยจะคลี่คลาย แต่นานาชาติยังคงเผชิญภาวะวิกฤติที่โรคร้ายยังคงระบาดรุนแรงอยู่ในขณะนี้ การที่ประเทศไทยยังไม่เปิดรับนักท่องเที่ยวต่างชาติจึงเป็นหนทางเดียวที่ป้องกันการแพร่ระบาดครั้งใหม่ในประเทศ เมื่อขาดนักท่องเที่ยวต่างชาติจึงทำให้เศรษฐกิจไทยได้รับผลกระทบในวงกว้าง โดยเฉพาะในพื้นที่เศรษฐกิจที่พึ่งพาการท่องเที่ยวเป็นหลักอย่าง อ. เกาะสมุย จ.สุราษฎร์ธานี ซึ่งปัจจุบันตกอยู่ในสภาพเงียบเหงา ธุรกิจเกี่ยวเนื่องกับการท่องเที่ยวต่างปิดกิจการ ผู้ประกอบการเดือนร้อน แรงงานตกงานจึงโยกย้ายกลับถิ่นฐาน ที่เป็นคนในพื้นที่ก็ขาดรายได้จุนเจือครอบครัว เพื่อเป็นการบรรเทาความทุกข์ยากของคนสมุย จึงเกิดแนวคิดจัดทำโครงการ “ออมสินเพื่อสมุย” หรือ GSB SAMUI MODEL ขึ้น โดยผู้บริหารและพนักงานธนาคารออมสิน ทั้งจากส่วนกลาง และธนาคารออมสินภาค 16 จำนวนกว่า 500 ชีวิต ใช้เวลากว่า 2 เดือนลงพื้นที่แบบปูพรม เพื่อสำรวจสภาพปัญหาและความช่วยเหลือเฉพาะหน้าที่ชาวบ้านต้องการ แล้วกำหนดเป็นมาตรการเร่งด่วนให้ชาวบ้านได้รับความช่วยเหลือในทันที โดยในวันที่ 8 – 9 ธันวาคม 2563 คณะกรรมการอนุมัติสินเชื่อจากธนาคารออมสิน สำนักงานใหญ่ พร้อมด้วยผู้บริหารและพนักงาน จะอยู่ในพื้นที่เกาะสมุย เพื่อพิจารณาอนุมัติสินเชื่อเป็นกรณีพิเศษแก่ผู้ประกอบการและประชาชน ให้สามารถเบิกจ่ายเงินกู้ได้เลย รวมถึงการให้คำปรึกษาด้านการจัดการหนี้แก่ลูกค้าสินเชื่อเดิมของธนาคาร และมอบความช่วยเหลือเพื่อเยียวยาปัญหาเฉพาะหน้า อาทิ การมอบทุนการศึกษาแก่บุตรหลานที่ผู้ปกครองได้รับความเดือดร้อน การมอบทุนต่อยอดสู่การสร้างรายได้แบบพึ่งพาตนเองได้ ไม่ว่าจะเป็นเงินทุนและเครื่องมืออุปกรณ์ให้พร้อมเริ่มต้นทำฟาร์มไก่ไข่ ปุ๋ยและเมล็ดพันธุ์พืช การฝึกอาชีพ และการมอบสิ่งยังชีพ เช่น ไข่ไก่และปลาแห้งที่ธนาคารออมสินอุดหนุนจากชุมชนในพื้นที่เกาะสมุย เป็นต้น
นอกจากนี้ ยังเปิดพื้นที่จัดลาน Street Food และสินค้าพื้นถิ่น ให้ร้านค้าได้มาออกร้านจำหน่ายสินค้าฟรีโดยไม่คิดค่าเช่าบูธ โดยผู้ร่วมงานยังมีสิทธิ์ได้ลุ้นรางวัลมากมาย อาทิ ส่วนลดร้านค้า บัตรชมภาพยนตร์ บัตรส่วนลดห้างซุปเปอร์เซ็นเตอร์ และที่เป็นไฮไลท์ คือ ผู้ยื่นขอสินเชื่อ หรืออุดหนุนร้านค้าภายในงานแล้วจ่ายเงินผ่านแอป MyMo จะได้รับแจกกระปุกออมสินไอ้ไข่เด็กวัดเจดีย์ผ่านการปลุกเสกแล้วเป็นของที่ระลึกอีกด้วย ยังไม่รวมกิจกรรมร่วมสนุกอื่น ๆ อีกมากมายที่ธนาคารออมสินเตรียมมาจัดเต็ม พร้อมมอบของขวัญของแจกแก่ผู้ร่วมงานให้ได้ติดไม้ติดมือกลับบ้านกันทุกคน
งานออมสินเพื่อสมุย : GSB SAMUI MODEL นับเป็นอีก 1 โครงการดี ๆ ที่ธนาคารออมสินจัดขึ้นเพื่อสร้างผลกระทบเชิงบวกอย่างเป็นรูปธรรม และสอดคล้องตามจุดยืนการเป็นธนาคารเพื่อสังคม (GSB Social Bank) โดยงานจะจัดขึ้นระหว่างวันที่ 8 – 9 ธันวาคม 2563 ณ ศูนย์การค้าเซ็นทรัลเฟสติวัล สมุย อ. เกาะสมุย จ. สุราษฎร์ธานี

ที่มา : https://www.thaigov.go.th/news/contents/details/36967