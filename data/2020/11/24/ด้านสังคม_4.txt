รัฐบาลไทย-ข่าวทำเนียบรัฐบาล-รมว.พม. สร้างแรงบันดาลใจให้เยาวชนอาสาสมัครสร้างสุข ทำดีเพื่อสังคม ที่ จ.พิษณุโลก


วันจันทร์ที่ 23 พฤศจิกายน 2563
รมว.พม. สร้างแรงบันดาลใจให้เยาวชนอาสาสมัครสร้างสุข ทำดีเพื่อสังคม ที่ จ.พิษณุโลก
รมว.พม. สร้างแรงบันดาลใจให้เยาวชนอาสาสมัครสร้างสุข ทำดีเพื่อสังคม ที่ จ.พิษณุโลก
วันที่ 21 พ.ย. 63 เวลา 10.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) ลงพื้นที่จังหวัดพิษณุโลก ณ วัดบ้านแถว อำเภอวังทอง เพื่อพบปะพูดคุยและสร้างแรงบันดาลใจให้กับกลุ่มเยาวชนจิตอาสา จำนวน 39 คน ที่เข้าร่วม "ค่ายเส้นทางสู่สุดยอดแกนนำอาสาสมัครสร้างสุข" ซึ่งเป็นเยาวชนที่กำลังศึกษาในระดับมัธยมศึกษาตอนปลาย และมหาวิทยาลัย ทั้งในจังหวัดพิษณุโลก และต่างจังหวัด อาทิ กรุงเทพมหานคร นนทบุรี ปทุมธานี ราชบุรี สุพรรณบุรีเพชรบูรณ์ และศรีสะเกษ โดยใช้กิจกรรมกระบวนการพัฒนาจิตและปัญญา เพื่อทำให้ได้รู้จักศักยภาพของตนเอง แล้วนำไปพัฒนาตนเอง สังคม และประเทศชาติต่อไป อีกทั้งการเป็นจิตอาสาร่วมกิจกรรมเพื่อสังคมและประโยชน์ส่วนรวม โดยไม่หวังผลตอบแทน
นายจุติ กล่าวว่า กระทรวง พม. เป็นกระทรวงบุญที่มีภารกิจสำคัญในการพัฒนาทุนมนุษย์และพัฒนาสังคม โดยเราต้องพัฒนาคนก่อน ถ้าคนอยู่ดีมีสุขประเทศก็เข้มแข็ง ซึ่งการลงทุนที่คุ้มค่าที่สุด คือ การลงทุนในทุนมนุษย์ ได้แก่ เด็กและเยาวชนที่จะสามารถสร้างคุณค่าและสิ่งดีๆได้ทุกวัน ทั้งนี้ กระทรวง พม.ได้เตรียมความพร้อมให้กับเด็กและเยาวชน เพื่อรับความเปลี่ยนแปลงในอนาคต เป็นการสร้างภูมิคุ้มกันให้ตนเอง โดยเฉพาะในสถานการณ์โรคโควิด-19 และการสื่อสารยุคดิจิทัล
นายจุติ กล่าวเพิ่มเติมว่า เด็กและเยาวชนจะเป็นเมล็ดพันธุ์ชั้นดีแก่สังคม ซึ่งการเข้าร่วมค่ายวันนี้จะเป็นจุดเริ่มต้นให้ทุกคนออกไปขยายการทำความดีให้สังคมต่อไป และตนขอเป็นกำลังใจให้ทุกคนคิดบวกและสู้ โดยไม่ย่อท้อ เพราะโลกมีทั้งด้านสว่างและมืด ทุกข์และสุข เหมือนเหรียญที่มีสองด้าน เพราะฉะนั้นในชั่วโมงที่มืดที่สุด ขอให้รู้ว่าอีกไม่นานเราก็จะเจอแสงสว่าง

ที่มา : https://www.thaigov.go.th/news/contents/details/36987