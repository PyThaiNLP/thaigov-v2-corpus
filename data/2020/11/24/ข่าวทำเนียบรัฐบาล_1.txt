รัฐบาลไทย-ข่าวทำเนียบรัฐบาล-นายกรัฐมนตรีร่วมรณรงค์วันเอดส์โลกประจำปี 2563 และร่วมประชาสัมพันธ์งานมหกรรมผ้าไหม ไทยสู่เส้นทางโลก


วันจันทร์ที่ 23 พฤศจิกายน 2563
พิมพ์
นายกรัฐมนตรีร่วมรณรงค์วันเอดส์โลกประจำปี 2563 และร่วมประชาสัมพันธ์งานมหกรรมผ้าไหม ไทยสู่เส้นทางโลก
นายกรัฐมนตรีร่วมรณรงค์วันเอดส์โลกประจำปี 2563 และร่วมประชาสัมพันธ์งานมหกรรมผ้าไหม ไทยสู่เส้นทางโลก
วันนี้ (23 พ.ย. 63) เวลา 08.30 น. นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมพร้อมด้วยนายดิสทัต โหตระกิตย์ เลขาธิการนายกรัฐมนตรี เยี่ยมชมนิทรรศการก่อนการประชุมคณะรัฐมนตรี ได้แก่ “กิจกรรมเนื่องในวันเอดส์โลกประจําปี 2563” โดยศูนย์วิจัยโรคเอดส์ สภากาชาดไทย และ“โครงการมหกรรมผ้าไหม ไหมไทยสู่เส้นทางโลก ปีที่ 10” โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรมและนางสาวไตรศุลี ไตรสรณกุล รองโฆษกประจำสำนักนายกรัฐมนตรี รอให้การต้อนรับ ณ ตึกสันติไมตรี ทำเนียบรัฐบาล
โอกาสนี้ นายกรัฐมนตรียังร่วมรับมอบโบว์แดงสัญลักษณ์วันเอดส์โลก เพื่อร่วมรณรงค์เนื่องในวันเอดส์โลกประจำปี 2563 ภายใต้แนวคิด “Walk Together : เอดส์อยู่ร่วมกันได้ ไม่ตีตรา” พร้อมย้ำว่ารัฐบาลพร้อมดูแลทุกกลุ่ม ทุกคน โดยจะมอบหมายให้กระทรวงแรงงานและหน่วยงานที่เกี่ยวข้องหาแนวทางส่งเสริมการจ้างงาน การประกอบอาชีพของผู้มีเชื้อเอชไอวี ทั้งนี้  สังคมต้องมีความเข้าใจที่ถูกต้องในการอยู่ร่วมกันกับผู้ติดเชื้อเอชไอวี ลดการเลือกปฏิบัติหรือตีตราผู้ติดเชื้อเอชไอวี ที่ผ่านมาประเทศไทยประสบความสำเร็จในการรักษาและป้องกันการติดเชื้อเอชไอวี ทำให้ปัจจุบันจำนวนผู้ป่วยโรคเอดส์ได้ลดลงอย่างต่อเนื่องด้วย    ทั้งนี้ กรมควบคุมโรคร่วมด้วยภาคีเครือข่ายจากภาครัฐและภาคเอกชนจะจัดกิจกรรมรณรงค์วันเอดส์โลกพร้อมกันทั่วประเทศในวันที่ 1 ธ.ค. 63
จากนั้น นายกรัฐมนตรีเยี่ยมชมชุดผ้าไหมไทย เพื่อร่วมประชาสัมพันธ์ “โครงการมหกรรมผ้าไหม ไหมไทยสู่เส้นทางโลก ปีที่ 10” โดยมูลนิธิช่วยเหลือนักท่องเที่ยวร่วมกับคณะเอกอัครราชทูตและภรรยาทูตประจำประเทศไทย พร้อมสนใจสอบถามนักศึกษาถึงวิธีการคัดเลือกผ้าไหม การทำงานคณะเอกอัครราชทูตจากต่างประเทศ ในการออกแบบเสื้อผ้าชุดต่างๆ ที่สามารถคงความโดดเด่นของผ้าไหมไทยในรูปแบบดีไชน์ที่ทันสมัย
ทั้งนี้  “มหกรรมผ้าไหม ไหมไทยสู่เส้นทางโลก ครั้งที่ 10” ซึ่งเป็นการจัดงานแฟชั่นโชว์ระดับโลก เพื่อส่งเสริมวัฒนธรรมไทย ในปีนี้ได้มีการปรับเปลี่ยนวิกฤตจากสถานการณ์การแพร่ระบาดของเชื้อไวรัสโควิด-19 ให้เป็นโอกาสของนักศึกษาด้านการออกแบบแฟชั่นและสิ่งทอทั่วประเทศ  โดยเปิดโอกาสให้สถาบันอาชีวะศีกษาและคณะออกแบบและสิ่งทอจากสถาบันการศึกษาทั่วประเทศ 70 แห่ง ร่วมออกแบบและตัดเย็บชุดผ้าไหมแก่คณะเอกอัครราชทูตต่างประเทศ เพิ่มมูลค่าผ้าไหมไทยและส่งเสริมให้เยาวชน คนรุ่นใหม่เรียนรู้และแลกเปลี่ยนวัฒนธรรมร่วมกับสถานเอกอัครราชทูตของประเทศต่างๆ ด้วย โดย “งานมหกรรมผ้าไหม ไหมไทยสู่เส้นทางโลก ปีที่ 10” จะจัดขึ้นในวันที่ 6 ธ.ค. 63 ณ หอประชุมกองทัพเรือจึงปรับเปลี่ยนจากดีไซน์เนอร์ต่างประเทศเป็นผลงานจากนิสิต นักศึกษา
............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36970