รัฐบาลไทย-ข่าวทำเนียบรัฐบาล-นายกรัฐมนตรีกำชับไม่ให้เกิดเหตุการณ์ปะทะกันของกลุ่มผู้ชุมนุม พร้อมดำเนินคดีผู้ฝ่าฝืนกฎหมายโดยไม่เลือกปฏิบัติแก่กลุ่มใดกลุ่มหนึ่ง


วันจันทร์ที่ 23 พฤศจิกายน 2563
พิมพ์
นายกรัฐมนตรีกำชับไม่ให้เกิดเหตุการณ์ปะทะกันของกลุ่มผู้ชุมนุม พร้อมดำเนินคดีผู้ฝ่าฝืนกฎหมายโดยไม่เลือกปฏิบัติแก่กลุ่มใดกลุ่มหนึ่ง
นายกรัฐมนตรีกำชับไม่ให้เกิดเหตุการณ์ปะทะกันของกลุ่มผู้ชุมนุม พร้อมดำเนินคดีผู้ฝ่าฝืนกฎหมายโดยไม่เลือกปฏิบัติแก่กลุ่มใดกลุ่มหนึ่ง
วันนี้ (23 พ.ย. 63) เวลา 13.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรีพลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตอบข้อซักถามสื่อมวลชนถึงการชุมนุมทางการเมือง โดยกำชับไม่ให้มีการเผชิญหน้ากันของกลุ่มผู้ชุมนุม ย้ำไม่มีการเลือกปฏิบัติต่อกลุ่มใดกลุ่มหนึ่ง เพราะทุกฝ่ายต้องเคารพกฎหมาย หากผู้ชุมนุมมีการฝ่าฝืน เจ้าหน้าที่ก็ต้องปฏิบัติหน้าที่เพื่อรักษากฎหมาย เช่นการใช้อาวุธ ขว้างปาสิ่งของก็ต้องถูกดำเนินคดีเนื่องจากมีการบันทึกภาพไว้แล้ว นายกรัฐมนตรีย้ำการชุมนุมเป็นสิทธิเสรีภาพ แต่ต้องไม่มีการปะทะหรือทำร้ายร่างกายกัน ทั้งนี้ รัฐบาลพยายามทำให้เกิดความสงบมากที่สุด โดยต้องคำนึงถึงความปลอดภัยของเจ้าหน้าที่ผู้ปฏิบัติงานด้วยเช่นกัน
นายกรัฐมนตรียังชี้แจงถึงกรณีคำสั่งสภาความมั่นคงแห่งชาติว่า เป็นเพียงการทำงานปกติที่จะต้องประเมินสถานการณ์ด้านความมั่นคง เพื่อความสงบสุขของบ้านเมืองและประชาชนโดยรวม เป็นการหามาตรการเพื่อหลีกเลี่ยงไม่ให้เกิดการปะทะกัน ยืนยันไม่มีการสั่งการให้ระดมมวลชน ทั้งนี้ ข้อมูลที่เผยแพร่ผ่านโลกโซเชียลมีเดียหลายอย่างถูกบิดเบือน จึงอยากให้คิดพิจารณาก่อนเพื่อไม่ให้เกิดความขัดแย้งมากยิ่งขึ้น พร้อมย้ำ ไม่อยากเห็นการปะทะกันระหว่างผู้ชุมนุมและระหว่างผู้ชุมนุมและเจ้าหน้าที่ตำรวจ เพราะไทยเคยมีบทเรียนแล้ว จึงอยากให้แกนนำกลุ่มผู้ชุมนุมให้ควบคุมดูแลผู้เข้ามาร่วมชุมนุม อย่างไรก็ตาม นายกรัฐมนตรีกำชับไม่อยากให้เกิดเหตุการณ์ม็อบชนม็อบ เพราะปัจจุบันรัฐบาลกำลังพยายามแก้ไขปัญหาเศรษฐกิจอยู่ ประชาชนส่วนใหญ่ก็ต้องประกอบอาชีพ ขณะที่บางกลุ่มต้องการแก้ไขปัญหาทางการเมือง ซึ่งรัฐบาลมีหน้าที่ดูแลทุกคนทุกกลุ่มภายใต้ความสงบเรียบร้อย ในตอนท้าย นายกรัฐมนตรียังปฏิเสธ ไม่มีการประกาศใช้กฎอัยการศึกหรือปฏิวัติ ยืนยันยังทำงานโดยอาศัยกฎหมายตามรัฐธรรมนูญฉบับปัจจุบันเพื่อแก้ไขปัญหาให้พี่น้องประชาชน
..................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36983