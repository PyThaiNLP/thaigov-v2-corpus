รัฐบาลไทย-ข่าวทำเนียบรัฐบาล-กรมบัญชีกลางสรุปการประเมินผลโครงการข้อตกลงคุณธรรม (Integrity Pact) ปี 63 ช่วยชาติประหยัดงบประมาณได้ถึง 8.67 หมื่น ลบ.


วันจันทร์ที่ 23 พฤศจิกายน 2563
พิมพ์
กรมบัญชีกลางสรุปการประเมินผลโครงการข้อตกลงคุณธรรม (Integrity Pact) ปี 63 ช่วยชาติประหยัดงบประมาณได้ถึง 8.67 หมื่น ลบ.
กรมบัญชีกลางสรุปการประเมินผลโครงการข้อตกลงคุณธรรมประจำปีงบประมาณ พ.ศ. 2563 เพื่อประชาสัมพันธ์และเผยแพร่การประเมินผลโครงการที่เสร็จสิ้นแล้ว ภายใต้การดำเนินงานโครงการข้อตกลงคุณธรรม พร้อมเผยผลการดำเนินงาน สามารถช่วยประหยัดงบประมาณได้ถึง 86,774.4 ล้านบาท
กรมบัญชีกลางจัดสัมมนาสรุปการประเมินผลโครงการข้อตกลงคุณธรรม (Integrity Pact) ประจำปีงบประมาณ พ.ศ. 2563 เพื่อประชาสัมพันธ์และเผยแพร่การประเมินผลโครงการที่เสร็จสิ้นแล้ว ภายใต้การดำเนินงานโครงการข้อตกลงคุณธรรม พร้อมเผย ผลการดำเนินงาน สามารถช่วยประหยัดงบประมาณได้ถึง 86,774.4 ล้านบาท
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยภายหลังเป็นประธานเปิดงานสัมมนา “สรุปการประเมินผลโครงการข้อตกลงคุณธรรม (Integrity Pact) ประจำปีงบประมาณ พ.ศ. 2563” ณ โรงแรมมิราเคิลแกรนด์ คอนเวนชั่น กรุงเทพมหานคร ในวันนี้ (23 พ.ย. 63) ว่า กรมบัญชีกลางได้ร่วมกับมหาวิทยาลัยเกษตรศาสตร์ จัดสัมมนาสรุปการประเมินผลโครงการจัดซื้อจัดจ้างที่เข้าร่วมจัดทำข้อตกลงคุณธรรม (Integrity Pact)  มาตั้งแต่ปีงบประมาณ พ.ศ. 2558 - 2563 โดยแบ่งเป็นการประเมินผลในด้านความสำเร็จภาพรวมโครงการและด้านการประเมินผลระบบข้อตกลงคุณธรรม ซึ่งครอบคลุม 6 หลัก ได้แก่ หลักนิติธรรม หลักคุณธรรม หลักความโปร่งใส หลักความรับผิดชอบ หลักการมีส่วนร่วม และหลักความคุ้มค่า ซึ่งผลการประเมินมีคะแนนเฉลี่ยอยู่ที่ร้อยละ 86.94 ถือได้ว่าอยู่ในระดับที่ดี โดยเป็นคะแนนด้านการประเมินความสำเร็จภาพรวมโครงการร้อยละ 87.90 และคะแนนด้านการประเมินผลระบบข้อตกลงคุณธรรมร้อยละ 86.29
“ผลการดำเนินโครงการข้อตกลงคุณธรรมตั้งแต่ปีงบประมาณ พ.ศ. 2558 - 2563 มีจำนวนทั้งสิ้น 118 โครงการ จาก 56 หน่วยงาน ซึ่งคิดเป็นมูลค่า 1.9 ล้านล้านบาท ดำเนินการจัดซื้อจัดจ้างแล้ว 3.3 แสนล้านบาท สามารถประหยัดงบประมาณได้ 1.1 แสนล้านบาท  สำหรับการดำเนินการในปีงบประมาณ พ.ศ. 2564 มีจำนวนทั้งสิ้น 125 โครงการ จาก 60 หน่วยงาน ซึ่งคิดเป็นมูลค่า 1.7 ล้านล้านบาท  ดำเนินการจัดซื้อจัดจ้างแล้ว 3.4 แสนล้านบาท สามารถประหยัดงบประมาณได้ 86,774.4 ล้านบาท โดยส่วนหนึ่งเป็นผลมาจากการได้รับความร่วมมืออย่างดีจากหน่วยงานของรัฐเจ้าของโครงการผู้สังเกตการณ์ที่ได้เข้าสังเกตการณ์และให้ข้อเสนอแนะแก่หน่วยงานภาครัฐ ที่มีส่วนสำคัญในการขับเคลื่อนข้อตกลงคุณธรรมให้สามารถนำไปใช้ได้อย่างมีประสิทธิภาพและประสิทธิผล” อธิบดีกรมบัญชีกลาง กล่าว
อธิบดีกรมบัญชีกลาง กล่าวในตอนท้ายว่า กรมบัญชีกลางจะพัฒนาการดำเนินงานข้อตกลงคุณธรรม เพื่อเป็นเครื่องมือในการสนับสนุนการดำเนินงานของภาครัฐและภาคเอกชนให้ดำเนินการจัดซื้อจัดจ้างอย่างสุจริต โปร่งใส ตรวจสอบได้ ทำให้ผู้ปฏิบัติงานสามารถปฏิบัติงานได้อย่างถูกต้อง ลดช่องทางการทุจริตคอร์รัปชัน และทำให้การจัดซื้อจัดจ้างของภาครัฐเป็นไปอย่างมีประสิทธิภาพต่อไป

ที่มา : https://www.thaigov.go.th/news/contents/details/36982