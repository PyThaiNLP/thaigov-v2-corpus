รัฐบาลไทย-ข่าวทำเนียบรัฐบาล-กรุงเทพมหานครชี้แจ้ง การห้ามรถบรรทุกเข้าพื้นที่ กทม.เพื่อแก้ปัญหาฝุ่น PM 2.5


วันจันทร์ที่ 23 พฤศจิกายน 2563
พิมพ์
กรุงเทพมหานครชี้แจ้ง การห้ามรถบรรทุกเข้าพื้นที่ กทม.เพื่อแก้ปัญหาฝุ่น PM 2.5
กรุงเทพมหานครชี้แจ้ง การห้ามรถบรรทุกเข้าพื้นที่ กทม.เพื่อแก้ปัญหาฝุ่น PM 2.5
21 พฤศจิกายน พ.ศ. 2563  นายวิรัตน์ มนัสสนิทวงศ์ รองผู้อำนวยการสำนักสิ่งแวดล้อม รักษาราชการแทนผู้อำนวยการสำนักสิ่งแวดล้อม กทม.ชี้แจงว่า แผนปฏิบัติการป้องกันและแก้ไขปัญหาฝุ่นละออง PM 2.5 ในพื้นที่กรุงเทพฯ  เป็นมาตรการ หรือภารกิจในความรับผิดชอบของแต่ละหน่วยงานที่เสนอต่อคณะกรรมการป้องกันและแก้ไขปัญหาฝุ่นละออง PM 2.5 ในพื้นที่กรุงเทพฯ โดยมีผู้ว่าราชการกรุงเทพมหานครเป็นประธาน ซึ่งที่ประชุมได้มีมติให้ความเห็นชอบและมอบหมายให้ทุกหน่วยงานพิจารณาดำเนินการตามภารกิจที่ได้เสนอมา และกรุงเทพมหานครได้เวียนแจ้งแผนดังกล่าวให้หน่วยงานที่รับผิดชอบพิจารณาดำเนินการในส่วนที่เกี่ยวข้อง
สำหรับประเด็นห้ามไม่ให้รถบรรทุกวิ่งเข้าไปในพื้นที่กรุงเทพฯ ที่ประชุมได้มอบหมายให้สำนักงานตำรวจแห่งชาติ พิจารณาออกข้อบังคับเจ้าพนักงานจราจรกำหนดเวลาห้ามรถบรรทุกตั้งแต่ 10 ล้อขึ้นไป เดินรถในเขตพื้นที่ภายในของถนนวงรอบพื้นที่ชั้นในกรุงเทพฯ โดยเพิ่มรถบรรทุกตั้งแต่ 6 ล้อขึ้นไปในข้อบังคับและออกข้อบังคับเพิ่มเติม รวมทั้งพิจารณาขยายเขตพื้นที่จำกัดรถบรรทุกตั้งแต่ 10 ล้อขึ้นไปเข้ากรุงเทพฯ จากถนนวงแหวนรัชดาภิเษกเป็นถนนวงแหวนกาญจนาภิเษก
ส่วนกรณีข้อมูลแหล่งกำเนิดฝุ่นละออง PM 2.5 กรมควบคุมมลพิษร่วมกับสถาบันเทคโนโลยีแห่งเอเชีย (AIT) ได้ศึกษาสัดส่วนการระบายฝุ่นละออง PM 2.5 จากแหล่งกำเนิดประเภทต่าง ๆ ในพื้นที่กรุงเทพฯ และปริมณฑล เมื่อปี พ.ศ. 2561 พบว่าสาเหตุหลักมาจากการเผาไหม้เชื้อเพลิงที่มีแหล่งกำเนิดหลักมาจากภาคการขนส่งทางถนนมีการระบายฝุ่นละออง PM 2.5 มากที่สุดร้อยละ 72.5 (รถบรรทุก ร้อยละ 28 รถปิกอัพ ร้อยละ 21 รถยนต์นั่ง ร้อยละ 10 รถบัส ร้อยละ 7 รถจักรยานยนต์ ร้อยละ 5 และรถตู้ ร้อยละ 1.5) รองลงมาได้แก่ โรงงานอุตสาหกรรม ร้อยละ 17 การเผาในที่โล่ง ร้อยละ 5 และอื่นๆ ร้อยละ 5.5
นอกจากนี้ กรุงเทพมหานครได้ประสานความร่วมมือกับหน่วยงานที่เกี่ยวข้องในการดำเนินงานตามแผนปฏิบัติการขับเคลื่อนการแก้ไขปัญหามลพิษด้านฝุ่นละออง โดยบูรณาการความร่วมมือกับกองบังคับการตำรวจจราจร กรมการขนส่งทางบก องค์การขนส่งมวลชนกรุงเทพ และกรมควบคุมมลพิษ ในการควบคุมฝุ่นละอองที่แหล่งกำเนิด ด้วยการเข้มงวดการตรวจจับและห้ามใช้รถยนต์ควันดำทุกประเภท การประสานงานกับสถานีตำรวจในพื้นที่เพื่ออำนวยความสะดวกด้านการจราจรให้คล่องตัว รวมทั้งขอความร่วมมือประชาชนเข้ามามีส่วนร่วมลดปัญหามลพิษทางอากาศ กรณีพบเห็นรถยนต์ปล่อยควันดำเกินมาตรฐาน หรือการเผาในที่โล่งให้แจ้งสายด่วน กทม. 1555 อีกทั้งได้กำชับหน่วยงานในสังกัดกรุงเทพมหานคร ร่วมลดมลพิษทางอากาศ ด้วยการใช้รถส่งเอกสารร่วมกัน (Car Pool) การรณรงค์ไม่ขับ ช่วยดับเครื่อง การตรวจสอบและบำรุงรักษาเครื่องยนต์ไม่ให้เกิดมลพิษ เป็นต้น รวมถึงดำเนินการส่งเสริมความรู้ ความเข้าใจ พร้อมให้คำแนะนำแก่ประชาชนในการเฝ้าระวังสุขภาพและวิธีป้องกันตนเองจากฝุ่นละออง PM 2.5 ผ่านทางเว็บไซต์ เฟซบุ๊ก แผ่นพับ และการลงพื้นที่ของสำนักงานเขต โดยประชาชนสามารถตรวจสอบคุณภาพอากาศผ่านช่องทางต่าง ๆ ได้แก่ www.bangkokairquality.com, www.air4bangkok.com, www.prbangkok.com Facebook : กองจัดการคุณภาพอากาศและเสียง สำนักสิ่งแวดล้อม Facebook : กรุงเทพมหานคร โดยสำนักงานประชาสัมพันธ์ และแอปพลิเคชัน AirBKK เพื่อนำข้อมูลคุณภาพอากาศมาใช้ประกอบการตัดสินใจทำกิจกรรมกลางแจ้ง หรือหลีกเลี่ยงกิจกรรมที่จะก่อให้เกิดผลกระทบต่อสุขภาพต่อไป
--------------------------------

ที่มา : https://www.thaigov.go.th/news/contents/details/36974