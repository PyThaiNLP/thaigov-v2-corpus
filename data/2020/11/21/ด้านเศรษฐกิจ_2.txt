รัฐบาลไทย-ข่าวทำเนียบรัฐบาล-เตือนประชาชนอย่าหลงเชื่อข่าวปลอม (Fake News) เรื่อง “เบอร์โทรอันตราย แอบอ้างโอนเงินช่วยเหลือภาครัฐเพื่อหลอกขโมยเงินในบัญชี”


วันศุกร์ที่ 20 พฤศจิกายน 2563
พิมพ์
เตือนประชาชนอย่าหลงเชื่อข่าวปลอม (Fake News) เรื่อง “เบอร์โทรอันตราย แอบอ้างโอนเงินช่วยเหลือภาครัฐเพื่อหลอกขโมยเงินในบัญชี”
ตามที่ได้ปรากฏข่าวแชร์ทางสื่อสังคมออนไลน์ว่ามีมิจฉาชีพใช้หมายเลขโทรศัพท์ 082-946-4808 ติดต่อและแจ้งว่าจะโอนเงินกระตุ้นเศรษฐกิจสู้โควิด-19 จากรัฐบาลเข้าบัญชีให้ประชาชนคนละ 2,000 บาท พร้อมสอบถามข้อมูลเลขบัตรประจำตัวประชาชนและเลขบัญชี
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า ตามที่ได้ปรากฏข่าวแชร์ทางสื่อสังคมออนไลน์ว่ามีมิจฉาชีพใช้หมายเลขโทรศัพท์ 082-946-4808 ติดต่อและแจ้งว่าจะโอนเงินกระตุ้นเศรษฐกิจสู้โควิด-19 จากรัฐบาลเข้าบัญชีให้ประชาชนคนละ 2,000 บาท พร้อมสอบถามข้อมูลเลขบัตรประจำตัวประชาชนและเลขบัญชีจากนั้นจะหลอกขโมยเงินจากบัญชีของผู้หลงเชื่อไปจนหมด กระทรวงการคลังได้ตรวจสอบแล้วขอเรียนว่าเรื่องดังกล่าวไม่เป็นความจริง
รองโฆษกกระทรวงการคลังกล่าว เพิ่มเติมว่า หมายเลขโทรศัพท์ดังกล่าวเป็นหมายเลขที่ไม่สามารถติดต่อได้จริง อีกทั้งเรื่องดังกล่าวยังเป็นข่าวปลอม (Fake News) ซึ่งได้เคยมีการแชร์กันมาตั้งแต่ปี 2562 ในหลายโอกาสโดยดัดแปลงข้อความให้เข้ากับสถานการณ์เพื่อให้เกิดความน่าเชื่อถือและสร้างความสับสนต่อสังคม เช่น แอบอ้างโอนเงินเบี้ยยังชีพจากกรมบัญชีกลางแอบอ้างโอนเงินช่วยเหลือจากรัฐ และล่าสุดแอบอ้างโอนเงินกระตุ้นเศรษฐกิจสู้โควิด-19 เป็นต้น นอกจากนี้ ในการดำเนินมาตรการช่วยเหลือต่างๆ กระทรวงการคลังไม่มีนโยบายให้เจ้าหน้าที่โทรศัพท์ติดต่อสอบถามเลขบัตรประจำตัวประชาชนและเลขบัญชีจากประชาชนแต่อย่างใด
จึงขอให้ประชาชนอย่าหลงเชื่อข้อมูลดังกล่าวและขอความร่วมมือไม่ส่งหรือแชร์ข้อมูลดังกล่าวต่อในช่องทางสื่อสังคมออนไลน์ต่างๆทั้งนี้ สามารถติดตามสืบค้นข้อมูลข่าวสารและความคืบหน้าที่ถูกต้องเกี่ยวกับมาตรการช่วยเหลือต่างๆ ของกระทรวงการคลัง ได้จากแถลงข่าวกระทรวงการคลัง ในเว็บไซต์ www.mof.go.th หรือในเฟซบุ๊ก “สถานีข่าวกระทรวงการคลัง”
ทีมโฆษกกระทรวงการคลัง
เว็บไซต์:    www.mof.go.th
เฟซบุ๊ก:    สถานีข่าวกระทรวงการคลัง

ที่มา : https://www.thaigov.go.th/news/contents/details/36945