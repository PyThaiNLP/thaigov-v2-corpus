รัฐบาลไทย-ข่าวทำเนียบรัฐบาล-นายกฯ เปิดงาน Gov Cloud 2020 เร่งขับเคลื่อนระบบคลาวด์กลางภาครัฐ GDCC สู่รัฐบาลดิจิตอล ยกระดับการให้บริการประชาชนอย่างมีประสิทธิภาพ รองรับ Thailand 4.0 อย่างเต็มรูปแบบ 


วันพฤหัสบดีที่ 26 พฤศจิกายน 2563
พิมพ์
นายกฯ เปิดงาน Gov Cloud 2020 เร่งขับเคลื่อนระบบคลาวด์กลางภาครัฐ GDCC สู่รัฐบาลดิจิตอล ยกระดับการให้บริการประชาชนอย่างมีประสิทธิภาพ รองรับ Thailand 4.0 อย่างเต็มรูปแบบ
พลเอก ประยุทธ์ จันทร์โอชา นายกรัฐมนตรี เปิดงาน Gov Cloud 2020 เร่งขับเคลื่อนระบบคลาวด์กลางภาครัฐ GDCC สู่รัฐบาลดิจิตอล ยกระดับการให้บริการประชาชนอย่างมีประสิทธิภาพ รองรับ Thailand 4.0 อย่างเต็มรูปแบบ
วันนี้ (26 พ.ย.63) เวลา 09.30 น.  ณ ห้องเเกรนด์ ไดมอนด์ บอลรูม อาคารอิมแพคฟอรั่ม ฟอรัม ศูนย์แสดงสินค้าและการประชุม เมืองทองธานี อำเภอปากเกร็ด จังหวัดนนทบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดงานสัมมนา Gov Cloud 2020 : “The Future of Digital Government” พร้อมปาฐกถาพิเศษ หัวข้อ “Government Cloud : Digital Foundation for Government Transformation” โดยมีนายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ผู้บริหารเทคโนโลยีสารสนเทศและการสื่อสารของทุกกระทรวง รัฐวิสาหกิจ สภาหอการค้า สภาอุตสาหกรรม ภาคเอกชน และสื่อมวลชนเข้าร่วมงาน
นางสาวไตรศุลี ไตรสรณกุล รองโฆษกประจำสำนักนายกรัฐมนตรี เผยว่านายกรัฐมนตรีกล่าวว่า ประเทศไทยกำลังก้าวเข้าสู่ยุคของ Smart Government อย่างแท้จริง โดยภาครัฐ ภาคเอกชนและภาคประชาชนจะมีบทบาทและเป็นกำลังสำคัญต่อการขับเคลื่อนเพื่อพัฒนาประเทศไปสู่ Thailand 4.0 อย่างเต็มรูปแบบ ทั้งนี้ รัฐบาลริเริ่มให้มีการปรับตัวเพื่อที่จะเป็นรัฐบาลดิจิทัล โดยพัฒนา Digital Services เพื่อตอบสนองความต้องการของประชาชนให้มากขึ้น ด้วยการพัฒนาระบบราชการผ่านการใช้เทคโนโลยีดิจิทัลในการอำนวยความสะดวก เชื่อมโยงภาครัฐ ภาคธุรกิจและภาคประชาชนผ่านคลาวด์กลาง ให้เป็นรากฐานของจัดเก็บข้อมูลที่เป็นระบบเกิดการบริการสาธารณะที่ก้าวล้ำช่วยให้ภาครัฐสามารถสร้างการบริการใหม่ได้อย่างรวดเร็ว ลดภาระการลงทุนจัดซื้อและบำรุงรักษาอุปกรณ์ระบบเครือข่ายเทคโนโลยีสารสนเทศ รวมทั้งลดการใช้ทรัพยากรธรรมชาติ เช่น กระดาษ เป็นต้น
รองโฆษกประจำสำนักนายกรัฐมนตรียังเผยว่านายกรัฐมนตรีคาดหวังว่าปี 2565 - 2566 แพลตฟอร์มจะเชื่อมโยงภาครัฐและประชาชนให้มีปฏิสัมพันธ์มากขึ้น ลดปัญหาการบริการซ้ำซ้อน เกิดการบริการที่ real-time และรองรับเทคโนโลยีที่ทันสมัยมาใช้ทั้งการวิเคราะห์ข้อมูล การทำปัญญาประดิษฐ์ ทั้งนี้ การไปสู่ Government as a Platform ที่สมบูรณ์ คือ การมีชุดข้อมูลที่ดีเพื่อเพิ่มศักยภาพธรรมาภิบาลข้อมูลภาครัฐในด้านต่าง ๆ ทั้งด้านบริการประชาชน การเงิน สาธารณสุข พลังงาน การท่องเที่ยว การสื่อสารและขนส่งและโลจิสติกส์ หน่วยงานสามารถวิเคราะห์ข้อมูล บูรณาการการบริการภาครัฐ รวมทั้งแบ่งปันข้อมูลให้ประชาชนหรือภาครัฐด้วยกันได้ใช้บริการ เป็นพื้นฐานต่อยอดสู่ Government as a Platform อย่างเต็มรูปแบบและเป็นรูปธรรมในอนาคต ขณะเดียวกันต้องเดินหน้าการพัฒนาทรัพยากรมนุษย์ทั้งในส่วนของภาครัฐและภาคประชาชน ควบคู่ไปกับการพัฒนาเทคโนโลยี เพื่อให้การก้าวเข้าสู่รัฐบาลดิจิทัลเกิดประโยชน์สูงสุดอย่างแท้จริง
ในตอนท้าย นายกรัฐมนตรีกล่าวว่า Government Cloud ว่า เป็นการวางรากฐานด้านดิจิทัลต่อไปในอนาคต ด้วยการบริหารจัดการ Cloud Infrastructure ที่มีเสถียรภาพและมีความปลอดภัยสูงตามมาตรฐานสากล เพื่อให้ทุกหน่วยงานสามารถย้ายข้อมูลไปอยู่บนคลาวด์กลางภาครัฐ มุ่งสู่การเป็น Government as a Platform ขับเคลื่อนนโยบายการบริการข้อมูลภาครัฐแบบเปิดที่มีการบูรณาการข้อมูลร่วมกัน ภาคเอกชนและประชาชนสามารถเข้าถึงข้อมูลข่าวสาร เทคโนโลยี บริการ ลดความเหลื่อมล้ำ สร้างนวัตกรรมที่ส่งเสริมให้เกิดเศรษฐกิจดิจิทัลอย่างเต็มรูปแบบ 5 หน่วยงานได้รับมอบโล่ประกาศเกียรติคุณ Gov Cloud 2020 โดยใช้ระบบคลาวด์ GDCC พัฒนาระบบงานและเพิ่มประสิทธิภาพบริการประชาชน ได้แก่ 1.สำนักงานคณะกรรมการนโยบายเขตพัฒนาเศรษฐกิจภาคตะวันออก พัฒนาระบบ EEC-OSS เป็นช่องทางคัดกรองและอำนวยความสะดวกนักลงทุนแบบ One Stop service 2. กรมการขนส่งทางบก Smart bus Terminal ระบบติดตามรถโดยสารประจำทาง 3. ตำรวจภูธรภาค 8 พัฒนาระบบโครงการภาค 8 "4.0" ใน Application police 4. สํานักงานปลัดกระทรวงสาธารณสุข พัฒนาระบบดิจิตอล healthcare platform 5. สำนักงานนโยบายและแผนพลังงาน จัดตั้งศูนย์สารสนเทศพลังงานแห่งชาติ NEIC ( National Energy Center Center) พร้อมเยี่ยมชมนิทรรศการเกี่ยวกับความสำเร็จเบื้องต้นของหน่วยงานที่ใช้งาน Gov Cloud ด้วย
-------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37057