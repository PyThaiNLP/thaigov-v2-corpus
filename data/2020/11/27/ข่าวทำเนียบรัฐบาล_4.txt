รัฐบาลไทย-ข่าวทำเนียบรัฐบาล-รอง นรม. วิษณุฯ เป็นประธานแถลงข่าว “มหกรรมผ้าไหม ไหมไทยสู่เส้นทางโลกปีที่ 10” สนับสนุนดีไซน์เนอร์นักศึกษาไทย ส่งเสริมผ้าไหมไทยสู่ตลาดโลก เชื่อมสัมพันธ์นานาชาติ 


วันพฤหัสบดีที่ 26 พฤศจิกายน 2563
พิมพ์
รอง นรม. วิษณุฯ เป็นประธานแถลงข่าว “มหกรรมผ้าไหม ไหมไทยสู่เส้นทางโลกปีที่ 10” สนับสนุนดีไซน์เนอร์นักศึกษาไทย ส่งเสริมผ้าไหมไทยสู่ตลาดโลก เชื่อมสัมพันธ์นานาชาติ
รองนายกรัฐมนตรี นายวิษณุ เครืองาม เป็นประธานแถลงข่าว “มหกรรมผ้าไหม ไหมไทยสู่เส้นทางโลกปีที่ 10” สนับสนุนดีไซน์เนอร์นักศึกษาไทย ส่งเสริมผ้าไหมไทยสู่ตลาดโลก เชื่อมสัมพันธ์นานาชาติ
วันนี้ (26 พ.ย. 63) เวลา 13.30 น. ณ ตึกศูนย์แถลงข่าวรัฐบาลนารีสโมสร ทำเนียบรัฐบาล นายวิษณุ เครืองาม รองนายกรัฐมนตรี เป็นประธานการแถลงข่าว “งานมหกรรมผ้าไหม ไหมไทยสู่เส้นทางโลกปีที่ 10” โดยมูลนิธิช่วยเหลือนักท่องเที่ยว ร่วมกับหน่วยงานภาครัฐ ภาคเอกชน ตัวแทนนิสิต นักศึกษา จากสถาบันการศึกษาทั่วประเทศ พร้อมด้วยคณะเอกอัครราชทูตและคู่สมรส และกงสุลใหญ่ประจำประเทศไทย จัดกิจกรรมแฟชั่นโชว์ เพื่อส่งเสริม สนับสนุน ผ้าไหมไทยสู่ระดับโลก เป็นส่วนหนึ่งของการจัดงานวันพ่อแห่งชาติ เพื่อน้อมรำลึกในพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเพื่อเทิดพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง
รองนายกรัฐมนตรี เผยว่า ในปีนี้เนื่องจากสถานการณ์การแพร่ระบาดของเชื้อไวรัสโควิด-19 ทำให้ไม่สามารถเชิญชวนดีไซน์เนอร์นานาชาติเข้าร่วมโครงการได้ จึงพลิกวิกฤตเป็นโอกาส ให้นักเรียน นิสิต นักศึกษา จากสถาบันการศึกษาด้านการออกแบบแฟชั่นและสิ่งทอทั่วประเทศ จำนวน 70 แห่ง เป็นผู้ออกแบบชุดเสื้อผ้าแก่คณะทูตานุทูต กงสุลใหญ่ และกงสุลกิตติมศักดิ์จากสถานเอกอัครราชทูตและสถานกงสุลใหญ่ จำนวน 72 แห่ง และสถานกงสุลกิตติมศักดิ์ 28 แห่ง รวม 100 แห่ง โดยเอกอัครราชทูตจะร่วมเป็นนายแบบและนางแบบกิตติมศักดิ์มากถึง 41 ท่าน ทั้งนี้ “งานมหกรรมผ้าไหม ไหมไทยสู่เส้นทางโลกปีที่ 10” จะจัดขึ้นในวันที่ 6 ธ.ค. 63 ณ หอประชุมกองทัพเรือ พร้อมมี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม จะเป็นประธานเปิดงานในครั้งนี้ รวมถึงระหว่างวันที่ 1 – 6 ธ.ค. 63 จะมีการจัดงานวันพ่อแห่งชาติในหลายแห่ง อาทิ บริเวณถนนสนามไชย บริเวณพระบรมมหาราชวัง สวนสราญรมย์ ให้ประชาชนได้ร่วมกิจกรรมต่าง ๆ อีกด้วย
โอกาสนี้ รองนายกรัฐมนตรียังกล่าวว่า “งานมหกรรมผ้าไหม ไหมไทยสู่เส้นทางโลกปีที่ 10” เป็นการสร้างความสัมพันธ์อันดีระหว่างนักเรียน นิสิต นักศึกษา จากสถาบันการศึกษาไทยกับสถานเอกอัครราชทูต เปิดโอกาสและเวทีให้มีการแลกเปลี่ยนวัฒนธรรม ที่สำคัญคือการสร้างมูลค่าเพิ่มให้กับผ้าไหมไทย ขยายตลาดในการขายสินค้าในต่างประเทศ พร้อมชื่นชมความสามารถในการสร้างสรรค์ผลงานจากนักเรียนอาชีวะที่ไม่แพ้ดีไซน์เนอร์ต่างประเทศ รวมถึงเป็นการแสดงให้เห็นถึงความร่วมมือร่วมใจระหว่างภาครัฐ ภาคเอกชน ความสมัครสมาน สามัคคีจากคณะทูตานุทูตกว่า 100 ประเทศ
ในตอนท้าย รองนายกรัฐมนตรีได้ชมการเดินแบบโดยสมาชิกคณะทูตานุทูตต่างประเทศ ประจำประเทศไทย ในชุดผ้าไหมไทย ผลงานจากนักเรียน นิสิต นักศึกษา ที่ออกแบบชุดผ้าไหมแด่คณะทูตานุทูต จากแรงบันดาลใจที่ได้จากการแลกเปลี่ยนวัฒนธรรม
...................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37067