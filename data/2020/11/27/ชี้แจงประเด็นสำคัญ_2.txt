รัฐบาลไทย-ข่าวทำเนียบรัฐบาล-กระทรวงการคลังชี้แจงการจ่ายเงินชดเชยชาวไร่ยาสูบล่าช้า 


วันพฤหัสบดีที่ 26 พฤศจิกายน 2563
พิมพ์
กระทรวงการคลังชี้แจงการจ่ายเงินชดเชยชาวไร่ยาสูบล่าช้า
กระทรวงการคลังชี้แจงการจ่ายเงินชดเชยชาวไร่ยาสูบล่าช้า
25 พฤศจิกายน พ.ศ. 2563  นายลวรณ  แสงสนิท  อธิบดีกรมสรรพสามิต ชี้แจงกรณีนายประเสริฐ สงวนทรัพย์ รักษาการนายกสมาคมชาวไร่ยาสูบเบอร์เล่ย์ จ.สุโขทัย ขอความเป็นธรรมกรณีสมาคมชาวไร่ยาสูบฯ ว่า  รัฐบาลได้ชดเชยชาวไร่ยาสูบในฤดูการผลิต 2561/2562 กระทรวงการคลังโดยกรมสรรพสามิตได้ขอจัดสรรงบกลางเป็นจำนวนเงินทั้งสิ้น 133 ล้านบาท ซึ่งในฤดูกาลเพาะปลูก 2562/2563 กระทรวงการคลังอยู่ระหว่างการพิจารณาการชดเชยชาวไร่ยาสูบ  ในฤดูกาลเพาะปลูกดังกล่าว แต่เนื่องจากที่ผ่านมาประเทศไทยประสบปัญหาการแพร่ระบาดของโรคโควิด 19  ทำให้มาตรการชดเชยดังกล่าวเกิดความล่าช้าออกไป และรัฐบาลได้มีการให้เงินช่วยเหลือเกษตรกรจาก การแพร่ระบาดของโควิด 19 เป็นจำนวนเงิน 5,000 บาท เป็นเวลา 3 เดือน คิดเป็นจำนวน 15,000 บาทต่อราย ดังนั้น กรมสรรพสามิตจึงอยู่ระหว่างการศึกษาหาข้อยุติในการปลูกพืชทดแทน และหาข้อสรุป ที่จะเสนอให้มีการเยียวยาต่อเกษตรกรต่อไปในอนาคต  ปัจจุบันกรมสรรพสามิตอยู่ระหว่างการศึกษาแนวทางการปรับโครงสร้างภาษียาสูบ ในสอดคล้องกับทิศทางการบริโภคยาสูบ และการพัฒนาอย่างยั่งยืนของอุตสาหกรรมยาสูบ โดยจะต้องพิจารณาปัจจัยต่าง ๆ อย่างรอบคอบเพื่อให้เกิดความเป็นธรรมและเกิดประโยชน์สูงสุดแก่ประเทศต่อไป
-----------------------------------

ที่มา : https://www.thaigov.go.th/news/contents/details/37055