รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี 


วันพฤหัสบดีที่ 26 พฤศจิกายน 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในงานสัมมนา  “GOV Cloud 2020 : The Future of Digital Government” และปาฐกถาพิเศษ หัวข้อ “Government Cloud : Digital Foundation for Government Transformation”
คำกล่าว
พลเอก ประยุทธ์ จันทร์โอชา นายกรัฐมนตรี
เนื่องในโอกาสเป็นประธานในงานสัมมนา
“GOV Cloud 2020 : The Future of Digital Government”
และปาฐกถาพิเศษ หัวข้อ
“Government Cloud : Digital Foundation for Government Transformation”
ณ ห้องแกรนด์ ไดมอนด์ บอลรูม อาคารอิมแพ็ค ฟอรั่ม
เมืองทองธานี จังหวัดนนทบุรี
วันพฤหัสบดีที่ 26 พฤศจิกายน 2563 เวลา 09.00 น.
ท่านรัฐมนตรีว่าการกระทรวงดิจิทัลเพื่อเศรษฐกิจและสังคม
ปลัดกระทรวง
คณะกรรมการดิจิทัลเพื่อเศรษฐกิจและสังคมแห่งชาติ
และท่านผู้มีเกียรติทุกท่าน
ผมมีความยินดีและเป็นเกียรติอย่างยิ่งที่ได้มาเป็นประธานในงานสัมมนา GOV Cloud 2020 : The Future of Digital Government และปาฐกถาพิเศษ หัวข้อ “Government Cloud : Digital Foundation for Government Transformation” ในวันนี้
ประเทศไทยกำลังก้าวเข้าสู่ยุคของ Smart Government อย่างแท้จริง ทุกท่านในที่นี้ ไม่ว่าจะเป็นภาครัฐ ภาคเอกชน และภาคประชาชน จะมีบทบาทและเป็นกำลังสำคัญต่อการขับเคลื่อนเพื่อพัฒนาประเทศไปสู่ Thailand 4.0 อย่างเต็มรูปแบบ ซึ่งรัฐบาลได้ริเริ่มให้มีการปรับตัวเพื่อที่จะเป็นรัฐบาลดิจิทัลหลายอย่าง โดยได้พัฒนา Digital Services เพื่อตอบสนองความต้องการของประชาชน
ให้มากขึ้น
การจัดงานในวันนี้ จะเป็นก้าวต่อไปของการพัฒนาระบบราชการไปอีกระดับผ่านการ
ใช้เทคโนโลยีดิจิทัลในการอำนวยความสะดวกเพื่อเชื่อมโยงระหว่างภาครัฐ ภาคธุรกิจ และภาคประชาชนผ่านคลาวด์กลาง ซึ่งจะเป็นรากฐานของจัดเก็บข้อมูลที่เป็นระบบ และเกิดการบริการสาธารณะที่ก้าวล้ำช่วยให้ภาครัฐสามารถสร้างการบริการใหม่ได้อย่างรวดเร็ว ลดภาระการลงทุนจัดซื้อและบำรุงรักษาอุปกรณ์ระบบเครือข่ายเทคโนโลยีสารสนเทศ รวมทั้งลดการใช้ทรัพยากรธรรมชาติ เช่น กระดาษ
ผมคาดหวังว่าในปี 2565 - 2566 แพลตฟอร์มนี้จะเปลี่ยนให้ภาครัฐและประชาชนสามารถเชื่อมโยงและสร้างปฏิสัมพันธ์ร่วมกันลดปัญหาการบริการที่ซ้ำซ้อน และประชาชนสามารถใช้บริการของภาครัฐที่มีการบูรณาการระบบและข้อมูลอย่างแท้จริง เกิดการบริการที่ real-time โดยแพลตฟอร์มนี้
จะรองรับเทคโนโลยีที่ทันสมัยมาใช้ทั้งการวิเคราะห์ข้อมูล การทำปัญญาประดิษฐ์
แต่อย่างไรก็ตาม สิ่งสำคัญที่เราจะเข้าไปสู่การเป็น Government as a Platform
ที่สมบูรณ์ คือ การมีชุดข้อมูลที่ดีเพื่อเพิ่มศักยภาพธรรมาภิบาลข้อมูลภาครัฐในด้านต่าง ๆ ทั้งด้านบริการประชาชน ด้านการเงิน ด้านสาธารณสุข ด้านพลังงาน ด้านการท่องเที่ยว ด้านการสื่อสาร และด้านการขนส่งและโลจิสติกส์ ซึ่งจะส่งผลให้หน่วยงานต่าง ๆ สามารถนำข้อมูลที่จะเป็นมาให้ในการวิเคราะห์ให้
เกิดประโยชน์ในหลายรูปแบบ
ส่วนสำคัญอีกประการหนึ่ง ก็คือ การบูรณาการการบริการร่วมกันภาครัฐ ซึ่งเป็นส่วนสำคัญที่ภาครัฐจะต้องช่วยกันวิเคราะห์ขั้นตอนที่ควรจะเป็น และทำออกมาให้รูปแบบที่เหมาะสม เพื่อใช้ในการแชร์ข้อมูลให้ประชาชนหรือภาครัฐด้วยกันได้ใช้บริการ และจะเป็นพื้นฐานต่อยอดสู่ Government as a Platform อย่างเต็มรูปแบบ และเป็นรูปธรรมในอนาคต
สิ่งสำคัญประการสุดท้าย คือ การพัฒนาทรัพยากรมนุษย์ทั้งในส่วนของภาครัฐ
และภาคประชาชน ควบคู่ไปกับการพัฒนาเทคโนโลยี เพื่อให้การก้าวเข้าสู่รัฐบาลดิจิทัลเกิดประโยชน์สูงสุดอย่างแท้จริง
การทำ Government Cloud ในครั้งนี้ นับเป็นสิ่งสำคัญของภาครัฐ ในการวางรากฐานด้านดิจิทัลต่อไปในอนาคต โดยมีเป้าหมายในการบริหารจัดการ Cloud Infrastructure ที่มีเสถียรภาพและมีความปลอดภัยสูงตามมาตรฐานสากล และให้ทุกหน่วยงานเตรียมพร้อมในการย้ายข้อมูลไปอยู่บนคลาวด์กลางภาครัฐ เพื่อมุ่งสู่การเป็น Government as a Platform ขับเคลื่อนนโยบายการบริการข้อมูลภาครัฐแบบเปิดที่มีการบูรณาการข้อมูลร่วมกัน มุ่งสู่การให้บริการภาครัฐแบบเปิดอย่างแท้จริง ทำให้ภาคเอกชนและประชาชนสามารถเข้าถึงข้อมูลข่าวสาร เทคโนโลยี บริการ และนำมาสู่การลดความเหลื่อมล้ำ การสร้างนวัตกรรม ที่ส่งเสริมให้เกิดเศรษฐกิจดิจิทัลอย่างเต็มรูปแบบ
ท่านผู้มีเกียรติครับ
ทุกท่านในที่นี้คือผู้ที่มีบทบาทสำคัญ และเป็นผู้วางรากฐานและขับคลื่อนระบบราชการสมัยใหม่ ผมต้องขอขอบคุณกระทรวงดิจิทัลเพื่อเศรษฐกิจและสังคม และหน่วยงานที่เกี่ยวข้องต่าง ๆ ทั้งสำนักงานคณะกรรมการพัฒนาระบบราชการ สำนักงานพัฒนารัฐบาลดิจิทัล และสำนักงานสถิติแห่งชาติ ที่ได้ร่วมกันจัดงานในวันนี้ ซึ่งผมหวังเป็นอย่างยิ่งการจัดงานในวันนี้จะก่อให้เกิดประโยชน์สูงสุดแก่ประเทศชาติและประชาชนต่อไป
สุดท้ายนี้ ผมขออวยพรให้การจัดงาน GOV Cloud 2020 : The Future of Digital Government ประสบความสำเร็จตามวัตถุประสงค์ที่ตั้งไว้ทุกประการ
ขอบคุณครับ

ที่มา : https://www.thaigov.go.th/news/contents/details/37070