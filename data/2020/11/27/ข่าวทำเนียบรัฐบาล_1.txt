รัฐบาลไทย-ข่าวทำเนียบรัฐบาล-รมต.นร. อนุชา ร่วมเวทีประชุมคณะมนตรีสมาชิกแม่น้ำโขง หารือการพัฒนาทรัพยากรน้ำอย่างยั่งยืนในภูมิภาคอาเซียนและกลุ่มหุ้นส่วนการพัฒนา 


วันพฤหัสบดีที่ 26 พฤศจิกายน 2563
พิมพ์
รมต.นร. อนุชา ร่วมเวทีประชุมคณะมนตรีสมาชิกแม่น้ำโขง หารือการพัฒนาทรัพยากรน้ำอย่างยั่งยืนในภูมิภาคอาเซียนและกลุ่มหุ้นส่วนการพัฒนา
รมต.นร. อนุชา ร่วมเวทีประชุมคณะมนตรีสมาชิกแม่น้ำโขง หารือการพัฒนาทรัพยากรน้ำอย่างยั่งยืนในภูมิภาคอาเซียนและกลุ่มหุ้นส่วนการพัฒนา
วันนี้ (26 พ.ย.63) เวลา 09.00 น. ณ โรงแรมพลาซา แอทธินี กรุงเทพมหานคร นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายจาก พลเอก ประวิตร วงษ์สุวรรณ รองนายกรัฐมนตรี ให้เป็นผู้แทนฝ่ายไทยเข้าประชุมร่วมประชุมคณะมนตรี คณะกรรมาธิการแม่น้ำโขง ครั้งที่ 27 และการประชุมร่วมระหว่างคณะมนตรี คณะกรรมาธิการแม่น้ำโขง กับกลุ่มหุ้นส่วนการพัฒนา ครั้งที่ 25 ผ่านระบบทางไกล ร่วมกับรัฐมนตรีกระทรวงทรัพยากรธรรมชาติและสิ่งแวดล้อมแห่งสาธารณรัฐประชาธิปไตยประชาชนลาว ประธานคณะมนตรี คณะกรรมาธิการแม่น้ำโขง ประจำปี 2563 รองประธานคณะกรรมการแม่น้ำโขง แห่งราชอาณาจักรกัมพูชา รัฐมนตรีกระทรวงทรัพยากรธรรมชาติและสิ่งแวดล้อมแห่งสาธารณรัฐเวียดนาม และประเทศหุ้นส่วนการพัฒนา อาทิ สหภาพยุโรป ออสเตรเลีย นิวซีแลนด์และสหรัฐอเมริกา โดยมี ดร.สมเกียรติ ประจำวงษ์ เลขาธิการสำนักงานทรัพยากรน้ำแห่งชาติ นางสาวณัฐธ์ภัสส์ ยงใจยุทธ ที่ปรึกษารัฐมนตรีประจำสำนักนายกรัฐมนตรี นายอนุรุทธิ์ นาคาศัย ที่ปรึกษารัฐมนตรีประจำสำนักนายกรัฐมนตรี  และคณะทำงานฝ่ายไทยเข้าร่วมด้วย
การประชุมในช่วงเช้า ที่ประชุมได้หารือแผนยุทธศาสตร์การจัดการทรัพย์สินด้านสิ่งแวดล้อมของลุ่มแม่น้ำโขง ซึ่งจะเป็นส่วนช่วยพัฒนากลยุทธ์การจัดการสิ่งแวดล้อมและจัดลำดับความสำคัญในการคุ้มครองสินทรัพย์สิ่งแวดล้อมที่เป็นประโยชน์ร่วมกันของประเทศในลุ่มแม่น้ำโขงตอนล่าง ซึ่งฝ่ายไทยได้รับทราบและเห็นชอบต่อยุทธศาสตร์การจัดการสินทรัพย์ด้านสิ่งแวดล้อมของลุ่มน้ำโขง พ.ศ.2564-2568  และได้เสนอแผนปฏิบัติการของอุทยานแห่งชาติเขาใหญ่และอุทยานแห่งชาติทับลาน มาดำเนินการเองภายใต้แผนการดำเนินการระดับประเทศต่อไป
สำหรับช่วงบ่าย พลเอก ประวิตร วงษ์สุวรรณ รองนายกรัฐมนตรี ในฐานะหัวหน้าคณะผู้แทนไทยจะกล่าวถ้อยแถลงความร่วมมือเพื่อการพัฒนาที่ยั่งยืนของทางการไทย และจะมีพิธีรับมอบตำแหน่งประธานคณะมนตรี คณะกรรมาธิการแม่น้ำโขง ครั้งที่ 28 และการประชุมร่วมกับหุ้นส่วนเพื่อการพัฒนาครั้งที่ 26 โดยประเทศไทยจะเป็นเจ้าภาพในการจัดประชุมดังกล่าว
....................................

ที่มา : https://www.thaigov.go.th/news/contents/details/37056