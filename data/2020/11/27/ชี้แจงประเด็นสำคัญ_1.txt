รัฐบาลไทย-ข่าวทำเนียบรัฐบาล-กรมบัญชีกลาง ชี้แจงข้อสงสัยกรมบัญชีกลางเอื้อประโยชน์การประมูลงานโครงการรถไฟความเร็วสูงแก่เอกชนเฉพาะราย


วันพฤหัสบดีที่ 26 พฤศจิกายน 2563
พิมพ์
กรมบัญชีกลาง ชี้แจงข้อสงสัยกรมบัญชีกลางเอื้อประโยชน์การประมูลงานโครงการรถไฟความเร็วสูงแก่เอกชนเฉพาะราย
กรมบัญชีกลาง ชี้แจงข้อสงสัยกรมบัญชีกลางเอื้อประโยชน์การประมูลงานโครงการรถไฟความเร็วสูงแก่เอกชนเฉพาะราย
วันอังคารที่ 24 พฤศจิกายน พ.ศ. 2563  นายภูมิศักดิ์ อรัญญาเกษมสุข อธิบดีกรมบัญชีกลาง  ข้อสงสัยกรมบัญชีกลางเอื้อประโยชน์การประมูลงานโครงการรถไฟความเร็วสูงแก่เอกชนเฉพาะราย ว่าการพิจารณาวินิจฉัย และการพิจารณาอุทธรณ์และข้อร้องเรียน เป็นการดำเนินการในรูปของคณะกรรมการ ประกอบด้วย ผู้แทนจากหน่วยงานของรัฐต่าง ๆ และผู้ทรงคุณวุฒิ เช่น สำนักงานอัยการสูงสุด สำนักงานคณะกรรมการกฤษฎีกา สำนักงานคณะกรรมการนโยบายรัฐวิสาหกิจ องค์กรต่อต้านคอร์รับชัน สภาหอการค้าแห่งประเทศไทย เป็นต้น ในกรณีนี้ รฟท. ได้มีข้อหารือแนวทางปฏิบัติเกี่ยวกับการพิจารณาคุณสมบัติและผลงานของผู้ยื่นข้อเสนอในนามกิจการร่วมค้า มายังคณะกรรมการวินิจฉัย เมื่อวันที่ 31 กรกฎาคม 2562 กรณีการยื่นข้อเสนอของบริษัท บีพีเอ็นพี จำกัด ซึ่งต่อมาคณะกรรมการวินิจฉัย ได้มีคำวินิจฉัยเมื่อวันที่ 29 สิงหาคม 2562 ว่า บริษัทบีพีเอ็นพี จำกัด เป็นกิจการร่วมค้าที่จดทะเบียนใหม่ สามารถนำผลงานของผู้ร่วมค้าที่จดทะเบียนเป็นนิติบุคคลมาใช้เป็นผลงานในการยื่นประกวดราคาได้
อย่างไรก็ตาม รฟท. ได้พิจารณาผลการประกวดราคาให้บริษัท บีพีเอ็นพี จำกัด ตกคุณสมบัติกรณีการยื่นผลงานไม่ถูกต้อง บริษัทฯ จึงได้อุทธรณ์ผลการพิจารณามายังคณะกรรมการพิจารณาอุทธรณ์  ซึ่งคณะกรรมการพิจารณาอุทธรณ์ ไม่เห็นด้วย เนื่องจากคณะกรรมการวินิจฉัย ได้พิจารณาว่า บริษัท บีพีเอ็นพี จำกัด เป็นกิจการร่วมค้าที่จดทะเบียนใหม่ ก็สามารถนำผลงานของผู้ร่วมค้าที่จดทะเบียนเป็นนิติบุคคลมาใช้เป็นผลงานในการยื่นประกวดราคาได้ ดังนั้น รฟท. จึงต้องพิจารณาให้เป็นไปตามแนวทางเดียวกันกับคณะกรรมการวินิจฉัย และไม่อาจหยิบยกประเด็นคุณสมบัติของบริษัท บีพีเอ็นพี จำกัด มาพิจารณาตัดสิทธิบริษัท บีพีเอ็นพี จำกัด ได้อีก จึงให้ รฟท. กลับไปดำเนินการในขั้นตอนการพิจารณาผลการเสนอราคาของผู้ยื่นข้อเสนอให้ถูกต้องต่อไป
.........................................

ที่มา : https://www.thaigov.go.th/news/contents/details/37054