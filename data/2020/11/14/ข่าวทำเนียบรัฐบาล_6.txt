รัฐบาลไทย-ข่าวทำเนียบรัฐบาล-ไทยเสนอแนวคิด “สามใหม่” (Three New) มุ่งพัฒนาเทคโนโลยีและนวัตกรรม ส่งเสริมธุรกิจ SMEs ในอาเซียน 


วันศุกร์ที่ 13 พฤศจิกายน 2563
ไทยเสนอแนวคิด “สามใหม่” (Three New) มุ่งพัฒนาเทคโนโลยีและนวัตกรรม ส่งเสริมธุรกิจ SMEs ในอาเซียน
ไทยเสนอแนวคิด “สามใหม่” (Three New) มุ่งพัฒนาเทคโนโลยีและนวัตกรรม ส่งเสริมธุรกิจ SMEs ในอาเซียน
วันนี้ (13 พ.ย.63) เวลา 16.05 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวแสดงวิสัยทัศน์ในการประชุม ASEAN Business and Investment Summit (ASEAN BIS) 2020 ผ่านการประชุมรูปแบบผสมระหว่างการประชุมที่กรุงฮานอยและการจัดการประชุมทางไกลเพื่ออำนวยความสะดวกให้แก่ผู้ที่ไม่สามารถเดินทางมาร่วมการประชุมได้ ภายใต้หัวข้อ “Sustainable Development and Inclusive Growth”
นายกรัฐมนตรีกล่าวว่า “การพัฒนาที่ยั่งยืนและการเจริญเติบโตอย่างทั่วถึง” เป็นประเด็นสำคัญที่ภาครัฐและภาคเอกชนต้องร่วมกันผลักดัน เพื่อให้อาเซียนเป็นประชาคมที่มีความก้าวหน้า ยั่งยืน และไม่ทิ้งใครไว้ข้างหลัง โดยในปัจจุบัน ประเทศใดที่มีภาครัฐ ผู้ประกอบการ และแรงงานที่มีความพร้อมและสามารถปรับตัวได้รวดเร็ว
ก็จะได้รับประโยชน์ทางเศรษฐกิจภายใต้ชีวิตวิถีปกติใหม่มากกว่าที่อื่น ดังนั้น ภูมิภาคอาเซียนจึงมีความจำเป็นอย่างยิ่งที่ต้องเร่งปรับตัวเพื่อรับมือกับความเปลี่ยนแปลงที่เกิดขึ้นอย่างเต็มศักยภาพ
นายกรัฐมนตรีได้เสนอแนวคิด “สามใหม่” (Three New) เพื่อเป็นแนวทางในการใช้ประโยชน์จากเทคโนโลยีและนวัตกรรมสำหรับการปรับตัวและดำเนินธุรกิจภายใต้วิถีปกติใหม่ 3 ประการ ดังนี้
ส่งเสริมการพัฒนา “โมเดลเศรษฐกิจใหม่” รักษาสมดุลระหว่างความเจริญเติบโตทางเศรษฐกิจ ความก้าวหน้าทางเทคโนโลยี ความเท่าเทียมทางสังคม และความยั่งยืนของสิ่งแวดล้อม ซึ่งไทยมี “BCG Model” ที่ให้ความสำคัญกับการพัฒนาเศรษฐกิจชีวภาพ เศรษฐกิจหมุนเวียน และเศรษฐกิจสีเขียว
แสวงหา “พลังเศรษฐกิจใหม่” โดยใช้ประโยชน์จากวิทยาศาสตร์ เทคโนโลยี และนวัตกรรม เพื่อพัฒนาเศรษฐกิจที่เป็นจุดแข็งของภูมิภาค โดยเฉพาะการพัฒนาขีดความสามารถของ SMEs ในอาเซียน
ซึ่งสนับสนุนให้เกิดการถ่ายทอดองค์ความรู้ด้านนวัตกรรมแบบ “พี่สองน้อง” เช่น เพิ่มพูนทักษะด้านดิจิทัล ทั้งธุรกิจและการตลาดออนไลน์ รวมทั้งสร้างโอกาสในการเข้าถึงแหล่งเงินทุน
สร้าง “ระบบนิเวศทางเศรษฐกิจใหม่” ด้วยการส่งเสริมการพัฒนาโครงสร้างพื้นฐานด้านดิจิทัล
ที่ประชาชนและภาคธุรกิจรายย่อยสามารถเข้าถึงได้ ซึ่งไทยมีโครงการ “ASEAN Digital Hub”
ที่ช่วยยกระดับโครงสร้างพื้นฐานด้านดิจิทัลในอาเซียน รวมถึงโครงการ “Digital Park Thailand”
ซึ่งเป็นส่วนหนึ่งของโครงการเขตพัฒนาพิเศษภาคตะวันออก (EEC)
นอกจากนี้ นายกรัฐมนตรีได้เน้นย้ำถึงการส่งเสริมการบูรณาการด้านดิจิทัลในภูมิภาคเพื่อสร้างโอกาสทางธุรกิจอย่างทั่วถึงเพื่อการเป็น “ดิจิทัลอาเซียน” อย่างแท้จริง พร้อมสนับสนุนข้อริเริ่มของสภาที่ปรึกษาธุรกิจอาเซียน ในการส่งเสริมความเชื่อมโยงของการทำธุรกรรมทางการค้าดิจิทัลในอาเซียนอย่างครบวงจร เพื่อสร้างมาตรฐานใหม่ในการประกอบธุรกิจระหว่างผู้ประกอบการในอาเซียนและคู่ค้าในต่างประเทศ รวมทั้งหวังเป็นอย่างยิ่งว่า แนวคิด “สามใหม่” ที่ได้นำเสนอไปนั้นจะเป็นประโยชน์ในการพัฒนาประชาคมอาเซียน โดยไม่ทิ้งใครไว้ข้างหลัง

ที่มา : https://www.thaigov.go.th/news/contents/details/36770