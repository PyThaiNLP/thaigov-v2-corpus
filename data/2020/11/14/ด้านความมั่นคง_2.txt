รัฐบาลไทย-ข่าวทำเนียบรัฐบาล-มท.1 ลงพื้นที่ประชุมเตรียมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี และติดตามความก้าวหน้าโครงการพัฒนาสระบ่อดินขาว อำเภอตาคลี จังหวัดนครสวรรค์ 


วันศุกร์ที่ 13 พฤศจิกายน 2563
พิมพ์
มท.1 ลงพื้นที่ประชุมเตรียมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี และติดตามความก้าวหน้าโครงการพัฒนาสระบ่อดินขาว อำเภอตาคลี จังหวัดนครสวรรค์
มท.1 ลงพื้นที่ประชุมเตรียมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี และติดตามความก้าวหน้าโครงการพัฒนาสระบ่อดินขาว อำเภอตาคลี จังหวัดนครสวรรค์
วันนี้ (13 พ.ย. 63) เวลา 15.00 น. ที่องค์การบริหารส่วนตำบลพรหมนิมิต ตำบลพรหมนิมิต อำเภอตาคลี จังหวัดนครสวรรค์ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมเตรียมการรับเสด็จฯ พระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี เสด็จพระราชดำเนินไปทรงบำเพ็ญพระราชกุศลถวายผ้าป่า ณ วัดช่องแค และโครงการพัฒนาแหล่งน้ำพื้นที่สระบ่อดินขาว อำเภอตาคลี จังหวัดนครสวรรค์ โดยมี นายฉัตรชัย พรหมเลิศ ปลัดกระทรวงมหาดไทย นายธนาคม จงจิระ อธิบดีกรมการปกครอง นายประยูร รัตนเสนีย์ อธิบดีกรมส่งเสริมการปกครองท้องถิ่น นายพงษ์นรา เย็นยิ่ง รองอธิบดีกรมโยธาธิการและผังเมือง นายเชษฐา โมสิกรัตน์ รองอธิบดีกรมป้องกันและบรรเทาสาธารณภัย นายสิริรัฐ ชุมอุปการ ผู้ว่าราชการจังหวัดนครสวรรค์ นายชัยโรจน์ มุ่งธัญญา ผู้ช่วยผู้อำนวยการทรัพย์สินส่วนพระมหากษัตริย์ ผู้แทนกองทัพภาคที่ 3 ผู้แทนกองบังคับการกองบิน 4 และหน่วยงานที่เกี่ยวข้อง ร่วมประชุม
โอกาสนี้ ผู้ว่าราชการจังหวัดนครสวรรค์และหน่วยงานที่เกี่ยวข้องได้รายงานการเตรียมความพร้อมการรับเสด็จฯ และความก้าวหน้าภาพรวมการดำเนินโครงการพัฒนาสระบ่อดินขาวซึ่งเป็นพื้นที่ของสำนักงานทรัพย์สินพระมหากษัตริย์ เนื้อที่ 766 ไร่ เป็นโครงการแก้ไขปัญหาภัยแล้ง การขาดแคลนน้ำอุปโภคบริโภคของราษฎร โดยน้อมนำปรัชญาของเศรษฐกิจพอเพียง ทำเกษตรทฤษฎีใหม่ตามแนวพระราชดำริ พัฒนาคุณภาพชีวิตของประชาชนในพื้นที่ ให้มีน้ำอุปโภค บริโภค และน้ำเพื่อการเกษตรอย่างเพียงพอ มีการพัฒนาพื้นที่สระบ่อดินขาวให้เป็นพื้นที่แก้มลิง สามารถกักเก็บน้ำในฤดูฝน สำรองน้ำไว้ใช้ในฤดูแล้ง บรรเทาปัญหาน้ำท่วมน้ำแล้ง ซึ่งโครงการสระบ่อดินขาวจะเป็นโครงการที่ช่วยสร้างแหล่งน้ำสำคัญของชุมชนที่ประชาชนได้ใช้ประโยชน์เพื่ออุปโภคบริโภคและทำการเกษตรอย่างแท้จริง
จากนั้น พลเอก อนุพงษ์ เผ่าจินดา และคณะ ลงพื้นที่ ณ วัดช่องแค (หลวงพ่อพรหม) และตรวจเยี่ยมโครงการพัฒนาสระบ่อดินขาวเพื่อติดตามผลการดำเนินงานพัฒนาพื้นที่ ได้แก่ บริเวณศาลาชุมชนเทศบาลตำบลช่องแค, บริเวณ Terrace จุดชมทัศนียภาพ, บริเวณแปลงเกษตรทฤษฎีใหม่, บริเวณโดยรอบสระบ่อดินขาว และบริเวณโดยรอบวัดช่องแค โดยสระบ่อดินขาวเป็นแหล่งน้ำสำคัญของชุมชนที่ประชาชนได้ใช้ประโยชน์เพื่ออุปโภคบริโภคและทำการเกษตรนับแต่อดีตฝจนถึงปัจจุบัน มีความจุ 160,000 ลบ.ม. น้ำจากสระบ่อดินขาวนำไปใช้ในแปลงเกษตรพื้นที่ของสำนักงานทรัพย์สินพระมหากษัตริย์ 766 ไร่ พืชส่วนใหญ่เป็นข้าวโพด มันแกว หอมหัวใหญ่

ที่มา : https://www.thaigov.go.th/news/contents/details/36778