รัฐบาลไทย-ข่าวทำเนียบรัฐบาล-‘รมช.ประภัตร’เร่งหาแนวทางลดต้นทุนอาหารสัตว์ปีกหนุนสร้างรายได้ให้เกษตรกร      


วันศุกร์ที่ 13 พฤศจิกายน 2563
‘รมช.ประภัตร’เร่งหาแนวทางลดต้นทุนอาหารสัตว์ปีกหนุนสร้างรายได้ให้เกษตรกร
‘รมช.ประภัตร’ เร่งหาแนวทางลดต้นทุนอาหารสัตว์ปีกหนุนสร้างรายได้ให้เกษตรกร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสลงพื้นที่ติดตามการดำเนินงานของศูนย์วิจัยและบำรุงสัตว์นครสวรรค์อ.หนองบัว จ.นครสวรรค์ ว่า ปัจจุบันผู้เลี้ยงสัตว์ปีก เช่น ไก่เนื้อ ไก่ไข่ ฯลฯประสบกับปัญหาราคาอาหารสัตว์ หรือวัตถุดิบอาหารสัตว์ที่มีราคาแพง ต้นทุนค่าอาหารสัตว์ที่สูงขึ้นดังนั้นจำเป็นอย่างยิ่งที่จะต้องหาวิธีการลดค่าใช้จ่ายหรือต้นทุนในการเลี้ยงสัตว์ จึงได้มีการหารือร่วมกันเพื่อแก้ปัญหาดังกล่าวโดยเบื้องต้นได้มอบหมายให้กรมปศุสัตว์และหน่วยงานที่เกี่ยวข้อง จัดหาแหล่งอาหารวัตถุดิบ เครื่องจักรกลสำหรับผลิตอาหารสัตว์ปีก อาทิ ไก่พื้นบ้าน ไก่ชน และเป็ดไข่เป็นต้น ให้กับเกษตรกรเพื่อลดต้นทุนค่าอาหารสัตว์ และคุณค่าทางโภชนาการของสูตรอาหารยังคงเดิมอีกทั้งเพื่อเป็นการสนับสนุนโครงการส่งเสริมการเลี้ยงสัตว์และกิจการที่เกี่ยวเนื่องภายใต้ความร่วมมือระหว่างกระทรวงเกษตรและสหกรณ์ และ ธนาคารเพื่อการเกษตรและสหกรณ์การเกษตร(ธ.ก.ส.) เพื่อฟื้นฟูสนับสนุนเกษตรกรให้มีรายได้ เพิ่มขีดความสามารถภาคปศุสัตว์ไทยฟื้นฟูอาชีพแก่เกษตรกรพร้อมทั้งสนับสนุนการจัดการตลาดผลิตผลการเกษตรที่เป็นวัตถุดิบอาหารสัตว์และเพื่อเป็นการสร้างอาชีพทางเลือกใหม่ด้วยการปรับเปลี่ยนพื้นที่ไม่เหมาะสมมาเลี้ยงสัตว์จำหน่ายทั้งภายในและต่างประเทศ
สำหรับ ศูนย์วิจัยและบำรุงสัตว์นครสวรรค์มีภารกิจในการวิจัยสร้างพันธุ์สัตว์ที่เป็นพันธุ์เหมาะสมกับสภาพแวดล้อม ให้สถานีวิจัยทดสอบพันธุ์กำกับดูแลให้คำปรึกษาและแก้ไขปัญหาของศูนย์บำรุงสัตว์ในอุปการะของกรมปศุสัตว์และดำเนินการตรวจสอบรวบรวมข้อมูล เพื่อรับรองพันธุ์และจดทะเบียนสัตว์ของเกษตรกร

ที่มา : https://www.thaigov.go.th/news/contents/details/36766