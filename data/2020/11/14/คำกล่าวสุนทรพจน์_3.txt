รัฐบาลไทย-ข่าวทำเนียบรัฐบาล-คำกล่าวของ ฯพณฯ นายกรัฐมนตรี ในพิธีลงนามในร่างปฏิญญาร่วมว่าด้วยความเป็นหุ้นส่วนทางยุทธศาสตร์ ระหว่างราชอาณาจักรไทยและออสเตรเลีย ผ่านระบบการประชุมทางไกล วันที่ 13 พฤศจิกายน 2563


วันศุกร์ที่ 13 พฤศจิกายน 2563
พิมพ์
คำกล่าวของ ฯพณฯ นายกรัฐมนตรี ในพิธีลงนามในร่างปฏิญญาร่วมว่าด้วยความเป็นหุ้นส่วนทางยุทธศาสตร์ ระหว่างราชอาณาจักรไทยและออสเตรเลีย ผ่านระบบการประชุมทางไกล วันที่ 13 พฤศจิกายน 2563
คำกล่าวของ ฯพณฯ นายกรัฐมนตรี
ในพิธีลงนามในร่างปฏิญญาร่วมว่าด้วยความเป็นหุ้นส่วนทางยุทธศาสตร์
ระหว่างราชอาณาจักรไทยและออสเตรเลีย
ผ่านระบบการประชุมทางไกล
วันที่ 13 พฤศจิกายน 2563
คำกล่าวของ ฯพณฯ นายกรัฐมนตรี
ในพิธีลงนามในร่างปฏิญญาร่วมว่าด้วยความเป็นหุ้นส่วนทางยุทธศาสตร์
ระหว่างราชอาณาจักรไทยและออสเตรเลีย
ผ่านระบบการประชุมทางไกล
วันที่ 13 พฤศจิกายน 2563 ณ เวลา 13.00 น.
ฯพณฯ นายสกอตต์ มอร์ริสัน นายกรัฐมนตรีแห่งเครือรัฐออสเตรเลีย
ผมยินดีที่ได้พบกับท่านอีกครั้ง แม้ในวันนี้จะเป็นการพบกันผ่านระบบการประชุมทางไกล
ผมขอแสดงความขอบคุณอย่างจริงใจต่อ ฯพณฯ นายกรัฐมนตรีมอร์ริสันและรัฐบาลออสเตรเลีย
ที่เชื่อมั่นและให้ความสำคัญต่อการส่งเสริมความสัมพันธ์ของไทยและออสเตรเลีย
ผมยินดีและสนับสนุนการยกระดับความสัมพันธ์ไทยและออสเตรเลียให้ใกล้ชิดยิ่งขึ้นเพื่อไปสู่มิติใหม่ของ “ความเป็นหุ้นส่วนทางยุทธศาสตร์” ร่วมกัน ปฏิญญาร่วมว่าด้วยความเป็นหุ้นส่วนทางยุทธศาสตร์
เป็นเอกสารที่ทันสมัยและตอบสนองต่อสภาพแวดล้อมทางการเมืองระหว่างประเทศในปัจจุบัน
โดยจะเป็นประโยชน์ต่อการผลักดันให้ความสัมพันธ์และความร่วมมือของไทยและออสเตรเลียมีพลวัตมากขึ้นเพื่อประโยชน์ของประชาชนทั้งสองประเทศ
ตลอดระยะเวลาเกือบ ๗๐ ปีที่ผ่านมา ไทยและออสเตรเลียได้ร่วมกันพัฒนาความสัมพันธ์
ให้แน่นแฟ้นและมีความร่วมมือที่ครอบคลุมทุกมิติ ความสัมพันธ์ที่ใกล้ชิดนี้ตั้งอยู่บนพื้นฐาน
ของไมตรีจิต ความเคารพซึ่งกันและกัน และการตระหนักถึงผลประโยชน์ร่วมกัน เพื่อส่งเสริม
ความร่วมมือที่จะช่วยสนับสนุนสันติภาพ เสถียรภาพ และความเจริญรุ่งเรืองในภูมิภาค
ไทยและออสเตรเลียยึดมั่นในหลักการความเป็นแกนกลางของอาเซียนในภูมิภาค การมีส่วนร่วม
ของทุกภาคส่วน การส่งเสริมการค้าเสรี และการเคารพกฎหมายและกฎกติการะหว่างประเทศ นอกจากนี้ สายสัมพันธ์ของประชาชนทั้งสองประเทศที่ดำเนินผ่านการค้าการลงทุน การศึกษา
และการท่องเที่ยวเป็นปัจจัยสำคัญที่เสริมสร้างความสัมพันธ์ให้แข็งแกร่งยิ่งขึ้นมาโดยตลอด
ขณะที่เรากำลังยกระดับความสัมพันธ์ระหว่างกันนี้ ไทยและออสเตรเลีย รวมถึงนานาประเทศ
ยังต้องเผชิญกับความท้าทายต่าง ๆ โดยเฉพาะสถานการณ์การแพร่ระบาดของโควิด-๑๙ ซึ่งยังคง
ดำเนินอยู่ในหลายประเทศและในภูมิภาคต่าง ๆ การร่วมมือกันอย่างมีเป้าหมายและแนวทางที่ชัดเจนจะช่วยให้เราสามารถก้าวผ่านวิกฤตการณ์และบรรลุทางออกอย่างยั่งยืน
ภายใต้การยกระดับความสัมพันธ์สู่ความเป็นหุ้นส่วนทางยุทธศาสตร์ ผมยินดีที่ไทยและออสเตรเลีย
จะกระชับความร่วมมือระหว่างกันให้แนบแน่นและลึกซึ้งยิ่งขึ้นต่อไป ทั้งในด้านความมั่นคง การทหาร เศรษฐกิจ ตลอดจนสาขาที่สำคัญต่อการเจริญเติบโตและการพัฒนาอย่างยั่งยืน อาทิ วิทยาศาสตร์ เทคโนโลยี นวัตกรรม การศึกษา สาธารณสุข เกษตร และสิ่งแวดล้อม
หลังจากการประกาศยกระดับความสัมพันธ์สู่ความเป็นหุ้นส่วนทางยุทธศาสตร์แล้ว หน่วยงาน
ที่เกี่ยวข้องของทั้งไทยและออสเตรเลียจะร่วมกันจัดทำแผนปฏิบัติการร่วม เพื่อกำหนดแนวทาง
ในการขับเคลื่อนความร่วมมือในด้านต่าง ๆ ให้เป็นรูปธรรม โดยจัดแบ่งตามระยะของความเร่งด่วน
ผมเชื่อมั่นว่า ความร่วมมือของเราจะเกื้อกูลให้ทั้งสองประเทศและภูมิภาคของเราเดินหน้าสู่การฟื้นฟูเศรษฐกิจและสังคมหลังโควิด-๑๙ ได้อย่างมั่นคง
สุดท้ายนี้ ผมขอขอบคุณท่านนายกรัฐมนตรีสกอตต์ มอร์ริสัน และรัฐบาลออสเตรเลียอีกครั้ง
ที่มุ่งมั่นยกระดับความสัมพันธ์ไทยกับออสเตรเลียสู่มิติใหม่ของความเป็น “หุ้นส่วนทางยุทธศาสตร์”
ผมขอยืนยันความตั้งใจของรัฐบาลไทยที่จะทำงานอย่างใกล้ชิดร่วมกับรัฐบาลออสเตรเลียต่อไป
บัดนี้ ผมขอเชิญท่านลงนามในปฏิญญาร่วมว่าด้วยความเป็นหุ้นส่วนทางยุทธศาสตร์ระหว่างราชอาณาจักรไทยกับออสเตรเลีย

ที่มา : https://www.thaigov.go.th/news/contents/details/36767