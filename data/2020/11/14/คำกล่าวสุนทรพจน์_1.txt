รัฐบาลไทย-ข่าวทำเนียบรัฐบาล-คำกล่าวนายกรัฐมนตรีในการประชุมผู้นำกรอบความร่วมมือลุ่มน้ำโขงกับสาธารณรัฐเกาหลี ครั้งที่ 2


วันศุกร์ที่ 13 พฤศจิกายน 2563
พิมพ์
คำกล่าวนายกรัฐมนตรีในการประชุมผู้นำกรอบความร่วมมือลุ่มน้ำโขงกับสาธารณรัฐเกาหลี ครั้งที่ 2
คำกล่าวของพลเอกประยุทธ์ จันทร์โอชา นายกรัฐมนตรี การประชุมผู้นำกรอบความร่วมมือลุ่มน้ำโขงกับสาธารณรัฐเกาหลี ครั้งที่ 2
ผ่านการประชุมทางไกล วันศุกร์ที่ 13 พฤศจิกายน 2563 เวลา 09.30 – 10.30 น.
คำกล่าวของพลเอกประยุทธ์ จันทร์โอชา นายกรัฐมนตรี
การประชุมผู้นำกรอบความร่วมมือลุ่มน้ำโขงกับสาธารณรัฐเกาหลี ครั้งที่ 2
ผ่านการประชุมทางไกล
วันศุกร์ที่ 13 พฤศจิกายน 2563
เวลา 09.30 – 10.30 น.
ท่านประธานาธิบดีมุน แช-อิน
ท่านนายกรัฐมนตรีเหวียน ซวน ฟุก
ประธานร่วมกรอบความร่วมมือลุ่มน้ำโขง-สาธารณรัฐเกาหลี และผู้นำประเทศสมาชิกทุกท่าน
สวัสดีครับ
ผมขอขอบคุณท่านประธานาธิบดีแห่งสาธารณรัฐเกาหลี และท่านนายกรัฐมนตรีแห่งสาธารณรัฐสังคมนิยมเวียดนาม ที่ได้ร่วมจัดการประชุมทางไกลขึ้น ถึงแม้เราจะไม่มีโอกาสได้พบกันที่เวียดนาม แต่การประชุมร่วมกันในวันนี้ก็แสดงถึงความมุ่งมั่นของพวกเราในการขับเคลื่อนกรอบความร่วมมือลุ่มน้ำโขงกับสาธารณรัฐเกาหลีให้ก้าวหน้าอย่างยั่งยืน
ในการประชุมผู้นำครั้งแรกที่นครปูซานเมื่อปีที่แล้ว พวกเราได้ยืนยันเจตนารมณ์และความมุ่งมั่นในการเสริมสร้างความร่วมมือกัน ผ่านการรับรองปฏิญญาแม่น้ำฮัน-แม่น้ำโขง ที่ให้ความสำคัญกับการจัดสาขาความร่วมมือใหม่ ภายใต้ 3 เสา 7 สาขาความร่วมมือ ให้สอดคล้องกับนโยบายมุ่งใต้ใหม่ของสาธารณรัฐเกาหลี และได้ร่วมเป็นสักขีพยานการจัดตั้งสภาธุรกิจของกรอบความร่วมมือลุ่มน้ำโขง-สาธารณรัฐเกาหลีขึ้น ซึ่งสะท้อนความเป็นหุ้นส่วนที่จริงใจระหว่างกัน รวมทั้งเป็นการแสดงให้เห็นถึงพลวัตของความร่วมมือระหว่างเรา
ผมขอชื่นชมบทบาทของสาธารณรัฐเกาหลีในการสนับสนุนกองทุนความร่วมมือลุ่มน้ำโขงกับสาธารณรัฐเกาหลีอย่างต่อเนื่อง โดยได้ประกาศสนับสนุนกองทุนดังกล่าวจำนวน 3 ล้านดอลลาร์สหรัฐ เพื่อพัฒนาความร่วมมือในสาขาเป้าหมายซึ่งจะเพิ่มขึ้นทุก ๆ ปี รวมทั้งได้ดำเนินโครงการที่จับต้องได้และสอดคล้องกับความต้องการของอนุภูมิภาคอย่างแท้จริง โดยในปีนี้ ไทยได้จัดทำข้อเสนอโครงการเพื่อแก้ปัญหาการแพร่ระบาดของโรคโควิด-19 ตลอดจนขอรับการสนับสนุนเงินทุนจำนวน 1 ล้านดอลลาร์สหรัฐ เพื่อดำเนินโครงการความร่วมมือระหว่าง ACMECS กับสาธารณรัฐเกาหลี ซึ่งแสดงให้เห็นถึงพัฒนาการที่เป็นรูปธรรมในฐานะที่สาธารณรัฐเกาหลี
เป็นหุ้นส่วนเพื่อการพัฒนาประเทศแรกที่จัดสรรงบประมาณอย่างชัดเจนภายใต้กรอบความร่วมมือนี้
ผมในนามของรัฐบาลไทยมีความยินดี และพร้อมสนับสนุนข้อเสนอของสาธารณรัฐเกาหลี ในการยกระดับความร่วมมือสู่การเป็นหุ้นส่วนทางยุทธศาสตร์ผ่านนโยบายมุ่งใต้ใหม่พลัส ที่ท่านประธานาธิบดีมุนฯ ได้ประกาศในการประชุมผู้นำอาเซียน-สาธารณรัฐเกาหลี เมื่อวานนี้ ผมเห็นว่า การสร้างความเป็นหุ้นส่วนฯ คือหนึ่งในแนวทางที่สำคัญที่สุดในการขับเคลื่อนความร่วมมือทั้ง 3 เสา และ 7 สาขาที่ยั่งยืนร่วมกัน โดยควรมุ่งเน้นการเป็นหุ้นส่วนเพื่อการพัฒนาอนุภูมิภาคในทุกมิติ การรับมือกับสถานการณ์การระบาดของโรคโควิด-19 และการร่วมกันฟื้นฟูเศรษฐกิจภายหลังวิกฤตการณ์ดังกล่าว ซึ่งถือเป็นหัวใจของแนวทางความร่วมมือในอนาคต
นอกจากนั้น ไทยในฐานะมิตรประเทศผู้ให้ของกรอบความร่วมมือฯ ยังคงยืนยันความมุ่งมั่นในการส่งเสริมความร่วมมือแบบไตรภาคีเพื่อประเทศลุ่มน้ำโขง ซึ่งไทยกับสาธารณรัฐเกาหลีได้ลงนาม MOU แผนปฏิบัติการฉบับที่ 3 ระหว่างกรมความร่วมมือระหว่างประเทศกับสำนักงานความร่วมมือระหว่างประเทศแห่งสาธารณรัฐเกาหลี เพื่อให้ความร่วมมือทางยุทธศาสตร์มีความแน่นแฟ้นกว่าที่ผ่านมา และในอนาคต หน่วยงานของเราอาจพิจารณาโครงการต่าง ๆ เพิ่มเติมเพื่อให้สอดคล้องกับนโยบายมุ่งใต้ใหม่พลัสที่จะครอบคลุมความร่วมมือในมิติต่าง ๆ อย่างรอบด้านมากยิ่งขึ้น
ท่านผู้มีเกียรติทุกท่าน
การเปลี่ยนแปลงที่เกิดขึ้นในปีที่ผ่านมาโดยเฉพาะเรื่องโควิด-19 ได้ก่อให้เกิดความยากลำบากสำหรับพวกเราทุกประเทศ เป็นความสูญเสียที่ไม่คาดคิดมาก่อน แต่ก็ถือเป็นช่วงเวลาที่เราได้แสดงความจริงใจต่อกันมากที่สุดดั่งมิตรแท้ ดังนั้น เพื่อเป็นการแสดงความมุ่งมั่นและมุมมองต่อกรอบความร่วมมือของเราในระหว่างและหลังการแพร่ระบาดของโรคโควิด-19 ผมขอเน้นย้ำความสำคัญใน 2 เรื่องหลัก ดังนี้
ประการแรก การสร้างความร่วมมือด้านสาธารณสุข ผ่านการแบ่งปันประสบการณ์ที่ดีและแนวปฏิบัติอันเป็นเลิศในการรับมือกับการแพร่ระบาดฯ ซึ่งสอดคล้องกับ “โครงการการแลกเปลี่ยนประสบการณ์แนวปฏิบัติอันเป็นเลิศ และบทเรียนในการควบคุมการระบาดของโรคโควิด-19 ระหว่างสาธารณรัฐเกาหลีและประเทศลุ่มน้ำโขง” ที่ไทยเพิ่งได้รับอนุมัติให้ดำเนินการภายใต้กองทุน MKCF (เอ็มเค ซีเอฟ) ครั้งที่ 4
ขณะเดียวกัน ไทยยังให้ความสำคัญอย่างยิ่งต่อการสร้างระบบสุขภาพถ้วนหน้า โดยได้บังคับใช้ “ระบบหลักประกันสุขภาพถ้วนหน้า” ซึ่งสอดคล้องกับเป้าหมายการพัฒนาที่ยั่งยืน เป้าหมายที่ 3 ของสหประชาชาติที่องค์การอนามัยโลกผลักดัน โดยไทยยินดีแลกเปลี่ยนประสบการณ์ในเรื่องดังกล่าวกับเพื่อนสมาชิกต่อไป
นอกจากนี้ ประเทศไทยขอสนับสนุนให้มีการเข้าถึงวัคซีนต้านโควิด-19 ที่ปลอดภัยและมีประสิทธิภาพ ในราคาสมเหตุสมผล สำหรับประชาชนทุกคนในภูมิภาค อย่างเท่าเทียมและเป็นธรรม ในการนี้ ผมจึงขอสนับสนุนถ้อยแถลงของท่านประธานาธิบดีมุนฯ ในการส่งเสริมข้อริเริ่มระหว่างประเทศที่เกี่ยวข้องขององค์การอนามัยโลกและหน่วยงานอื่น ๆ เช่น ความร่วมมือสากลสำหรับวัคซีนและภูมิคุ้มกัน แนวร่วมเพื่อนวัตกรรมในการเตรียมการป้องกันการระบาด และสถาบันวัคซีนสากล รวมถึงข้อริเริ่มอื่น ๆ เพื่อเป็นแนวทางที่เหมาะสมในการเข้าถึงวัคซีนในอนาคต
ประการที่สอง การสร้างความเชื่อมโยงของห่วงโซ่อุปทานในอนุภูมิภาค เนื่องจากสถานการณ์โควิด-19 ทำให้เราตระหนักถึงความจำเป็นอย่างยิ่งที่จะต้องฟื้นฟูเศรษฐกิจให้ยังคงเดินหน้าต่อไปได้อย่างมั่นคง ยั่งยืน เพื่อกลับมาเชื่อมต่อกับห่วงโซ่อุปทานที่หยุดชะงักลง ดังนั้น พวกเราประเทศสมาชิกจึงต้องเสริมสร้างความยืดหยุ่นของห่วงโซ่อุปทานในภูมิภาคขึ้นมาทดแทน เพื่อให้การฟื้นฟูเศรษฐกิจในยุคหลังโควิด-19 มีความต่อเนื่อง โดยสิ่งที่พวกเราควรเร่งดำเนินการ คือ การส่งเสริมเศรษฐกิจดิจิทัลอย่างรอบด้าน ทั้งด้านโครงสร้างพื้นฐาน การส่งเสริมการสร้างและใช้เทคโนโลยีดิจิทัล การพัฒนาทรัพยากรมนุษย์ และการส่งเสริมความร่วมมือระหว่างภาคประชาชนและภาคธุรกิจ ซึ่งสาขาเหล่านี้ล้วนเป็นเรื่องที่สาธารณรัฐเกาหลีมีความเชี่ยวชาญและสามารถแบ่งปันประสบการณ์กับประเทศลุ่มน้ำโขงได้
นอกจากนี้ เราควรส่งเสริมกลุ่มเปราะบางและผู้ประกอบการ MSMEs รวมถึงสร้างสภาพแวดล้อมที่เอื้อต่อการดำเนินธุรกิจ และผลักดันการเจรจาช่องทางพิเศษระหว่างกัน เพื่อขยายการลงทุนที่ต่อเนื่อง โดยไทยพร้อมจะเป็นฐานการผลิตและเป็นโซ่ข้อกลางเพื่อเชื่อมโยงอนุภูมิภาคกับห่วงโซ่อุปทานโลกต่อไป ขณะเดียวกัน เราสามารถผลักดันให้ภาคเอกชนกระชับความร่วมมือระหว่างกันให้แน่นแฟ้นยิ่งขึ้น โดยใช้ประโยชน์จากกลไกสภาธุรกิจลุ่มน้ำโขง - สาธารณรัฐเกาหลี และการประชุมภาคธุรกิจที่เกี่ยวข้อง อย่างเต็มประสิทธิภาพ
สุดท้ายนี้ ในโอกาสที่ปีหน้าจะครบรอบ 10 ปีของกรอบความร่วมมือลุ่มน้ำโขง - สาธารณรัฐเกาหลี และเป็นปีแห่งการแลกเปลี่ยนของสาธารณรัฐเกาหลีและประเทศลุ่มน้ำโขง ผมขอขอบคุณสาธารณรัฐเกาหลีที่สนับสนุนอนุภูมิภาคลุ่มน้ำโขงอย่างจริงจังและจริงใจ และขอขอบคุณเพื่อนผู้นำประเทศสมาชิกลุ่มน้ำโขงที่มีความมุ่งมั่นในการร่วมกันขับเคลื่อนกรอบความร่วมมือของเราตลอดหนึ่งทศวรรษที่ผ่านมา ผมหวังเป็นอย่างยิ่งว่าเราจะสามารถเดินทางไปมาหาสู่กันได้อย่างเป็นปกติในเร็ววัน
ขอบคุณครับ
****************************

ที่มา : https://www.thaigov.go.th/news/contents/details/36748