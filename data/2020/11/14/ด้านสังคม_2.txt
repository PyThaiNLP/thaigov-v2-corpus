รัฐบาลไทย-ข่าวทำเนียบรัฐบาล-รพ.หัวหิน โชว์ศักยภาพ “ศูนย์โรคหัวใจและหลอดเลือดสมอง 24 ชั่วโมง” สวนหัวใจภายใน 30 นาที


วันศุกร์ที่ 13 พฤศจิกายน 2563
รพ.หัวหิน โชว์ศักยภาพ “ศูนย์โรคหัวใจและหลอดเลือดสมอง 24 ชั่วโมง” สวนหัวใจภายใน 30 นาที
รัฐมนตรีช่วยว่าการกระทรวงสาธารณสุข เปิดศูนย์โรคหัวใจและหลอดเลือดสมอง 24 ชั่วโมง โรงพยาบาลหัวหิน ผู้ป่วยได้รับการสวนหัวใจภายใน 30 นาที ใช้ระบบการจัดการแบบใหม่ภาคเอกชนร่วมให้บริการ ราคาราชการตั้งเป้าลดอัตราการตายจากโรคหลอดเลือดหัวใจไม่เกินร้อยละ 10
รัฐมนตรีช่วยว่าการกระทรวงสาธารณสุข เปิดศูนย์โรคหัวใจและหลอดเลือดสมอง 24 ชั่วโมง โรงพยาบาลหัวหิน ผู้ป่วยได้รับการสวนหัวใจภายใน 30 นาที ใช้ระบบการจัดการแบบใหม่ภาคเอกชนร่วมให้บริการ ราคาราชการตั้งเป้าลดอัตราการตายจากโรคหลอดเลือดหัวใจไม่เกินร้อยละ 10
วันนี้ (13 พฤศจิกายน 2563) ที่โรงพยาบาลหัวหิน จังหวัดประจวบคีรีขันธ์ ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวภายหลังเป็นประธานเปิด “ศูนย์โรคหัวใจและหลอดเลือดสมอง 24 ชั่วโมง โรงพยาบาลหัวหิน” ว่า กระทรวงสาธารณสุข ได้พัฒนาโรงพยาบาลหัวหินให้เป็นโรงพยาบาลศูนย์เชี่ยวชาญภาคกลางฝั่งตะวันตกตอนล่าง ดูแลประชาชนในพื้นที่และจังหวัดใกล้เคียง รวมทั้งนักท่องเที่ยว บุคคลสำคัญระดับชาติจากหลายประเทศ ในปี 2562 พระบาทสมเด็จพระเจ้าอยู่หัวรัชกาลที่ 10 ทรงมีพระมหากรุณาธิคุณพระราชทานพระราชทรัพย์ส่วนพระองค์ 80 ล้านบาท เพื่อจัดซื้อเครื่องมือแพทย์ ให้โรงพยาบาลหัวหินพัฒนาเป็นศูนย์เชี่ยวชาญ 3 ด้าน คือ อุบัติเหตุฉุกเฉิน โรคหลอดเลือดหัวใจและหลอดเลือดสมอง และโรคระบบประสาท และในวันนี้ ได้เพิ่มศักยภาพ “ศูนย์โรคหัวใจและหลอดเลือดสมอง 24 ชั่วโมง โรงพยาบาลหัวหิน” ให้มีความพร้อมในการสวนหัวใจ ผ่าตัดหัวใจ ภายใน 30 นาที ตลอด 24 ชั่วโมง ใช้ระบบการจัดการแบบใหม่ที่มีภาคเอกชนร่วมให้บริการมาตรฐาน ราคาราชการ ผู้ป่วยไม่ต้องเสียค่าส่วนต่าง จะช่วยลดอัตราการตายจากโรคหลอดเลือดหัวใจ จากร้อยละ 22.5 ให้ได้ตามเป้าหมายคือไม่เกินร้อยละ 10
ดร.สาธิตกล่าวต่อว่า  โรงพยาบาลหัวหิน ได้ดำเนินการตามนโยบายกระทรวงสาธารณสุข ลดแออัด ลดรอคอย เพิ่มการเข้าถึงบริการ ให้ผู้ป่วยได้รักษาใกล้บ้าน มีเป้าหมายผู้ป่วยร้อยละ 95 ไม่ต้องเดินทางไปรักษาไกลบ้าน   เช่น เปิดบริการหอผู้ป่วยโรคเฉพาะทาง อาทิ โรคเลือด โรคผิวหนัง โรคมะเร็ง ศูนย์ทันตกรรมทันสมัยครบวงจร ศูนย์โรคตาศักยภาพสูง ขยายบริการล้างไตเป็น 32 เครื่อง เปิดคลินิกพิเศษนอกเวลาราชการ คลินิกสำหรับนักท่องเที่ยว คลินิกกัญชาทางการแพทย์ จัดระบบการดูแลผู้ป่วยที่บ้านเชื่อมโยงโรงพยาบาลสู่ชุมชน และมีแผนพัฒนาศูนย์ตรวจสุขภาพที่ทันสมัย สถานที่พักเพื่อรองรับการท่องเที่ยวเชิงสุขภาพ พร้อมทั้งการจัดตั้งโรงพยาบาลจิตเวชหัวหินของกรมสุขภาพจิตและจัดตั้งศูนย์รังสีรักษา จะแล้วเสร็จในปี 2565
ทั้งนี้ ศูนย์โรคหัวใจและหลอดเลือดสมอง 24 ชั่วโมง โรงพยาบาลหัวหินนั้น มีแพทย์หัวใจปฏิบัติงานเต็มเวลา 2 คน แพทย์หัวใจปฏิบัติงานล่วงเวลา 4 คน พยาบาลปฏิบัติงานเต็มเวลาและปฏิบัติงานล่วงเวลา รวม 19 คน พร้อมทำหัตถการสวนหัวใจภายใน 30 นาที และผ่าตัดหัวใจภายใน 2 ชั่วโมง เปิดบริการแผนกผู้ป่วยนอกวันจันทร์, วันพุธ เวลา 09.00 – 12.00 น. ณ ศูนย์โรคหัวใจและหลอดเลือดสมอง โรงพยาบาลหัวหิน และวันศุกร์ เวลา 09.00 – 12.00 น. ณ โรงพยาบาลหัวหิน 4 ถนนแนบเคหาสน์ สามารถสอบถามรายละเอียดเพิ่มเติมได้ที่เบอร์โทร 06 6005 1414
*********************************  13 พฤศจิกายน 2563

ที่มา : https://www.thaigov.go.th/news/contents/details/36754