รัฐบาลไทย-ข่าวทำเนียบรัฐบาล-ถ้อยแถลงของ พลเอก ประยุทธ์ จันทร์โอชา นายกรัฐมนตรี ในพิธีปิดการประชุมสมัชชาอนามัยโลก สมัยที่ 73


วันศุกร์ที่ 13 พฤศจิกายน 2563
พิมพ์
ถ้อยแถลงของ พลเอก ประยุทธ์ จันทร์โอชา นายกรัฐมนตรี ในพิธีปิดการประชุมสมัชชาอนามัยโลก สมัยที่ 73
ถ้อยแถลงของ พลเอก ประยุทธ์ จันทร์โอชา นายกรัฐมนตรี ในพิธีปิดการประชุมสมัชชาอนามัยโลก สมัยที่ 73 เมื่อวันที่ 13 พฤศจิกายน พ.ศ. 2563
ถ้อยแถลงของ พลเอก ประยุทธ์ จันทร์โอชา นายกรัฐมนตรี
ในพิธีปิดการประชุมสมัชชาอนามัยโลก สมัยที่ 73
เมื่อวันที่ 13 พฤศจิกายน พ.ศ. 2563
ดร. ทีโดรส อัดฮานอม กีบรีเยซุส ผู้อำนวยการใหญ่องค์การอนามัยโลก
มิส คีวา เบน ประธานสมัชชาอนามัยโลก สมัยที่ 73
ท่านผู้มีเกียรติทุกท่าน
ผมขอแสดงความชื่นชมผู้เข้าร่วมการประชุมทุกท่านที่ได้ร่วมกันอภิปรายและหารือประเด็นสำคัญต่าง ๆ ที่เกี่ยวข้อง ในการประชุมสมัชชาอนามัยโลก สมัยที่ 73 ตลอดทั้งสัปดาห์นี้ โดยเฉพาะการเสริมสร้างความมั่นคงด้านสุขภาพ และประเด็นเป้าหมาย Triple-billion targets ขององค์การอนามัยโลก ที่จะเป็นเครื่องมือหลักของพวกเราในการเสริมสร้างศักยภาพในการรับมือกับโควิด-19 ตลอดจน โรคติดต่อที่อาจจะอุบัติใหม่ในอนาคต
ผมขอใช้โอกาสนี้ชื่นชมองค์การอนามัยโลกที่ได้สนับสนุนประเทศสมาชิกในการตอบโต้โรคโควิด-19 อย่างไม่ย่อท้อ อีกทั้งยังส่งเสริมให้ทุกคนเข้าถึงการตรวจวินิจฉัย ยารักษา และวัคซีนต้านโรคโควิด-19 อย่างเท่าเทียม ผ่านข้อริเริ่ม ACT-Accelerator รวมทั้งกลไก COVAX ซึ่งไทยได้สนับสนุนแนวทางดังกล่าวมาโดยตลอด
ท่านผู้มีเกียรติครับ
ไทยเป็นประเทศแรกในโลกที่พบผู้ป่วยโควิด-19 นอกประเทศจีน และเราได้ใช้มาตรการด้านสาธารณสุขในการควบคุมการแพร่ระบาดของโรคอย่างทันท่วงที จนได้รับการยกย่องจากนานาชาติว่าสามารถฟื้นตัวจากการแพร่ระบาดของโรคโควิด-19 ได้รวดเร็ว แต่เราก็ไม่ประมาท และมีความมุ่งมั่นที่จะพัฒนาศักยภาพการรับมือกับภาวะฉุกเฉินด้านสุขภาพให้ดียิ่งขึ้น ไทยจึงได้ร่วมกับสำนักงานองค์การอนามัยโลกประจำประเทศไทยทบทวนการดำเนินงานตอบโต้โรคโควิด-19 เพื่อถอดบทเรียนการปฏิบัติงานและปรับปรุงการดำเนินงานของไทยให้มีประสิทธิภาพมากขึ้น ซึ่งปัจจัยหลักที่ทำให้ไทยประสบความสำเร็จ ประกอบด้วย (1) ความเข้มแข็งของระบบสาธารณสุข รวมถึงบุคลากรทางการแพทย์ทุกท่าน และ (2) ความร่วมมือจากประชาชนและทุกภาคส่วนในสังคม
หลายประเทศในโลกกำลังเผชิญกับการระบาดของโควิด-19 รอบที่สอง ผมในนามรัฐบาลไทยขอส่งกำลังใจไปยังท่าน และขอย้ำความพร้อมของไทยในการสนับสนุนความเป็นอันหนึ่งอันเดียวของประชาคมโลกในการตอบโต้โรคระบาด โดยเฉพาะการเสริมสร้างความเข้มแข็งให้กับระบบสาธารณสุข และการส่งเสริมให้ยาและวัคซีนต้านโรคโควิด-19 เป็นสินค้าสาธารณะ ซึ่งการบรรลุเป้าหมายเหล่านี้ ประเทศใดประเทศหนึ่งหรือองค์การอนามัยโลก ไม่สามารถทำงานได้เพียงลำพัง  จำเป็นจะต้องอาศัยความร่วมมือจากประเทศสมาชิกและจากทุกภาคส่วนที่เกี่ยวข้องมาร่วมมือกันจึงจะประสบความสำเร็จ “Together we can survive.”
ท้ายที่สุดนี้ ผมขอส่งความปรารถนาดีมายังผู้อำนวยการใหญ่องค์การอนามัยโลก เจ้าหน้าที่ และผู้เข้าร่วมการประชุมทุกท่าน ขอให้ทุกท่านมีสุขภาพแข็งแรง และปลอดภัยจากภยันตรายทั้งปวง
ขอบคุณครับ

ที่มา : https://www.thaigov.go.th/news/contents/details/36773