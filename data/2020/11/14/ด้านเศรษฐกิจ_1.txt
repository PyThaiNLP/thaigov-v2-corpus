รัฐบาลไทย-ข่าวทำเนียบรัฐบาล-จุรินทร์ สั่งตรวจราคาสินค้าและติดป้ายราคาตามโครงการ พาณิชย์ลดราคา! ช่วยประชาชน Lot7 เพื่อประโยชน์ประชาชน


วันศุกร์ที่ 13 พฤศจิกายน 2563
จุรินทร์ สั่งตรวจราคาสินค้าและติดป้ายราคาตามโครงการ พาณิชย์ลดราคา! ช่วยประชาชน Lot7 เพื่อประโยชน์ประชาชน
13 พ.ย.63 เวลา 11.00 น. นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ เปิดเผยว่า ขณะนี้สำนักงานปลัดกระทรวงพาณิชย์และกรมการค้าภายใน กระทรวงพาณิชย์รับนโยบายจากนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์
ให้ติดตามตรวจสอบการติดป้ายราคาในโครงการพาณิชย์ลดราคา!ช่วยประชาชน Lot7 หลังจากที่กระทรวงพาณิชย์ร่วมมือกับผู้ประกอบการทุกภาคส่วนนำลดราคาสินค้าอุปโภคบริโภคสูงสุด 70% จำนวน 13,790 รายการระหว่างวันที่1- 30 พฤศจิกายน 2563 ทั้งนี้เพื่อบรรเทาค่าครองชีพของประชาชนในช่วงสถานการณ์โควิด-19และกระตุ้นเศรษฐกิจภายในประเทศนั้น
นางมัลลิกา กล่าวว่า หลังจากดำเนินโครงการมาระยะหนึ่งได้รับรายงานว่าประชาชนให้ความสนใจอย่างมากในทุกจังหวัด ระหว่างนี้ ได้ให้ทุกสำนักงานพาณิชย์จังหวัดและกรมการค้าภายในติดตามนโยบายอย่างใกล้ชิดโดยเฉพาะการติดป้ายราคาตามห้างสรรพสินค้าร้านค้าปลีกค้าส่ง ห้างท้องถิ่นที่ประกาศร่วมโครงการไปแล้วโดยต้องลดราคาและแสดงป้ายลดราคาอย่างชัดเจนให้ประชาชนสังเกตได้ตรวจสอบราคาได้ขณะนี้ได้เร่งรัดให้ประชาสัมพันธ์ของสำนักงานพาณิชย์แต่ละจังหวัดได้ประสานการประชาสัมพันธ์จังหวัดเพื่อรณรงค์ให้ประชาชนรับรู้ไม่ให้เสียโอกาสในโครงการนี้ และขณะนี้พาณิชย์ทุกจังหวัดได้จัดตั้งกลุ่ม LINE Lot7 รายงานสถานการณ์การติดป้ายราคาและการลงพื้นที่สำรวจทุกห้างสรรพสินค้า รวมทั้งผู้ผลิตและจำหน่าย ห้างค้าปลีก-ค้าส่ง ห้างท้องถิ่นทั่วประเทศอย่างใกล้ชิด
" ประชาชนผู้บริโภค จะได้ประโยชน์โดยการลดค่าครองชีพอย่างเต็มที่ในช่วงใกล้ส่งท้ายปีซึ่งกระทรวงพาณิชย์ก็จะมีข่าวดีช่วยประชาชนออกมาเรื่อยๆ หากมีปัญหาเรื่องป้ายราคาหรือสินค้าลดราคาไม่ตรงตามที่ประกาศไว้สามารถโทรสายด่วนได้ที่ 1569 กรมการค้าภายใน หรือสามารถสอบถามเพิ่มเติมได้ที่สำนักงานพาณิชย์แต่ละจังหวัด " นางมัลลิกา กล่าว

ที่มา : https://www.thaigov.go.th/news/contents/details/36757