รัฐบาลไทย-ข่าวทำเนียบรัฐบาล-นายกฯ ย้ำ การใช้ที่ดิน ส.ป.ก. ต้องเป็นประโยชน์สูงสุดกับเกษตรกร 


วันศุกร์ที่ 13 พฤศจิกายน 2563
พิมพ์
นายกฯ ย้ำ การใช้ที่ดิน ส.ป.ก. ต้องเป็นประโยชน์สูงสุดกับเกษตรกร
นายกฯ ย้ำ การใช้ที่ดิน ส.ป.ก. ต้องเป็นประโยชน์สูงสุดกับเกษตรกร
วันที่ 13 พ.ย.63 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เรื่องการจัดสรรที่ดินเพื่อให้ประชาชนมีที่ดินทำกินนั้นนายกรัฐมนตรีได้ให้ความสำคัญเป็นอย่างมาก ที่ผ่านมา ได้สั่งการให้สำนักงานการปฏิรูปที่ดินเพื่อเกษตรกรรม (ส.ป.ก.) เร่งออกเอกสารสิทธิให้เกษตรกร และดำเนินการเรียกคืนที่ดินจากนายทุนเพื่อนำมาจัดสรรให้เกษตรกร และเกิดการใช้ทรัพยากรอย่างคุ้มค่า
สำหรับประเด็นความกังวลใจว่าประกาศการใช้ที่ดิน ส.ป.ก.ที่เพิ่งออกมานั้น จะเป็นการเอื้อประโยชน์ต่อนายทุนหรือไม่ นายกรัฐมนตรีได้กล่าวว่า ตนจะไม่ปล่อยให้มีการทุจริตหรือฉวยโอกาสอย่างแน่นอน และจะติดตามทั้งเรื่องประสิทธิภาพและความโปร่งใสในการให้สิทธิใช้ที่ดินอย่างต่อเนื่อง อย่างไรก็ตาม ขอให้ประชาชนเข้าใจว่า สาระทั้งหมดของประกาศฉบับใหม่ยังคงยึดหลักประโยชน์สูงสุดของเกษตรกร โดยต้องดูแลทั้งระบบ ให้ครบต้นน้ำ กลางน้ำ ปลายน้ำ เพื่อให้เกษตรกรหลุดจากความยากจน ส่วนเนื้อหาที่ขยายให้ครอบคลุมกิจการที่เป็นการสนับสนุนและกิจการที่เกี่ยวเนื่องกับการปฏิรูปที่ดินเพื่อเกษตรกรรม เป็นไปตามข้อเรียกร้องของเกษตรกรที่อยากให้อุตสาหกรรมแปรรูปอยู่ใกล้แหล่งผลิต เพื่อเพิ่มมูลค่าสินค้า อีกทั้งสอดคล้องกับสภาพพื้นที่จริงที่บางส่วนไม่สามารถนำมาทำการเกษตรได้ บางที่ก็เป็นแหล่งชุมชนไปแล้ว
นางสาวรัชดา กล่าวด้วยว่า นอกจากข้อสั่งการนายกรัฐมนตรีที่ให้กระบวนการทุกอย่างเป็นไปอย่างโปร่งใสตรวจสอบได้ ในประกาศ ส.ป.ก. ยังกำหนดไว้ชัดเจนว่า การพิจารณาอนุญาตให้ใช้ที่ดิน ผู้มีอำนาจคือ คณะกรรมการที่ประกอบด้วย ผู้ว่าราชการจังหวัด หน่วยงานราชการส่วนภูมิภาค ผู้แทนภาคเอกชนและเกษตรกร โครงการที่เสนอขออนุมัติต้องแสดงให้เห็นถึงประโยชน์ที่เกษตรกร สถาบันเกษตรกร และ ส.ป.ก.จะได้รับ รวมถึงต้องผ่านการทำประชาคมหมู่บ้าน/อบต.เสียก่อน ส่วนเรื่องการครอบครองที่ดินโดยผิดกฎหมายที่เป็นคดีความแล้ว ทุกอย่างเป็นไปตามกระบวนการยุติธรรม จึงไม่เกี่ยวกับประกาศฉบับนี้

ที่มา : https://www.thaigov.go.th/news/contents/details/36760