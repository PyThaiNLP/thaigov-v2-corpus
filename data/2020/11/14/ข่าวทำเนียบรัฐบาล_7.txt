รัฐบาลไทย-ข่าวทำเนียบรัฐบาล-นายกฯ กล่าวถ้อยแถลงในพิธีปิดการประชุมสมัชชาอนามัยโลก สมัยที่ 73 เน้นย้ำความร่วมมือจากทุกภาคส่วน เพื่อบรรลุเป้าหมายในการตอบโต้โรคโควิด-19


วันศุกร์ที่ 13 พฤศจิกายน 2563
พิมพ์
นายกฯ กล่าวถ้อยแถลงในพิธีปิดการประชุมสมัชชาอนามัยโลก สมัยที่ 73 เน้นย้ำความร่วมมือจากทุกภาคส่วน เพื่อบรรลุเป้าหมายในการตอบโต้โรคโควิด-19
นายกฯ กล่าวถ้อยแถลงในพิธีปิดการประชุมสมัชชาอนามัยโลก สมัยที่ 73 เน้นย้ำความร่วมมือจากทุกภาคส่วน เพื่อบรรลุเป้าหมายในการตอบโต้โรคโควิด-19
วันนี้ (วันพฤหัสบดีที่ 13 พฤศจิกายน 2563) เวลา 17.43 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถ้อยแถลงผ่านระบบออนไลน์ เนื่องในพิธีปิดการประชุมสมัชชาอนามัยโลก สมัยที่ 73 โดยสรุปสาระสำคัญ ดังนี้
นายกรัฐมนตรีกล่าวแสดงความชื่นชมผู้เข้าร่วมการประชุมฯ ที่ได้อภิปรายและหารือประเด็นสำคัญต่าง ๆ ที่เกี่ยวข้องร่วมกันตลอดทั้งสัปดาห์นี้ โดยเฉพาะประเด็นการเสริมสร้างความมั่นคงด้านสุขภาพ และเป้าหมาย Triple-billion targets ขององค์การอนามัยโลก ซึ่งจะเป็นเครื่องมือหลักในการเสริมสร้างศักยภาพเพื่อรับมือกับโรคโควิด-19 รวมถึงโรคติดต่อที่อาจจะเกิดขึ้นใหม่ในอนาคต นอกจากนี้ นายกรัฐมนตรีได้กล่าวชื่นชมองค์การอนามัยโลกที่สนับสนุนประเทศสมาชิกในการตอบโต้โรคโควิด-19 อย่างไม่ย่อท้อ อีกทั้งยังส่งเสริมให้ทุกคนเข้าถึงการตรวจวินิจฉัย ยารักษา และวัคซีนต้านโรคโควิด-19 อย่างเท่าเทียม ผ่านข้อริเริ่ม ACT-Accelerator และกลไก COVAX ซึ่งไทยสนับสนุนแนวทางดังกล่าวมาโดยตลอด
นายกรัฐมนตรีกล่าวว่า ไทยเป็นประเทศแรกในโลกที่พบผู้ป่วยโควิด-19 นอกประเทศจีน และเราได้ใช้มาตรการด้านสาธารณสุขในการควบคุมการแพร่ระบาดของโรคอย่างทันท่วงที จนได้รับการยกย่องจากนานาชาติว่าสามารถฟื้นตัวจากการแพร่ระบาดของโรคโควิด-19 ได้รวดเร็ว อย่างไรก็ดี ด้วยความไม่ประมาทและความมุ่งมั่นที่จะพัฒนาศักยภาพการรับมือกับภาวะฉุกเฉินด้านสุขภาพให้ดียิ่งขึ้น ไทยจึงได้ร่วมกับสำนักงานองค์การอนามัยโลกประจำประเทศไทยทบทวนการดำเนินการเพื่อถอดบทเรียนการปฏิบัติงานและปรับปรุงการดำเนินงานของไทยให้มีประสิทธิภาพมากขึ้น โดยปัจจัยหลักที่ทำให้ไทยประสบความสำเร็จ ประกอบด้วย ความเข้มแข็งของระบบสาธารณสุข รวมถึงบุคลากรทางการแพทย์ และความร่วมมือจากประชาชนและทุกภาคส่วนในสังคม
โอกาสนี้ นายกรัฐมนตรีได้ส่งกำลังใจไปยังทุกประเทศทั่วโลกที่กำลังเผชิญกับการแพร่ระบาดของโรคโควิด-19 รอบที่สอง ตลอดจน เน้นย้ำความพร้อมของไทยในการสนับสนุนความเป็นอันหนึ่งอันเดียวกันของประชาคมโลกในการตอบโต้โรคระบาด โดยเฉพาะการเสริมสร้างความเข้มแข็งให้กับระบบสาธารณสุข และการส่งเสริมให้ยาและวัคซีนต้านโรคโควิด-19 เป็นสินค้าสาธารณะ ซึ่งการบรรลุเป้าหมายเหล่านี้ จำเป็นจะต้องอาศัยความร่วมมือจากประเทศสมาชิกและจากทุกภาคส่วนที่เกี่ยวข้องจึงจะประสบความสำเร็จ “Together we can survive.”

ที่มา : https://www.thaigov.go.th/news/contents/details/36771