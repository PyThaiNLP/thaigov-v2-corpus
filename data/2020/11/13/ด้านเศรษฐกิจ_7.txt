รัฐบาลไทย-ข่าวทำเนียบรัฐบาล-รมช.มนัญญา มอบเงินเยียวยาเกษตรกรชาวสวนลำไย จังหวัดกำแพงเพชร 1,176 ราย พื้นที่ 11 อำเภอ 


วันพฤหัสบดีที่ 12 พฤศจิกายน 2563
รมช.มนัญญา มอบเงินเยียวยาเกษตรกรชาวสวนลำไย จังหวัดกำแพงเพชร 1,176 ราย พื้นที่ 11 อำเภอ
รมช.มนัญญา มอบเงินเยียวยาเกษตรกรชาวสวนลำไย จังหวัดกำแพงเพชร 1,176 ราย พื้นที่ 11 อำเภอ วงเงินกว่า 19 ล้านบาท
รมช.มนัญญา มอบเงินเยียวยาเกษตรกรชาวสวนลำไย จังหวัดกำแพงเพชร 1,176 ราย พื้นที่ 11 อำเภอ วงเงินกว่า 19 ล้านบาท
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังมอบเงินชดเชยเยียวยาเกษตรกรชาวสวนลำไย จังหวัดกำแพงเพชร จำนวน 1,176 ราย พื้นที่ 11 อำเภอ ในอัตราไร่ละ 2,000 บาท รายละไม่เกิน 25 ไร่ เป็นวงเงินกว่า 19 ล้านบาท ณ ที่ว่าการอำเภอโกสัมพีนคร จังหวัดกำแพงเพชร ว่าจากสถานการณ์การระบาดของโรคติดเชื้อไวรัสโคโรนา 2019 (COVID–19) ส่งผลให้เกษตรกรชาวสวนลำไยได้รับผลกระทบและเดือดร้อนจำนวนมาก ทำให้เกิดปัญหาด้านตลาดและราคาตกต่ำ นอกจากนี้ยังได้รับผลกระทบจากภัยแล้ง ทำให้ผลผลิตลดลง เกษตรกรประสบปัญหาขาดทุน คณะรัฐมนตรีจึงได้มีมติเห็นชอบโครงการเยียวยาเกษตรกรชาวสวนลำไย ฤดูกาลผลิตปี 2563 เพื่อบรรเทาความเดือดร้อนของเกษตรกร โดยมีเป้าหมายเพื่อเยียวยาชาวสวนลำไยที่ขึ้นทะเบียนกับกรมส่งเสริมการเกษตรทั่วประเทศ จำนวน 200,000 ครัวเรือน ครัวเรือนละไม่เกิน 50,000 บาท
นอกจากนี้ รัฐมนตรีช่วยว่าการกระทรวงเกษตรและสหกรณ์ ยังเป็นประธานเปิดงานวันถ่ายทอดเทคโนโลยี (Field Day) เพื่อเริ่มต้นฤดูกาลผลิตใหม่ ภายใต้ “โครงการเพิ่มประสิทธิภาพการผลิตลำไยนอกฤดูจังหวัดกำแพงเพชร” ซึ่งงานดังกล่าวจะมีการถ่ายทอดความรู้การผลิตลำไยคุณภาพตามหลักวิชาการ และมีระบบการปฏิบัติทางการเกษตรดีที่เหมาะสม (GAP) รวมทั้งนวัตกรรมใหม่ๆ แก่เกษตรกร เพื่อสร้างโอกาสและพัฒนาองค์ความรู้ให้เกษตรกรนำไปปฏิบัติ สามารถปรับปรุงคุณภาพผลผลิตให้ดีขึ้น และเพิ่มรายได้อย่างยั่งยืนต่อไป โดยภายในงานจะประกอบด้วยกิจกรรมการถ่ายทอดเทคโนโลยีและความรู้ทางวิชาการ 5 สถานี  กิจกรรมจัดนิทรรศการและให้บริการด้านการเกษตรของหน่วยงานสังกัดกระทรวงเกษตรและสหกรณ์ อาทิ นิทรรศการโครงการนำลูกหลานเกษตรกรกลับบ้าน สานต่ออาชีพการเกษตร โดยจังหวัดกำแพงเพชรมีผู้สมัครเข้าร่วมโครงการฯ จำนวน 85 ราย ผู้สมัครเข้าร่วมโครงการฯ ทั่งประเทศกว่า 7,500 ราย  นิทรรศการเทคโนโลยีการผลิตลำไยคุณภาพ และกิจกรรมการแสดงและจำหน่ายสินค้าแปรรูปลำไยและสินค้าเกษตรอื่นๆ ของกลุ่มสหกรณ์ กลุ่มวิสาหกิจชุมชน กลุ่มแม่บ้านเกษตรกร และกลุ่ม Young Smart Farmer และภาคเอกชน
รมช.มนัญญา กล่าวว่า กิจกรรมในวันนี้เป็นกิจกรรมที่ดีที่ได้ถ่ายทอดความรู้การผลิตลำไยคุณภาพ เพื่อพร้อมรับการเปลี่ยนแปลงในทุกสถานการณ์ โดยเฉพาะสถานการณ์ COVID – 19 ที่มีผลต่องบประมาณและเศรษฐกิจ ส่งผลให้รัฐบาลต้องเร่งหามาตรการกระตุ้นเศรษฐกิจ เช่น โครงการนำลูกหลานเกษตรกรกลับบ้าน สานต่ออาชีพการเกษตร ที่พร้อมสนับสนุนคนรุ่นใหม่คืนสู่ภาคเกษตร ส่งเสริมให้พัฒนาสินค้าเกษตรแปรรูปและการใช้เทคโนโลยี ส่งเสริมด้านธุรกิจ นอกจากจะรองรับภาวะตกงานแล้ว ยังกระตุ้นให้เกิดการจ้างงานตามนโยบายรัฐบาลอีกด้วย รวมทั้งการยกระดับภาคการเกษตรจะสนับสนุนให้คนรุ่นใหม่เข้ามามีส่วนร่วมดำเนินธุรกิจสหกรณ์ ใช้หลักการตลาดนำการผลิต และเพิ่มการจัดตั้งซูเปอร์มาร์เก็ตสหกรณ์ ร้านค้าสหกรณ์ เชื่อมโยงการทำการเกษตรที่มีคุณภาพ ปลอดภัย ส่งเสริมการทำเกษตรอินทรีย์ มุ่งเน้นออร์แกนิค และสร้างช่องทางการตลาดให้กับลูกหลานเกษตรกร ซึ่งจะเชื่อมโยงกับโครงการซูเปอร์มาร์เก็ตสหกรณ์ให้ครอบคลุมทุกชุมชนทั่วประเทศ เป็นการสร้างรายได้ที่มั่นคงให้กับสมาชิก มีความมั่นคงในอาชีพ สมาชิกสหกรณ์และเกษตรกรมีคุณภาพชีวิตที่ดีขึ้น สามารถแก้ปัญหาภาคเกษตร และส่งผลให้พี่น้องเกษตรกรมีความเป็นอยู่ที่ดี
ทั้งนี้ ลำไย นับว่าเป็นไม้ผลเศรษฐกิจที่สำคัญชนิดหนึ่งของประเทศไทยในฤดูกาลผลิตปี 2562 มีพื้นที่ปลูก 1.1 ล้านไร่ ผลผลิตรวม 1 ล้านตัน มีมูลค่าการส่งออก 28,904 ล้านบาท นับเป็นผลไม้ที่ยังมีโอกาสทางการตลาดสูง หากเกษตรกรสามารถพัฒนาคุณภาพผลผลิตให้มีคุณภาพได้มาตรฐานและตรงกับความต้องการ ตลาด ก็จะทำให้มีรายได้และผลตอบแทนมากกว่าสินค้าเกษตรอีกหลายชนิด  จังหวัดกำแพงเพชรเป็นจังหวัดหนึ่งที่มีเกษตรกรเพาะปลูกลำไยเป็นอาชีพหลัก โดยในฤดูกาลผลิตปี 2562 มีเกษตรกรเพาะปลูก 1,465 ราย พื้นที่ 12,818 ไร่ ได้ผลผลิตรวม 4,033 ตัน คิดเป็นมูลค่า 120 ล้านบาท ซึ่งเกษตรกรร้อยละ 70 ผลิตนอกฤดูเพื่อส่งจำหน่ายต่างประเทศ

ที่มา : https://www.thaigov.go.th/news/contents/details/36718