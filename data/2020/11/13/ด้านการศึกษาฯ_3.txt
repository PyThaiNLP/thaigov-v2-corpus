รัฐบาลไทย-ข่าวทำเนียบรัฐบาล-สพฐ.ผนึกเครือข่าย ชู “ค่ายเยาวชน…รักษ์พงไพร” บนฐานนิวนอร์มอล


วันพฤหัสบดีที่ 12 พฤศจิกายน 2563
สพฐ.ผนึกเครือข่าย ชู “ค่ายเยาวชน…รักษ์พงไพร” บนฐานนิวนอร์มอล
สำนักงานคณะกรรมการการศึกษาขั้นพื้นฐาน (สพฐ.) โดยสำนักพัฒนานวัตกรรมการจัดการศึกษา ร่วมกับภาคีเครือข่าย 13 องค์กร จัดกิจกรรม “ค่ายเยาวชน…รักษ์พงไพร เฉลิมพระเกียรติ 60 พรรษา สมเด็จพระเทพรัตนราชสุดาฯ สยามบรมราชกุมารี” ในรูปแบบ New Normal
สำนักงานคณะกรรมการการศึกษาขั้นพื้นฐาน (สพฐ.) โดยสำนักพัฒนานวัตกรรมการจัดการศึกษา ร่วมกับภาคีเครือข่าย 13 องค์กร จัดกิจกรรม “ค่ายเยาวชน…รักษ์พงไพร เฉลิมพระเกียรติ 60 พรรษา สมเด็จพระเทพรัตนราชสุดาฯ สยามบรมราชกุมารี” ในรูปแบบ New Normal
ซึ่งเน้นเรื่องการอนุรักษ์ทรัพยากรธรรมชาติและสิ่งแวดล้อม ป่าไม้ สัตว์ป่า ระบบนิเวศ ตลอดจนเรื่องการแปรรูปผลิตภัณฑ์ทางการเกษตร การสหกรณ์ และการปรับปรุงดิน ภายใต้หัวข้อ “3 รักษ์” คือ รักษ์ชาติ รักษ์ศาสตร์ รักษ์กษัตริย์ โดยได้นำตัวแทนนักเรียนโรงเรียนในสังกัดสำนักงานเขตพื้นที่การศึกษาประถมศึกษากรุงเทพมหานคร และข้าราชการครูและบุคลากรทางการศึกษา โรงเรียนอนุบาลสามเสน โรงเรียนวัดหนัง และโรงเรียนบางบัว (เพ่งตั้งตรงจิตรวิทยาคาร) เข้าร่วมกิจกรรม ณ มูลนิธิสวนสมเด็จพระนางเจ้าสิริกิติ์ฯ เขตจตุจักร กรุงเทพฯ
กิจกรรมครั้งนี้เป็นครั้งแรกของค่ายที่มีการถ่ายทอดสด (Live) กิจกรรมตลอดทั้งงาน การจัดงานดังกล่าวมีกิจกรรมต่าง ๆ มากมาย ให้เยาวชนซึ่งเป็นตัวแทนนักเรียนได้เข้ามาศึกษาจากฐานกิจกรรมการเรียนรู้ และเปิดโอกาสให้เยาวชนในภูมิภาคต่าง ๆ เรียนรู้และรับชมไปพร้อมกันผ่านการ Live ช่องทาง “แฟนเพจเฟซบุ๊ก โครงการค่ายเยาวชนรักษ์พงไพร”
โดยได้รับเกียรติจาก นายธีรภัทร ประยูรสิทธิ ที่ปรึกษาคณะกรรมการจัดทำยุทธศาสตร์ชาติด้านการสร้างการเติบโตบนคุณภาพชีวิตที่เป็นมิตรต่อสิ่งแวดล้อม เข้าเยี่ยมค่ายเยาวชน พบปะนักเรียน พร้อมทั้งให้ข้อคิดด้วยว่า “การมาทำกิจกรรมในครั้งนี้เป็นการเรียนรู้เรื่องสิ่งแวดล้อม ซึ่งสิ่งเหล่านี้มีความสำคัญ และเกี่ยวข้องกับชาติเรามาก หลายโครงการในศูนย์เรียนรู้ที่นี่ล้วนเป็นโครงการที่เกิดมาจากพระราชดำริของในหลวงรัชกาลที่ 9 สมเด็จพระราชินีในรัชกาลที่ 9 ตลอดจนพระบรมวงศานุวงศ์ ซึ่งโครงการเหล่านี้ล้วนเป็นโครงการที่ส่งผลต่อคุณภาพชีวิต และความเป็นอยู่ของคนไทยส่วนใหญ่ของประเทศ และนี่คือพระมหากรุณาธิคุณที่ทรงประทานไว้ให้กับคนไทย
ดร.สมพร สามทองกล่ำ ผู้อำนวยการกลุ่มวิจัยและพัฒนานวัตกรรมการจัดการเรียนการสอน รักษาการในตำแหน่งผู้เชี่ยวชาญด้านวิจัยทางการศึกษา สพฐ. เปิดเผยว่า การจัดกิจกรรมในครั้งนี้เป็นโอกาสอันดียิ่งที่เยาวชนได้เรียนรู้กิจกรรมต่าง ๆ ในสถานที่จริงกับวิทยากรผู้มีความรู้ความสามารถ ฝากน้อง ๆ เยาวชนรักษ์พงไพรทุกคนร่วมกันอนุรักษ์ทรัพยากรธรรมชาติและสิ่งแวดล้อมให้อยู่ในใจของน้อง ๆ อยู่ในวิถีชิวิตรวมถึงเป็นนักอนุรักษ์ตามเจตนารมณ์คือ สืบสาน รักษา ต่อยอด ในโอกาสต่อไป
โครงการค่ายเยาวชนรักษ์พงไพร เฉลิมพระเกียรติ 60 พรรษา สมเด็จพระเทพรัตนราชสุดาฯ สยามบรมราชกุมารี เริ่มโครงการมาตั้งแต่ปี 2558 มีการอบรมให้ความรู้แก่เยาวชน โดยใช้ศูนย์สวนสมเด็จพระนางเจ้าสิริกิติ์ 1 ศูนย์ ศูนย์ศึกษาธรรมชาติและสัตว์ป่าของกรมอุทยานแห่งชาติ 22 ศูนย์ทั่วประเทศ และศูนย์การเรียนรู้เพื่อการอนุรักษ์ทรัพยากรป่าไม้ตามแนวพระราชดำริของกรมป่าไม้ 8 ศูนย์ รวม 31 ศูนย์ทั่วประเทศ ปัจจุบันมีเยาวชนเข้าร่วมโครงการทั้งสิ้นกว่า 4 หมื่นคน
ศตายุ วาดพิมาย ประชาสัมพันธ์เฉพาะกิจ สพฐ.

ที่มา : https://www.thaigov.go.th/news/contents/details/36719