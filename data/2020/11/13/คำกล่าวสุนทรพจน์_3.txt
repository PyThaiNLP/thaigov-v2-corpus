รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรีในการประชุมสุดยอดอาเซียน-ญี่ปุ่น ครั้งที่ 23


วันพฤหัสบดีที่ 12 พฤศจิกายน 2563
พิมพ์
ถ้อยแถลงนายกรัฐมนตรีในการประชุมสุดยอดอาเซียน-ญี่ปุ่น ครั้งที่ 23
ถ้อยแถลงนายกรัฐมนตรีในการประชุมสุดยอดอาเซียน-ญี่ปุ่น ครั้งที่ 23 วันพฤหัสบดีที่ 12 พฤศจิกายน 2563 เวลา 14.15 – 15.15 น.
ท่านประธาน
ฯพณฯ นายกรัฐมนตรีซูกะ โยชิฮิเดะ
ใต้ฝ่าละอองธุลีพระบาท และ ฯพณฯ ทั้งหลาย
ผมขอร่วมแสดงความยินดีกับท่านนายกรัฐมนตรีซูกะ โยชิฮิเดะ ในโอกาสเข้ารับตำแหน่งนายกรัฐมนตรีคนที่ 99 ของญี่ปุ่น และร่วมต้อนรับท่านสู่ครอบครัวอาเซียนและการประชุมในวันนี้ ในนามของรัฐบาลและประชาชนไทย   ผมขอกราบบังคมทูลถวายพระพรชัยมงคลแด่มกุฎราชกุมารแห่งญี่ปุ่น เนื่องในพระราชพิธีสถาปนามกุฎราชกุมารเมื่อวันอาทิตย์ที่ผ่านมา
ตลอดทั้งปีนี้ โลกและภูมิภาคของเราต้องเผชิญกับวิกฤตการณ์การแพร่ระบาดของโควิด-19 ซึ่งได้เปลี่ยนแปลงวิถีชีวิตของผู้คนและทำให้เศรษฐกิจทั่วโลกอยู่ในสภาวะถดถอย ในขณะที่ความสัมพันธ์ระหว่างประเทศมหาอำนาจได้ทวีความตึงเครียด อันส่งผลให้เกิดความไม่แน่นอนทางภูมิรัฐศาสตร์ในภูมิภาคมากขึ้น ดังนั้น อาเซียนและ “มิตรแท้” เช่น ญี่ปุ่น ต้องร่วมมือกันฟันฝ่าวิกฤตและจัดการกับความท้าทายครั้งนี้ไปด้วยกัน ซึ่งถือเป็นเป็นบทพิสูจน์ความร่วมมือแบบ “ใจถึงใจ”  ที่แน่นแฟ้นมาตลอดเกือบ 50 ปีที่ผ่านมา
ในฐานะประเทศผู้ประสานงานความสัมพันธ์อาเซียน-ญี่ปุ่นในอนาคต ซึ่งจะเริ่มปฏิบัติหน้าที่ตั้งแต่ช่วงกลางปีหน้า ไทยมองวิกฤตครั้งนี้ เป็นโอกาสให้เราเสริมสร้างความเป็นหุ้นส่วนทางยุทธศาสตร์ที่มีความมั่นคง มั่งคั่ง และยั่งยืนมากยิ่งขึ้น
ความร่วมมือภายใต้เอกสารมุมมองอาเซียนต่ออินโด-แปซิฟิก หรือ AOIP (เอโอไอพี) คือกุญแจสำคัญให้เราบรรลุเป้าหมายดังกล่าว ดังนั้น ไทยจึงสนับสนุนข้อเสนอของญี่ปุ่นในการส่งเสริมความร่วมมือที่เป็นรูปธรรมภายใต้เอกสาร AOIP  และร่วมรับรองถ้อยแถลงร่วมในเรื่องนี้ โดยผมขอเสนอให้เรามุ่งเน้นเป้าหมายและสาขาความร่วมมือที่สอดคล้องกับบริบทของโลกในปัจจุบัน  ดังนี้
ประการแรก ภูมิภาคที่มั่นคง ด้วยการยึดมั่นในวัตถุประสงค์ร่วมกันตามเอกสาร AOIP ที่จะสร้างภูมิภาคที่เชื่อมโยงถึงกันอย่างใกล้ชิด  โดยมีอาเซียนเป็นศูนย์กลาง และมุ่งขยายความร่วมมือบนพื้นฐานของหลักการร่วมกัน อาทิ ความเป็นแกนกลางของอาเซียน การเปิดกว้าง ความโปร่งใส การทำงานตามกฎกติกา และหลักการ 3M ได้แก่  ความไว้เนื้อเชื่อใจ  การเคารพซึ่งกันและกัน  และผลประโยชน์ร่วมกัน ซึ่งการมีสันติภาพและเสถียรภาพในภูมิภาคจะสร้างบรรยากาศที่เอื้อต่อการพัฒนาเศรษฐกิจของภูมิภาคได้
ประการที่สอง เศรษฐกิจที่มั่งคั่ง ด้วยการเสริมสร้างการบูรณาการทางเศรษฐกิจและความเชื่อมโยงของห่วงโซ่อุปทานในภูมิภาค โดยไทยยินดีต่อการลงนามความตกลง RCEP และมุ่งหวังให้เราใช้ประโยชน์จากความตกลงนี้อย่างเต็มประสิทธิภาพ
ไทยให้ความสำคัญอย่างยิ่งต่อการนำถ้อยแถลงร่วมว่าด้วยความเชื่อมโยงที่ได้รับรองเมื่อปีที่แล้วมาดำเนินการให้เป็นรูปธรรม โดยเน้นการลงทุนและการพัฒนาโครงสร้างพื้นฐานที่มีคุณภาพ นอกจากนั้น การที่อาเซียนเป็นฐานการลงทุนและการผลิตที่สำคัญของญี่ปุ่นมาอย่างต่อเนื่อง กอปรกับสถานการณ์โควิด-19 ที่เราต้องฟื้นฟูเศรษฐกิจให้แข็งแกร่ง ไทยและอาเซียนยังคงยินดีต้อนรับนักลงทุนและนักธุรกิจญี่ปุ่น โดยจะหารือเพื่อกำหนดมาตรการอำนวยความสะดวกในการเดินทางระหว่างประเทศที่ปลอดภัยและเป็นไปตามมาตรฐานสาธารณสุข
ไทยพร้อมร่วมมืออย่างเต็มที่ในการดำเนินงานตามแผนปฏิบัติการด้านความยืดหยุ่นทางเศรษฐกิจอาเซียน-ญี่ปุ่น เพื่อเสริมสร้างภูมิคุ้มกันทางเศรษฐกิจ โดยเฉพาะการนำเทคโนโลยีดิจิทัลมาใช้ส่งเสริมการฟื้นตัวทางเศรษฐกิจในยุค 4IR (โฟร์ ไอ อาร์)  โดยมุ่งเน้นการสนับสนุนผู้ประกอบการ MSMEs start-ups และผู้ประกอบการท้องถิ่น ซึ่งมีส่วนสำคัญในการขับเคลื่อนเศรษฐกิจฐานราก ให้สามารถเข้าถึงแหล่งเงินทุนและพัฒนาทักษะที่จำเป็น
ประการสุดท้าย สังคมที่ยั่งยืน ด้วยการเสริมสร้างความมั่นคงของมนุษย์ โดยเฉพาะด้านสาธารณสุข ซึ่งไทยขอขอบคุณญี่ปุ่นสำหรับการสนับสนุนทั้งต่อความช่วยเหลือสามเสา กองทุนอาเซียนเพื่อรับมือกับโควิด-19 และการจัดตั้งศูนย์อาเซียนด้านภาวะฉุกเฉินทางสาธารณสุขและโรคอุบัติใหม่ ทั้งนี้ ผมยินดีที่ได้รับทราบว่ามีประเทศสมาชิกอาเซียนหลายประเทศแสดงความสนใจเป็นที่ตั้งของศูนย์ และหวังว่าจะตกลงกันได้ในไม่ช้า โดยไทยมุ่งหวังว่าเราจะใช้ประโยชน์จากกลไกเหล่านี้ได้อย่างเต็มประสิทธิภาพ ผ่านการแลกเปลี่ยนแนวปฏิบัติที่ดีต่าง ๆ เช่น การรับมือกับภาวะฉุกเฉินด้านสาธารณสุขโดยใช้กลไกอาสาสมัครสาธารณสุขประจำหมู่บ้าน การพัฒนาระบบหลักประกันสุขภาพถ้วนหน้า และการพัฒนายาและวัคซีน เป็นต้น
นอกจากนี้ สังคมที่ยั่งยืนต้องประกอบด้วยคนและสิ่งแวดล้อมที่มีคุณภาพ ไทยได้เสนอแนวคิดการพัฒนาที่ยั่งยืนในทุกมิติและมุ่งหวังที่จะขยายความร่วมมือในด้านนี้อย่างต่อเนื่อง โดยมุ่งเน้นการพัฒนาทรัพยากรมนุษย์ และสานต่อความร่วมมือในระดับประชาชนในทุกด้าน ไม่ว่าจะเป็นการศึกษา เยาวชน หรือสังคมสูงวัย โดยขอเชิญชวนให้ญี่ปุ่นร่วมมือกับศูนย์อาเซียนเพื่อการศึกษาและการหารือด้านการพัฒนาที่ยั่งยืน และศูนย์อาเซียนเพื่อผู้สูงอายุอย่างมีศักยภาพและนวัตกรรม ในขณะเดียวกัน ไทยพร้อมมีบทบาทที่แข็งขันในการสานต่อความร่วมมือด้านการปกป้องสิ่งแวดล้อม โดยเฉพาะการจัดการขยะทะเล ซึ่งจะสอดประสานความร่วมมือระหว่างกรอบปฏิบัติการอาเซียนด้านขยะทะเลกับกรอบความร่วมมือ G20 ของญี่ปุ่นในเรื่องนี้
ขอบคุณครับ
********************************

ที่มา : https://www.thaigov.go.th/news/contents/details/36726