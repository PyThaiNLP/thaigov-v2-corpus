รัฐบาลไทย-ข่าวทำเนียบรัฐบาล-บ้านมือสอง ธอส. ยังขายดี!! เปิดประมูล 1 ชั่วโมง ขายได้ 49 รายการ 69.9 ล้านบาท ในมหกรรม 11.11 ประมูลบ้านมือสองออนไลน์ ผ่านแอป G H Bank Smart NPA


วันพฤหัสบดีที่ 12 พฤศจิกายน 2563
พิมพ์
บ้านมือสอง ธอส. ยังขายดี!! เปิดประมูล 1 ชั่วโมง ขายได้ 49 รายการ 69.9 ล้านบาท ในมหกรรม 11.11 ประมูลบ้านมือสองออนไลน์ ผ่านแอป G H Bank Smart NPA
ธนาคารอาคารสงเคราะห์ เผยผลการจัดมหกรรม 11.11 ประมูลบ้านออนไลน์กับ ธอส. ผ่าน Application  GH Bank Smart NPA ประจำเดือนพฤศจิกายน จำหน่ายทรัพย์ได้ทั้งสิ้น 49 รายการ มากที่สุดในรอบ 5 เดือน มูลค่ารวม 69.9 ล้านบาท
ธนาคารอาคารสงเคราะห์ เผยผลการจัดมหกรรม 11.11 ประมูลบ้านออนไลน์กับ ธอส. ผ่าน Application  GH Bank Smart NPA ประจำเดือนพฤศจิกายน จำหน่ายทรัพย์ได้ทั้งสิ้น 49 รายการ มากที่สุดในรอบ 5 เดือน มูลค่ารวม 69.9 ล้านบาท แบ่งเป็นทรัพย์ในพื้นที่กรุงเทพฯ และปริมณฑล 12 รายการ และทรัพย์ในส่วนภูมิภาค 37 รายการ พิเศษ!! ผู้ชนะการประมูล รับส่วนลดราคาพิเศษเพิ่มให้อีก 10% จากราคาที่ปิดประมูล เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดมหกรรม 11.11 ประมูลบ้านออนไลน์กับ ธอส.ประจำเดือนพฤศจิกายน โดยนำทรัพย์สภาพดีทั่วประเทศ 111 รายการ มาเปิดประมูลพร้อมกันผ่าน Application : G H Bank Smart NPA ในวันนี้ (11 พฤศจิกายน 2563) ระหว่างเวลา 12.00-13.00 น. ที่ผ่านมา ซึ่งได้รับความสนใจจากลูกค้าประชาชนเข้าร่วมประมูลเป็นอย่างมาก และหลังจากปิดการประมูลพบว่า ธนาคารสามารถจำหน่ายทรัพย์ได้จำนวนถึง 49 รายการ มากที่สุดนับตั้งแต่เริ่มจัดประมูลออนไลน์ครั้งแรกเมื่อเดือนกรกฎาคมที่ผ่านมา คิดเป็นมูลค่าที่จำหน่ายได้รวม 69.9 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน  12 รายการ และทรัพย์ในส่วนภูมิภาค 37 รายการ โดยทรัพย์ที่ประมูลขายได้ในราคาสูงสุด คือ อาคารพาณิชย์ 3 ชั้น ขนาด 20.3 ตารางวา ในหมู่บ้านไอโมเดิร์น จ.ชุมพร จำหน่ายได้ในราคาตั้งต้นประมูลที่ 3,290,000 บาท ส่วนทรัพย์ที่ประมูลขายได้ในราคาถูกที่สุด คือ ทาวน์เฮ้าส์ 1 ชั้น ขนาด 21 ตารางวา ในหมู่บ้านแสงจันทร์ อ.นาดี จ.ปราจีนบุรี ปิดประมูลในราคาตั้งต้นประมูลที่ 500,000 บาท ขณะที่ทรัพย์ประเภทที่ดินเปล่า ขนาด 1,845 ตารางวา ในโครงการท่าสองคอน ต.บะฮี อ.พรรณานิคม จ.สกลนคร เป็นรายการที่มีผู้สนใจเข้าร่วมประมูลมากที่สุด โดยปิดประมูลในราคา 685,000 บาท จากราคาตั้งต้นประมูล 595,000 บาท ขณะที่ทรัพย์เด่นประเภทห้องชุด ในโครงการแฟมิลี่เฮ้าส์-ลาดพร้าว 71 ซึ่งเป็นโครงการที่มีสิ่งอำนวยความสะดวกครบครัน อาทิ ลิฟท์ ที่จอดรถ ฟิตเนส สระว่ายน้ำ กล้องวงจรปิดระบบรักษาความปลอดภัย 24 ชั่วโมง และยังอยู่ไม่ห่างจากทางด่วน ศูนย์การค้า และสถานศึกษา ก็สามารถจำหน่ายได้ในราคาตั้งต้นประมูลที่ 1,900,000 บาท
“ปัจจัยสำคัญที่ทำให้การประมูลบ้านมือสอง หรือ ทรัพย์ NPA ของ ธอส. ยังคงได้รับความนิยมจากลูกค้าคือ คุณภาพของทรัพย์ที่อยู่ในสภาพดี คุ้มค่ากับราคา และยังอยู่ในทำเลที่ตั้งที่เดินทางสะดวก ขณะเดียวกันธนาคารยังต้องการช่วยให้คนไทยมีบ้านได้ง่ายขึ้น ด้วยการลดราคาตั้งต้นประมูลสูงสุดถึง 40% จากราคาปกติ และมอบส่วนลดเพิ่มให้กับผู้ชนะการประมูลอีก 10% จากราคาที่ปิดประมูล หากทำสัญญาและทำนิติกรรมภายใน 30 ธันวาคม 2563 หรือหากทำสัญญาและทำนิติกรรมหลังวันที่ 30 ธันวาคม 2563 แต่ไม่เกินวันที่ 26 กุมภาพันธ์ 2564 จะได้รับส่วนลดเพิ่มจากราคาที่ประมูลได้ 5% อีกด้วย” นายฉัตรชัย กล่าว
ทั้งนี้ มหกรรมประมูลบ้านออนไลน์กับ ธอส. ผ่าน Application : G H Bank Smart NPA ครั้งต่อไปจะจัดขึ้นในวันเสาร์ที่ 12 ธันวาคม 2563 หรือ 12.12 โดยผู้ชนะการประมูลสามารถเลือกใช้โปรโมชั่นผ่อนดาวน์ดอกเบี้ย 0% นาน 12-60 เดือน หรือเทดาวน์แล้วยื่นกู้เลยก็มีสิทธิ์เลือกใช้โปรโมชั่นสินเชื่ออัตราดอกเบี้ย 0% ได้นาน 12-48 เดือน โดยระยะเวลาดอกเบี้ย 0% กำหนดตามระยะเวลาการถือครองทรัพย์ของธนาคาร หรือกรณีกู้ปลูกสร้าง ต่อเติม ซ่อมแซม และซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัย อัตราดอกเบี้ย 3 ปีแรกเพียง 2.80% ต่อปีเท่านั้น และยังได้รับการยกเว้นค่าธรรมเนียมการยื่นกู้ 0.1% ของวงเงินทำนิติกรรมอีกด้วย สอบถามรายละเอียดและดูข้อมูลทรัพย์ NPA ของธนาคารได้ที่ www.ghbhomecenter.com กรณีทรัพย์ในเขตกรุงเทพฯและปริมณฑล โทร 0-2202-1016, 0-202-1582 ส่วนทรัพย์ในภูมิภาค โทร 0-202-1170 หรือ 0-202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/36689