รัฐบาลไทย-ข่าวทำเนียบรัฐบาล-ถ้อยแถลงในนามอาเซียน (ASEAN Common Statement) กล่าวในฐานะที่ไทยเป็นประเทศผู้ประสานงานความสัมพันธ์อาเซียน-อินเดีย การประชุมสุดยอดอาเซียน-อินเดีย ครั้งที่ 17 ผ่านระบบการประชุมทางไกล


วันพฤหัสบดีที่ 12 พฤศจิกายน 2563
พิมพ์
ถ้อยแถลงในนามอาเซียน (ASEAN Common Statement) กล่าวในฐานะที่ไทยเป็นประเทศผู้ประสานงานความสัมพันธ์อาเซียน-อินเดีย การประชุมสุดยอดอาเซียน-อินเดีย ครั้งที่ 17 ผ่านระบบการประชุมทางไกล
ถ้อยแถลงในนามอาเซียน (ASEAN Common Statement)
กล่าวในฐานะที่ไทยเป็นประเทศผู้ประสานงานความสัมพันธ์อาเซียน-อินเดีย
การประชุมสุดยอดอาเซียน-อินเดีย ครั้งที่ 17
ผ่านระบบการประชุมทางไกล วันพฤหัสบดีที่ 12 พฤศจิกายน 2563
ถ้อยแถลงในนามอาเซียน (ASEAN Common Statement)
กล่าวในฐานะที่ไทยเป็นประเทศผู้ประสานงานความสัมพันธ์อาเซียน-อินเดีย
การประชุมสุดยอดอาเซียน-อินเดีย ครั้งที่ 17
ผ่านระบบการประชุมทางไกล
วันพฤหัสบดีที่ 12 พฤศจิกายน 2563
ท่านประธาน
ท่านนายกรัฐมนตรีนเรนทร โมที
ใต้ฝ่าละอองธุลีพระบาท และ ฯพณฯ ทั้งหลาย
ผมขอร่วมกับท่านประธานอาเซียนในการต้อนรับท่านนายกรัฐมนตรีนเรนทร โมที สู่การประชุมสุดยอดอาเซียน-อินเดีย ครั้งที่ 17 โดยวันนี้เป็นโอกาสอันดีที่เราจะได้หารือแนวทางการขับเคลื่อนความสัมพันธ์อาเซียน-อินเดีย ซึ่งเป็นความสัมพันธ์ที่มีพลวัตก้าวหน้าในทุกมิติ
ในฐานะที่ไทยเป็นประเทศผู้ประสานงานความสัมพันธ์อาเซียน-อินเดีย ผมขอกล่าวถ้อยแถลงในนามอาเซียน ดังนี้
อาเซียนยินดีกับการมีส่วนร่วมของอินเดียในภูมิภาคตามแนวนโยบายมุ่งตะวันออก และเห็นว่า ความเป็นหุ้นส่วนทางยุทธศาสตร์ที่เข้มแข็งระหว่างกัน จะช่วยเสริมสร้างสันติสุข เสถียรภาพ และความก้าวหน้าทางเศรษฐกิจในภูมิภาค ตลอดจนเพิ่มพูนความเข้าใจของประชาชนทั้งสองฝ่าย
อาเซียนเเละอินเดียวจะต้องร่วมมือกันรับมือกับผลกระทบจากโควิด-19 และเร่งฟื้นฟูเศรษฐกิจและสังคมให้เข้มแข็ง ครอบคลุม และยั่งยืน โดยเราหวังว่า อินเดียจะสนับสนุนกองทุนอาเซียนเพื่อรับมือกับโควิด-19 และคลังสำรองอุปกรณ์ทางการแพทย์ของอาเซียนสำหรับสถานการณ์ฉุกเฉินด้านสาธารณสุข รวมทั้งการขับเคลื่อนการดำเนินงานภายใต้กรอบการฟื้นฟูที่ครอบคลุมของอาเซียน
เราควรร่วมกันส่งเสริมการค้าและการลงทุนระหว่างกันให้เดินหน้าอย่างต่อเนื่อง รวมทั้งรักษาห่วงโซ่อุปทานให้มีความยืดหยุ่น เปิดกว้าง และเชื่อมโยงกัน
อาเซียนย้ำถึงความสำคัญของความร่วมมือเพื่อส่งเสริมความมั่นคงด้านสุขภาพ โดยเฉพาะความร่วมมือในการวิจัย พัฒนา ผลิต และกระจายยาและวัคซีนต้านโควิด-19 เพื่อให้เป็นสินค้าสาธารณะของโลก ตลอดจนการแบ่งปันข้อมูลเกี่ยวกับสถานการณ์ฉุกเฉินด้านสาธารณสุขและโรคอุบัติใหม่ และเราขอขอบคุณอินเดีย
ที่ได้ช่วยอำนวยความสะดวกพลเมืองอาเซียนในการเดินทางกลับประเทศในช่วงการแพร่ระบาดของโควิด-19 ด้วย
เราเห็นว่า การที่อินเดียสนับสนุนความเป็นแกนกลางของอาเซียนในสถาปัตยกรรมในภูมิภาคมีความสำคัญอย่างยิ่ง โดยเน้นความร่วมมือภายใต้กลไกที่อาเซียนมีบทบาทนำ อาทิ EAS ARF และ ADMM-Plus ขณะเดียวกันเรายังให้ความสำคัญกับแนวคิดพหุภาคีนิยม ภูมิภาคนิยม และการยึดมั่นในกฎหมายระหว่างประเทศซึ่งจะช่วยส่งเสริมให้เกิดสันติภาพ เสถียรภาพ และความเจริญรุ่งเรืองในโลกและในภูมิภาค
อาเซียนเน้นย้ำว่า การเสริมสร้างบรรยากาศความไว้เนื้อเชื่อใจในภูมิภาคเป็นสิ่งจำเป็นและจะเอื้ออำนวยต่อการฟื้นฟูเศรษฐกิจและสังคมจากโควิด-19 โดยเราควรมุ่งแสวงหาความร่วมมือที่เป็นรูปธรรม บนพื้นฐานของหลักการภายใต้หลักการของ AOIP และ IPOI ของอินเดีย
เราเน้นย้ำถึงความสำคัญของการบรรลุเป้าหมายการค้าร่วมกันจำนวน 2 แสนล้านดอลลาร์สหรัฐ ให้ได้ภายในปี ค.ศ. 2022 โดยส่งเสริมให้มีการใช้ประโยชน์จากเขตการค้าเสรีอาเซียน-อินเดียอย่างเต็มที่และมีประสิทธิภาพ ทั้งนี้ อาเซียนยึดมั่นต่อระบบการค้าพหุภาคีที่ตั้งอยู่บนกฎกติกา และขอย้ำว่า อาเซียนยังคงรอต้อนรับอินเดียในการเข้าร่วมความตกลง RCEP
อาเซียนสนับสนุนบทบาทที่แข็งขันของสภาธุรกิจอาเซียน-อินเดีย ในการส่งเสริมการมีส่วนร่วมของภาคเอกชนในด้านเศรษฐกิจ รวมถึงการเปิดโอกาสให้เยาวชนอาเซียนได้เข้าร่วมโครงการฝึกปฏิบัติงานในบริษัทของอินเดียที่ดำเนินกิจการในภูมิภาค นอกจากนี้ เรายังหวังที่จะพัฒนาความร่วมมือในการเสริมสร้างขีดความสามารถด้านเทคโนโลยีดิจิทัลให้แก่ SMEs ผู้ประกอบการสตรี และผู้ประกอบการรุ่นใหม่
เราขอบคุณที่อินเดียให้การสนับสนุนต่อแผนงานข้อริเริ่มเพื่อการรวมตัวของอาเซียน ฉบับที่ 3 และหวังที่จะได้รับการสนับสนุนอย่างต่อเนื่องสำหรับแผนงานฯ ฉบับที่ 4 ซึ่งจะช่วยลดช่องว่างการพัฒนาภายในอาเซียน ขณะเดียวกันเรายินดีที่อินเดียสนับสนุนการพัฒนาอนุภูมิภาคในอาเซียน ผ่านกรอบความร่วมมือลุ่มแม่น้ำโขง-คงคาด้วย
อาเซียนสนับสนุนให้อินเดียมีบทบาทส่งเสริมการดำเนินการตามเอ็มแพ็ค 2025 และแสวงหาแนวทางในการส่งเสริมการสอดประสานกันระหว่างเอ็มแพ็ค 2025 กับยุทธศาสตร์ความเชื่อมโยงต่าง ๆ ของอินเดีย ซึ่งจะสอดคล้องกับแนวคิด “การเชื่อมโยงระหว่างยุทธศาสตร์ความเชื่อมโยงต่าง ๆ” ของอาเซียน ทั้งนี้ เราหวังให้โครงการถนนสามฝ่ายอินเดีย-เมียนมา-ไทย และส่วนขยายไปยัง สปป. ลาว กัมพูชา และเวียดนาม ดำเนินการได้แล้วเสร็จตามเวลาที่กำหนดไว้ ซึ่งเรายินดีที่ได้รับทราบผลการศึกษาของโครงการดังกล่าวในการประชุมครั้งนี้
เรามุ่งหวังที่จะขยายความร่วมมือกับอินเดียในประเด็นด้านการเปลี่ยนแปลงภูมิอากาศ ความหลากหลายทางชีวภาพ และการเพิ่มขีดความสามารถของอาเซียนในการจัดการภัยพิบัติ
เรายินดีที่อินเดียสนใจที่จะขยายความร่วมมือทางทะเลกับอาเซียน ซึ่งเราสามารถแสวงหาแนวทางที่เหมาะสมได้ในเรื่องนี้บนพื้นฐานของหลักการของ AOIP และ IPOI
อาเซียนยืนยันถึงความสำคัญของการส่งเสริมการจัดระเบียบในภูมิภาคและระเบียบระหว่างประเทศ บนพื้นฐานของกฎและกติกา โดยการยึดถือกฎหมายระหว่างประเทศ ซึ่งรวมถึงอนุสัญญาสหประชาชาติว่าด้วยกฎหมายทะเล ค.ศ. 1982 ตลอดจนเน้นย้ำความสำคัญในการรักษาสันติภาพ ความมั่นคง เสถียรภาพ ความปลอดภัย และเสรีภาพในการเดินเรือและการบินผ่านเหนือทะเลจีนใต้ พร้อมกับความสำคัญของการดำเนินการตาม DOC อย่างเต็มประสิทธิภาพ รวมถึงยินดีที่การเจรจาเพื่อนำไปสู่ข้อสรุปของ COC มีความคืบหน้า มีประสิทธิภาพ มีเนื้อหาที่ครอบคลุม และสอดคล้องกับกฎหมายระหว่างประเทศ
อาเซียนหวังให้ทั้งสองฝ่ายเสริมสร้างความร่วมมือด้านการท่องเที่ยว การแลกเปลี่ยนนักวิชาการและเยาวชน รวมถึงการพัฒนาทุนมนุษย์ผ่านการฝึกอบรมด้านเทคนิคและการอาชีวศึกษา
อาเซียนชื่นชมบทบาทของอินเดียในการสนับสนุนการฝึกอบรมและกิจกรรมเสริมสร้างขีดความสามารถด้านวิทยาศาสตร์และเทคโนโลยี นวัตกรรม และ ICT โดยเฉพาะการจัดตั้งศูนย์ฝึกอบรม IT ในกัมพูชา สปป.ลาว เมียนมา และเวียดนาม นอกจากนี้ เรายังยินดีที่อินเดียสนใจสนับสนุนการพัฒนาเมืองอัจฉริยะในอาเซียนผ่านเครือข่ายเมืองอัจฉริยะอาเซียน ตลอดจนการส่งเสริมการพัฒนาที่ยั่งยืน ผ่านศูนย์อาเซียนเพื่อการศึกษาและการหารือด้านการพัฒนาที่ยั่งยืน
ประการสุดท้าย อาเซียนมุ่งหวังที่จะขับเคลื่อนความเป็นหุ้นส่วนทางยุทธศาสตร์ระหว่างอาเซียนกับอินเดียให้ก้าวหน้าอย่างรอบด้าน ครอบคลุมทั้งสามเสาของประชาคมอาเซียน ตามแนวทางภายใต้แผนปฏิบัติการฉบับใหม่ ค.ศ. 2021 – 2025
ผมหวังว่า อาเซียนและอินเดียจะร่วมกันขับเคลื่อนความร่วมมือในประเด็นสำคัญที่ได้กล่าวถึงข้างต้นให้เกิดผลที่เป็นรูปธรรม เพื่อให้ภูมิภาคของเราเติบโตอย่างรุ่งเรือง เข้มแข็ง และสามารถเปิดรับโอกาสและรับมือความท้าทายต่าง ๆ ทั้งในปัจจุบันและอนาคตได้อย่างมีประสิทธิภาพ
ขอบคุณครับ
* * * * *

ที่มา : https://www.thaigov.go.th/news/contents/details/36739