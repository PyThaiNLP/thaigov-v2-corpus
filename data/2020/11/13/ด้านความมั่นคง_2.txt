รัฐบาลไทย-ข่าวทำเนียบรัฐบาล-มท.1 ประชุมคณะอนุกรรมการจัดที่ดิน เร่งรัดการจัดที่ดินทำกิน เพื่อสร้างอาชีพ สร้างรายได้ ยกระดับคุณภาพชีวิต


วันพฤหัสบดีที่ 12 พฤศจิกายน 2563
พิมพ์
มท.1 ประชุมคณะอนุกรรมการจัดที่ดิน เร่งรัดการจัดที่ดินทำกิน เพื่อสร้างอาชีพ สร้างรายได้ ยกระดับคุณภาพชีวิต
มท.1 ประชุมคณะอนุกรรมการจัดที่ดิน เร่งรัดการจัดที่ดินทำกิน เพื่อสร้างอาชีพ สร้างรายได้ ยกระดับคุณภาพชีวิต
วันนี้ (12 พ.ย. 63) พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะอนุกรรมการจัดที่ดิน ครั้งที่ 1/2563 โดยมี นายชยาวุธ จันทร รองปลัดกระทรวงมหาดไทย นายนิสิต จันทร์สมวงศ์ อธิบดีกรมที่ดิน พร้อมด้วยผู้ทรงคุณวุฒิในคณะอนุกรรมการ และหน่วยงานที่เกี่ยวข้องเข้าร่วมประชุม ณ  ห้องราชสีห์ ศาลาว่าการกระทรวงมหาดไทย
พลเอก อนุพงษ์ เผ่าจินดา กล่าวว่า การประชุมคณะกรรมการนโยบายที่ดินแห่งชาติ ครั้งที่ 1/2563 ได้มีมติแต่งตั้งคณะอนุกรรมการ เพื่อบูรณาการในการขับเคลื่อนการดำเนินการจัดที่ดินทำกินให้ชุมชน จำนวน 9 คณะ ประกอบด้วย 1) คณะอนุกรรมการจัดหาที่ดิน 2) คณะอนุกรรมการจัดที่ดิน 3) คณะอนุกรรมการส่งเสริมพัฒนาอาชีพและการตลาด 4) คณะอนุกรรมการนโยบายที่ดินจังหวัด (คทช.จังหวัด) 5) คณะอนุกรรมการกลั่นกรองกฎหมายการบริหารจัดการที่ดินและทรัพยากรดิน 6) คณะอนุกรรมการนโยบาย แนวทาง และมาตรการการบริหารจัดการที่ดินและทรัพยากรดิน 7) คณะอนุกรรมการ กำกับ ติดตาม และประเมินผล 8) คณะอนุกรรมการสารสนเทศที่ดินและทรัพยากรดิน และ 9) คณะอนุกรรมการปรับปรุงแผนที่แนวเขตที่ดินของรัฐแบบบูรณาการมาตราส่วน 1:4000 (One Map) และแก้ไขปัญหาแนวเขตที่ดินของรัฐ ซึ่งทุกคณะอนุกรรมการจะเป็นกลไกสำคัญที่จะร่วมกันแก้ไขปัญหาการจัดที่ดินทำกินให้กับประชาชนอย่างมีประสิทธิภาพ โดยกระทรวงมหาดไทยได้รับการแต่งตั้งให้ดำเนินการในคณะอนุกรรมการจัดที่ดิน วันนี้จึงร่วมพิจารณาหลักเกณฑ์การจัดที่ดิน และรับฟังผลการดำเนินการจัดที่ดินให้กับประชาชนที่ผ่านมา
นายนิสิต จันทร์สมวงศ์ อธิบดีกรมที่ดิน กล่าวว่า คณะอนุกรรมการจัดที่ดิน มีอำนาจหน้าที่กำหนดหลักเกณฑ์การจัดที่ดินทำกินให้ชุมชนหรือที่อยู่อาศัยในลักษณะแปลงรวมโดยไม่ให้กรรมสิทธิ์ และหลักเกณฑ์อื่น ๆ ที่เกี่ยวข้อง รวมถึงให้ความเห็นชอบกระบวนการการจัดที่ดินทำกินให้ชุมชนหรือที่อยู่อาศัย สำหรับผลการดำเนินการจัดที่ดินให้ชุมชนที่ผ่านมา ได้รับมอบข้อมูลพื้นที่เป้าหมายจากคณะอนุกรรมการจัดหาที่ดิน จำนวน 552 พื้นที่ 70 จังหวัด คณะอนุกรรมการนโยบายที่ดินจังหวัด (คทช.จังหวัด) รับรองรายชื่อราษฎรเข้าครอบครองทำประโยชน์ จำนวน 258 พื้นที่ 65 จังหวัด 56,758 ราย 70,168 แปลง เนื้อที่ 383,441 ไร่ 32.48 ตารางวา อยู่ระหว่างดำเนินการจัดที่ดิน จำนวน 182 พื้นที่ 46 จังหวัด 49,511 ราย 65,485 แปลง และอยู่ระหว่างจัดทำข้อมูลให้ครบถ้วน จำนวน 76 พื้นที่ 11 จังหวัด
พลเอก อนุพงษ์ เผ่าจินดา กล่าวเพิ่มเติมว่า ขอให้คณะอนุกรรมการจัดที่ดิน เร่งรัดการดำเนินการตรวจสอบข้อมูลในการสำรวจพื้นที่ ผู้ได้รับการจัดที่ดิน เพื่อส่งให้คณะอนุกรรมการนโยบายที่ดินจังหวัด (คทช.จังหวัด) คัดเลือกบุคคลตามหลักเกณฑ์เข้าใช้ประโยชน์ในพื้นที่ รวมถึงการส่งเสริมอาชีพ และการตลาดอย่างเร็วที่สุด ตามระเบียบ กฎหมายที่เกี่ยวข้อง เพื่อให้พี่น้องประชาชนได้มีโอกาสในที่ดินเพื่อสร้างอาชีพ สร้างรายได้ พัฒนาคุณภาพชีวิตได้อย่างยั่งยืน

ที่มา : https://www.thaigov.go.th/news/contents/details/36704