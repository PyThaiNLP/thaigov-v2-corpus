รัฐบาลไทย-ข่าวทำเนียบรัฐบาล-กรมธนารักษ์จับมือธนาคารกรุงไทยพัฒนาระบบการจัดการขายทรัพย์สิน (NPA) ของธนาคารกรุงไทย 


วันพฤหัสบดีที่ 12 พฤศจิกายน 2563
พิมพ์
กรมธนารักษ์จับมือธนาคารกรุงไทยพัฒนาระบบการจัดการขายทรัพย์สิน (NPA) ของธนาคารกรุงไทย
กรมธนารักษ์จับมือธนาคารกรุงไทยพัฒนาระบบการจัดการขายทรัพย์สิน (NPA) ของธนาคารกรุงไทย รองรับการประมูลขายที่ราชพัสดุที่ได้มาจากการยึดทรัพย์ผ่านระบบอิเล็กทรอนิกส์ เพื่อประสิทธิภาพ รวดเร็ว โปร่งใส และสามารถตรวจสอบได้
กรมธนารักษ์ร่วมลงนามบันทึกข้อตกลงความร่วมมือระหว่างกรมธนารักษ์ กับ ธนาคารกรุงไทย จำกัด (มหาชน) พัฒนาระบบประมูลขายทรัพย์สินผ่านระบบอิเล็กทรอนิกส์ ซึ่งเป็นระบบประมูลออนไลน์เพื่อสามารถให้ประชาชนค้นหาและประมูลทรัพย์ได้อย่างรวดเร็ว โปร่งใส และสามารถตรวจสอบได้ทุกขั้นตอน
วันนี้ (12 พฤศจิกายน 2563) ณ กรมธนารักษ์ นายยุทธนา หยิมการุณ อธิบดีกรมธนารักษ์ และนายผยง ศรีวณิช กรรมการผู้จัดการใหญ่ ธนาคารกรุงไทย จำกัด (มหาชน) ร่วมลงนามบันทึกข้อตกลงความร่วมมือในการพัฒนาระบบประมูลขายทรัพย์สินผ่านระบบอิเล็กทรอนิกส์ โดยอธิบดีกรมธนารักษ์ เปิดเผยว่า กรมธนารักษ์มีภารกิจในการบริหารจัดการด้านกรรมสิทธิ์ที่ราชพัสดุ ซึ่งปัจจุบันมีที่ราชพัสดุที่ได้มาตามคำพิพากษาของศาลให้ทรัพย์สินตกเป็นของแผ่นดินตามกฎหมายว่าด้วยการป้องกันและปราบปรามการฟอกเงิน และกฎหมายว่าด้วยการป้องกันและปราบปรามการทุจริตแห่งชาติ โดยกรมธนารักษ์ได้รับมอบทรัพย์สินมาจากสำนักงานป้องกันและปราบปรามการฟอกเงิน และสำนักงานคณะกรรมการป้องกันและปราบปรามการทุจริตแห่งชาติ จำนวนกว่า 700 รายการ รวมเนื้อที่กว่า 3,000 ไร่  มีทั้งที่ดินเปล่า ที่ดินพร้อมสิ่งปลูกสร้าง สิ่งปลูกสร้างบนที่ดินอื่น ห้องชุด และอาคารชุด ซึ่งทรัพย์สินดังกล่าวมิได้มีความมุ่งหมายเพื่อใช้ในราชการและกรมธนารักษ์ไม่มีอัตรากำลังคนและงบประมาณในการดูแล บำรุงรักษา ซึ่งเป็นภาระในการบริหารจัดการ กรมธนารักษ์จึงมีแนวทางในการบริหารจัดการโดยการเปิดประมูลเป็นการทั่วไปเพื่อขายทรัพย์สินดังกล่าว ซึ่งนับวันจะมีปริมาณเพิ่มมากขึ้นเรื่อย ๆ เพื่อลดภาระในการดูแล และเป็นการเพิ่มรายได้แก่รัฐอีกทางหนึ่งด้วย
อธิบดีกรมธนารักษ์กล่าวต่อว่า ในปัจจุบันการบริหารจัดการภาครัฐ มุ่งเน้นในการพัฒนาปรับปรุงกระบวนการทำงาน โดยนำเทคโนโลยีมาใช้ในการบริหารจัดการบนนโยบายรัฐบาลอิเล็กทรอนิกส์ (e-Government) โดยนำมาปรับใช้เพื่อให้เกิดประสิทธิภาพ รวดเร็ว โปร่งใส และสามารถตรวจสอบได้ทุกขั้นตอน ดังนั้น กรมธนารักษ์จึงมีแนวคิดในการประมูลขายทรัพย์สินที่ได้จากการยึดทรัพย์ที่มีอยู่จำนวนมาก ผ่านระบบออนไลน์ พร้อมทั้งได้ปรับปรุงแก้ไข ระเบียบกฎหมายให้รองรับการดำเนินการควบคู่กันไปด้วย และกล่าวได้ว่ากรมธนารักษ์เป็นหน่วยงานแรกที่มีการพัฒนาระบบประมูลขายทรัพย์สิน ผ่านระบบอิเล็กทรอนิกส์ ซึ่งกรมธนารักษ์เห็นว่า ธนาคารกรุงไทย จำกัด (มหาชน) มีระบบการจัดการขายทรัพย์สินของธนาคารผ่านเว็บไซต์ของธนาคารมากว่า 10 ปี อีกทั้งยังมีฐานลูกค้าของธนาคารที่มีความสามารถในการซื้อทรัพย์สินพร้อมขาย และยังเป็นช่องทางในการประชาสัมพันธ์การประมูลขายทรัพย์สินให้เป็นที่สนใจของลูกค้าและบุคคลทั่วไปได้
สำหรับการเปิดให้บริการระบบอิเล็กทรอนิกส์เพื่อให้ประชาชนค้นหาและประมูลทรัพย์นั้น สามารถเปิดให้บริการได้ภายในเดือนธันวาคม 2563 ทั้งนี้ ระบบประมูลขายทรัพย์สินผ่านระบบอเล็กทรอนิกส์จะทำให้ประมูลขายทรัพย์สินเป็นไปตามหลักของการแข่งขันโปร่งใส ตรวจสอบได้ และเพื่อให้การบริการจัดการทรัพย์สินที่ได้มาจากการยึดทรัพย์เป็นไปอย่างมีประสิทธิภาพ และเกิดประโยชน์สูงสุดต่อรัฐต่อไป อธิบดีกล่าวในตอนท้าย

ที่มา : https://www.thaigov.go.th/news/contents/details/36729