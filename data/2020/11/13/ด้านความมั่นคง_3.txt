รัฐบาลไทย-ข่าวทำเนียบรัฐบาล-​รมว.ทส. เปิดงานประชุมระดับโลก GC Circular Living Symposium 2020 ร่วมมือกันเพื่อวันพรุ่งนี้ พลิกวิกฤตทรัพยากรโลกอย่างยั่งยืน


วันพฤหัสบดีที่ 12 พฤศจิกายน 2563
​รมว.ทส. เปิดงานประชุมระดับโลก GC Circular Living Symposium 2020 ร่วมมือกันเพื่อวันพรุ่งนี้ พลิกวิกฤตทรัพยากรโลกอย่างยั่งยืน
​รมว.ทส. เปิดงานประชุมระดับโลก GC Circular Living Symposium 2020 ร่วมมือกันเพื่อวันพรุ่งนี้ พลิกวิกฤตทรัพยากรโลกอย่างยั่งยืน
วันนี้ (12 พ.ย. 63) เวลา 09.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานเปิดงานประชุมระดับโลก GC Circular Living Symposium 2020 : Tomorrow Together ซึ่ง บริษัท พีทีที โกลบอล เคมิคอล จำกัด (มหาชน) หรือ GC ได้ผนึกกำลังพันธมิตรจัดงานนี้ขึ้น เพื่อตอกย้ำแนวคิดเศรษฐกิจหมุนเวียนสู่ภาคปฏิบัติ (Circular in Action) ตอบโจทย์การดูแลสิ่งแวดล้อมอย่างมีประสิทธิภาพ พลิกวิกฤตสู่โอกาสในการปฏิวัติการใช้ทรัพยากรโลกอย่างรู้คุณค่าและยั่งยืน โดยมี ดร.คงกระพัน อินทรแจ้ง ประธานเจ้าหน้าที่บริหาร GC คณะผู้บริหาร ทส. หน่วยงานภาครัฐ ภาคเอกชน และประชาชนเข้าร่วมงาน ณ รอยัลพารากอนฮอลล์ สยามพารากอน
นายวราวุธ ศิลปอาชา กล่าวว่า กิจกรรมในวันนี้ ถือเป็นก้าวสำคัญของประเทศที่จะแสดงพลังความร่วมมือระหว่างหน่วยงานทุกภาคส่วนในการขับเคลื่อนเรื่องการรักษาทรัพยากรธรรมชาติและสิ่งแวดล้อม โดยเฉพาะการร่วมสร้างสังคมรีไซเคิล และการขับเคลื่อนเศรษฐกิจหมุนเวียนและเศรษฐกิจสีเขียวในประเทศไทย ซึ่งเป็นโมเดลเศรษฐกิจสู่การพัฒนาที่ยั่งยืน มุ่งเน้นการนำทรัพยากรกลับมาใช้ประโยชน์อย่างสูงสุด เพื่อไม่ให้เกิดความขาดแคลน และสร้างมูลค่าเพิ่ม ตลอดจนกระบวนการที่ลดขยะหรือของเสียเหลือศูนย์ (Zero waste) นำไปสู่การแก้ไขปัญหาด้านทรัพยากรธรรมชาติและสิ่งแวดล้อม เป็นการปฏิวัติรูปแบบการใช้พลังงานและวัตถุดิบอย่างมีประสิทธิภาพ รักษาสมดุลระหว่างมนุษย์กับทรัพยากร นำไปสู่ความสำเร็จในการบรรลุเป้าหมายการพัฒนาอย่างยั่งยืนต่อไป
ในโอกาสนี้ รมว.ทส. ยังได้มอบฝาขวดน้ำพลาสติกจำนวน 100,000 ฝา จากกรมส่งเสริมคุณภาพสิ่งแวดล้อม และมหาวิทยาลัยราชภัฏสวนสุนันทา เพื่อใช้ในกิจกรรม Trashpresso l Funtastic Upcycling Plastic ที่นำพลาสติกที่ใช้แล้ว ทั้งประเภท PE,HDPE,PP และ PS มาอัพไซเคิลด้วยนวัตกรรมสุดล้ำ ได้เป็นแผ่นพลาสติกที่สามารถนำไปใช้ในการออกแบบตกแต่งทั้งภายในและภายนอก อาทิ กระถางปลูกต้นไม้ขนาดเล็ก กล่องใส่ของอเนกประสงค์ เป็นต้น ซึ่งนับเป็นอีกก้าวของการขยายขอบเขตการจัดการขยะพลาสติกจาก PET สู่ประเภทอื่นๆ ที่ทุกคนสามารถมีส่วนร่วมได้

ที่มา : https://www.thaigov.go.th/news/contents/details/36709