รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมสุดยอดอาเซียน-สาธารณรัฐเกาหลี ครั้งที่ 21


วันพฤหัสบดีที่ 12 พฤศจิกายน 2563
พิมพ์
ถ้อยแถลงนายกรัฐมนตรี ในการประชุมสุดยอดอาเซียน-สาธารณรัฐเกาหลี ครั้งที่ 21
ถ้อยแถลงนายกรัฐมนตรี ในการประชุมสุดยอดอาเซียน-สาธารณรัฐเกาหลี ครั้งที่ 21
วันพฤหัสบดีที่ 12 พฤศจิกายน 2563 เวลา 15.45 - 16.45 น.
ถ้อยแถลงนายกรัฐมนตรี
สำหรับการประชุมสุดยอดอาเซียน-สาธารณรัฐเกาหลี ครั้งที่ 21
วันพฤหัสบดีที่ 12 พฤศจิกายน 2563 เวลา 15.45 - 16.45 น.
* * * * *
ท่านประธาน
ฯพณฯ ประธานาธิบดีมุน แช อิน
ใต้ฝ่าละอองธุลีพระบาท และ ฯพณฯ ทั้งหลาย
ผมขอร่วมต้อนรับท่านประธานาธิบดีมุน แช อิน สู่การประชุมฯ ในวันนี้
ตลอด 3 ทศวรรษที่ผ่านมา ความเป็นหุ้นส่วนทางยุทธศาสตร์ระหว่างอาเซียนกับสาธารณรัฐเกาหลีมีพัฒนาการที่ดีอย่างต่อเนื่อง และผมยินดีที่มีการรับรองแผนปฏิบัติการฯ ฉบับใหม่ ซึ่งจะเป็นพื้นฐานสำหรับความร่วมมือระหว่างกันในอีก 5 ปีข้างหน้า เพื่อให้บรรลุเป้าหมายตามถ้อยแถลงวิสัยทัศน์ร่วมฯ ที่เราได้รับรองในที่ประชุมสุดยอดฯ สมัยพิเศษ ที่นครปูซาน เมื่อปีที่แล้ว ซึ่งผมได้ทำหน้าที่เป็นประธานร่วมกับท่านประธานาธิบดีมุนฯ ในการนี้ ผมขอย้ำความมุ่งมั่นของไทยที่จะร่วมขับเคลื่อนแผนงานต่าง ๆ ให้คืบหน้าและเป็นรูปธรรม
ในปีนี้ สถานการณ์โควิด-19 ส่งผลกระทบอย่างกว้างขวาง ทั้งต่อเศรษฐกิจ สังคม และความเป็นอยู่ของประชาชน ในขณะเดียวกัน ภูมิรัฐศาสตร์ที่เปลี่ยนแปลงไปได้ส่งผลให้เกิดความไม่แน่นอนและความตึงเครียดในภูมิภาค เราจึงต้องปรับเปลี่ยนแนวทางความร่วมมือที่สอดรับกับบริบทดังกล่าว
ผมยินดีที่สาธารณรัฐเกาหลีกำลังพิจารณายกระดับนโยบายมุ่งใต้ใหม่ให้ทันสมัย รวมทั้งการจัดตั้งศูนย์ในด้านต่าง ๆ เพื่อเสริมสร้างความแข็งแกร่งให้กับสังคมที่มีประชาชนเป็นศูนย์กลาง โดยเฉพาะประเด็นความมั่นคงของมนุษย์ ซึ่งสอดคล้องกับนโยบายของไทยที่มุ่งเน้นการพัฒนาอย่างยั่งยืนและการเติบโตอย่างครอบคลุม โดยไม่ทิ้งใครไว้ข้างหลัง
ผมมองว่า การรักษาชีวิตและการยกระดับความเป็นอยู่ของประชาชนให้ดีขึ้นเป็นสิ่งที่ควรดำเนินการเป็นลำดับแรก เพื่ออนาคตที่มั่นคง มั่งคั่ง และยั่งยืน ผมจึงขอเสนอความร่วมมือ 2 ด้านหลัก ดังนี้
ประการแรก ด้านสาธารณสุข ผมขอขอบคุณความร่วมมือของสาธารณรัฐเกาหลีเพื่อรับมือกับโควิด-19 ซึ่งรวมถึงการสนับสนุนกองทุนอาเซียนเพื่อรับมือกับโควิด-19 และการแลกเปลี่ยนประสบการณ์และแนวปฏิบัติที่ดีในการตอบสนองต่อสถานการณ์ฉุกเฉินด้านสาธารณสุข ซึ่งเป็นประโยชน์อย่างยิ่งต่อประเทศสมาชิกอาเซียน
เพื่อพัฒนาขีดความสามารถในการป้องกันและควบคุมโรคติดต่อ รวมถึงการเตรียมความพร้อมสำหรับอนาคต ไทยสนับสนุนการจัดตั้งกลไกการหารือด้านสาธารณสุข ทั้งในกรอบอาเซียนและทวิภาคี ซึ่งรวมถึงการประชุมรัฐมนตรีสาธารณสุขอาเซียน-สาธารณรัฐเกาหลี ตลอดจนการแบ่งปันแนวปฏิบัติที่เป็นเลิศในด้านวิทยาศาสตร์ เทคโนโลยี และนวัตกรรม ซึ่งรวมถึงการวิจัยและพัฒนาวัคซีนและยาต้านไวรัสโควิด-19
ประการที่สอง การฟื้นฟูเศรษฐกิจและพัฒนาคุณภาพชีวิตของประชาชน ด้วยการเสริมสร้างการบูรณาการทางเศรษฐกิจและความแข็งแกร่งของห่วงโซ่อุปทานในภูมิภาค รวมทั้งการดำเนินการเพื่อขยายปริมาณการค้าการลงทุนระหว่างกันอย่างต่อเนื่อง โดยใช้ประโยชน์อย่างเต็มประสิทธิภาพจากความตกลงการค้าเสรีอาเซียน-สาธารณรัฐเกาหลี ข้อริเริ่มร่วมของรัฐมนตรีเศรษฐกิจฯ ในการเสริมสร้างความเชื่อมโยงทางเศรษฐกิจเพื่อรับมือกับการแพร่ระบาด และความตกลง RCEP ที่เรากำลังจะลงนามร่วมกัน
ไทยและอาเซียนพร้อมที่จะหารือกับสาธารณรัฐเกาหลี ในการกำหนดมาตรการอำนวยความสะดวกในการเดินทางระหว่างประเทศที่ปลอดภัยสำหรับนักลงทุน นักธุรกิจ และนักท่องเที่ยว ทั้งในระยะสั้นและระยะยาว เพื่อส่งเสริมการฟื้นตัวทางเศรษฐกิจภายใต้มาตรการทางสาธารณสุขที่รัดกุม
ในด้านความเชื่อมโยง เราขอเชิญชวนให้สาธารณรัฐเกาหลีพิจารณาขยายความร่วมมือในโครงการภายใต้เอ็มแพ็ค 2025 โดยเน้นการพัฒนาโครงสร้างพื้นฐานที่ชาญฉลาดและเป็นมิตรต่อสิ่งแวดล้อมและการพัฒนาสีเขียว ผ่านกองทุนการเงินสีเขียวของอาเซียน ซึ่งสอดคล้องกับนโยบาย “Green New Deal” ของท่านประธานาธิบดีมุนฯ และการต่อยอดความร่วมมือเรื่องเมืองอัจฉริยะที่เราได้วางรากฐานไว้ในการประชุมสุดยอดฯ ที่นครปูซาน ในขณะเดียวกัน เราสนับสนุนบทบาทที่แข็งขันและต่อเนื่องของสาธารณรัฐเกาหลีในด้านการพัฒนาทุนมนุษย์ โดยเฉพาะโครงการฝึกอบรมด้านเทคนิคและการอาชีวศึกษา หรือ TVET (ทีเว็ด)
นอกจากนี้ เราควรมุ่งพัฒนาเศรษฐกิจดิจิทัลร่วมกัน โดยนำเทคโนโลยี นวัตกรรม และพาณิชย์อิเล็กทรอนิกส์ มาใช้ส่งเสริมการฟื้นตัวทางเศรษฐกิจและรับมือกับความท้าทายในยุค 4IR (โฟร์ ไอ อาร์) โดยเฉพาะสำหรับผู้ประกอบการ MSMEs start-ups และผู้ประกอบการท้องถิ่น ซึ่งมีส่วนสำคัญในการขับเคลื่อนเศรษฐกิจฐานราก ให้สามารถเข้าถึงแหล่งเงินทุน และพัฒนาทักษะที่จำเป็น
สุดท้ายนี้ ผมเชื่อว่าสันติภาพและเสถียรภาพเป็นพื้นฐานของความเจริญรุ่งเรืองและการพัฒนาที่ยั่งยืน โดยไทยสนับสนุนบทบาทของสาธารณรัฐเกาหลีที่พยายามสร้างสันติภาพบนคาบสมุทรเกาหลี และเล็งเห็นความจำเป็นของการรักษาพลวัตของการแก้ไขปัญหาโดยสันติวิธี ดังนั้น ผมหวังว่าทุกฝ่ายที่เกี่ยวข้องจะกลับเข้าสู่การเจรจาโดยเร็ว เพื่อให้คาบสมุทรเกาหลีปลอดอาวุธนิวเคลียร์และมีความรุ่งเรืองยิ่งขึ้นไป
ขอบคุณครับ
* * * * *

ที่มา : https://www.thaigov.go.th/news/contents/details/36734