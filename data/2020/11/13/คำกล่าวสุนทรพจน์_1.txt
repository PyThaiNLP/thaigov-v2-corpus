รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมสุดยอดอาเซียน ครั้งที่ 37


วันพฤหัสบดีที่ 12 พฤศจิกายน 2563
พิมพ์
ถ้อยแถลงนายกรัฐมนตรี ในการประชุมสุดยอดอาเซียน ครั้งที่ 37
ถ้อยแถลงนายกรัฐมนตรี ในการประชุมสุดยอดอาเซียน ครั้งที่ 37
วันพฤหัสบดีที่ 12 พฤศจิกายน 2563 เวลา 09.00-11.00 น.
ถ้อยแถลงนายกรัฐมนตรี
สำหรับการประชุมสุดยอดอาเซียน ครั้งที่ 37
วันพฤหัสบดีที่ 12 พฤศจิกายน 2563 เวลา 09.00-11.00 น.
* * * * *
ท่านประธาน
ใต้ฝ่าละอองธุลีพระบาท
และ ฯพณฯ ทั้งหลาย
ผมขอบคุณท่านนายกรัฐมนตรีเวียดนามที่จัดการประชุมสุดยอดอาเซียน ครั้งที่ 37 และการประชุมสุดยอดที่เกี่ยวข้องในวันนี้ ซึ่งยังเป็นช่วงเวลาแห่งความท้าทายที่เราต้องเผชิญกับการแพร่ระบาดของโควิด-19 ทั้งในภูมิภาคของเราและทั่วโลก และขอแสดงความยินดีกับท่านออง ซาน ซู จี ที่ได้รับชัยชนะในการเลือกตั้งของเมียนมาอีกสมัยหนึ่ง
ผมเชื่อว่า อาเซียนจะผ่านพ้นวิกฤตครั้งนี้ไปได้ก็ด้วยความเข้มแข็งและเป็นอันหนึ่งอันเดียวกัน ในการนี้ ผมขอชื่นชมเวียดนามที่ทำหน้าที่ประธานอาเซียนได้อย่างดีเยี่ยม และมีบทบาทนำในการเสริมสร้างความร่วมมือและความเข้มแข็งของอาเซียนภายใต้แนวคิดหลัก “แน่นแฟ้นและตอบสนอง” ผ่านข้อริเริ่มต่าง ๆ ไม่ว่าจะเป็นการทบทวนกึ่งวาระของแผนงานประชาคมอาเซียน ค.ศ. 2025 ทั้งสามเสา การทบทวนการดำเนินการตามกฎบัตรอาเซียน และการเสริมสร้างอัตลักษณ์ของอาเซียนผ่านการใช้ธงและเพลงอาเซียนให้มากขึ้น ซึ่งไทยพร้อมร่วมมือกับเพื่อนประเทศสมาชิกอย่างเต็มที่เพื่อให้การดำเนินการตามข้อริเริ่มเหล่านี้ประสบผลสำเร็จ และเพื่อความแข็งแกร่งของประชาคมอาเซียนในระยะยาว
ถึงแม้ว่า ความร่วมมือร่วมใจของอาเซียนจะช่วยควบคุมการแพร่ระบาดของโควิด-19 ในภูมิภาคได้เป็นอย่างดีในระดับหนึ่ง แต่อาเซียนก็ไม่ควรนิ่งนอนใจ เนื่องจากการแพร่ระบาดยังคงมีอยู่ ในขณะเดียวกัน หลายภาคส่วนยังต้องเผชิญกับผลกระทบจากวิกฤตครั้งนี้ ดังนั้น การรับมือกับการแพร่ระบาดและผลกระทบจากโควิด-19 ยังเป็นภารกิจสำคัญและเร่งด่วนที่อาเซียนต้องร่วมมือกัน โดยควรเน้นประเด็นสำคัญ 4 ประการ ดังนี้
หนึ่ง เราต้องร่วมเสริมสร้างความร่วมมือด้านสาธารณสุข โดยเฉพาะอย่างยิ่งการสร้างความมั่นคงและการพึ่งพาตนเองด้านวัคซีน และทำให้วัคซีนโควิด-19 เป็นสินค้าสาธารณะที่ประชาชนอาเซียนสามารถเข้าถึงได้อย่างเท่าเทียมในราคาที่สมเหตุสมผล โดยผมยินดีที่จะแจ้งว่า รัฐบาลไทยได้ร่วมมือกับภาคส่วนต่าง ๆ ในการพัฒนาวัคซีนโควิด-19 และยาต้านไวรัส และพร้อมแบ่งปันให้แก่ประเทศสมาชิกอาเซียน ซึ่งสามารถใช้ประโยชน์จากกองทุนอาเซียนเพื่อรับมือกับโควิด-19 ในการสนับสนุนการกระจายวัคซีนในภูมิภาคของเราในอนาคต นอกจากนั้น ไทยยินดีสนับสนุนคลังสำรองอุปกรณ์ทางการแพทย์อาเซียนสำหรับภาวะฉุกเฉินด้านสาธารณสุข และพร้อมสมทบเวชภัณฑ์และอุปกรณ์ทางการแพทย์ที่จำเป็น ได้แก่ อุปกรณ์ป้องกันส่วนบุคคล ยาฟาวิพิราเวียร์ และเครื่องวัดอุณหภูมิ รวมทั้งได้จัดส่งชุดตรวจโควิด-19 ให้ประเทศสมาชิกอาเซียนที่สนใจก่อนหน้านี้แล้ว และในโอกาสนี้ ผมขอยืนยันว่าไทยพร้อมที่จะเป็นที่ตั้งของศูนย์อาเซียนด้านภาวะฉุกเฉินทางสาธารณสุขและโรคอุบัติใหม่
สอง อาเซียนควรส่งเสริมแนวทางการฟื้นฟูและเยียวยาผลกระทบจากโควิด-19 แบบบูรณาการ เพื่อให้ภูมิภาคนี้ฟื้นตัวและสามารถปรับตัวให้เข้ากับวิถีชีวิตแบบ New Normal ได้อย่างเต็มที่ โดยผมยินดีที่จะร่วมรับรองกรอบการฟื้นฟูที่ครอบคลุมของอาเซียน และสนับสนุนการนำกรอบการฟื้นฟูนี้ไปปฏิบัติอย่างเต็มประสิทธิภาพเพื่อให้เกิดประโยชน์ต่อทุกภาคส่วน โดยเฉพาะกลุ่มเปราะบางที่ได้รับผลกระทบอย่างรุนแรง เช่น การช่วยให้ SMEs ในอาเซียนสามารถเข้าถึงแหล่งเงินทุนเพื่อประคองให้ธุรกิจผ่านพ้นวิกฤตในครั้งนี้ไปได้ เนื่องจากภาคธุรกิจดังกล่าวเป็นกลไกขับเคลื่อนเศรษฐกิจสำคัญในภูมิภาค และมีอัตราการจ้างงานสูงกว่าร้อยละ 95 ของการจ้างงานในภูมิภาค โดยผมหวังว่าข้อเสนอของไทยในเรื่องนี้จะได้รับการพิจารณาจากกลไกเฉพาะสาขาที่เกี่ยวข้องต่อไป นอกจากนั้น ไทยสนับสนุนการจัดทำกรอบข้อตกลงระเบียงการเดินทางของอาเซียน โดยคำนึงถึงมาตรการด้านสาธารณสุขอย่างเคร่งครัดควบคู่กันไป เพื่ออำนวยความสะดวกการเดินทางสำหรับการทำธุรกิจที่จำเป็นในอาเซียน ซึ่งจะช่วยฟื้นฟูกิจกรรมทางเศรษฐกิจของภูมิภาคอย่างครอบคลุมได้ต่อไป
สาม อาเซียนควรให้ความสำคัญกับการพัฒนาอย่างยั่งยืนในทุกมิติ และเตรียมความพร้อมในระยะยาวเพื่อให้สามารถยืนหยัดและต้านทานต่อความท้าทายใหม่ ๆ  โดยสร้างความเข้มแข็งจากฐานรากผ่านการบูรณาการความร่วมมือในระดับภูมิภาค ตลอดจนส่งเสริมความเชื่อมโยงของห่วงโซ่อุปทานให้มีความหลากหลาย ยืดหยุ่น และโปร่งใสในการใช้มาตรการต่าง ๆ ที่เกี่ยวข้องกับการค้า โอกาสนี้ ผมขอเน้นย้ำประเด็นสำคัญ ดังนี้ 1. ผมสนับสนุนให้มีการเชื่อมโยงของการทำธุรกรรมทางการค้าดิจิทัลในอาเซียนอย่างครบวงจร เพื่อสร้างความเข้มแข็งให้กับห่วงโซ่อุปทานของภูมิภาค 2. ผมยินดีที่จะมีการลงนาม RCEP ในช่วงการประชุมครั้งนี้ ซึ่งจะช่วยสร้างสภาพแวดล้อมที่เอื้อต่อการค้าและการลงทุน และสร้างมูลค่าเพิ่มทางยุทธศาสตร์แก่อาเซียน โดยผมเห็นว่าอาเซียนควรหารือกับอินเดียให้กลับมาเข้าร่วม RCEP โดยเร็ว และ 3. ผมขอผลักดันวาระของประชาชนที่เกี่ยวกับความมั่นคงของมนุษย์ ซึ่งรวมถึงหลักประกันสุขภาพถ้วนหน้าและการส่งเสริมสุขภาพ การพัฒนาทุนมนุษย์ การพัฒนาที่ยั่งยืน และการใช้โมเดลเศรษฐกิจ BCG เพื่อสนับสนุนประชาคมอาเซียนที่มีประชาชนเป็นศูนย์กลางและไม่ทิ้งใครไว้ข้างหลัง โดยผมเห็นว่าประเด็นเหล่านี้ควรเป็นหัวใจสำคัญในการจัดทำวิสัยทัศน์ของประชาคมอาเซียนภายหลังปี ค.ศ. 2025 ซึ่งเราต้องร่วมกันผลักดันให้เกิดผลเป็นรูปธรรมต่อไป
ประการสุดท้าย อาเซียนต้องร่วมมือในการรักษาเสถียรภาพในภูมิภาค เพื่อสร้างบรรยากาศที่เอื้อต่อการรับมือกับการแพร่ระบาดและการฟื้นฟูเศรษฐกิจจากโควิด-19 ดังนั้น ในการพบกับคู่เจรจาในช่วง 2-3 วันข้างหน้า อาเซียนจะต้องเป็นหนึ่งเดียวเพื่อส่งสารไปยังมหาอำนาจต่าง ๆ ถึงความจำเป็นที่ทุกฝ่ายต้อง “แสวงจุดร่วม สงวนจุดต่าง” เพื่อป้องกันการเผชิญหน้าในภูมิภาคและเพิ่มพูนความร่วมมือที่เป็นประโยชน์แก่ทุกฝ่าย ซึ่งจะช่วยสร้างความไว้เนื้อเชื่อใจระหว่างกันมากขึ้น นอกจากนี้ เราต้องร่วมกันส่งเสริมระบบพหุภาคีนิยมและภูมิภาคนิยม ที่อาเซียนยึดถือ ให้เข้มแข็งขึ้น รวมทั้งรักษาความเป็นแกนกลางของอาเซียน ในสถาปัตยกรรมภูมิภาค โดยใช้มุมมองของอาเซียนต่ออินโด-แปซิฟิกเป็นเครื่องมือส่งเสริมให้มหาอำนาจเข้ามามีปฏิสัมพันธ์กับอาเซียนอย่างสร้างสรรค์ ซึ่งจะเป็นประโยชน์ต่อการพัฒนาเศรษฐกิจและสังคมในภูมิภาคให้มีความยั่งยืน
ท่านประธาน ใต้ฝ่าละอองธุลีพระบาท และ ฯพณฯ ทั้งหลาย
สุดท้ายนี้ ผมขอแสดงความยินดีกับเวียดนามที่ประสบความสำเร็จในการทำหน้าที่ประธานอาเซียนในปีนี้และสามารถนำอาเซียนฝ่าฟันวิกฤตโควิด-19 อย่างเป็นน้ำหนึ่งใจเดียวกัน ผมและประเทศไทยพร้อมสนับสนุนบรูไนฯ ในการเป็นประธานอาเซียนในปีหน้าอย่างเต็มที่ เพื่อร่วมกันสร้างภูมิคุ้มกันต่อความท้าทายต่าง ๆ และขับเคลื่อนประชาคมอาเซียนให้เข้มแข็งยิ่งขึ้นต่อไป
ขอบคุณครับ
* * * * * * *

ที่มา : https://www.thaigov.go.th/news/contents/details/36703