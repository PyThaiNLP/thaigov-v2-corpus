รัฐบาลไทย-ข่าวทำเนียบรัฐบาล-รพ.นครปฐม จัดระบบพร้อมดูแลรักษาผู้ป่วยโควิด 19 ครบวงจร


วันเสาร์ที่ 7 พฤศจิกายน 2563
รพ.นครปฐม จัดระบบพร้อมดูแลรักษาผู้ป่วยโควิด 19 ครบวงจร
รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมมาตรการความพร้อมรองรับโควิด 19 ที่โรงพยาบาลนครปฐม พบมีระบบการดูแลรักษาแบบครบวงจร ห้องความดันลบสำหรับผู้ป่วยหนัก 39 ห้อง หอผู้ป่วยแยกโรค 50 เตียง จัดช่องทางพิเศษเฉพาะผู้ป่วยโรคทางเดินหายใจ ห้อง
รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมมาตรการความพร้อมรองรับโควิด 19 ที่โรงพยาบาลนครปฐม พบมีระบบการดูแลรักษาแบบครบวงจร ห้องความดันลบสำหรับผู้ป่วยหนัก 39 ห้อง หอผู้ป่วยแยกโรค 50 เตียง จัดช่องทางพิเศษเฉพาะผู้ป่วยโรคทางเดินหายใจ ห้องเก็บตัวอย่างพระราชทาน 4 ห้อง ลดความเสี่ยงผู้รับบริการและเจ้าหน้าที่ พร้อมห้องปฏิบัติการต้นแบบตรวจได้ 300 รายต่อวัน รู้ผลใน 3 ชั่วโมง
วันนี้ (7 พฤศจิกายน 2563) ที่โรงพยาบาลนครปฐม จ.นครปฐม ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ลงพื้นที่ตรวจเยี่ยมมาตรการดูแลรักษาผู้ป่วยโควิด 19 ของโรงพยาบาลนครปฐม และให้สัมภาษณ์ว่า กระทรวงสาธารณสุขมีนโยบายให้โรงพยาบาลทุกสังกัด เตรียมความพร้อมระบบบริการ หากพบผู้ป่วยโควิด 19 ต้องได้รับการรักษาทันที เน้นหลักการผู้รับบริการและเจ้าหน้าที่ปลอดภัย ในช่วงสถานการณ์โควิด 19 ที่ผ่านมา โรงพยาบาลนครปฐม ได้เข้มระบบคัดกรองเพื่อลดความเสี่ยงผู้ป่วยและผู้ปฏิบัติงาน จัดช่องทางเดินในโรงพยาบาลใหม่ เพื่อลดความแออัด ลดการสัมผัส มีคลินิกโรคติดเชื้อทางเดินหายใจ (ARI Clinic) ให้บริการแบบ one stop service แยกโซนออกมาจากอาคารที่ดูแลรักษาผู้ป่วยโรคอื่นๆ หากพบผู้ป่วยมีความเสี่ยงจะส่งตัวไปเก็บตัวอย่างที่ห้องเก็บเชื้อพระราชทานได้ทันที ซึ่งมีจำนวน 4 ห้อง พร้อมส่งตรวจที่ห้องปฏิบัติการของโรงพยาบาล ซึ่งเป็นห้องปฏิบัติการต้นแบบที่มีศักยภาพตรวจได้วันละ 300 ตัวอย่าง ทราบผลไม่เกิน 3 ชั่วโมง นอกจากนี้ยังมีห้องความดันลบสำหรับผู้ป่วยโควิด 19 ที่มีอาการหนัก จำนวน 39 ห้อง หอผู้ป่วยแยกโรคสำหรับผู้ป่วยที่มีอาการน้อย 50 เตียง ในส่วนของยา เวชภัณฑ์ อุปกรณ์ป้องกันร่างกาย มีสำรองในระบบอย่างน้อย 3 เดือน ดูแลผู้ป่วยได้จำนวนมาก และสามารถหมุนเวียนใช้ภายในเขตสุขภาพได้
“ที่ผ่านมาของโรงพยาบาลนครปฐมได้ให้การดูแลรักษาผู้ป่วยโควิด 19 จำนวน 23 ราย ทุกรายรักษาหาย และมีความพึงพอใจบริการที่ได้รับ การเรียนรู้จากประสบการณ์ครั้งนี้ ทำให้มั่นใจว่าโรงพยาบาลพร้อมให้การดูแลรักษาหากพบผู้ติดเชื้อโควิด19 ได้เป็นอย่างดี” ดร.สาธิตกล่าว
นอกจากนี้ รัฐมนตรีช่วยว่าการกระทรวงสาธารณสุข ได้เยี่ยมเสริมพลังอาสาสมัครสาธารณสุขประจำหมู่บ้าน  (อสม.) ในพื้นที่ ซึ่งเป็นกำลังสำคัญที่ช่วยสนับสนุนการทำงานของบุคลากรด้านการแพทย์การสาธารณสุข ในการส่งเสริมสุขภาพกายและสุขภาพจิตเชิงรุก ทั้งในช่วงสถานการณ์ปกติ และวิกฤติโควิด 19 เป็นตัวแทนภาคประชาชนผลัดเปลี่ยนหมุนเวียนปฏิบัติงานอย่างเข้มแข็ง เผยแพร่ความรู้ที่ถูกต้องแก่ประชาชนลดปัญหาข่าวลือ ข่าวลวง และระดมความร่วมมือให้ทุกคนในชุมชนปฏิบัติตามมาตรการการเฝ้าระวัง ควบคุมป้องกันโรคโควิด 19 อย่างเคร่งครัดจนประสบผลสำเร็จในการควบคุมป้องกันโรค ทำให้ไม่พบรายงานผู้ติดเชื้อรายใหม่ในจังหวัดนครปฐม ตั้งแต่วันที่ 7 พฤษภาคม 2563
************************** 7 พฤศจิกายน 2563

ที่มา : https://www.thaigov.go.th/news/contents/details/36585