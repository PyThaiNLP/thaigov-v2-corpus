รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 7 พฤศจิกายน 2563


วันเสาร์ที่ 7 พฤศจิกายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 7 พฤศจิกายน 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 7 พฤศจิกายน 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 7 พฤศจิกายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 12 ราย เป็นผู้เดินทางจากต่างประเทศ เข้ากักตัวในสถานที่รัฐกำหนด 9 ราย ผู้เดินทางเข้ามาจากต่างประเทศ ไม่ได้เข้าสถานกักกันและส่งตัวกลับประเทศ 2 ราย และผู้ติดเชื้อในประเทศ 1 ราย ขณะนี้รอผลการตรวจภูมิคุ้มกันที่กรมวิทยาศาสตร์การแพทย์ มีผู้ป่วยกลับบ้านได้ 5 ราย ทำให้ผู้ป่วยกลับบ้านสะสม 3,644 ราย หรือคิดเป็นร้อยละ 95.14 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 126 ราย หรือคิดเป็นร้อยละ 3.29 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 60 ราย ผู้ป่วยสะสมทั้งสิ้น 3,830 ราย
โดยรายละเอียดผู้ติดเชื้อรายใหม่วันนี้ ได้แก่
1.ผู้เดินทางมาจากต่างประเทศ
- ชาวไทย 4 ราย เดินทางมาจากประเทศสหรัฐเอมิเรตส์ 1 ราย, สหรัฐอเมริกา 2 ราย และสวิตเซอร์แลนด์ 1 ราย เข้ารับการกักตัวในสถานที่รัฐจัดให้ (State Quarantine) ทั้งหมดตรวจพบเชื้อ ไม่แสดงอาการ เข้ารับรักษาในโรงพยาบาลตามระบบ
- ชาวต่างชาติ 5 ราย เดินทางมาจากประเทศฝรั่งเศส 2 ราย, อินเดีย 1 ราย, เม็กซิโก 1 ราย และเนเธอร์แลนด์ 1 ราย  เข้ารับการกักตัวในสถานที่รัฐกำหนด (Alternative State Quarantine) ทั้งหมดตรวจพบเชื้อ ไม่แสดงอาการ เข้ารับการรักษาอยู่ที่โรงพยาบาลเอกชน โดยค่าใช้จ่ายคิดจากประกันโควิด 19 ที่ผู้เข้ารับการกักตัวทำไว้ก่อนเดินทางเข้าประเทศ
- ชาวเมียนมา 2 ราย พบเชื้อจากการตรวจคัดกรอง ณ ด่านควบคุมโรคติดต่อระหว่างประเทศชายแดนไทย-เมียนมา ผลพบเชื้อไม่มีอาการ ส่งกลับไปรักษาที่เมียนมา
2. ผู้ติดเชื้อในประเทศไทย 1 ราย เป็นเพศชาย สัญชาติอินเดีย อายุ 37 ปี อาชีพธุรกิจส่วนตัว ในจังหวัดกระบี่ พบเชื้อจากการตรวจสุขภาพเพื่อขอ work permit เมื่อวันที่ 4 พฤศจิกายน 2563 เข้ารับการรักษาที่โรงพยาบาลกระบี่ และผลตรวจยืนยันของศูนย์วิทยาศาสตร์การแพทย์ที่ 11 จังหวัดภูเก็ตพบเชื้อเช่นกัน กระทรวงสาธารณสุข สำนักงานสาธารณสุขจังหวัดกระบี่ ส่งทีมสอบสวนโรคที่บ้านผู้ติดเชื้อแล้ว พร้อมติดตามผู้สัมผัสใกล้ชิด จำนวน 19 รายต่อเป็นเวลา 14 วัน ขณะนี้ยังไม่พบผู้ติดเชื้อเพิ่มเติม ส่วนผู้ติดเชื้อรายนี้ได้รับการตรวจทางห้องปฏิบัติการซ้ำครั้งที่ 3 เมื่อวันที่ 6 พฤศจิกายน 2563 ผลไม่พบเชื้อ ขณะนี้รอผลการตรวจภูมิคุ้มกันที่กรมวิทยาศาสตร์การแพทย์
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า สถานการณ์ผู้ติดเชื้อโควิด 19 ทั่วโลกวันนี้ มีรายงานผู้ติดเชื้อรายใหม่ 623,226 ราย ทำให้มีผู้ป่วยสะสม 49,655,454 ราย  แนวโน้มผู้ป่วยเพิ่มขึ้นอย่างต่อเนื่อง รวมทั้งประเทศที่มีพรมแดนติดกับประเทศไทย เช่น เมียนมา มาเลเซีย พบผู้ติดเชื้อรายใหม่วันนี้กว่า 1,000 ราย สำหรับประเทศไทย ผู้ติดเชื้อรายใหม่ส่วนใหญ่เป็นผู้เดินทางมาจากต่างประเทศ เข้ารับการกักตัวในสถานกักกันที่รัฐกำหนด/สถานกักกันที่รัฐจัดให้ ผู้ติดเชื้อรายใหม่ส่วนใหญ่มักไม่มีอาการ ทำให้โอกาสแพร่กระจายเชื้ออยู่ในระดับต่ำ บวกกับการปฏิบัติตัวตามมาตรการป้องกันโรค ทั้งการสวมหน้ากากผ้า/หน้ากากอนามัย ล้างมือบ่อย ๆ  เว้นระยะห่าง หลีกเลี่ยงสถานที่ที่คนจำนวนมาก ลงทะเบียนแพลตฟอร์มไทยชนะ เมื่อเข้าใช้สถานที่ต่าง ๆ
อย่างไรก็ตาม ไทยมีโอกาสที่จะพบผู้ติดเชื้อรายใหม่ในประเทศได้ เช่น กรณีดีเจร้านอาหาร หญิงชาวฝรั่งเศส ชายชาวอินเดีย ซึ่งสามารถตรวจพบได้รวดเร็ว นำเข้าสู่ระบบการรักษา และติดตามผู้สัมผัสอย่างครอบคลุม ไม่มีผู้ติดเชื้อเพิ่ม จำกัดวงการแพร่ระบาดได้อย่างรวดเร็ว ซึ่งพิสูจน์ให้เห็นถึงระบบการป้องกันควบคุมโรค ความพร้อมห้องปฏิบัติการ และระบบการรักษาที่มีประสิทธิภาพ ขอให้ประชาชนมั่นใจในมาตรการของกระทรวงสาธารณสุข และเข้มข้นการปฏิบัติตัวในการป้องกันตัวเองอย่างต่อเนื่อง การ์ดอย่าตก
*********************************** 7 พฤศจิกายน 2563

ที่มา : https://www.thaigov.go.th/news/contents/details/36584