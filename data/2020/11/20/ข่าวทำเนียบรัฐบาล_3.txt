รัฐบาลไทย-ข่าวทำเนียบรัฐบาล-รองโฆษก แจง ครอบครองจำหน่าย “โคเคน” ผิดกฎหมาย กฎกระทรวง สธ.ล่าสุดเพื่อประโยชน์ทางการแพทย์และราชการเท่านั้น


วันพฤหัสบดีที่ 19 พฤศจิกายน 2563
พิมพ์
รองโฆษก แจง ครอบครองจำหน่าย “โคเคน” ผิดกฎหมาย กฎกระทรวง สธ.ล่าสุดเพื่อประโยชน์ทางการแพทย์และราชการเท่านั้น
รองโฆษก แจง ครอบครองจำหน่าย “โคเคน” ผิดกฎหมาย กฎกระทรวง สธ.ล่าสุดเพื่อประโยชน์ทางการแพทย์และราชการเท่านั้น
เมื่อวันที่ 19 พ.ย. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า จากกรณีประกาศกฎกระทรวงสาธารณสุข การอนุญาตจำหน่ายหรือมีไว้ในครอบครองซึ่งยาเสพติดให้โทษในประเภท 2 (มอร์ฟีน โคเคน เป็นต้น) พ.ศ. 2563 ขณะนี้เกิดความเข้าใจคลาดเคลื่อนว่ารัฐ เปิดให้ครอบครองและจำหน่ายยาเสพติดให้โทษในประเภท 2 ได้ จึงขอชี้แจงว่า กฎกระทรวงดังกล่าว เป็นไปเพื่อประโยชน์ทางการแพทย์และทางราชการเท่านั้น ไม่ว่าจะเป็น เพื่อการรักษาหรือป้องกันโรคให้แก่ผู้ป่วยหรือสัตว์ป่วยในทางการแพทย์ เพื่อการวิเคราะห์หรือการศึกษาวิจัยทางการแพทย์หรือวิทยาศาสตร์ และประโยชน์ทางราชการอื่น โดยกฎกระทรวงนี้ ไม่ได้เป็นการถอดมอร์ฟีน หรือ โคเคน  ออกจากรายการยาเสพติดให้โทษแต่อย่างใด จึงขอประชาชนอย่าหลงเชื่อข่าวลวงในโลกออนไลน์ และใช้ความละเอียดรอบคอบในการรับข้อมูลข่าวสาร
น.ส.ไตรศุลี กล่าวว่า กฎกระทรวงสาธารณสุข การอนุญาตจำหน่ายหรือมีไว้ในครอบครองซึ่งยาเสพติดให้โทษในประเภท 2  มีผลบังคับใช้ภายใน 240 วันนับจากวันที่ 16 พ.ย. 2563 ผู้จะขออนุญาตจำหน่ายหรือมีไว้ในครอบครอง ต้องมีคุณสมบัติ 1. เป็นกระทรวง ทบวง กรม องค์การบริหารส่วนท้องถิ่น กรุงเทพมหานคร สภากาชาดไทย หรือองค์การเภสัชกรรม 2. เป็นผู้ประกอบการขนส่งสาธารณะระหว่างประเทศ 3. เป็นผู้ประกอบวิชาชีพเวชกรรม ผู้ประกอบวิชาชีพเภสัชกรรม ผู้ประกอบวิชาชีพทันตกรรม หรือผู้ประกอบวิชาชีพการสัตวแพทย์ชั้นหนึ่ง โดยการขออนุญาตเป็นไปตามที่กฎกระทรวงกำหนด เท่านั้น
“ในสังคมออนไลน์มีข้อถกเถียงเกี่ยวกับกฎกระทรวงนี้เป็นวงกว้าง นอกจากนี้ยังทำให้ประชาชนจำนวนหนึ่งเข้าใจว่ารัฐบาลเปิดให้สามารถครอบครองหรือจำหน่าย มอร์ฟีน โคเคน ได้แล้ว จึงขอยืนยันว่าไม่เป็นความจริง โดยกฎกระทรวงดังกล่าวมีไว้เพื่อประโยชน์ทางการแพทย์และราชการเท่านั้น ผู้ที่ครอบครองหรือจำหน่ายยาเสพติดให้โทษประเภทที่ 2 ยังมีความผิดตามกฎหมาย ทั้งนี้ ขอให้ประชาชนใช้ความรอบคอบในการรับข้อมูลข่าวสาร และอย่าหลงเชื่อข่าวลวงว่าสามารถครอบครองหรือจำหน่ายยาเสพติดให้โทษประเภทที่ 2 ได้แล้ว” น.ส.ไตรศุลี กล่าว

ที่มา : https://www.thaigov.go.th/news/contents/details/36937