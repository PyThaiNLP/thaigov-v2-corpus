รัฐบาลไทย-ข่าวทำเนียบรัฐบาล-คลังมั่นใจเศรษฐกิจไทยจะสามารถฟื้นตัวได้ต่อเนื่อง หลัง S&P Global Ratings ยืนยันคงอันดับความน่าเชื่อถือของประเทศไทยที่ BBB+


วันพฤหัสบดีที่ 19 พฤศจิกายน 2563
พิมพ์
คลังมั่นใจเศรษฐกิจไทยจะสามารถฟื้นตัวได้ต่อเนื่อง หลัง S&P Global Ratings ยืนยันคงอันดับความน่าเชื่อถือของประเทศไทยที่ BBB+
ก.คลังมั่นใจ ศก.จะสามารถฟื้นตัวได้ต่อเนื่อง หลัง S&P Global Ratings ยืนยันคงอันดับความน่าเชื่อถือของไทยที่ BBB+ พร้อมแสดงความเชื่อมั่นศักยภาพและเสถียรภาพของ ศก.ไทย ขณะ GDP ไตรมาสที่ 3 ของไทยดีกว่าที่คาดการณ์และ ศก.ไทยทั้งปี 2563 มีแนวโน้มปรับดีขึ้น
“กระทรวงการคลังมั่นใจเศรษฐกิจไทยจะสามารถฟื้นตัวได้ต่อเนื่อง หลังบริษัท S&P Global Ratings ยืนยันคงอันดับความน่าเชื่อถือของประเทศไทยที่ BBB+ พร้อมแสดงความเชื่อมั่นในศักยภาพและเสถียรภาพของเศรษฐกิจไทย ขณะที่ตัวเลข GDP ไตรมาสที่ 3 ของไทยดีกว่าที่คาดการณ์และเศรษฐกิจไทยทั้งปี 2563 มีแนวโน้มปรับตัวดีขึ้น”
นายอาคม เติมพิทยาไพสิฐ รัฐมนตรีว่าการกระทรวงการคลัง เปิดเผยว่า “บริษัท S&P Global Ratings (S&P) สถาบันจัดอันดับความน่าเชื่อถือยืนยันคงอันดับความน่าเชื่อถือของประเทศไทย (Sovereign Credit Rating) ที่BBB+ และมุมมองความน่าเชื่อถือของประเทศไทย (Outlook) อยู่ในระดับมีเสถียรภาพ (Stable Outlook) เนื่องจากประเทศไทยมีความเข้มแข็งภาคการคลังและภาคการเงินต่างประเทศอยู่ในระดับสูง นอกจากนี้หนี้รัฐบาลอยู่ในระดับที่ไม่น่ากังวลและสถานการณ์ทางการเมืองปัจจุบันไม่ส่งผลกระทบอย่างมีนัยสำคัญต่อการเติบโตทางเศรษฐกิจของประเทศและประสิทธิภาพการดำเนินนโยบายของรัฐบาลอีกทั้งคาดการณ์ว่าเศรษฐกิจไทยจะฟื้นตัวในช่วง 1 –2  ปีข้างหน้า
กระทรวงการคลังมั่นใจว่าการยืนยันคงอันดับความน่าเชื่อถือของประเทศไทยและการคาดการณ์เศรษฐกิจไทยของ S&P ครั้งนี้ จะช่วยสร้างความเชื่อมั่นของนักลงทุนทั้งในและต่างประเทศที่มีต่อเศรษฐกิจไทยที่กำลังปรับตัวดีขึ้นอย่างต่อเนื่องและสนับสนุนให้รัฐบาลดำเนินนโยบายเพื่อการฟื้นฟูและรักษาเสถียรภาพทางเศรษฐกิจต่อไป หลังจากในช่วงไตรมาส 3 ของปี 2563 เศรษฐกิจไทยเริ่มส่งสัญญาณฟื้นตัวชัดเจนสะท้อนจากGDP ไตรมาส 3 ปี 2563 หดตัวน้อยกว่าที่คาดการณ์ไว้ที่ร้อยละ -6.4 ต่อปีและหากเทียบกับไตรมาสที่ 2 โดยปรับผลของฤดูกาลออกแล้วเศรษฐกิจไทยในไตรมาส 3 ปี 2563 ขยายตัวได้สูงถึงร้อยละ+6.5 (QoQ_SA) ซึ่งแสดงให้เห็นว่าเศรษฐกิจไทยได้ผ่านจุดต่ำสุดแล้ว สำหรับทั้งปี 2563 สำนักงานสภาพัฒนาการเศรษฐกิจและสังคมแห่งชาติคาดว่าเศรษฐกิจไทยจะหดตัวที่ร้อยละ -6.0 ต่อปีเป็นการปรับประมาณการดีขึ้นจากเดือนสิงหาคม2563 ที่คาดว่าจะหดตัวร้อยละ -7.5 ต่อปีขณะที่เสถียรภาพทางการคลังของไทยยังอยู่ในระดับเข้มแข็งสะท้อนจากสัดส่วนหนี้สาธารณะ ณ สิ้นเดือนกันยายน 2563 อยู่ที่ร้อยละ 49.4 ต่อ GDP ซึ่งยังอยู่ภายใต้กรอบวินัยการเงินการคลังที่ตั้งไว้ตามพระราชบัญญัติวินัยการเงินการคลังของรัฐพ.ศ. 2561 ทำให้กระทรวงการคลังมีความพร้อมในการออกมาตรการสนับสนุนการฟื้นตัวของเศรษฐกิจเพิ่มเติมให้สอดคล้องกับสถานการณ์เศรษฐกิจที่เปลี่ยนแปลงไปในอนาคต
สำหรับการดำเนินนโยบายเศรษฐกิจในระยะถัดไปกระทรวงการคลังจะมุ่งส่งเสริมการลงทุนภาคเอกชนให้รักษาระดับการจ้างงานภายในประเทศ และการเร่งรัดการเบิกจ่ายงบประมาณของภาครัฐและรัฐวิสาหกิจเพื่อให้เม็ดเงินเข้าสู่ระบบเศรษฐกิจอย่างต่อเนื่องซึ่งจะเป็นแรงสนับสนุนให้เศรษฐกิจไทยฟื้นตัวอย่างต่อเนื่องและยั่งยืนต่อไป”
สำนักนโยบายเศรษฐกิจมหภาค สำนักงานเศรษฐกิจการคลัง
โทร. 0-2273-9020ต่อ 3256

ที่มา : https://www.thaigov.go.th/news/contents/details/36938