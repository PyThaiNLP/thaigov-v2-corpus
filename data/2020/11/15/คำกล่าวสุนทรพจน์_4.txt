รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมสุดยอดอาเซียนบวกสาม ครั้งที่ 23 วันเสาร์ที่ 14 พฤศจิกายน 2563 เวลา 13.30 - 15.00 น.


วันเสาร์ที่ 14 พฤศจิกายน 2563
ถ้อยแถลงนายกรัฐมนตรี การประชุมสุดยอดอาเซียนบวกสาม ครั้งที่ 23 วันเสาร์ที่ 14 พฤศจิกายน 2563 เวลา 13.30 - 15.00 น.
ถ้อยแถลงนายกรัฐมนตรี การประชุมสุดยอดอาเซียนบวกสาม ครั้งที่ 23 วันเสาร์ที่ 14 พฤศจิกายน 2563 เวลา 13.30 - 15.00 น.
ท่านประธาน
ใต้ฝ่าละอองธุลีพระบาท
และ ฯพณฯ ทั้งหลาย
ท่ามกลางสถานการณ์โควิด-๑๙ และความท้าทายของโลกในเชิงความสัมพันธ์ระหว่างประเทศ ผมเชื่อมั่นว่า กรอบอาเซียนบวกสามเป็นแบบอย่างความสำเร็จของกลไกความร่วมมือพหุภาคีในระดับภูมิภาคที่มีผลเป็นรูปธรรมอย่างชัดเจน เนื่องจากสามารถตอบสนองต่อการเปลี่ยนแปลงต่าง ๆ อีกทั้งยังมีความสอดคล้องกับแนวคิดหลักของการเป็นประธานอาเซียนของเวียดนามในปีนี้ ซึ่งคือ “แน่นแฟ้นและตอบสนอง”
วิกฤตโควิด-19 ได้พิสูจน์อีกครั้งว่า อาเซียนบวกสามพร้อมที่จะจับมือกัน พลิกวิกฤตให้เป็นโอกาส โดยมีเป้าหมายหลักในการเสริมสร้างประชาคมเอเชียตะวันออกที่แข็งแกร่งและมีประชาชนเป็นศูนย์กลาง โอกาสนี้ ผมขอเสนอประเด็นที่เราควรให้ความสำคัญ ดังนี้
ประการแรก เราควรเสริมสร้างความมั่นคงด้านสาธารณสุขอย่างยั่งยืน โดยหลังจากที่ได้หารือกันในการประชุมอาเซียนบวกสามสมัยพิเศษ เมื่อเดือนเมษายนที่ผ่านมา เราได้เห็นความคืบหน้าของความร่วมมือหลายประการ ซึ่งรวมถึงการสนับสนุนของประเทศบวกสามต่อกองทุนอาเซียนเพื่อรับมือกับโควิด-๑๙ ดังนั้น ผมหวังให้มีการใช้ประโยชน์จากกองทุนฯ อย่างเต็มประสิทธิภาพ โดยเฉพาะการจัดหาและจัดสรรอุปกรณ์และเครื่องมือทางการแพทย์ที่จำเป็น รวมทั้งการพัฒนาวัคซีนและยาที่ทุกประเทศสามารถเข้าถึงได้อย่างเท่าเทียม
นอกจากนี้ ไทยมุ่งมั่นที่จะร่วมจัดทำมาตรฐานการปฏิบัติงานเพื่อรับมือกับสถานการณ์ฉุกเฉินด้านสาธารณสุขในอนาคต ตามที่เวียดนามเสนอ เพื่อให้เกิดความร่วมมือที่สอดประสานกันอย่างมีประสิทธิผลสูงสุด โดยไทยยินดีต่อข้อเสนอของจีนในการจัดตั้งคลังสำรองอุปกรณ์ทางการแพทย์อาเซียนบวกสามสำหรับภาวะฉุกเฉินด้านสาธารณสุข และหวังว่าจะไม่ซ้ำซ้อนกับการดำเนินงานของคลังสำรองของอาเซียน ในการนี้ ผมขอเสนอให้ใช้ประโยชน์จากศูนย์แพทย์ทหารอาเซียนร่วมกับกลไกเหล่านี้ด้วย
ประการที่สอง เราควรเสริมสร้างความมั่นคงด้านเศรษฐกิจอย่างยั่งยืน เพื่อให้เศรษฐกิจฟื้นตัวได้โดยเร็ว และมีรากฐานที่แข็งแกร่งสำหรับการเติบโตต่อไปในระยะยาว  ในวันนี้ ผมจึงมีความยินดีที่จะร่วมรับรองถ้อยแถลงฯ เพื่อบรรลุเป้าหมายดังกล่าว
การบูรณาการทางเศรษฐกิจและความเชื่อมโยงของห่วงโซ่อุปทานในภูมิภาคอย่างต่อเนื่อง ถือเป็นอีกหนึ่งปัจจัยที่จะทำให้เราผ่านพ้นวิกฤตนี้ไปได้ โดยความสำเร็จของการลงนามความตกลง RCEP ก็เป็นย่างก้าวที่สำคัญของการเสริมสร้างความเข้มแข็งของการค้าพหุภาคีของภูมิภาค ดังนั้น ผมขอเชิญชวนประเทศบวกสามให้ร่วมสนับสนุนกรอบการฟื้นฟูที่ครอบคลุมของอาเซียนที่ผู้นำอาเซียนเพิ่งประกาศไปในช่วงการประชุมสุดยอดอาเซียน
เราควรใช้ช่วงเวลานี้ทบทวนและพัฒนากลไกความร่วมมือที่มีอยู่แล้วให้สามารถใช้ประโยชน์ได้อย่างเต็มประสิทธิภาพมากขึ้น อีกทั้งควรเร่งต่อยอดกลไกมาตรการริเริ่มเชียงใหม่ไปสู่การเป็นพหุภาคีผ่านการพัฒนานวัตกรรมทางการเงิน โดยเฉพาะการใช้ประโยชน์จากเศรษฐกิจและเทคโนโลยีดิจิทัล ทั้งนี้ โดยคำนึงว่าเสถียรภาพทางการเงินเป็นหัวใจสำคัญของความแข็งแกร่งทางเศรษฐกิจ นอกจากนี้ เราควรใช้ประโยชน์จากองค์กรสำรองข้าวฉุกเฉินของอาเซียนบวกสาม ซึ่งเป็นแบบอย่างสำคัญของการเสริมสร้างความมั่นคงทางอาหารในระดับภูมิภาค โดยเฉพาะในการบรรเทาผลกระทบจากโควิด-19 และภัยพิบัติทางธรรมชาติต่าง ๆ
ขณะเดียวกัน การพัฒนาทุนมนุษย์ จะเป็นกุญแจสำคัญของการเสริมสร้างความแข็งแกร่งทางเศรษฐกิจอย่างยั่งยืน โดยเฉพาะการพัฒนาทักษะที่จำเป็น ให้แก่ MSMEs และ Start-ups เพื่อให้สามารถฟื้นตัวจากผลกระทบของโควิด-๑๙ และพร้อมรับมือกับความท้าทายในยุค 4IR (โฟร์ ไออาร์) ได้อย่างมีประสิทธิภาพ
ประการที่สาม เราควรสานต่อการเสริมสร้างความเชื่อมโยงอย่างไร้รอยต่อ เนื่องจากเป็นรากฐานสำคัญต่อการพัฒนาอย่างยั่งยืนในทุกมิติ โดยการต่อยอดการดำเนินการตามถ้อยแถลงฯ ว่าด้วยข้อริเริ่มการเชื่อมโยงยุทธศาสตร์ความเชื่อมโยง ซึ่งไทยจะเป็นเจ้าภาพจัดการประชุมเชิงปฏิบัติการในเรื่องนี้ต่อไป และเมื่อคำนึงถึงบริบทของโควิด-๑๙ แล้ว ความร่วมมือในด้านความเชื่อมโยงด้านดิจิทัล จะช่วยเสริมสร้างขีดความสามารถในการแข่งขันของภูมิภาคโดยรวมเช่นกัน นอกจากนี้ เรายังควรให้ความสำคัญกับการพัฒนาความเป็นหุ้นส่วนระหว่างภาครัฐกับภาคเอกชน และการมีส่วนร่วมของทุกภาคส่วน โดยเฉพาะผู้ที่มีส่วนได้ส่วนเสียด้วย
สุดท้ายนี้ ความเจริญเติบโตและการพัฒนาอย่างยั่งยืนจะเกิดขึ้นไม่ได้หากปราศจากสันติภาพและเสถียรภาพ ไทยจึงขอเน้นย้ำเจตนารมณ์ที่จะร่วมกับทุกประเทศในภูมิภาคในการส่งเสริมสันติภาพที่ยั่งยืนบนคาบสมุทรเกาหลี โดยไทยพร้อมสนับสนุนกระบวนการแก้ปัญหาอย่างสันติ และหวังที่จะเห็นการเจรจามีความคืบหน้า พร้อมกับคาบสมุทรเกาหลีที่ปราศจากอาวุธนิวเคลียร์ บนพื้นฐานของการปฏิบัติตามข้อมติคณะมนตรีความมั่นคงแห่งสหประชาชาติที่เกี่ยวข้องอย่างครบถ้วน
ขอบคุณครับ
* * * * *

ที่มา : https://www.thaigov.go.th/news/contents/details/36802