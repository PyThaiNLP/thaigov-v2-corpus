รัฐบาลไทย-ข่าวทำเนียบรัฐบาล-นายกฯพอใจ ”คนละครึ่ง” ประชาชนใช้จ่ายคึกคัก ผู้ค้ารายย่อยได้ประโยชน์ เตรียมขยายเฟส2 เป็นของขวัญปีใหม่


วันเสาร์ที่ 14 พฤศจิกายน 2563
พิมพ์
นายกฯพอใจ ”คนละครึ่ง” ประชาชนใช้จ่ายคึกคัก ผู้ค้ารายย่อยได้ประโยชน์ เตรียมขยายเฟส2 เป็นของขวัญปีใหม่
นายกฯพอใจ ”คนละครึ่ง” ประชาชนใช้จ่ายคึกคัก ผู้ค้ารายย่อยได้ประโยชน์ เตรียมขยายเฟส2 เป็นของขวัญปีใหม่
นายอนุชา บูรพชัยศรี  โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พอใจผลตอบรับจากประชาชนในโครงการ ”คนละครึ่ง” ซึ่งเป็นมาตรการกระตุ้นการบริโภคที่บรรลุเป้าหมายตามที่รัฐบาลตั้งใจไว้ เพื่อเพิ่มกำลังซื้อให้กับประชาชนที่ได้รับผลกระทบจากสถานการณ์ไวรัสโควิด-19 พยุงเศรษฐกิจไทยผ่านการกระตุ้นการใช้จ่ายภายในประเทศ ช่วยเหลือกลุ่มผู้ค้ารายย่อย โดยเฉพาะหาบเร่แผงลอย ร้านโชห่วย ร้านขายอาหารและเครื่องดื่ม พ่อค้าแม่ค้าในตลาดสดหรือตลาดนัด เป็นต้น
ทั้งนี้ ข้อมูลล่าสุดจากกระทรวงการคลัง ณ วันที่ 13 พย. 63 มีจำนวนร้านค้าเข้าร่วมโครงการแล้ว 648,372 ร้าน มียอดการใช้จ่ายสะสม 13,481 ล้านบาท แยกเป็นส่วนที่ประชาชนจ่ายเอง 6,869 ล้านบาท และส่วนที่รัฐช่วยจ่าย 6,612 ล้านบาท
นายกรัฐมนตรี ได้สั่งการให้กระทรวงการคลังศึกษาข้อมูล เพื่อพิจารณาความเป็นไปได้ในการเตรียมจัดทำโครงการ“คนละครึ่ง” เฟส 2 เพื่อเป็นของขวัญปีใหม่ให้กับประชาชน เพื่อกระตุ้นการใช้จ่าย และช่วยเหลือกลุ่มผู้ค้ารายย่อยอย่างต่อเนื่อง รวมถึงการพิจารณาความเป็นไปได้ในการเพิ่มจำนวนผู้ได้รับสิทธิ์ และการเพิ่มวงเงินใช้จ่ายอีกด้วย
นายอนุชา กล่าวเพิ่มเติมว่า “โครงการ “คนละครึ่ง” นอกจากจะเป็นการกระตุ้นเศรษฐกิจแล้ว โครงการนี้มีความสำคัญอย่างยิ่งในการที่ช่วยให้ประชาชนได้เกิดการเรียนรู้การใช้แอปพลิเคชั่นทางการเงิน ทั้งในฝั่งของผู้ซื้อและผู้ขาย ซึ่งจะเป็นก้าวสำคัญในการเดินหน้าสู่สังคมไร้เงินสดของไทยในอนาคต อีกทั้งเป็นแนวทางสำคัญในการนำข้อมูลไปพัฒนาระบบ National e-Commerce Platform ของประเทศไทยได้อีกด้วย”
.................

ที่มา : https://www.thaigov.go.th/news/contents/details/36788