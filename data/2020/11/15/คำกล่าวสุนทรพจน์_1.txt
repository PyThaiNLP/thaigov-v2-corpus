รัฐบาลไทย-ข่าวทำเนียบรัฐบาล-ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดอาเซียน-สหรัฐอเมริกา ครั้งที่ 8 ผ่านระบบการประชุมทางไกล


วันเสาร์ที่ 14 พฤศจิกายน 2563
พิมพ์
ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดอาเซียน-สหรัฐอเมริกา ครั้งที่ 8 ผ่านระบบการประชุมทางไกล
ถ้อยแถลง พลเอก ประยุทธ์ จันทร์โอชา นายกรัฐมนตรี ในการประชุมสุดยอดอาเซียน-สหรัฐอเมริกา ครั้งที่ 8 ผ่านระบบการประชุมทางไกล วันเสาร์ที่ 14 พฤศจิกายน 2563 เวลา 08.00 – 09.00 น.
ถ้อยแถลงนายกรัฐมนตรี
การประชุมสุดยอดอาเซียน-สหรัฐอเมริกา ครั้งที่ 8
ผ่านระบบการประชุมทางไกล
วันเสาร์ที่ 14 พฤศจิกายน 2563 เวลา 08.00 – 09.00 น.
ท่านประธาน
ท่านที่ปรึกษาด้านความมั่นคงแห่งชาติสหรัฐอเมริกา
ใต้ฝ่าละอองธุลีพระบาท
และ ฯพณฯ ทั้งหลาย
ก่อนอื่น  ผมขอร่วมต้อนรับนายโรเบิร์ต ซี. โอไบรอัน ที่ปรึกษาด้านความมั่นคงแห่งชาติสหรัฐอเมริก สู่การประชุม  สุดยอดอาเซียน-สหรัฐฯ
สหรัฐฯ  เป็นมหามิตรและหุ้นส่วนทางยุทธศาสตร์ที่รอบด้านของอาเซียน  และเป็นพันธมิตรที่ใกล้ชิดและยาวนานกว่า 187 ปีของไทย โดยตลอดระยะเวลาที่ผ่านมา สหรัฐฯ  ได้มีบทบาทในการสร้างสันติภาพ  ความมั่นคง  และความเจริญรุ่งเรืองในภูมิภาค  มาถึงจนถึงปัจจุบัน ซึ่งเป็นช่วงเวลาแห่งความท้าทายในหลากหลายรูปแบบรวมถึงโควิด-19 อาเซียนจึงต้องการบทบาทที่สร้างสรรค์ของสหรัฐฯ ในภูมิภาคในการเสริมสร้างความเป็นแกนกลางและความเป็นน้ำหนึ่งใจเดียวกันของอาเซียน รวมถึงสร้างดุลยภาพใหม่ทางยุทธศาสตร์ในอินโด-แปซิฟิกในภาพรวม ซึ่งปัจจัยเหล่านี้จะทำให้เกิดบรรยากาศของความไว้เนื้อเชื่อใจระหว่างประเทศต่างๆ  เพื่อนำไปสู่การฟื้นตัวทางเศรษฐกิจ  และสร้างความเข้มแข็ง ของภูมิภาคในระยะยาว
โอกาสนี้  ผมขอเสนอให้อาเซียนและสหรัฐฯ  กระชับความร่วมมือ   ที่เป็นรูปธรรมภายใต้หลักการของมุมมองอาเซียนต่ออินโด-แปซิฟิก  และยุทธศาสตร์อินโด-แปซิฟิกที่เสรีและเปิดกว้างของสหรัฐฯ  ใน 3 ประเด็น ดังนี้
ประการแรก การส่งเสริมความมั่นคงด้านสาธารณสุข  ซึ่งเป็นรากฐาน สำคัญของการสร้างความเป็นอยู่ที่ดีของประชาชนกว่า  1  พันล้านคน
ของเรา ทั้งนี้  ประเด็นเร่งด่วนเฉพาะหน้า คือ การวิจัยและการผลิต ตลอดจนการเข้าถึงยาและวัคซีนต้านโควิด-19  และการสนับสนุนการเปิดกิจกรรมทางเศรษฐกิจและการเดินทางเพื่อธุรกิจระหว่างประเทศได้อย่างปลอดภัย ในการนี้  ผมจึงขอเสนอให้บริษัทวิจัยและพัฒนายาของทั้งสองฝ่ายผลักดันความร่วมมือเพื่อคิดค้นและผลิตยาและวัคซีนโควิด-19 ให้ประสบความสำเร็จโดยเร็ว  โดยไทยพร้อมจะเป็นฐานในการผลิตยาและวัคซีนดังกล่าวเพื่อให้เป็นสินค้าสาธารณะของโลกที่เข้าถึงได้
นอกจากนี้ การสร้างเสริมศักยภาพด้านการแพทย์และสาธารณสุข ในอาเซียน ยังคงมีความสำคัญต่อการรับมือกับโควิด-19  และโรคระบาดอื่นๆ ในอนาคต ผมจึงสนับสนุนโครงการความร่วมมือที่เป็นรูปธรรมภายใต้ข้อริเริ่ม “อาเซียน-สหรัฐฯ ด้านสาธารณสุขเพื่ออนาคต” ซึ่งรวมถึง ความร่วมมือระหว่างโรงพยาบาลและสถาบันการแพทย์ของทั้งสองฝ่าย  โดยใช้ศูนย์ควบคุมและป้องกันโรคแห่งชาติสหรัฐฯ  ที่มีอยู่ในภูมิภาค
ประการที่สอง การส่งเสริมการฟื้นตัวของเศรษฐกิจโลกและเศรษฐกิจ ในภูมิภาค โดยสหรัฐฯ  ในฐานะประเทศที่มีเศรษฐกิจขนาดใหญ่อันดับหนึ่ง ของโลก  และอาเซียนที่มีขนาดเศรษฐกิจเป็นอันดับ 5 ของโลก   จะต้องร่วมมือกันดำเนินการ ดังนี้ 1. สร้างความเข้มแข็งและความยั่งยืนของห่วงโซ่อุปทานสินค้าระหว่างสองฝ่าย   2. เพิ่มการเข้าถึงเทคโนโลยีในอาเซียน   และ 3. พัฒนาเมืองอัจฉริยะเพื่อยกระดับชีวิตความเป็นอยู่ของประชาชน
นอกจากนี้ อาเซียนและสหรัฐฯ จะต้องร่วมกันสร้างแรงขับเคลื่อนทางเศรษฐกิจใหม่ๆ โดยเฉพาะในการการพัฒนาเศรษฐกิจดิจิทัล  การใช้ประโยชน์จากบิ๊กดาต้า  และเทคโนโลยีคลาวด์ในอุตสาหกรรมการผลิต  ในการนี้  ผมจึงขอเชิญชวนภาคเอกชนของสหรัฐฯ  มาร่วมพัฒนาขีดความสามารถด้านดิจิทัลของผู้ประกอบการในอาเซียน  โดยเฉพาะกลุ่ม MSMEs  โดยการลงทุนในโครงสร้างพื้นฐานด้านดิจิทัลผ่านกลไกของ USDFC(ยูเอสดีเอฟซี) ทั้งนี้  ไทยมีโครงการรองรับการเติบโตด้านดิจิทัลในภูมิภาคที่พร้อมร่วมมือกับสหรัฐฯ อาทิ  โครงการ “ASEAN Digital Hub”  ซึ่งจะช่วยยกระดับโครงสร้างพื้นฐานด้านดิจิทัลในอาเซียน  และโครงการ “Digital Park Thailand”  ซึ่งเป็นส่วนหนึ่งของโครงการ EEC
ประการที่สาม คือ การพัฒนาทุนมนุษย์   โดยอาเซียนและสหรัฐฯ  ต้องร่วมกันพัฒนาทักษะแรงงาน  เพื่อตอบสนองความต้องการของตลาดแรงงานในอนาคตที่จะเปลี่ยนแปลงไปตามวิถีปกติใหม่ ในยุค 4IR
(โฟร์ไออาร์) ในการนี้  ผมเห็นว่า อาเซียนและสหรัฐฯ ควรมุ่งเน้นความร่วมมือด้านการฝึกอบรมทางเทคนิคและการอาชีวศึกษาในสาขาอาชีพใหม่ๆ  การพัฒนาทักษะภาษา  และการพัฒนาทักษะด้านเทคโนโลยีและนวัตกรรม  โดยสนับสนุนให้สถาบันการศึกษาในอาเซียนขยายความร่วมมือกับสถาบันการศึกษาและภาคเอกชนในสหรัฐฯ   เพื่อผลิตแรงงานที่ทันสมัย และมีความสามารถตรงกับความต้องการของตลาดแรงงานโลก  ซึ่งจะเป็นกำลังสำคัญในการขับเคลื่อนการเติบโตทางเศรษฐกิจต่อไป  ดังนั้น  ผมยินดีที่เราจะรับรองถ้อยแถลงร่วมว่าด้วยการพัฒนาทุนมนุษย์ ในวันนี้
สุดท้ายนี้  ผมหวังว่า  อาเซียนและสหรัฐฯ  จะร่วมกันพลิกวิกฤติ  ในครั้งนี้ให้เป็นโอกาส  เพื่อสร้างอนาคตที่มีเสถียรภาพและความยั่งยืนสำหรับประชาชนของเราต่อไป
ขอบคุณครับ
* * * * *

ที่มา : https://www.thaigov.go.th/news/contents/details/36781