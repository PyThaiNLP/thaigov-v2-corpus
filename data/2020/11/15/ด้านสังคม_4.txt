รัฐบาลไทย-ข่าวทำเนียบรัฐบาล-สาธิต รุดเยี่ยม ครอบครัว อสม.เสียชีวิตขณะปฎิบัติหน้าที่ ที่จ.ชลบุรี


วันเสาร์ที่ 14 พฤศจิกายน 2563
สาธิต รุดเยี่ยม ครอบครัว อสม.เสียชีวิตขณะปฎิบัติหน้าที่ ที่จ.ชลบุรี
รัฐมนตรีช่วยว่าการกระทรวงสาธารณสุข รุดเยี่ยมครอบครัวอสม.เสียชีวิตขณะปฏิบัติหน้าที่ มอบนายแพทย์สาธารณสุขจังหวัดชลบุรี ดูแลใกล้ชิด ทั้งด้านสภาพจิตใจ เงินช่วยเหลือ และด้านคดีความ
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ว่า ได้รับแจ้งจากนายแพทย์สาธารณสุขจังหวัดชลบุรี มีอาสาสมัครสาธารณสุขประจำหมู่บ้าน (อสม.) ต.บ่อทอง อ.บ่อทอง จ.ชลบุรี ชื่อนายเสาร์ อินทร์โยค  อายุ 90 ปี ถูกทำร้ายจนเสียชีวิตขณะออกปฏิบัติหน้าที่สำรวจลูกน้ำยุงลายและหยอดทรายอะเบท บริเวณรอบวัดวังรีคีรีวันวนาราม ผู้พบเห็นได้นำส่งโรงพยาบาล และเสียชีวิตภายหลัง เบื้องต้นได้สั่งการให้นายแพทย์สาธารณสุขจังหวัดชลบุรี ส่งทีมเข้าไปดูแลด้านจิตใจครอบครัวผู้เสียชีวิต รวมทั้งติดตามเร่งรัดการดำเนินการด้านคดีกับผู้กระทำผิด
สำหรับการเยียวยา อสม.ที่เสียชีวิตขณะปฏิบัติหน้าที่นั้น ทุกรายจะได้รับเงินช่วยเหลือเบื้องต้นจำนวน  5,000 บาท จากมูลนิธิ อสม.โดยคุณตาเสาร์ อินทร์โยค ท่านเป็นสมาชิกสมาคมฌาปนกิจสงเคราะห์ อสม. แห่งประเทศไทย จะได้รับเงินชดเชยจำนวน 385,000 บาท รวมทั้งเงินช่วยเหลือจากสมาคม อสม. จังหวัดชลบุรี 30,389 บาท และจากสมาคม อสม.อำเภอบ่อทองอีก 3,000 บาท
“ต้องขอแสดงความเสียใจกับครอบครัวผู้เสียชีวิตกับเหตุการณ์ที่ไม่มีใครคาดคิดว่าจะเกิดขึ้น กระทรวงสาธารณสุขพร้อมให้การช่วยเหลือครอบครัวผู้เสียชีวิตอย่างเต็มที่ เบื้องต้นนายแพทย์สาธารณสุขจังหวัดชลบุรีได้ส่งทีมสุขภาพจิตดูแลจิตใจ พร้อมมอบเงินช่วยเหลือเบื้องต้น ด้านคดีความ ขณะนี้คนร้ายถูกส่งดำเนินคดีแล้ว โดยขอให้ดำเนินการตามกฎหมายให้ถึงที่สุด” ดร.สาธิต กล่าว
*************************************  14 พฤศจิกายน 2563

ที่มา : https://www.thaigov.go.th/news/contents/details/36808