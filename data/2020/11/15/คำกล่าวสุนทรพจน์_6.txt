รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในการประชุมสุดยอดเอเชียตะวันออก ครั้งที่ 15


วันเสาร์ที่ 14 พฤศจิกายน 2563
พิมพ์
ถ้อยแถลงนายกรัฐมนตรี ในการประชุมสุดยอดเอเชียตะวันออก ครั้งที่ 15
ถ้อยแถลงนายกรัฐมนตรี ในการประชุมสุดยอดเอเชียตะวันออก ครั้งที่ 15 เมื่อวันเสาร์ที่ 14 พฤศจิกายน 2563 เวลา 18.00-20.00 น.
ถ้อยแถลงนายกรัฐมนตรี
การประชุมสุดยอดเอเชียตะวันออก ครั้งที่ 15
วันเสาร์ที่ 14 พฤศจิกายน 2563 เวลา 18.00-20.00 น.
* * * * *
ท่านประธาน
ใต้ฝ่าละอองธุลีพระบาท
และ ฯ พณ ฯ ทั้งหลาย
1. ผมขอแสดงความยินดีในโอกาสครบรอบ 15 ปีของ อีเอเอส ซึ่งที่ผ่านมาได้เป็นกลไกที่เราทั้ง 18 ประเทศ สามารถใช้หารือประเด็นทางยุทธศาสตร์ อย่างตรงไปตรงมาและสร้างสรรค์ ภายใต้จุดมุ่งหมายร่วมกันในการเสริมสร้างสันติภาพที่ถาวร และการเจริญเติบโตอย่างยั่งยืนของภูมิภาค
2. โควิด-19 เป็นภัยคุกคามต่อทุกประเทศและได้ส่งผลกระทบอย่างกว้างขวางในทุกมิติ ทั้งด้านสาธารณสุข เศรษฐกิจและสังคม ตลอดจนวิถีชีวิตของประชาชน ในด้านหนึ่ง โควิด-19 ถูกมองว่าเป็นตัวเร่งให้ความสัมพันธ์ระหว่างประเทศเกิดความตึงเครียดมากยิ่งขึ้น ส่งผลให้เกิดกระแสต่อต้านโลกาภิวัตน์ แต่อีกด้านหนึ่ง โควิด-19 เป็นประเด็นท้าทายแห่งศตวรรษที่ทุกประเทศต้องหันหน้าเข้าหากัน และร่วมมือเพื่อให้ผ่านพ้นวิกฤตครั้งนี้ไปได้ และฟื้นตัวกลับมาอย่างแข็งแกร่งกว่าเดิม
3. “แน่นแฟ้นและตอบสนอง” ซึ่งเป็นแนวคิดหลักของการเป็นประธานอาเซียนของเวียดนามในปีนี้ คือทางออกในการรับมือกับความท้าทายดังกล่าว เราไม่ต้องการเห็นการแข่งขันที่นำไปสู่การเผชิญหน้า และความขัดแย้ง ซึ่งจะบั่นทอนเสถียรภาพและความมั่นคงในภูมิภาค โดยหากต่างฝ่ายต่างมุ่งหมายที่จะเอาชนะกันเพียงอย่างเดียว เราทุกคนจะพ่ายแพ้อย่างหลีกเลี่ยงไม่ได้
4. อีเอเอส จึงมีความสำคัญในฐานะกลไกหลักในการเสริมสร้างความไว้เนื้อเชื่อใจระหว่างกัน และสร้างความสมดุลเชิงยุทธศาสตร์ในภูมิภาค โดยให้ความสำคัญกับระบบพหุภาคีนิยมและภูมิภาคนิยม ในการแสวงหาจุดร่วมและสงวนจุดต่าง ในขณะเดียวกัน เรายังคงสนับสนุนความเป็นแกนกลางของอาเซียนในสถาปัตยกรรมภูมิภาค โดยในปีที่แล้วไทยในฐานะประธานอาเซียน ได้ประกาศวิถีทัศน์ของอาเซียนที่ตอกย้ำหลักการการดำเนินความสัมพันธ์กับภาคีภายนอกภูมิภาคผ่านเอกสารมุมมองอาเซียนต่ออินโด-แปซิฟิก ที่มุ่งเน้นความร่วมมือที่เป็นประโยชน์ต่อทุกฝ่าย บนพื้นฐานของกฎระเบียบ ความโปร่งใส การเปิดกว้าง และหลักการสามเอ็ม ได้แก่ การไว้เนื้อเชื่อใจซึ่งกันและกัน ความเคารพซึ่งกันและกัน และผลประโยชน์ร่วมกัน ซึ่งล้วนเป็นหลักการที่ทุกประเทศสนับสนุน
5. นอกจากนี้ AOIP (เอโอไอพี) ได้ระบุสาขาความร่วมมือที่ทุกประเทศสามารถได้รับประโยชน์ร่วมกัน อาเซียนจึงขอเชิญชวนให้ประเทศต่าง ๆ ขยายความร่วมมืออย่างเป็นรูปธรรมต่อไป เช่น ความร่วมมือด้านการรักษาสภาพแวดล้อมทางทะเล ซึ่งไทยจะร่วมกับจีนและสหรัฐฯ จัดการสัมมนาออนไลน์ เรื่องการจัดการขยะทะเลในกรอบเออาร์เอฟ รวมถึงการส่งเสริมความเชื่อมโยงในภูมิภาค โดยสร้างความเกื้อกูลระหว่างเอ็มแพ็ค 2025 กับทั้ง บีอาร์ไอ และโครงสร้างพื้นฐานคุณภาพสูง เพื่อสร้างพลวัตสำหรับการฟื้นตัวทางเศรษฐกิจและให้ทุกฝ่ายได้รับประโยชน์ร่วมกัน โดยไทยพร้อมมีบทบาทอย่างสร้างสรรค์ในการส่งเสริมความร่วมมือในลักษณะดังกล่าว เพื่อลดความขัดแย้งและสร้างสภาพแวดล้อมที่เอื้อต่อสันติภาพ เสถียรภาพ ความเจริญรุ่งเรืองและความยั่งยืนในภูมิภาค
6. ไทยมุ่งมั่นที่จะสานต่อการเสริมสร้างความยั่งยืนในทุกมิติ โดยเฉพาะการพัฒนาที่ยั่งยืน
และในฐานะผู้ประสานงานอาเซียนด้านความร่วมมือเพื่อการพัฒนาที่ยั่งยืน เราจะส่งเสริมความเกื้อกูลระหว่างวิสัยทัศน์ประชาคมอาเซียน 2025 กับวาระเพื่อการพัฒนาที่ยั่งยืนของสหประชาชาติ ค.ศ. 2030 รวมทั้งการนำถ้อยแถลงผู้นำอีเอเอสว่าด้วยความเป็นหุ้นส่วนเพื่อความยั่งยืนมาปฏิบัติให้เป็นรูปธรรม
7. ในบริบทของโควิด-19 ผมขอเสนอว่า เราควรจัดลำดับความสำคัญของความร่วมมือ โดยมุ่งเน้นประเด็นสำคัญเร่งด่วน ได้แก่ ความมั่นคงด้านสาธารณสุข ความแข็งแกร่งด้านเศรษฐกิจ และการพัฒนาทุนมนุษย์ โดยใช้ประโยชน์จากกลไกและศูนย์ต่าง ๆ อาทิ ศูนย์อาเซียนเพื่อการศึกษาและการหารือด้านการพัฒนาที่ยั่งยืน ศูนย์อาเซียนเพื่อผู้สูงวัยอย่างมีศักยภาพและนวัตกรรม และศูนย์ฝึกอบรมอาเซียนด้าสังคมสงเคราะห์และสวัสดิการสังคม เป็นต้น
8. นอกจากนี้ โดยที่การแพร่ระบาดของโควิด-19 ได้เร่งให้เกิดการปรับเปลี่ยนสู่เศรษฐกิจดิจิทัลรวดเร็วขึ้น เราจึงควรผลักดันการพัฒนาระบบนิเวศดิจิทัลและสร้างมาตรฐานด้านดิจิทัลร่วมกันเพื่อเชื่อมโยงเศรษฐกิจในภูมิภาคอย่างครบวงจร ในขณะเดียวกัน เราควรเสริมสร้างความมั่นคงปลอดภัยทางไซเบอร์ เพื่อป้องกันผลกระทบจากเทคโนโลยี โดยใช้ประโยชน์จาก “ศูนย์ความร่วมมืออาเซียน-ญี่ปุ่นเพื่อพัฒนาบุคลากรความมั่นคงปลอดภัยไซเบอร์” เพื่อพัฒนาศักยภาพของบุคลากรที่เกี่ยวข้องในภูมิภาค
9. สุดท้ายนี้ เราจะผ่านพ้นวิกฤตนี้ไปไม่ได้ หากปราศจากสันติภาพและเสถียรภาพ ไทยจึงขอย้ำเจตนารมณ์ที่จะร่วมมือกับทุกประเทศในภูมิภาคในการส่งเสริมสันติภาพที่ยั่งยืนบนคาบสมุทรเกาหลี โดยหวังจะเห็นความคืบหน้าของการเจรจา ที่นำไปสู่คาบสมุทรเกาหลีที่ปราศจากอาวุธนิวเคลียร์
10. ขณะเดียวกัน ไทยได้ติดตามพัฒนาการในทะเลจีนใต้อย่างใกล้ชิด และปรารถนาจะเห็นทะเลจีนใต้เป็นทะเลแห่งสันติภาพ เสถียรภาพ ความไพบูลย์ และความยั่งยืน โดยสนับสนุนการหารือระหว่างประเทศที่เกี่ยวข้องในทุกระดับอย่างต่อเนื่อง พร้อมมุ่งเน้นการธำรงรักษาหลักการพื้นฐาน อาทิ เสรีภาพในการเดินเรือและบินผ่าน การใช้ความยับยั้งชั่งใจ และการแก้ไขข้อพิพาทโดยสันติ ซึ่งสอดคล้องกับกฎหมายระหว่างประเทศ
11. ขอบคุณครับ
* * * * *

ที่มา : https://www.thaigov.go.th/news/contents/details/36812