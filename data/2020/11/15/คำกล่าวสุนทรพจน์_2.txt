รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมสุดยอดอาเซียน-นิวซีแลนด์ ในโอกาสครบรอบความสัมพันธ์ฯ 45 ปี 


วันเสาร์ที่ 14 พฤศจิกายน 2563
พิมพ์
ถ้อยแถลงนายกรัฐมนตรี การประชุมสุดยอดอาเซียน-นิวซีแลนด์ ในโอกาสครบรอบความสัมพันธ์ฯ 45 ปี
ถ้อยแถลงนายกรัฐมนตรี การประชุมสุดยอดอาเซียน-นิวซีแลนด์ ในโอกาสครบรอบความสัมพันธ์ฯ 45 ปี
ผ่านระบบการประชุมทางไกล วันเสาร์ที่ 14 พฤศจิกายน 2563 เวลา 09.15-10.15 น.
ถ้อยแถลงนายกรัฐมนตรี
การประชุมสุดยอดอาเซียน-นิวซีแลนด์ ในโอกาสครบรอบความสัมพันธ์ฯ 45 ปี
ผ่านระบบการประชุมทางไกล
วันเสาร์ที่ 14 พฤศจิกายน 2563 เวลา 09.15-10.15 น.
ท่านประธาน
ใต้ฝ่าละอองธุลีพระบาท
และ ฯพณฯ ทั้งหลาย
ผมและประเทศสมาชิกอาเซียนขอแสดงความยินดีกับท่านนายกรัฐมนตรี จาซินดา อาร์เดิร์น  ที่ได้รับเลือกตั้งอีกวาระหนึ่ง และเชื่อมั่นว่านิวซีแลนด์และอาเซียนจะดำเนินความสัมพันธ์อย่างแน่นแฟ้น ต่อเนื่อง และยั่งยืนต่อไป
นิวซีแลนด์ เป็นหนึ่งในประเทศคู่เจรจาที่เก่าแก่ที่สุดของอาเซียน และมีความร่วมมือด้านการเมือง ความมั่นคง เศรษฐกิจ และความสัมพันธ์ในระดับประชาชนมาอย่างต่อเนื่อง โดยเฉพาะความร่วมมือเพื่อการพัฒนา ที่ประสบความสำเร็จอย่างดียิ่งตลอด 45 ปีที่ผ่านมา
แม้ว่าปัจจุบัน  เรากำลังเผชิญกับการแพร่ระบาดของโควิด–๑๙ ซึ่งเป็นบททดสอบที่ท้าทายและยากลำบากที่สุดครั้งหนึ่ง  แต่ผมเชื่อมั่นว่าอาเซียนและนิวซีแลนด์ จะผ่านพ้นวิกฤตินี้ไปด้วยกัน  ผ่านกรอบความร่วมมือในด้านสาธารณสุขและความมั่นคงของมนุษย์  ทั้งในภาครัฐบาล ภาควิชาการ  และภาคประชาสังคม รวมทั้งจะสามารถร่วมกันฟื้นฟูระบบเศรษฐกิจและสังคมอย่างมีประสิทธิภาพ โดยใช้ประโยชน์จากกองทุนอาเซียน  เพื่อรับมือกับโรคระบาดโควิด-19  และกลไกอื่นๆ ที่อาเซียนและนิวซีแลนด์มีบทบาทนำ
นอกจากนี้ เราควรเสริมสร้างความแข็งแกร่ง ยืดหยุ่น และยั่งยืนของห่วงโซ่อุปทาน เพื่อเอื้อต่อการเคลื่อนย้ายสินค้าและบริการ เช่น เวชภัณฑ์  ยา  วัคซีน  อาหาร  รวมถึงสินค้าและบริการอื่นๆ ที่จำเป็นต่อการดำรงชีวิตของประชาชนในภูมิภาค
การลงนามในความตกลง RCEP  และการตัดสินใจที่จะเริ่มกระบวนการ เจรจาเพื่อยกระดับความตกลงเขตการค้าเสรี อาเซียน-ออสเตรเลีย-นิวซีแลนด์  ในช่วงต้นปี 2564  รวมถึงการดำเนินโครงการต่างๆ ภายใต้กรอบความตกลงฯ  จะเป็นกลไกในการฟื้นฟูเศรษฐกิจของภูมิภาคได้อย่างมีนัยสำคัญ
การส่งเสริมการพัฒนาอย่างยั่งยืนในมิติต่างๆ อาทิ การอนุรักษ์สิ่งแวดล้อม  และการศึกษา  ซึ่งนิวซีแลนด์มีความเชี่ยวชาญ  เป็นปัจจัยสำคัญในการสร้างขีดความสามารถในการรับมือกับความท้าทายที่อาจเกิดขึ้นในอนาคต โอกาสนี้ จึงขอเชิญนิวซีแลนด์ร่วมดำเนินโครงการ   เพื่อการพัฒนาที่ยั่งยืนร่วมกับประเทศสมาชิกอาเซียน  ผ่านศูนย์อาเซียนเพื่อการศึกษาและการหารือด้านการพัฒนาที่ยั่งยืนที่จัดตั้งขึ้นในไทยเมื่อปีที่แล้ว
เมื่อเรามองไปข้างหน้า การรับรองแผนปฏิบัติการเพื่อการดำเนินความเป็นหุ้นส่วนเชิงยุทธศาสตร์ระหว่างอาเซียนกับนิวซีแลนด์จะทำให้ความร่วมมือด้านความมั่นคง เศรษฐกิจ และสังคม ในอีก 5 ปีข้างหน้า ซึ่งตรงกับโอกาสครบรอบ 50 ปี ความสัมพันธ์อาเซียนและนิวซีแลนด์ มีผลสำเร็จอย่างยั่งยืน
ผมเห็นด้วยกับ แนวคิดของชนเผ่าเมารีเรื่อง “ไคติอากิทังก้า” ซึ่งให้ความสำคัญกับการดูแลประชาชนและสิ่งแวดล้อมเพื่ออนุชนรุ่นหลัง ตามที่นิวซีแลนด์ได้เสนอในวิสัยทัศน์ร่วมของผู้นำฯ ในการนี้  ไทยจึงขอเน้นย้ำว่า  เราควรพลิกวิกฤตโควิด-19 ให้เป็นโอกาส  โดยการสร้างศักยภาพของภูมิภาคให้สอดคล้องกับแนวคิดดังกล่าว  เช่น  การคุ้มครองสิ่งแวดล้อม และการเปลี่ยนแปลงสภาพภูมิอากาศ  ซึ่งรวมถึงการดำเนินการตามความตกลงปารีส  การส่งเสริมพลังงานหมุนเวียน การกำจัดขยะพลาสติกทางทะเล  การบริหารจัดการทรัพยากรธรรมชาติอย่างยั่งยืน  และการอนุรักษ์ป่าไม้  และความหลากหลายทางชีวภาพ
พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ได้เคยมีพระราชดำรัส ว่า “ขาดทุน คือ กำไร” ซึ่งหากเรานำมาอธิบายบริบทของผลกระทบจากสถานการณ์โควิด-๑๙ ในปัจจุบัน   ก็จะเห็นว่า ถึงแม้ไทยและประเทศต่างๆ จะต้องสูญเสีย หรือ “ขาดทุน” รายได้จากการท่องเที่ยวเป็นจำนวนมาก  แต่ในทางกลับกัน แหล่งท่องเที่ยว ทางธรรมชาติกลับได้รับการฟื้นฟูและมีความอุดมสมบูรณ์อย่างเห็นได้ชัด ทั้งในท้องทะเลที่เกิดจากการลดลงของขยะทะเล  อุทยานแห่งชาติ  และแหล่งธรรมชาติต่างๆ  ซึ่งถือเป็น “กำไร” ที่มีคุณค่า  โดยปรากฏการณ์นี้ สะท้อนคำกล่าวที่ว่า ในทุกวิกฤตย่อมมีโอกาสอยู่เสมอ ดังนั้น ผมจึงขอเสนอให้ อาเซียนกับนิวซีแลนด์ ริเริ่มความร่วมมือที่เป็นรูปธรรมด้านการท่องเที่ยวเชิงอนุรักษ์ เพื่อสร้างรายได้โดยไม่ทำลายสิ่งแวดล้อมเพื่อคงไว้เป็นมรดกสำหรับคนรุ่นหลังต่อไป
ขอบคุณครับ

ที่มา : https://www.thaigov.go.th/news/contents/details/36783