รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมสุดยอดอาเซียน-ออสเตรเลีย ประจำทุกสองปี ครั้งที่ ๒


วันเสาร์ที่ 14 พฤศจิกายน 2563
พิมพ์
ถ้อยแถลงนายกรัฐมนตรี การประชุมสุดยอดอาเซียน-ออสเตรเลีย ประจำทุกสองปี ครั้งที่ ๒
ถ้อยแถลงนายกรัฐมนตรี
การประชุมสุดยอดอาเซียน-ออสเตรเลีย ประจำทุกสองปี ครั้งที่ ๒ วันเสาร์ที่ ๑๔ พฤศจิกายน ๒๕๖๓ เวลา ๑๐.๓๐-๑๑.๓๐ น.
ณ ตึกภักดีบดินทร์ ทำเนียบรัฐบาล
ถ้อยแถลงนายกรัฐมนตรี
การประชุมสุดยอดอาเซียน-ออสเตรเลีย ประจำทุกสองปี ครั้งที่ ๒
วันเสาร์ที่ ๑๔ พฤศจิกายน ๒๕๖๓ เวลา ๑๐.๓๐-๑๑.๓๐ น.
ณ ตึกภักดีบดินทร์ ทำเนียบรัฐบาล
ท่านประธาน
ใต้ฝ่าละอองธุลีพระบาท
และ ฯพณฯ ทั้งหลาย
ผมขอร่วมต้อนรับท่านนายกรัฐมนตรี มอร์ริสัน เข้าร่วมการประชุมในวันนี้  และขอแสดงความยินดีที่อาเซียนและออสเตรเลีย ได้รักษา พลวัตของความสัมพันธ์อย่างใกล้ชิดและต่อเนื่อง  ซึ่งเป็นประโยชน์ต่อ การรับมือกับประเด็นท้าทายที่เราต้องเผชิญร่วมกันในปัจจุบัน
ตลอด ๔๖ ปี ที่ผ่านมา  ความสัมพันธ์ของเราเปี่ยมไปด้วยมิตรภาพ มีความครอบคลุมทุกมิติ และถือเป็นหุ้นส่วนทางยุทธศาสตร์อย่างสมบูรณ์ โดยผมยินดีที่ทราบว่าจะมีการประชุมสุดยอดเป็นประจำทุกปีตั้งแต่ปีหน้าเป็นต้นไป/  ซึ่งถือเป็นโอกาสในการพัฒนาความร่วมมือในสาขาต่างๆ ให้เกิดผลเป็นรูปธรรม  และเกิดประโยชน์ต่อประชาชนทั้งสองฝ่ายมากขึ้น
ท่ามกลางบริบทของโควิด-๑๙  เราจำเป็นต้องร่วมมือกัน และยึดมั่นในระบบพหุภาคี  เพื่อทำให้เราสามารถผ่านพ้นวิกฤต  และฟื้นฟูสังคมให้พัฒนาขึ้นกว่าเดิม
การสร้างสมดุลระหว่างการควบคุมโรคกับการฟื้นฟูทางเศรษฐกิจ เป็นสิ่งท้าทายที่ทุกประเทศต้องเผชิญ  เนื่องจากการแพร่ระบาดของโควิด-๑๙  ไม่เพียงส่งผลต่อสุขภาพและความเป็นอยู่ของประชาชน  แต่ยังส่งผลต่อเศรษฐกิจและสังคมอย่างกว้างขวาง/  โดยกลุ่มนักธุรกิจที่ได้รับผลกระทบ อย่างรุนแรงส่วนใหญ่มีข้อจำกัดในการเข้าถึงแหล่งเงินทุน  ตลอดจนขาดทักษะและเทคโนโลยีที่จำเป็นสำหรับการปรับตัวเข้ากับวิถีชีวิตแบบ New Normal และการรับมือกับวิกฤต
ในสถานการณ์เช่นนี้  รัฐบาลควรให้ความสำคัญกับการพัฒนาวัคซีนที่ปลอดภัย  มีประสิทธิภาพ  และทุกคนสามารถเข้าถึง/ ดังนั้น ผมจึงเห็นว่า การแลกเปลี่ยนข้อมูลและผลการวิจัยวัคซีนระหว่างผู้เชี่ยวชาญในอาเซียนกับออสเตรเลีย จะช่วยให้เราก้าวข้ามวิกฤตการณ์ครั้งนี้ไปได้
นอกจากนี้  เราจะต้องเร่งฟื้นฟูเศรษฐกิจ  เนื่องจากประชาชนจำนวนมากประสบปัญหาตกงานและขาดรายได้  โดยเฉพาะกลุ่มเปราะบาง  ซึ่งมีต้นทุนทางสังคมน้อยกว่ากลุ่มอื่น  แต่เป็นที่น่ายินดีที่เรามีแนวทางรองรับปัญหาดังกล่าวแล้ว  คือ  การรับรองกรอบการฟื้นฟูที่ครอบคลุมของอาเซียน  และแผนงานดำเนินการเพื่อขับเคลื่อนการฟื้นฟูอย่างเร่งด่วนในที่ประชุมสุดยอดอาเซียน ครั้งที่ ๓๗  เมื่อวันที่ ๑๒ พฤศจิกายน  ที่ผ่านมา
เพื่อเป็นการวางรากฐานสำหรับการเจริญเติบโตทางเศรษฐกิจของภูมิภาคอย่างยั่งยืน  ผมขอเสนอ ๒ สาขาความร่วมมือ  ดังนี้
หนึ่ง การส่งเสริมความร่วมมือด้านเศรษฐกิจดิจิทัลอย่างครอบคลุม และรองรับการปรับเปลี่ยนเข้าสู่ยุคดิจิทัล  โดยการพัฒนาโครงสร้างพื้นฐาน และบุคลากร/  รวมถึงการปรับปรุงกฎระเบียบที่เกี่ยวข้อง  ผ่านข้อริเริ่มมาตรฐานการค้าดิจิทัลอาเซียน-ออสเตรเลีย  ซึ่งเป็นหนึ่งใน ๑๕ ข้อริเริ่ม ที่ออสเตรเลียประกาศในช่วงการประชุม สุดยอดอาเซียน-ออสเตรเลีย สมัยพิเศษ  ณ นครซิดนีย์  เมื่อปี ๒๕๖๑/  ตลอดจนการพัฒนาเมืองเพื่อรองรับยุคดิจิทัล ผ่านเครือข่ายเมืองอัจฉริยะอาเซียน  และการใช้ประโยชน์จากกองทุนเมืองอัจฉริยะอาเซียน-ออสเตรเลีย/ พร้อมกันนี้ ผมขอขอบคุณออสเตรเลียที่มีบทบาทนำ ในการเสริมสร้างความมั่นคงด้านไซเบอร์กับอาเซียนมาอย่างต่อเนื่อง
สอง การส่งเสริมความร่วมมือด้านเศรษฐกิจชีวภาพ เศรษฐกิจหมุนเวียน และเศรษฐกิจสีเขียว หรือบีซีจี  โดยอาศัยเทคโนโลยีและนวัตกรรมเป็นตัวขับเคลื่อน  เพื่อยกระดับขีดความสามารถในการแข่งขัน โดยเฉพาะในอุตสาหกรรมที่อาเซียนมีศักยภาพและมีต้นทุนอยู่แล้ว เช่น อุตสาหกรรมเกษตรและอาหาร  อุตสาหกรรมพลังงาน  และอุตสาหกรรมการท่องเที่ยวและบริการ/ เนื่องจากเราเชื่อว่า  เทคโนโลยีและนวัตกรรมจะเพิ่มประสิทธิภาพและรายได้ให้แก่ผู้ประกอบการรายเดิม  พร้อมทั้งเปิดโอกาสสำหรับผู้ประกอบการรายใหม่ด้วย
ในการนี้  ผมขอให้ออสเตรเลีย พิจารณาสนับสนุนความร่วมมือด้าน บีซีจีกับศูนย์อาเซียนเพื่อการศึกษาและการหารือด้านการพัฒนาที่ยั่งยืน ซึ่งได้ตั้งขึ้นที่กรุงเทพฯ/  เพื่อส่งเสริมความร่วมมือด้านการพัฒนาที่ยั่งยืนผ่านการศึกษาและวิจัย  และดำเนินโครงการที่เป็นรูปธรรมระหว่างสมาชิกกับภาคีภายนอก
สุดท้ายนี้  ผมมั่นใจว่า การที่ภูมิภาคมีเสถียรภาพและสันติภาพ  จะช่วยสร้างบรรยากาศที่เอื้อต่อการฟื้นฟูจากโควิด-๑๙  ได้อย่างมั่นคง มั่งคั่ง และยั่งยืน/ ผมจึงหวังว่า  อาเซียนและออสเตรเลีย จะช่วยสร้างพลวัตของความร่วมมือ  และร่วมกันส่งสัญญาณให้ประเทศต่างๆ ลดความขัดแย้ง และลดการเผชิญหน้า  เพื่อให้ทุกประเทศสามารถทุ่มเทสรรพกำลังเพื่อรับมือกับวิกฤตแห่งศตวรรษ  และสามารถฟื้นฟูเศรษฐกิจให้กลับมาเข้มแข็ง  เพื่อประโยชน์สุขของประชาชนของเราได้อย่างแท้จริง
ขอบคุณครับ

ที่มา : https://www.thaigov.go.th/news/contents/details/36797