รัฐบาลไทย-ข่าวทำเนียบรัฐบาล-ถ้อยแถลงของนายกรัฐมนตรี ในการหารือระหว่างผู้นำอาเซียนบวกสามกับสภาธุรกิจเอเชียตะวันออก 


วันเสาร์ที่ 14 พฤศจิกายน 2563
ถ้อยแถลงของนายกรัฐมนตรี ในการหารือระหว่างผู้นำอาเซียนบวกสามกับสภาธุรกิจเอเชียตะวันออก
ถ้อยแถลงของนายกรัฐมนตรี
ในการหารือระหว่างผู้นำอาเซียนบวกสามกับสภาธุรกิจเอเชียตะวันออก
วันเสาร์ที่ 14 พฤศจิกายน 2563 เวลา 15.15 – 15.45 น.
ท่านประธาน
ใต้ฝ่าละอองธุลีพระบาท
ฯ พณ ฯ ทั้งหลาย
และผู้แทนสภาธุรกิจเอเชียตะวันออกทุกท่าน
ผมขอขอบคุณสภาธุรกิจเอเชียตะวันออกที่ได้สนับสนุน ผลักดัน และช่วยสร้างความเชื่อมโยงของเศรษฐกิจในภูมิภาคอาเซียนบวกสามให้ดำเนินไปอย่างเข้มแข็ง  โดยเฉพาะอย่างยิ่งในสภาวะที่ทั่วโลกกำลังเผชิญกับการแพร่ระบาดของโควิด–19  ซึ่งส่งผลกระทบต่อสุขภาพของมนุษย์และระบบเศรษฐกิจการค้าอย่างรุนแรง
รัฐบาลไทยเห็นถึงความจำเป็นของการมีส่วนร่วมจากทุกภาคส่วน โดยเฉพาะภาคธุรกิจซึ่งได้รับผลกระทบโดยตรง  ในการช่วยจัดการและแก้ปัญหาด้านเศรษฐกิจที่เกิดจากโควิด-19  อย่างครอบคลุม  และมีประสิทธิภาพ  เพื่อนำไปสู่ความเจริญรุ่งเรืองทางเศรษฐกิจของภูมิภาคอาเซียนบวกสาม
ผมขอขอบคุณภาคเอกชนที่สนับสนุนให้มีการจัดทำความตกลง RCEP ซึ่งผมเชื่อมั่นว่าจะช่วยส่งเสริมให้เศรษฐกิจในภูมิภาคมีความเชื่อมโยงที่แน่นแฟ้นยิ่งขึ้น  ตลอดจนจะช่วยฟื้นฟูความเชื่อมั่นทางเศรษฐกิจในภูมิภาคอีกด้วย
สำหรับผลสำรวจของสภาธุรกิจเอเชียตะวันออก  เกี่ยวกับแนวโน้มธุรกิจและยุทธศาสตร์ดิจิทัลสู่ความปกติใหม่  ซึ่งสะท้อนถึงความท้าทายที่ภาคธุรกิจกำลังเผชิญ  ในการใช้เทคโนโลยีดิจิทัลเพื่อปรับตัวเข้าสู่การดำเนินธุรกิจในยุค New Normal นั้น  ถือเป็นข้อมูลที่เป็นประโยชน์สำหรับภาครัฐ  เพื่อใช้เป็นแนวทางในการขับเคลื่อนนโยบายด้านการค้าดิจิทัล  ให้สอดรับกับกระแสการค้าโลกยุคใหม่
ในด้านการพัฒนาขีดความสามารถในการแข่งขันของ MSMEs นั้น  ไทยขอชื่นชมสภาธุรกิจเอเชียตะวันออก  ที่ได้เผยแพร่ e-Book  เรื่อง พิธีการศุลกากรของเอเชียตะวันออก  และอยู่ระหว่างจัดทำ e-Book  เรื่อง แนวทางการลงทุนในเอเชียตะวันออก/  โดยข้อมูลดังกล่าวจะช่วยให้ MSMEs  สามารถดำเนินธุรกิจภายในภูมิภาคอาเซียนบวกสามได้อย่างสะดวกยิ่งขึ้น  อันจะนำมาซึ่งการขยายตัวของปริมาณการค้าและการลงทุนระหว่างกัน
ไทยรับทราบข้อเสนอแนะของสภาธุรกิจเอเชียตะวันออกที่เสนอให้ความตกลงสำรองข้าวฉุกเฉินของอาเซียนบวกสาม  ครอบคลุมการสำรองสินค้าเกษตรอื่นๆ นอกเหนือจากข้าว/ โดยเห็นว่าสภาธุรกิจเอเชียตะวันออก ควรหารือกับรัฐมนตรีอาเซียนบวกสามด้านการเกษตรและป่าไม้เกี่ยวกับข้อเสนอดังกล่าวต่อไป
สุดท้ายนี้  ไทยพร้อมที่จะสนับสนุนและส่งเสริมความร่วมมือกับภาคเอกชนอย่างเต็มที่  ในการอำนวยความสะดวกการค้าและการลงทุนระหว่างกัน  รวมถึงเสริมสร้างความเชื่อมโยงของห่วงโซ่อุปทานในภูมิภาคให้เข้มแข็ง  เพื่อขับเคลื่อนเศรษฐกิจให้เติบโตอย่างยั่งยืนถาวร
ขอบคุณครับ
* * * * *

ที่มา : https://www.thaigov.go.th/news/contents/details/36811