รัฐบาลไทย-ข่าวทำเนียบรัฐบาล-รัฐบาล แจง คลายล็อกเปิดประเทศ เน้น ปชช.ปลอดภัย รักษาสมดุลคุมโรค-เศรษฐกิจเดินหน้า


วันเสาร์ที่ 14 พฤศจิกายน 2563
พิมพ์
รัฐบาล แจง คลายล็อกเปิดประเทศ เน้น ปชช.ปลอดภัย รักษาสมดุลคุมโรค-เศรษฐกิจเดินหน้า
รัฐบาล แจง คลายล็อกเปิดประเทศ เน้น ปชช.ปลอดภัย รักษาสมดุลคุมโรค-เศรษฐกิจเดินหน้า
เมื่อวันที่ 14 พ.ย. น.ส.ไตรศุลี ไตรสรณกุล รองโฆษกประจําสํานักนายกรัฐมนตรี เปิดเผยว่า เพื่อเตรียมความพร้อมในการเปิดประเทศ ฟื้นฟูเศรษฐกิจ หลังสถานการณ์โรคโควิด-19 ในประเทศไทยอยู่ในเกณฑ์ที่สามารถการควบคุมได้ดีรัฐบาลจึงมีนโยบายคลายล็อกเปิดประเทศบนพื้นฐานความปลอดภัยของประชาชน โดยกระทรวงสาธารณสุข ได้เตรียมความพร้อมและเดินหน้าสร้างความเข้าใจต่อประชาชนในการเปิดประเทศ ภายใต้แนวคิด  SMART LIVING WITH COVID-19 คนไทยปลอดภัย เศรษฐกิจไทยไปรอด ซึ่งการเปิดประเทศจะทำอย่างค่อยๆเป็นค่อยๆไป เพื่อให้ประชาชนเกิดความมั่นใจในมาตรการรองรับ พร้อมสร้างความเข้าใจต่อประชาชนถึงความจำเป็นที่จะต้องเปิดต้อนรับชาวต่างชาติ เพื่อฟื้นฟูผลกระทบด้านเศรษฐกิจในเวลานี้
สำหรับผู้ที่เดินทางเข้ามาในประเทศไทย จะต้องเข้ารับการกักตัว 14 วัน และปฏิบัติตามมาตรการของกระทรวงสาธารณสุขอย่างเคร่งครัด ส่วนการเสนอลดระยะเวลาการกักตัวผู้ที่เดินทางเข้าประเทศไทยจาก 14 วัน เหลือ 10 วันนั้น จะมีการเสนอต่อที่ประชุมศูนย์บริหารสถานการณ์โรคโควิด-19 หรือ ศบค.ชุดใหญ่ต่อไป โดยการลดการกักตัวเหลือ 10 วัน อยู่บนพื้นฐานความปลอดภัยของประชาชน เนื่องจากข้อมูลของกระทรวงสาธารณสุขพบว่า ผู้ติดเชื้อเกือบทั้งหมดตรวจพบเชื้อภายใน 10 วัน การพบเชื้อหลัง 10 วัน ส่วนใหญ่มักไม่มีอาการ และมีโอกาสแพร่เชื้อต่ำ ดังนั้นระยะการกักตัว 10 วัน และ 14 วัน มีความเสี่ยงไม่ต่างกัน ล้วนแล้วแต่อยู่ในความสามารถจะควบคุมได้
น.ส.ไตรศุลี กล่าวว่า สถานการณ์โรคโควิด-19 ขณะนี้ยังไม่มีวัคซีนในการป้องกัน จึงไม่อาจคาดการณ์ได้ว่าจะสามารถควบคุมการแพร่ระบาดของโรคได้เมื่อใด ประเทศไทยจะต้องรักษาสมดุลระหว่างการควบคุมโรคและการเดินหน้าขับเคลื่อนเศรษฐกิจ ที่สำคัญคือประเทศไทยมีประสบการณ์ด้านการรับมือการแพร่ระบาดของโรคเป็นอย่างดีแล้ว ซึ่งการทยอยเปิดประเทศ ก็เป็นอีกแนวทางสำคัญในการฟื้นฟูเศรษฐกิจไทย เพราะเศรษฐกิจไทยต้องพึ่งพาภาคการท่องเที่ยวเป็นปัจจัยสำคัญ โดยแนวทางสำคัญของการทยอยเปิดประเทศคือการทำอย่างค่อยๆเป็นค่อยๆไป เดินหน้าไปพร้อมกับการสร้างความรับรู้และเข้าใจต่อประชาชน ว่าจะใช้ชีวิตอย่างไร เมื่อยังไม่มีวัคซีนป้องกันโรคระบาด
น.ส.ไตรศุลี กล่าวว่า แม้ว่าสถานการณ์การแพร่ระบาดของโรคโควิด-19 ในประเทศไทยจะดีขึ้น และรัฐบาลกำลังเดินหน้าทยอยเปิดประเทศ แต่ประชาชนยังต้องเฝ้าระวัง ป้องกันการติดเชื้อ ด้วยการสวมหน้ากากอนามัย ล้างมือบ่อยๆรับประทานอาหารสุกร้อน ใช้ช้อนกลางส่วนตัว ลงทะเบียนผ่านแพลตฟอร์มไทยชนะ ก่อนเข้ารับบริการในสถานที่ต่างๆ ฯลฯ
.............

ที่มา : https://www.thaigov.go.th/news/contents/details/36799