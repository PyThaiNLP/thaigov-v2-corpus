รัฐบาลไทย-ข่าวทำเนียบรัฐบาล-นายกฯ เตือนประชาชนเตรียมป้องกัน ห่วงเกษตรกรรับผลกระทบจากพายุไต้ฝุ่น “หว่ามก๋อ”


วันเสาร์ที่ 14 พฤศจิกายน 2563
พิมพ์
นายกฯ เตือนประชาชนเตรียมป้องกัน ห่วงเกษตรกรรับผลกระทบจากพายุไต้ฝุ่น “หว่ามก๋อ”
นายกฯ เตือนประชาชนเตรียมป้องกัน ห่วงเกษตรกรรับผลกระทบจากพายุไต้ฝุ่น “หว่ามก๋อ”
นายอนุชา บูรพชัยศรี  โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีความเป็นห่วงประชาชน โดยเฉพาะเกษตรกร ที่อาจจะได้รับผลกระทบจากพายุไต้ฝุ่น “หว่ามก๋อ” ซึ่งมีศูนย์กลางอยู่ห่างออกทางตะวันออกของเมืองดานัง ประเทศเวียดนาม ประมาณ 400 กิโลเมตร กำลังเคลื่อนตัวทางทิศตะวันตก คาดว่าจะเคลื่อนขึ้นฝั่งประเทศเวียดนามประมาณวันที่ 15 พฤศจิกายน 2563 หลังจากนั้นจะอ่อนกำลังลงตามลำดับ ซึ่งจะส่งผลให้ภาคตะวันออกเฉียงเหนือ และภาคเหนือของประเทศไทย มีฝนเล็กน้อยถึงปานกลางเกิดขึ้นได้ในช่วงวันที่ 15-16 พฤศจิกายน พ.ศ. 2563 จึงขอให้เกษตรกรบริเวณดังกล่าวเตรียมการป้องกันและระวังความเสียหายที่จะเกิดต่อผลผลิตทางการเกษตรไว้ด้วย และขอให้ประชาชนใช้ความระมัดระวังมากยิ่งขึ้นในการสัญจร
โฆษกประจำสำนักนายกฯ กล่าวว่า
ประชาชนสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือสายด่วนพยากรณ์อากาศ1182 ได้ตลอด 24 ชั่วโมง
...............

ที่มา : https://www.thaigov.go.th/news/contents/details/36789