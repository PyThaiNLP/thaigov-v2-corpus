รัฐบาลไทย-ข่าวทำเนียบรัฐบาล-"อนุชา” เผย รัฐบาลพอใจ ประชาชนพร้อมใจร่วมสวดมนต์วันเสาร์ทั่วประเทศ คาดมีผู้สนใจเข้าร่วมมากขึ้น  เชื่อคำสอนทางพระพุทธศาสนาช่วยให้สังคมสงบสุข


วันอาทิตย์ที่ 8 พฤศจิกายน 2563
พิมพ์
"อนุชา” เผย รัฐบาลพอใจ ประชาชนพร้อมใจร่วมสวดมนต์วันเสาร์ทั่วประเทศ คาดมีผู้สนใจเข้าร่วมมากขึ้น  เชื่อคำสอนทางพระพุทธศาสนาช่วยให้สังคมสงบสุข
"อนุชา” เผย รัฐบาลพอใจ ประชาชนพร้อมใจร่วมสวดมนต์วันเสาร์ทั่วประเทศ คาดมีผู้สนใจเข้าร่วมมากขึ้น  เชื่อคำสอนทางพระพุทธศาสนาช่วยให้สังคมสงบสุข
นายอนุชา นาคาศัย รัฐมนตรีประจำสำนักนายรัฐมนตรีเผย เมื่อวันเสาร์ ที่ 7 พฤศจิกายน ที่ผ่านมา เป็นวันแรกที่รัฐบาลได้กำหนดจัดพิธีเจริญพระพุทธมนต์ เพื่อถวายเป็นพระราชกุศลและน้อมรำลึกในพระมหากรุณาธิคุณ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเพื่อให้พุทธศาสนิกชนได้ร่วมกิจกรรมทางพระพุทธศาสนาที่เป็นสิริมงคลแก่ตนเอง โดยทุกจังหวัดได้พร้อมใจจัดกิจกรรมร่วมกัน เพื่อให้ประชาชนได้ร่วมสำนึกในพระมหากรุณาธิคุณ และเสริมสร้างความเป็นสิริมงคลแก่ตนเองและครอบครัว ทั้งนี้ เชื่อว่าหลักธรรมคำสอนทางพระพุทธศาสนาจะมีส่วนช่วยจรรโลงจิตใจ ก่อให้เกิดความสงบสุขในสังคม และเป็นเครื่องยึดเหนี่ยวจิตใจของประชาชนได้
ในพื้นที่กรุงเทพมหานคร กำหนดจัดพิธีที่ อาคาร 100 ปี วัดบวรนิเวศราชวรวิหาร เขตพระนคร โดยมี เจ้าประคุณ สมเด็จพระวันรัต เจ้าอาวาสวัดบวรนิเวศราชวรวิหาร ประธานฝ่ายสงฆ์ มีพุทธศาสนิกชนเข้าร่วมพิธีเป็นจำนวนมาก  สำหรับในพื้นที่ต่างจังหวัดให้ทางจังหวัดร่วมกับเจ้าคณะจังหวัด กำหนดจัดพิธีเจริญพระพุทธมนต์ที่วัดศูนย์กลางของจังหวัดและอำเภอ หรือสถานที่ที่เห็นสมควร อาทิเช่นจ.สงขลา มีการจัดกิจกรรมตามอำเภอต่าง ๆ อาทิ ในพื้นที่ อ.เมืองสงขลา มีประชาชนชาวจังหวัดสงขลา เข้าร่วมในพิธีอย่างพร้อมเพรียง
จ.ปทุมธานี จัดพิธีที่วัดสุวรรณบำรุงราชวราราม อำเภอลำลูกกา จังหวัดปทุมธานี โดยกำหนดจัดเป็นโครงการจิตอาสา วิถีธรรม : เข้าวัดวันเสาร์ ภายใต้โครงการวัด ประชา รัฐ สร้างสุข มีพระธรรมรัตนาภรณ์ เจ้าคณะจังหวัดปทุมธานี เจ้าอาวาสวัดเขียนเขต (พระอารามหลวง) เป็นประธานฝ่ายสงฆ์ มีพุทธศาสนิกชนเข้าร่วมเป็นจำนวนมาก ด้าน จ.สุรินทร์ จัดพิธีที่วัดศาลาลอย พระอารามหลวง มีพุทธศาสนิกชนชาวสุรินทร์ ร่วมสวดมนต์ในพิธีเจริญพระพุทธมนต์
ส่วน จ.ลำพูน จัดขึ้น ณ วัดพระธาตุหริภุญชัยวรมหาวิหาร โดยมีพระศรีธรรมโสภณ รองเจ้าคณะจังหวัดลำพูน เป็นประธานฝ่ายสงฆ์
จ.เชียงใหม่ พุทธศาสนิกชนชาวเชียงใหม่ พร้อมใจเข้าร่วมพิธีสวดพระพุทธมนต์เพื่อความเป็นสิริมงคลให้กับแผ่นดินและปวงชนชาวไทยทุกหมู่เหล่าอในโอกาสวันชาติและวันพ่อแห่งชาติ 5 ธันวาคม 2563 ที่พระวิหารหลวง วัดพระสิงห์วรมหาวิหาร อ.เมืองเชียงใหม่ จ.เชียงใหม่ โดยมีพระเทพปริยัติ เจ้าคณะจังหวัดเชียงใหม่ เจ้าอาวาสวัดเจ็ดยอด เป็นประธานฝ่ายสงฆ์
โอกาสนี้ รัฐมนตรีประจำสำนักนายกรัฐมนตรี ขอเชิญชวนพุทธศาสนิกชนร่วมพิธีเจริญพระพุทธมนต์โดยพร้อมเพรียงกันในทุกวันเสาร์ จนถึงวันที่ 5 ธันวาคม 2563  ตั้งแต่เวลา 10.00 น. เป็นต้นไป ที่วัดใกล้บ้าน ซี่งในพื้นที่ส่วนกลาง กำหนดจัด ณ วัดบวรนิเวศวิหาร เขตพระนคร กรุงเทพมหานคร ส่วนภูมิภาค กำหนดจัดที่วัดประจำจังหวัดหรืออำเภอ หรือสถานที่ตามที่ทางจังหวัดเห็นสมควร ทั้งนี้ เพื่อความเป็นศิริมงคลแก่ตัวเอง ครอบครัว และประเทศชาติ
..............................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36590