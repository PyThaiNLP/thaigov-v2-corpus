รัฐบาลไทย-ข่าวทำเนียบรัฐบาล-จ.บุรีรัมย์ เริ่มแล้ว เพิ่มบริการบัตรทอง รักษาได้ทุกที่ ไม่ต้องมีใบส่งตัว


วันอาทิตย์ที่ 15 พฤศจิกายน 2563
จ.บุรีรัมย์ เริ่มแล้ว เพิ่มบริการบัตรทอง รักษาได้ทุกที่ ไม่ต้องมีใบส่งตัว
โรงพยาบาลทุกแห่งในจังหวัดบุรีรัมย์ เพิ่ม 4 บริการคนไข้สิทธิหลักประกันสุขภาพ 30 บาทรักษาทุกที่ ส่งต่อไม่ต้องมีใบส่งตัว ย้ายหน่วยบริการได้สิทธิทันทีไม่ต้องรอ 15 วัน ผู้ป่วยมะเร็งรับการตรวจรักษาได้ทุกโรงพยาบาลที่มีความพร้อม เริ่มแล้ว 1 พ.ย. 2563
โรงพยาบาลทุกแห่งในจังหวัดบุรีรัมย์ เพิ่ม 4 บริการคนไข้สิทธิหลักประกันสุขภาพ 30 บาทรักษาทุกที่ ส่งต่อไม่ต้องมีใบส่งตัว ย้ายหน่วยบริการได้สิทธิทันทีไม่ต้องรอ 15 วัน ผู้ป่วยมะเร็งรับการตรวจรักษาได้ทุกโรงพยาบาลที่มีความพร้อม เริ่มแล้ว 1 พ.ย. 2563
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ว่า จากการลงพื้นที่ที่จังหวัดบุรีรัมย์ติดตามการดำเนินงานตามนโยบายลดแออัด ลดเหลื่อมล้ำ พบว่า ขณะนี้ โรงพยาบาลสังกัดกระทรวงสาธารณสุขทุกแห่งในจังหวัดบุรีรัมย์ ได้ให้บริการคนไข้สิทธิหลักประกันสุขภาพตามนโยบาย 30 บาทรักษาทุกที่ มาตั้งแต่ 1 พฤศจิกายน 2563 โดยผู้ป่วยสามารถไปรับบริการที่โรงพยาบาลส่งเสริมสุขภาพตำบล โรงพยาบาลชุมชน และนอนรักษาในโรงพยาบาลได้ไม่ต้องใช้ใบส่งตัว เพียงใช้บัตรประชาชนก็สามารถตรวจสอบตัวตนผู้ป่วยได้ สำหรับผู้ป่วยโรคมะเร็ง สามารถเข้ารับการตรวจรักษาได้ทุกโรงพยาบาลที่มีความพร้อมในจังหวัดบุรีรัมย์ และประสานส่งตัวไปโรงพยาบาลในเขตสุขภาพที่ 9 นครชัยบุรินทร์ ได้แก่ นครราชสีมา ชัยภูมิ บุรีรัมย์ และสุรินทร์ โดยไม่ต้องมีใบส่งตัว รวมถึงสามารถย้ายหน่วยบริการ ใช้สิทธิได้ทันที ไม่ต้องรอ 15 วัน และย้ายได้ 4 ครั้งต่อปีงบประมาณ
ทั้งนี้ กระทรวงสาธารณสุข ได้นำร่องยกระดับบัตรทอง “30 บาทรักษาทุกโรค” ให้เป็นนโยบาย “30 บาทรักษาทุกที่” ในพื้นที่ กทม./ปริมณฑล และเขตสุขภาพที่ 9 เพื่อลดความเหลื่อมล้ำ ประชาชนสามารถเข้าถึงการรักษาได้สะดวก รวดเร็ว ประหยัดค่าใช้จ่ายในการเดินทางไปรักษานอกพื้นที่ พร้อมจะขยายผลไปสู่จังหวัดต่าง ๆ ตั้งแต่วันที่ 1 มกราคม 2564 เป็นต้นไป
*************************************  15 พฤศจิกายน 2563

ที่มา : https://www.thaigov.go.th/news/contents/details/36820