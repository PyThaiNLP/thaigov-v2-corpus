รัฐบาลไทย-ข่าวทำเนียบรัฐบาล-รมช. มนัญญา เยี่ยมชมโรงสีข้าว โรงงานปรับปรุงเมล็ดพันธุ์ โรงอบความชื้นข้าวเปลือก ของสหกรณ์การเกษตรพิมาย จำกัด 


วันอาทิตย์ที่ 15 พฤศจิกายน 2563
รมช. มนัญญา เยี่ยมชมโรงสีข้าว โรงงานปรับปรุงเมล็ดพันธุ์ โรงอบความชื้นข้าวเปลือก ของสหกรณ์การเกษตรพิมาย จำกัด
รมช. มนัญญา เยี่ยมชมโรงสีข้าว โรงงานปรับปรุงเมล็ดพันธุ์ โรงอบความชื้นข้าวเปลือก ของสหกรณ์การเกษตรพิมาย จำกัด พร้อมมอบถุงยังชีพ เมล็ดพันธุ์พืชและปุ๋ยหมักเติมอากาศ ผลิตภัณฑ์นมไทย-เดนมาร์ก จำนวน 500 ชุด แก่สมาชิกสหกรณ์ที่ประสบอุทกภัยในพื้นที่อำเภอพิมาย
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงพื้นที่ติดตามการดำเนินงานของสหกรณ์การเกษตรพิมาย จำกัด อำเภอพิมาย จังหวัดนครราชสีมา โดยเยี่ยมชมโรงสีข้าว โรงงานปรับปรุงเมล็ดพันธุ์ โรงอบความชื้นข้าวเปลือกขนาด 500 ตันต่อวัน ชมการรวบรวมและแปรรูปข้าวเปลือกของสหกรณ์การเกษตรพิมาย จำกัด ว่าเป็นสหกรณ์ผู้ผลิตข้าวแบบครบวงจร สามารถสร้างตราสินค้าข้าวของสหกรณ์ได้เอง รวมถึงผลิตส่งให้กับภาคเอกชนรายใหญ่อย่างต่อเนื่อง สมาชิกส่วนใหญ่ประกอบอาชีพปลูกข้าวซึ่งมีทั้งข้าวขาวธรรมดาและข้าวหอมมะลิ สหกรณ์จึงทำแปลงผลิตเมล็ดพันธุ์ข้าวพันธุ์ดีเพื่อส่งเสริมให้สมาชิกเปลี่ยนมาใช้เมล็ดพันธุ์ข้าวพันธุ์ดี ให้ได้ผลผลิตข้าวที่มีคุณภาพเข้าสู่กระบวนการแปรรูป อีกทั้งสหกรณ์การเกษตรพิมาย จำกัด ยังได้ขับเคลื่อนงานนโยบายกระทรวงเกษตรและสหกรณ์ด้านการพัฒนาสหกรณ์ให้เกิดความเข้มแข็ง โดยได้รับการสนับสนุนเงินอุดหนุนเพื่อจัดหาครุภัณฑ์ และสิ่งก่อสร้างจากกรมส่งเสริมสหกรณ์ เพื่อตอบสนองความต้องการของสมาชิกสหกรณ์ให้สามารถลดต้นทุน และเพิ่มรายได้ให้แก่เกษตรกร
จากนั้น รมช.มนัญญา ได้พบปะพี่น้องเกษตรกร สมาชิกสหกรณ์  และได้มอบถุงยังชีพ เมล็ดพันธุ์พืชและปุ๋ยหมักเติมอากาศ ผลิตภัณฑ์นมไทย-เดนมาร์ก จำนวน 500 ชุด ให้แก่สมาชิกสหกรณ์การเกษตรพิมาย จำกัด จำนวน 500 ราย ที่ประสบอุกภัยในพื้นที่อำเภอพิมาย อีกทั้งได้กล่าวให้กำลังใจสมาชิกสหกรณ์และเกษตรกร ที่ได้รับความเดือดร้อนจากภัยพิบัติน้ำท่วม ซึ่งมีสมาชิกสหกรณ์ได้รับความเสียหายประมาณ 3,700 ราย และผลผลิตทางการเกษตรเกิดความเสียหาย
“ขบวนการของสหกรณ์ได้ขับเคลื่อนนโยบายสำคัญอย่างต่อเนื่อง เพื่อยกระดับคุณภาพชีวิตของสมาชิกสหกรณ์และพี่น้องเกษตรกรให้ดีขึ้น โดยสหกรณ์ในเครือข่ายจังหวัดนครราชสีมา ได้ให้ความช่วยเหลือสมาชิกสหกรณ์และเกษตรกรที่ประสบความเดือดร้อน ได้จัดทำโรงทานอาหารปรุงสุกพร้อมน้ำดื่ม  แจกถุงยังชีพ  อีกทั้งสหกรณ์ในพื้นที่ประสบภัยพิบัติน้ำท่วมยังมีมีแนวทางการช่วยเหลือสมาชิกสหกรณ์ ทั้งการจัดทำแผนฟื้นฟู ให้กู้เงินปลอดดอกเบี้ย ขยายเวลาการรับชำระหนี้ และสนับสนุนปัจจัยการผลิต เช่น เมล็ดพันธุ์ ปุ๋ย ซึ่งจะช่วยบรรเทาความเดือนร้อนแก่สมาชิกได้เบื้องต้น ขณะนี้ขบวนการสหกรณ์ในจังหวัดนครราชสีมาได้จัดตั้ง ศูนย์อำนวยการให้ความช่วยเหลือภัยพิบัติจังหวัดนครราชสีมา โดยมีวัตถุประสงค์เพื่อเป็นศูนย์กลางในการช่วยเหลือและประสานงานผู้ประสบภัยพิบัติด้วย” รมช.มนัญญา กล่าว
นอกจากนี้ รัฐมนตรีช่วยว่าการกระทรวงเกษตรและสหกรณ์ ได้เยี่ยมชมนิทรรศการและการจัดแสดงและจำหน่ายผลผลิตทางการเกษตรและสินค้าแปรรูป สินค้าซูเปอร์มาเก็ตสหกรณ์  จากสหกรณ์การเกษตรด่านขุนทด จำกัด ซึ่งมีการจำหน่ายสินค้าอุปโภค – บริโภค เป็นจุดจำหน่ายสินค้าเกษตรของสหกรณ์ที่มีคุณภาพ เป็นช่องทางให้ผู้บริโภคสามารถเข้าถึงสินค้าสหกรณ์ได้มากขึ้น และผลักดันให้สหกรณ์เป็นศูนย์รวบรวมและจำหน่ายผลผลิตที่มีคุณภาพแก่ประชาชนในราคาที่เป็นธรรมสดใหม่ สะอาด ปลอดสารเคมี และสินค้าเกษตรอินทรีย์ในพื้นที่นิคมจากสหกรณ์นิคมสูงเนิน - ขามทะเลสอ ร่วมใจพัฒนา จำกัด สินค้าจากกลุ่มอาชีพสังกัดสหกรณ์จากสหกรณ์การเกษตรลำพระเพลิง จำกัด กลุ่มสตรีสหกรณ์บ้านคึมมะอุ (สังกัด สหกรณ์การเกษตรบัวใหญ่ จำกัด) กลุ่มสัมมาชีพบ้านดอนตะหนินใหญ่ (สังกัด สหกรณ์การเกษตรด่านขุนทด จำกัด) กลุ่มกล้วยสะบัดงา (สังกัด สหกรณ์การเกษตรหนองบุญมาก จำกัด) กลุ่มผ้ามัดหมี่ บ้านซับระวิง (สังกัด สหกรณ์การเกษตรครบุรี จำกัด) พร้อมทั้งพบปะผู้แทนเกษตรกรรุ่นใหม่ที่เข้าร่วมโครงการนำลูกหลานเกษตรกรกลับบ้าน สานต่ออาชีพการเกษตร จำนวน 7 ราย ทั้งนี้ ในจังหวัดนครราชสีมา มีผู้สมัครเข้าร่วมโครงการฯ จำนวน 340 ราย มีสหกรณ์สมัครเข้าร่วมโครงการฯ จำนวน 33 แห่ง สนับสนุนให้ลูกหลานสมาชิกสหกรณ์และบุคคลทั่วไป กลับมาทำอาชีพเกษตรกรรมในบ้านเกิดของตนเอง เน้นการผลิตสินค้าเกษตรปลอดภัย และเกษตรอินทรีย์

ที่มา : https://www.thaigov.go.th/news/contents/details/36827