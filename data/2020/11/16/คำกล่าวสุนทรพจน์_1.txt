รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี การประชุมสุดยอดอาเซียน-สหประชาชาติ ครั้งที่ 11


วันอาทิตย์ที่ 15 พฤศจิกายน 2563
พิมพ์
ถ้อยแถลงนายกรัฐมนตรี การประชุมสุดยอดอาเซียน-สหประชาชาติ ครั้งที่ 11
ถ้อยแถลงนายกรัฐมนตรี การประชุมสุดยอดอาเซียน-สหประชาชาติ ครั้งที่ 11
วันอาทิตย์ที่ 15 พฤศจิกายน 2563 เวลา 09.00 – 10.00 น. ณ ตึกภักดีบดินทร์ ทำเนียบรัฐบาล
ถ้อยแถลงนายกรัฐมนตรี
การประชุมสุดยอดอาเซียน-สหประชาชาติ ครั้งที่ 11
วันอาทิตย์ที่ 15 พฤศจิกายน 2563 เวลา 09.00 – 10.00 น.
ณ ตึกภักดีบดินทร์ ทำเนียบรัฐบาล
ท่านประธาน
ฯพณฯ เลขาธิการสหประชาชาติ อันโตนิอู กูแตเรซ (António Guterres)
ใต้ฝ่าละอองธุลีพระบาท และ ฯพณฯ ทั้งหลาย
การประชุมสุดยอดในวันนี้เกิดขึ้นท่ามกลางวิกฤตการณ์ครั้งใหญ่  ของมวลมนุษยชาติ   อาเซียนและสหประชาชาติจึงมีภารกิจสำคัญที่ต้องฝ่าฟันกับความท้าทายในหลายมิติ และผนึกกำลังกันเพื่อสนันสนุนและเสริมสร้างระบบพหุภาคีนิยมและภูมิภาคนิยม  ซึ่งเป็นระบบที่เกื้อหนุนกันและช่วยส่งเสริมเสถียรภาพและความเจริญรุ่งเรืองของภูมิภาคมาโดยตลอด
ตลอด 75 ปีที่ผ่านมา  สหประชาชาติเป็นเสาหลักในการธำรงไว้ซึ่งสันติภาพ  ส่งเสริมการพัฒนาของประเทศต่างๆ  และดูแลแก้ไขปัญหานานัปการ  เพื่อความอยู่ดีกินดีของประชาชนกว่า 7 พันล้านคนทั่วโลก ผมจึงขอชื่นชมบทบาทที่แข็งขันของท่านเลขาธิการฯ  ที่ได้ปฏิรูปสหประชาชาติให้เข้มแข็งขึ้นเพื่อรับมือกับภัยคุกคามรูปแบบใหม่  ทั้งการเปลี่ยนแปลงสภาพภูมิอากาศและการแพร่ระบาดของโควิด-19 โดยเฉพาะการผลักดันให้วัคซีนและยารักษาโควิด-19 เป็นสินค้าสาธารณะของโลก
ผมยินดีที่เรามีแผนปฏิบัติการเพื่อดำเนินการตามปฏิญญาร่วมว่าด้วยความเป็นหุ้นส่วนที่ครอบคลุมระหว่างอาเซียนกับสหประชาชาติ ฉบับใหม่ ปี ค.ศ. 2021-2025   ซึ่งเน้นการปฏิบัติมากขึ้น  และบรรจุประเด็นคาบเกี่ยวสำคัญเป็นครั้งแรก  ไม่ว่าจะเป็นเพศสภาพ  การดำเนินการด้านสภาพภูมิอากาศ  ความร่วมมือด้านภาวะฉุกเฉินทางสาธารณสุข  และสิทธิมนุษยชน
ในการนี้  ผมขอเสนอสามแนวทางที่สหประชาชาติสามารถสนับสนุนอาเซียนในการสานต่อประเด็นที่คั่งค้างและช่วยขับเคลื่อนการดำเนินการตามเป้าหมายการพัฒนาที่ยั่งยืน  ดังนี้
ประการแรก การปรับแนวทางการดำเนินการ  ด้วยการจัดลำดับสาขาความร่วมมือระหว่างกันใหม่  โดยเน้นการเสริมสร้างความมั่นคงของมนุษย์  ให้อาเซียนสามารถยืนหยัดและรับมือกับภาวะฉุกเฉินและความท้าทายต่างๆ  ซึ่งรวมถึงการผลักดันประเด็นการเปลี่ยนแปลงสภาพภูมิอากาศ ตามที่ท่านเลขาธิการสหประชาชาติได้กล่าวถึง ความเท่าเทียมระหว่างเพศ โดยไทยจะร่วมมือกับสำนักเลขาธิการอาเซียนและองค์การเพื่อสตรีแห่งสหประชาชาติจัดกิจกรรมเผยแพร่รายงานแนวโน้มเรื่องเพศสภาพ   ในเอเชียในช่วงปลายปีนี้
ประการที่สอง การเปิดโอกาส  ด้วยการส่งเสริมงานอาสาสมัครภายในประชาคมอาเซียน  เพื่อให้ประชาชนทั่วไปมีส่วนร่วมขับเคลื่อนการพัฒนาที่ยั่งยืนและสร้างความรู้สึกร่วมในการเป็นเจ้าของ โดยสามารถแบ่งปันและแลกเปลี่ยนประสบการณ์ผ่านความร่วมมือใต้-ใต้  และความร่วมมือไตรภาคี
ประการสุดท้าย การพัฒนาหุ้นส่วน  ด้วยการสนับสนุนความเป็นหุ้นส่วนที่เข้มแข็งและมีความรับผิดชอบร่วมกัน  โดยในโอกาสครบรอบ 20 ปีของการจัดตั้งเครือข่ายโกลบอลคอมแพ็กแห่งสหประชาชาติ ผมยินดีที่เมื่อวันที่ 31 สิงหาคม ที่ผ่านมา  สมาคมเครือข่ายโกลบอลคอมแพ็ก แห่งประเทศไทย ได้ประกาศเจตนารมณ์ที่จะดำเนินธุรกิจตามหลักสากล 10 ประการของโกลบอลคอมแพ็กภายใต้สหประชาชาติ ตลอดจนจะเป็นหุ้นส่วนสำคัญของรัฐบาลในการฟื้นฟูประเทศจากวิกฤตโควิด-19  รวมถึงการบรรลุเป้าหมายการพัฒนาที่ยั่งยืน
ทั้งสามแนวทางนี้ จะสนับสนุนการดำเนินการตามกรอบแผนฟื้นฟูอาเซียนที่ครอบคลุม  และข้อเสนอแนะตามรายงานสรุปเชิงนโยบาย   ของเลขาธิการสหประชาชาติ  เกี่ยวกับผลกระทบของโควิด-19 ต่อเอเชียตะวันออกเฉียงใต้ ขณะเดียวกัน ก็จะช่วยขับเคลื่อนข้อริเริ่มความเกื้อกูลระหว่างวิสัยทัศน์ประชาคมอาเซียน ค.ศ. 2025  กับวาระการพัฒนาที่ยั่งยืน ค.ศ. 2030 ของสหประชาชาติด้วย ทั้งนี้  ผมขอเสนอให้พวกเราร่วมมือกันผ่านกิจกรรมของศูนย์อาเซียนเพื่อการศึกษาและการหารือด้านการพัฒนาที่ยั่งยืน  และคณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก
ท่านประธาน
ใต้ฝ่าละอองธุลีพระบาท และ ฯพณฯ ทั้งหลาย
เมื่อวันที่ 24 ตุลาคม ที่ผ่านมา  เราได้เฉลิมฉลองวันสหประชาชาติ ซึ่งปีนี้มีความสำคัญอย่างยิ่ง  เพราะนอกจากเป็นวาระครบรอบ 75 ปีแห่งการก่อตั้งสหประชาชาติแล้ว  ยังเป็นวันที่มีรัฐผู้ให้สัตยาบันสารสนธิสัญญาห้ามอาวุธนิวเคลียร์ครบ 50 ประเทศ ซึ่งสิ่งนี้พิสูจน์ให้เห็นว่า ความเป็นหนึ่งเดียวกันและเจตจำนงทางการเมืองของรัฐสมาชิกเป็นพลังสำคัญที่จะนำพาพวกเราให้รอดพ้นจากภัยคุกคามที่เกิดขึ้น  และตอบสนองต่อการเปลี่ยนแปลงของโลกและความท้าทายใหม่ๆ อย่างทันท่วงที  โดยไม่ทิ้งใครไว้ข้างหลัง
สุดท้ายนี้ ผมขอเน้นย้ำการยึดมั่นในระบบพหุภาคีนิยม หลักค่านิยมสากล  การส่งเสริมความร่วมมือในเวทีระหว่างประเทศ  และความตั้งใจของไทยที่จะทำงานร่วมกับประเทศสมาชิกอาเซียนและสหประชาชาติอย่างใกล้ชิดและแข็งขันต่อไป
ขอบคุณครับ
* * * * *

ที่มา : https://www.thaigov.go.th/news/contents/details/36822