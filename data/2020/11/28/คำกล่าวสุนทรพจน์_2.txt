รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีลงนามในสัญญาการจัดหาวัคซีน COVID - 19 โดยการจองล่วงหน้ากับบริษัท AstraZeneca จำกัด 


วันศุกร์ที่ 27 พฤศจิกายน 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีลงนามในสัญญาการจัดหาวัคซีน COVID - 19 โดยการจองล่วงหน้ากับบริษัท AstraZeneca จำกัด
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีลงนามในสัญญาการจัดหาวัคซีน COVID - 19
โดยการจองล่วงหน้ากับบริษัท AstraZeneca จำกัด ในวันศุกร์ที่ 27 พฤศจิกายน 2563 เวลา 14.00 น. ณ ตึกสันติไมตรีหลังใน ทำเนียบรัฐบาล
รองนายกรัฐมนตรี และรัฐมนตรีว่าการกระทรวงสาธารณสุข
รัฐมนตรีช่วยว่าการกระทรวงสาธารณสุข
และผู้มีเกียรติทุกท่าน
ผมรู้สึกยินดีเป็นอย่างยิ่งที่ได้มาเป็นประธานในพิธีลงนามในสัญญาจัดหาวัคซีนโควิด - 19 โดยการจองล่วงหน้าและสัญญาการจัดซื้อวัคซีน กับบริษัท AstraZeneca (แอส – ตร้า – เซน - เน – กา) จำกัด ในวันนี้
เป็นที่ทราบกันดีว่า ตั้งแต่เดือนมกราคม 2563 ที่ผ่านมา จนถึงปัจจุบัน สถานการณ์การแพร่ระบาดของโรคติดเชื้อไวรัสโคโรนา 2019 (โควิด - 19) เป็นวิกฤตการณ์ที่สร้างความเสียหายทั้งในด้านสังคมและเศรษฐกิจแก่ประเทศต่าง ๆ ทั้งยังสร้างผลกระทบต่อชีวิต และความเป็นอยู่ของคนทั้งโลก
ในขณะนี้ ประเทศไทยสามารถควบคุมป้องกันการแพร่ระบาดของโรคติดเชื้อไวรัสโคโรนา 2019 (โควิด - 19) ได้ดีในระดับหนึ่งแล้ว ซึ่งเกิดจากความร่วมมือ ร่วมแรง ร่วมใจของทุกภาคส่วนในการป้องกันการแพร่ระบาดของโรคติดเชื้อไวรัสโคโรนา 2019 อย่างจริงจัง แต่ทุกคนจะต้องระมัดระวังอย่างมาก และไม่ประมาทในการดำเนินชีวิตประจำวัน เพื่อป้องกันไม่ให้เกิดการระบาดขึ้นอีก
รัฐบาลตระหนักถึงความสำคัญในการป้องกันการแพร่ระบาดของโรคติดเชื้อไวรัส โคโรนา 2019 จึงได้มีมาตรการในการป้องกันตนเอง การดูแลสุขภาพของตนเอง เช่น การสวมหน้ากาก การล้างมือ และการดูแลสุขภาพให้แข็งแรง พร้อมทั้งสนับสนุนให้กระทรวงสาธารณสุข และทุกภาคส่วนช่วยกันผลักดันให้โครงการจัดหาวัคซีนโควิด - 19 ครั้งนี้ ให้สามารถดำเนินการจนใกล้ที่จะบรรลุ เป้าหมาย ซึ่งคาดว่า คนไทยจะมีวัคซีนโควิด - 19 ใช้ในปี 2564 อย่างแน่นอน
และรัฐบาลยังได้ให้ความสำคัญอย่างยิ่งที่จะสนับสนุนการวิจัย การวิจัยพัฒนา และการผลิตวัคซีนโควิด - 19 โดยมีวัตถุประสงค์ที่สำคัญ คือ ประเทศไทยจะต้องพึ่งตัวเองให้ได้ในเรื่องวัคซีน และจะต้องมีวัคซีนที่จำเป็นเพียงพอสำหรับประชาชนทั้งในภาวะปกติและภาวะฉุกเฉิน
สุดท้ายนี้ ผมขออาราธนาสิ่งศักดิ์สิทธิ์ทั้งหลายในสากลโลก อีกทั้ง เดชะ พระบารมีของพระบาทสมเด็จพระเจ้าอยู่หัว และสมเด็จพระนางเจ้า ฯ พระบรมราชินี โปรดดลบันดาลประทานพรให้ทุกท่าน ประสบความสุข ความเจริญโดยทั่วกัน มีสุขภาพพลานามัยสมบูรณ์แข็งแรง ห่างไกลโรคภับไข้เจ็บทั้งปวง มีกำลังกาย กำลังใจที่เข้มแข็ง พร้อมที่จะร่วมกันก้าวไปข้างหน้าเพื่อความผาสุก และสร้างประเทศไทยให้มีความมั่นคง มั่งคั่ง และยั่งยืนสืบไป
ขอบคุณครับ

ที่มา : https://www.thaigov.go.th/news/contents/details/37100