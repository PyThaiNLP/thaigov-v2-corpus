รัฐบาลไทย-ข่าวทำเนียบรัฐบาล-สาธิต เผยพยาบาลอาชีวอนามัยเดินหน้าปรับแนวทางดูแลสุขภาพคนวัยทำงานยุค New Normal


วันศุกร์ที่ 27 พฤศจิกายน 2563
สาธิต เผยพยาบาลอาชีวอนามัยเดินหน้าปรับแนวทางดูแลสุขภาพคนวัยทำงานยุค New Normal
รัฐมนตรีช่วยว่าการกระทรวงสาธารณสุข เผยพยาบาลอาชีวอนามัย พร้อมเดินหน้าปรับแนวทางการดูแลส่งเสริมสุขภาพคนวัยทำงานสู่ยุค New Normal สอดรับรูปแบบวิถีชีวิต สังคม และเศรษฐกิจที่เปลี่ยนแปลงไปในช่วงสถานการณ์โควิด 19
รัฐมนตรีช่วยว่าการกระทรวงสาธารณสุข เผยพยาบาลอาชีวอนามัย พร้อมเดินหน้าปรับแนวทางการดูแลส่งเสริมสุขภาพคนวัยทำงานสู่ยุค New Normal สอดรับรูปแบบวิถีชีวิต สังคม และเศรษฐกิจที่เปลี่ยนแปลงไปในช่วงสถานการณ์โควิด 19
วันนี้ (27 พฤศจิกายน 2563) ที่อิมแพค เมืองทองธานี จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ภายหลังเป็นประธานเปิดการประชุมวิชาการพยาบาลอาชีวอนามัยแห่งชาติ ครั้งที่ 8 “พยาบาลอาชีวอนามัยกับยุค New Normal” เพื่อสร้างความรู้ความเข้าใจ แนวโน้มการเปลี่ยนแปลงสุขภาพคนวัยทำงาน ให้ได้รับบริการด้านสุขภาพที่มีมาตรฐานสอดคล้องกับสภาวะที่เปลี่ยนแปลง รวมถึงเกิดเครือข่ายการทำงานด้านชีวอนามัย โดยมีพยาบาลวิชาชีพที่ปฏิบัติงานในกลุ่มงานอาชีวเวชกรรมในสถานพยาบาลภาครัฐ เอกชน ในสถานประกอบการ และพยาบาลวิชาชีพทั่วประเทศเข้าร่วมประชุม 200 คน
ดร.สาธิตกล่าวว่า ประเทศไทยสามารถรับมือและควบคุมโรคโควิด 19 ได้อย่างมีประสิทธิภาพ จากมาตรการเฝ้าระวัง ป้องกัน ควบคุมโรคของภาครัฐ และความร่วมมือของประชาชนที่ปรับพฤติกรรมการใช้ชีวิตประจำวันตามคำแนะนำของกระทรวงสาธารณสุข จนเป็นกิจวัตร กลายเป็นความปกติใหม่ (New Normal) ซึ่งพยาบาลมีส่วนสำคัญมากต่อระบบสาธารณสุข ในการคัดกรอง ป้องกัน ส่งเสริม ฟื้นฟูสุขภาพประชาชนโดยตรง และเราจะต้องอยู่กับสถานการณ์นี้ไปจนกว่ามีวัคซีนป้องกัน พยาบาลจึงจำเป็นต้องมีความรู้ เข้าใจความเปลี่ยนแปลงที่เกิดขึ้น และนำไปปรับกระบวนการบริการเพื่อความปลอดภัยของผู้ป่วยและเจ้าหน้าที่ สอดคล้องกับรูปแบบวิถีชีวิต สังคมเศรษฐกิจ และสถานการณ์ปัจจุบันและอนาคต ภายใต้มาตรฐาน “ตรวจเร็ว คุมเร็ว รักษาเร็ว”
ดร.สาธิตกล่าวต่อว่า พยาบาลอาชีวอนามัย มีบทบาทหน้าที่ปกป้อง คุ้มครองสุขภาพ และความปลอดภัยของผู้ประกอบอาชีพและประชากรในชุมชน ซึ่งเป็นการปฏิบัติการพยาบาลเฉพาะทางที่เน้นการส่งเสริมสุขภาพ การป้องกันโรคและฟื้นฟู สมรรถภาพของคนทำงานในสิ่งแวดล้อมที่ดีและปลอดภัย ซึ่งต้องใช้ความเชี่ยวชาญเฉพาะทางและได้รับการพัฒนาศักยภาพอยู่เสมอ ในช่วงโควิด 19 มีหน้าที่ดูแลเจ้าหน้าที่ในโรงพยาบาลให้ปฏิบัติตามมาตรการกระทรวงสาธารณสุข และสอดส่อง ดูแลแรงงานในโรงงานอุตสาหกรรม หากสงสัยว่ามีอาการป่วยจะต้องจัดหาช่องทางเพื่อส่งต่อมารับการตรวจวินิจฉัยและรักษาในโรงพยาบาล
************************* 27 พฤศจิกายน 2563

ที่มา : https://www.thaigov.go.th/news/contents/details/37091