รัฐบาลไทย-ข่าวทำเนียบรัฐบาล-สมัครด่วน ก.แรงงาน จัดเวทีประลองฝีมือคนพิการแห่งชาติ ครั้งที่ 10


วันศุกร์ที่ 27 พฤศจิกายน 2563
สมัครด่วน ก.แรงงาน จัดเวทีประลองฝีมือคนพิการแห่งชาติ ครั้งที่ 10
กระทรวงแรงงาน โดยกรมพัฒนาฝีมือแรงงาน เปิดรับสมัครคนพิการเข้าประลองโชว์ศักยภาพ ในการแข่งขันฝีมือคนพิการแห่งชาติ ครั้งที่ 10
นายธวัช  เบญจาทิกุล อธิบดีกรมพัฒนาฝีมือแรงงาน (กพร.) กระทรวงแรงงาน เปิดเผยว่า ในปี พ.ศ.2546 คณะรัฐมนตรีมีมติอนุมัติให้กระทรวงแรงงาน โดย กพร.เป็นหน่วยงานหลักร่วมกับหน่วยงานและองค์กรที่เกี่ยวข้องกับคนพิการจัดงานแข่งขันฝีมือคนพิการแห่งชาติ 2 ปี ต่อ 1 ครั้ง โดยเริ่มจัดการแข่งขันครั้งแรกขึ้นเมื่อวันที่ 30 – 31 สิงหาคม 2546 ณ อาคารกีฬาเวสน์ 2 ศูนย์เยาวชนกรุงเทพมหานคร (ไทย-ญี่ปุ่น) ทั้งนี้ รัฐบาลภายใต้การนำของ พลเอก ประยุทธ์  จันทร์โอชา นายกรัฐมนตรีและรัฐมนตรีว่าการกระทรวงกลาโหม มีนโยบายในการส่งเสริมแรงงานกลุ่มเปราะบางโดยเฉพาะแรงงานคนพิการให้มีศักยภาพในการประกอบอาชีพ ลดความเหลื่อมล้ำทางสังคม สอดคล้องกับนโยบายของนายสุชาติ  ชมกลิ่น  รัฐมนตรีว่าการกระทรวงแรงงาน และศาสตราจารย์ นฤมล  ภิญโญสินวัฒน์  รัฐมนตรีช่วยว่าการกระทรวงแรงงาน ที่มอบหมายให้กพร.มุ่งเน้นพัฒนาทักษะและขีดความสามารถของแรงงานคนพิการให้ได้รับการพัฒนาฝีมือทางด้านอาชีพสามารถเสริมแรงงานที่กำลังขาดแคลนในปัจจุบัน
นายธวัช  กล่าวต่อไปว่า การแข่งขันฝีมือแรงงานคนพิการแห่งชาติ ครั้งที่ 10 มีชื่อในการจัดงานว่า Abilympics Thailand 2021 มีสาขาที่จัดการแข่งขันแบ่งออกเป็น 4 กลุ่มสาขาอาชีพ จำนวนทั้งสิ้น 15 สาขา ประกอบด้วย 1. กลุ่มสาขาอาชีพหัตถกรรม ได้แก่ สาขาสานตะกร้า ถักโครเชต์ เย็บปักถักร้อย ถักนิตติ้ง วาดภาพระบายสี 2. กลุ่มสาขาอาชีพเทคโนโลยีการสื่อสาร ได้แก่ สาขาออกแบบคาแรคเตอร์ ออกแบบเว็บเพจ ออกแบบสิ่งพิมพ์ ถ่ายภาพในสตูดิโอ ออกแบบโปสเตอร์ พิมพ์เอกสารด้วยโปรแกรมไมโครซอฟท์เวิร์ด 3. กลุ่มสาขาอาชีพอุตสาหกรรม ได้แก่ สาขาออกแบบสถาปัตยกรรมการก่อสร้างด้วยโปรแกรมคอมพิวเตอร์ ออกแบบเพื่องานอุตสาหกรรมด้วยโปรแกรมคอมพิวเตอร์ และ 4. กลุ่มสาขาอาชีพบริการ ได้แก่ สาขาตัดเย็บเสื้อผ้าสตรี ระดับพื้นฐาน ตัดเย็บเสื้อผ้าบุรุษจะเปิดรับสมัครตั้งแต่วันที่ 4 มกราคม 2564 – 12 กุมภาพันธ์ 2564  ณ สถาบันพัฒนาฝีมือแรงงาน (สพร.) และสำนักงานพัฒนาฝีมือแรงงานทุกจังหวัด (สนพ.) ซึ่งคุณสมบัติของผู้สมัครต้องมีสัญชาติไทย เป็นคนพิการตามประกาศกระทรวงพัฒนาการสังคมและความมั่นคงของมนุษย์ เรื่อง ประเภทและหลักเกณฑ์ความพิการ ฉบับที่ 2 และต้องแสดงตนครบทั้ง 3 ข้อ ได้แก่ 1) ใบสมัคร ตามแบบ สฐ.102 2) บัตรประจำตัวประชาชน 3) สำเนาสมุดประจำตัวคนพิการ โดยจะแข่งขันในวันที่ 7 พฤษภาคม 2564 ประกาศผลและมอบรางวัลวันที่ 8 พฤษภาคม 2564 ณ อาคาร 6 ศูนย์แสดงสินค้าและการประชุม อิมแพ็ค เมืองทองธานี อำเภอปากเกร็ด จังหวัดนนทบุรี ซึ่งผู้แข่งขันที่ชนะเลิศจะได้รับรางวัลเหรียญทอง รางวัลละ 30,000 บาท เหรียญเงิน 15,000 บาท เหรียญทองแดง 9,000 บาท และรางวัลชมเชย 3,000 บาท
“การแข่งขันฯ ช่วยยกระดับมาตรฐานฝีมือคนพิการให้สูงขึ้นสามารถพัฒนาไปสู่มาตรฐานสากล ยกฐานะทางเศรษฐกิจและสังคมของคนพิการ และเปิดโอกาสให้คนพิการได้แสดงความสามารถเป็นที่ยอมรับของสังคม
ให้สังคมได้มองเห็นคุณค่า ความสามารถ และช่วยเพิ่มโอกาสแก่คนพิการในการประกอบอาชีพได้อีกทางหนึ่ง
จึงขอเชิญชวนคนพิการที่สนใจทุกท่านร่วมประลองทักษะฝีมือในครั้งนี้ เพื่อพิสูจน์ศักยภาพที่ท่านมีให้ประจักษ์แก่
พี่น้องแรงงานได้ชื่นชมยินดีครับ” อธิบดี กพร.กล่าว

ที่มา : https://www.thaigov.go.th/news/contents/details/37102