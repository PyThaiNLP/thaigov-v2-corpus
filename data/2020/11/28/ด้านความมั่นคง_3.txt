รัฐบาลไทย-ข่าวทำเนียบรัฐบาล-ก.แรงงาน ยกย่อง “อาหารสยาม”  คว้ารางวัล ASEAN Business Coalition on AIDS 


วันศุกร์ที่ 27 พฤศจิกายน 2563
พิมพ์
ก.แรงงาน ยกย่อง “อาหารสยาม”  คว้ารางวัล ASEAN Business Coalition on AIDS
กระทรวงแรงงาน โดยกรมสวัสดิการและคุ้มครองแรงงาน ยกย่องเชิดชูเกียรติ บริษัท อาหารสยาม จำกัด (มหาชน) เป็นต้นแบบที่ดีในการป้องกันและควบคุมเอชไอวีและเอดส์ในสถานที่ทำงาน สามารถคว้ารางวัล ASEAN Business Coalition on AIDS (ASEAN – BCA) จากสาธารณรัฐฟิลิปปินส์
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า กระทรวงแรงงาน โดย กรมสวัสดิการและคุ้มครองแรงงานได้คัดเลือกสถานประกอบกิจการ บริษัท อาหารสยาม จำกัด (มหาชน) เพื่อเข้ารับรางวัล ASEAN Red Ribbon for Outstanding Workplace Award (ARROW) ครั้งที่ 3 ซึ่งเป็นรางวัลที่ ASEAN Business Coalition on AIDS (ASEAN – BCA) มอบให้แก่สถานประกอบกิจการที่มีการป้องกันและควบคุมเอชไอวีและ เอดส์(HIV/AIDS) ในสถานที่ทำงานดีเด่น ในทุก 2 ปี เพื่อแสดงให้เห็นว่าอาเซียนตระหนักถึงบทบาทที่สำคัญของสถานประกอบกิจการในการป้องกันและควบคุมเอชไอวีและเอดส์ (HIV/AIDS) และส่งเสริมนายจ้างและคนทำงานให้มีการพัฒนา ขยาย หรือมีส่วนร่วมในแผนงานและกิจกรรมในการลดปัญหาเอชไอวีและเอดส์ (HIV/AIDS) ในสถานที่ทำงาน โดยบริษัท อาหารสยาม จำกัด (มหาชน) ได้รับรางวัลดังกล่าว เมื่อวันที่ 26 พฤศจิกายน 2563 ณ กรุงมะนิลา สาธารณรัฐฟิลิปปินส์ ซึ่งสมควรได้รับการยกย่องเชิดชูเกียรติถือเป็นสถานประกอบกิจการต้นแบบที่ดีในการป้องกันและควบคุมเอชไอวีและเอดส์ (HIV/AIDS) ในสถานที่ทำงาน
ด้าน นายอภิญญา สุจริตตานันท์ อธิบดีกรมสวัสดิการและคุ้มครองแรงงาน กล่าวต่อว่า สถานประกอบกิจการที่มีความเหมาะสมที่ได้รับรางวัลดังกล่าว มีการดำเนินการบนพื้นฐานของหลักเกณฑ์ทั่วไป ได้แก่ การยึดถือหลักการการไม่เลือกปฏิบัติและการรักษาความลับเกี่ยวกับเอชไอวีและเอดส์ (HIV/AIDS) ของคนงาน มีนโยบายในการเตรียมการ การจัดการ และแผนงานเกี่ยวกับ เอชไอวีและเอดส์ (HIV/AIDS) การจัดการให้คนทำงานสามารถเข้าถึงการอบรมด้านเอชไอวีและเอดส์ (HIV/AIDS) มีแผนงานการสร้างความตระหนักรู้ สามารถเข้าถึงช่องทางบริการให้คำปรึกษา สนับสนุนด้านการดูแลรักษา และมีระบบบริหารจัดการและการรายงานเกี่ยวกับเอชไอวีและเอดส์ (HIV/AIDS) ทั้งนี้ สถานประกอบกิจการสามารถสอบถามรายละเอียดการเข้าส่งเสริมการป้องกันและควบคุมเอชไอวีและเอดส์ (HIV/AIDS) ได้ที่ กองสวัสดิการแรงงาน กรมสวัสดิการและคุ้มครองแรงงาน  หมายเลขโทรศัพท์  0 2246 0383, 0 2246 0080

ที่มา : https://www.thaigov.go.th/news/contents/details/37095