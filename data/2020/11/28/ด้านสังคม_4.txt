รัฐบาลไทย-ข่าวทำเนียบรัฐบาล-สธ.ร่วม บ.อโกด้า เปิดตัวแพลตฟอร์มจอง ASQ ประเทศแรกของโลก กระตุ้นเศรษฐกิจ หนุนท่องเที่ยว


วันศุกร์ที่ 27 พฤศจิกายน 2563
สธ.ร่วม บ.อโกด้า เปิดตัวแพลตฟอร์มจอง ASQ ประเทศแรกของโลก กระตุ้นเศรษฐกิจ หนุนท่องเที่ยว
กระทรวงสาธารณสุข จับมือบริษัทอโกด้า เปิดตัวแพลตฟอร์มจองแพ็คเกจโรงแรมสถานกักกันโรคแห่งรัฐทางเลือก ประเทศแรกในโลก ช่วยอำนวยความสะดวกชาวไทยที่ต้องการเดินทางกลับเข้าประเทศไทย และชาวต่างชาติที่ได้รับอนุญาตให้เข้าในประเทศไทย
กระทรวงสาธารณสุข จับมือบริษัทอโกด้า เปิดตัวแพลตฟอร์มจองแพ็คเกจโรงแรมสถานกักกันโรคแห่งรัฐทางเลือก ประเทศแรกในโลก ช่วยอำนวยความสะดวกชาวไทยที่ต้องการเดินทางกลับเข้าประเทศไทย และชาวต่างชาติที่ได้รับอนุญาตให้เข้าในประเทศไทย ส่งเสริมการท่องเที่ยวระหว่างประเทศ สร้างรายได้ผู้ประกอบกิจการ
วันนี้ (27 พฤศจิกายน 2563) ณ โรงแรมเมอเวนพิค บีดีเอ็มเอส เวลเนส รีสอร์ท กรุงเทพมหานคร ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ และนายจอห์น บราวน์ ประธานเจ้าหน้าที่บริหาร บริษัทอโกด้า (Agoda) ร่วมแถลงข่าว “การดำเนินงานสถานกักกันโรคแห่งรัฐทางเลือก (Alternative State Quarantine) และเปิดตัวแพลตฟอร์มจองแพ็คเกจโรงแรมสถานที่กักกันโรคแห่งรัฐทางเลือก (ASQ)”
ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข กล่าวว่า กระทรวงสาธารณสุข โดยกรมสนับสนุนบริการสุขภาพ (สบส.) ได้ร่วมมือกับบริษัทอโกด้า เปิดตัวระบบปฏิบัติการ (Platform) จองแพ็คเกจโรงแรมสถานกักกันโรคแห่งรัฐทางเลือก (Alternative State Quarantine (ASQ) packages) ประเทศแรกของโลกที่ใช้แพลตฟอร์มนี้ เพื่ออำนวยความสะดวกในการจองโรงแรมสถานที่กักตัว แก่ชาวไทยที่ต้องการเดินทางกลับเข้าประเทศไทย และชาวต่างชาติที่ได้รับอนุญาตให้เข้ามาในประเทศไทย ช่วยเพิ่มความสะดวก รวดเร็วในการค้นหาเปรียบเทียบแพ็คเกจ ASQ ในประเทศไทย เช่น จำนวนห้องพักที่ว่าง ราคาห้องพัก ประเภทห้องพัก และบริการอื่นๆ เป็นการลดเวลาในการเลือกจองโรงแรมที่ได้รับการรับรองโดยกระทรวงสาธารณสุข นอกจากนี้ ยังมีบริการที่ครอบคลุมความต้องการของผู้ใช้บริการ มีการแสดงผลมากถึง 39 ภาษา บริการดูแลลูกค้าใน 21 ภาษา โดยเฉพาะภาษาอังกฤษและจีนบริการ ทุกวัน ตลอด 24 ชั่วโมง และมีกระบวนการชำระเงินที่สะดวกรวดเร็ว นับเป็นความร่วมมือระหว่างภาครัฐและภาคเอกชนในการกระตุ้นเศรษฐกิจของประเทศไทย ส่งเสริมให้เกิดการท่องเที่ยวระหว่างประเทศ สร้างรายได้ให้กับผู้ประกอบกิจการในทุกระดับ
นายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ กล่าวว่า ขณะนี้มีโรงแรมที่ได้รับการรับรองเป็น ASQ แล้ว 113 แห่ง สามารถสร้างรายได้ให้กับประเทศ 1,200 ล้านบาท สำหรับการเปิดตัวแพลตฟอร์ม เบื้องต้นมีสถานประกอบการเข้าร่วมแพ็คเกจ ASQ ให้เลือกรับบริการประมาณ 37 แห่ง และจะขยายเพิ่มจำนวน ASQ และสถานที่ควบคุมโรคทางเลือกในต่างจังหวัด (Alternative Local Quarantine - ALQ) อีกกว่า 100 แห่ง คาดว่าจะช่วยดึงดูดนักท่องเที่ยวเข้าประเทศเพิ่มขึ้นกว่า 30,000 ราย และสร้างรายได้ให้ประเทศเพิ่มอีกกว่า 1,000 ล้านบาท
ด้านนายจอห์น บราวน์ ประธานเจ้าหน้าที่บริหารบริษัทอโกด้า กล่าวว่า ขอขอบคุณกระทรวงสาธารณสุข ที่มีแนวคิดก้าวหน้านำบริษัทที่มีเทคโนโลยีมีความเชี่ยวชาญการจองที่พักนำมาร่วมพัฒนาการเข้าถึงและประสิทธิภาพของแพลตฟอร์มจองแพ็คเกจ ASQ ในแบบดิจิทัล เพื่อให้การดูแลความปลอดภัยด้านสุขภาพแก่ประชาชนในประเทศ และนักเดินทางเป็นไปอย่างมีประสิทธิภาพ ซึ่งความร่วมมือกันระหว่างภาครัฐและองค์กรในลักษณะนี้ ย่อมมีส่วนช่วยให้โครงการอื่นๆ ในอนาคตสามารถดำเนินการไปได้อย่างราบรื่น คุ้มค่า อีกทั้งยังช่วยตอบสนองต่อความต้องการของประชาชนผู้รับบริการได้อย่างเหมาะสม
*************************************  27 พฤศจิกายน 2563
*************************************************

ที่มา : https://www.thaigov.go.th/news/contents/details/37094