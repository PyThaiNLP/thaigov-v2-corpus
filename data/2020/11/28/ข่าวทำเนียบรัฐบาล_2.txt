รัฐบาลไทย-ข่าวทำเนียบรัฐบาล-นายกฯ มุ่งยกระดับการค้าการลงทุน ส่งเสริมผู้ประกอบการรายย่อยผ่านเศรษฐกิจดิจิทัล ในเวทีงานแสดงสินค้าจีน-อาเซียน ครั้งที่ 17 (CAEXPO)


วันศุกร์ที่ 27 พฤศจิกายน 2563
นายกฯ มุ่งยกระดับการค้าการลงทุน ส่งเสริมผู้ประกอบการรายย่อยผ่านเศรษฐกิจดิจิทัล ในเวทีงานแสดงสินค้าจีน-อาเซียน ครั้งที่ 17 (CAEXPO)
นายกฯ มุ่งยกระดับการค้าการลงทุน ส่งเสริมผู้ประกอบการรายย่อยผ่านเศรษฐกิจดิจิทัล ในเวทีงานแสดงสินค้าจีน-อาเซียน ครั้งที่ 17 (CAEXPO)
วันนี้ (วันศุกร์ที่ 27 พฤศจิกายน 2563) เวลา 11.00 น. (ซึ่งตรงกับเวลา 12.00 ณ นครหนานหนิง เขตปกครองตนเองกว่างซีจ้วง สาธารณรัฐประชาชนจีน) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กล่าวถ้อยแถลงในพิธีเปิดงานแสดงสินค้าจีน-อาเซียน ครั้งที่ 17 (China-ASEAN Expo: CAEXPO) ผ่านระบบการประชุมทางไกล โดยสรุปสาระสำคัญดังนี้
นายกรัฐมนตรียินดี และชื่นชมรัฐบาลจีนที่ได้จัดการแสดงสินค้าครั้งนี้ขึ้น ภายใต้ข้อจำกัดและความท้าทายของโรคโควิด-19 สถานการณ์โควิด-19 ทำให้เห็นถึงความสำคัญของมิตรภาพและความร่วมมือระหว่างประเทศที่ต้องร่วมกันก้าวผ่านข้อจำกัดเดิม สู่วิถีปกติใหม่ร่วมกัน งานแสดงสินค้าจีน-อาเซียนในปีนี้ ถือเป็นกิจกรรมที่สำคัญเป็นพิเศษเนื่องจากรัฐบาลและหน่วยงานภาครัฐได้ร่วมกันส่งเสริมการปรับแนวทางการดำเนินธุรกิจให้สอดคล้องกับวิถีปกติใหม่ รวมทั้งเร่งแสวงหาและเสริมสร้างโอกาสทางเศรษฐกิจให้แก่ภาคเอกชน ทั้งด้านการค้า การลงทุน การบริการ และการท่องเที่ยว โดยจะส่งเสริมการใช้เทคโนโลยีที่ทันสมัยเพื่อทำให้ทุกภาคส่วนเชื่อมั่นว่า “เราจะผ่านพ้นวิกฤตครั้งนี้ไปด้วยกันและฟื้นตัวกลับมาได้ดีกว่าเดิม”
นายกรัฐมนตรีเน้นย้ำถึงการยกระดับความตกลงการค้าเสรีอาเซียน-จีน ซึ่งในปีนี้ถือเป็นวาระพิเศษครบรอบ 10 ปีจึงควรใช้โอกาสพิเศษนี้สานต่อความร่วมมือให้หลากหลาย ทั้งด้านเศรษฐกิจดิจิทัล การพัฒนาโครงสร้างพื้นฐานด้านดิจิทัลที่ประชาชนสามารถเข้าถึงได้ รวมไปถึงการพัฒนานวัตกรรมทางการเงิน การเสริมสร้างขีดความสามารถให้กับผู้ประกอบการ MSMEs Start-ups และผู้ประกอบการท้องถิ่น ซึ่งเป็นส่วนสำคัญในการขับเคลื่อนเศรษฐกิจฐานราก พร้อมกล่าวย้ำถึงโอกาสการสถาปนาความสัมพันธ์ทางการทูตไทย-จีน ครบรอบ 45 ปี ในปีนี้ และฉลองครบรอบ 30 ปี อาเซียน-จีน ในปีหน้า จึงขอให้ทุกภาคส่วนร่วมแรงร่วมใจ เป็นอันหนึ่งอันเดียวกันในการฝ่าฟันวิกฤตครั้งนี้เพื่อให้ภูมิภาคของเราธำรงไว้ซึ่งความมั่นคง มั่งคั่ง และยั่งยืน บนพื้นฐานของการมีคุณภาพชีวิตที่ดียิ่งขึ้นของทุกคน
อนึ่ง งานแสดงสินค้าจีน-อาเซียน ครั้งที่ 17 มีกำหนดจัดขึ้นระหว่างวันที่ 27 – 30 พฤศจิกายน 2563 ณ นครหนานหนิง เขตปกครองตนเองกว่างซีจ้วง สาธารณรัฐประชาชนจีน โดยจะมีการจัดแสดงสินค้าและนิทรรศการ ณ ศูนย์นิทรรศการและการประชุมนานาชาติหนานหนิง และผ่านช่องทางออนไลน์ รวมทั้งจะมีกิจกรรมเฉลิมฉลอง
ในโอกาสครบรอบ 10 ปี การจัดตั้งเขตการค้าเสรีอาเซียน-จีน และการครบรอบ 45 ปี ความสัมพันธ์ทางการทูตไทย-จีน ด้วย

ที่มา : https://www.thaigov.go.th/news/contents/details/37085