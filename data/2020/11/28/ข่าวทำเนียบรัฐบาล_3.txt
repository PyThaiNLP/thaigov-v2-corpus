รัฐบาลไทย-ข่าวทำเนียบรัฐบาล-รองนายกรัฐมนตรีพลเอกประวิตรฯ สั่งการ ศอ.บต. และหน่วยงานที่เกี่ยวข้องเร่งขับเคลื่อนการพัฒนาจังหวัดชายแดนภาคใต้ให้เกิดผลเป็นรูปธรรมโดยเร็ว  


วันศุกร์ที่ 27 พฤศจิกายน 2563
พิมพ์
รองนายกรัฐมนตรีพลเอกประวิตรฯ สั่งการ ศอ.บต. และหน่วยงานที่เกี่ยวข้องเร่งขับเคลื่อนการพัฒนาจังหวัดชายแดนภาคใต้ให้เกิดผลเป็นรูปธรรมโดยเร็ว
พลเอก ประวิตร วงษ์สุวรรณ รองนายกรัฐมนตรี  สั่งการ ศอ.บต. และหน่วยงานที่เกี่ยวข้องเร่งขับเคลื่อนการพัฒนาจังหวัดชายแดนภาคใต้ให้เกิดผลเป็นรูปธรรมโดยเร็ว
วันนี้ (27 พ.ย. 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ  รองนายกรัฐมนตรี เป็นประธานการประชุมคณะกรรมการยุทธศาสตร์ด้านการพัฒนาจังหวัดชายแดนภาคใต้ (กพต.) ครั้งที่ 2/2563 ร่วมกับหน่วยงานที่เกี่ยวข้อง โดยมีนายอนุชา นาคาศัย รัฐมนตรีประจำสำนักนายกรัฐมนตรี  นายสุชาติ ชมกลิ่น รัฐมนตรีว่าการกระทรวงแรงงาน พลเรือตรี สมเกียรติ ผลประยูร เลขาธิการ ศอ.บต. เข้าร่วมด้วย
รองนายกรัฐมนตรีย้ำว่าการพัฒนาจังหวัดชายแดนภาคใต้เป็นนโยบายสำคัญของรัฐบาลเพื่อให้ประชาชนมีคุณภาพชีวิตความเป็นอยู่ที่ดีขึ้นและมีสังคมที่ดีนำไปสู่การแก้ปัญหาความมั่นคงในระยะต่อไปอย่างยั่งยืน ซึ่งต้องบูรณาการทำงานร่วมกันโดยเฉพาะเรื่องการขับเคลื่อน เมืองต้นแบบ “สามเหลี่ยมมั่นคง มั่งคั่ง ยั่งยืน” ในพื้นที่อำเภอจะนะ จังหวัดสงขลา ไปสู่ “เมืองต้นแบบอุตสาหกรรมก้าวหน้าแห่ง อนาคต” การดำเนินการจัดสรรโควตาพลังงานไฟฟ้า  1,700  เมกะวัตต์ เพื่อเป็นจุดเริ่มต้นของการดำเนินการพัฒนา  การส่งเสริมการลงทุนในพื้นที่ เขตพัฒนาพิเศษเฉพาะกิจเมืองต้นแบบอุตสาหกรรมก้าวหน้าแห่งอนาคต อำเภอจะนะ จังหวัดสงขลา ตามแผนการลงทุนของภาคเอกชน โดยขอให้ทุกหน่วยงานทำงานอย่างเต็มที่ให้เกิดผลเป็นรูปธรรม ให้แล้วเสร็จภายใน 31 มีนาคม 2563 และติดตามผลรายงานอย่างต่อเนื่อง รวมถึงการดำเนินการตามนโยบายของคณะรัฐมนตรี รัฐบาล นายกรัฐมนตรี ที่ได้สั่งการไปแล้ว รวมทั้งเรื่องที่ประชุม กพต. เห็นชอบ ให้ ศอ.บต.ประสานงานร่วมกับส่วนราชการหน่วยงานที่เกี่ยวข้อง ขับเคลื่อนวางแผนและดำเนินการโดยเร็วให้เกิดผลเป็นรูปธรรม เพื่อให้เกิดผลสำเร็จและประโยชน์สูงสุดต่อประชาชนและประเทศชาติต่อไป
ทั้งนี้ ที่ประชุมมีมติทราบ 3 เรื่อง ได้แก่ (1) รายงานความคืบหน้าการดำเนินปรับผังเมืองเพื่อรองรับเมืองต้นแบบอุตสาหกรรมก้าวหน้าแห่งอนาคต อำเภอจะนะ จังหวัดสงขลา (1) รายงานความคืบหน้าการดำเนินการจัดสรรโควตาพลังงานไฟฟ้า  1,700  เมกะวัตต์ เพื่อเป็นจุดเริ่มต้นของการดำเนินการพัฒนาตามมติคณะรัฐมนตรี เมื่อวันที่ 7 พฤษภาคม 2562 และ (3) รายงานความคืบหน้าการดำเนินการพิจารณามาตรการส่งเสริมการลงทุนในพื้นที่เขตพัฒนาพิเศษเฉพาะกิจเมืองต้นแบบอุตสาหกรรมก้าวหน้าแห่งอนาคต อำเภอจะนะ จังหวัดสงขลา ตามแผนการลงทุน ของภาคเอกชน ตามมติคณะรัฐมนตรี เมื่อวันที่ 21 มกราคม 2563 ซึ่งต้องการเร่งรัดกระบวนการทั้งหมดให้แล้วเสร็จภายในวันที่ 31 มีนาคม 2563 เพื่อสามารถเดินหน้าการพัฒนาไปทำงานในมิติอื่น ๆ
นอกจากนี้ ที่ประชุมมีมติเห็นชอบ ดังนี้ (1) โครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืนพื้นที่จังหวัดชายแดนภาคใต้เป็นกรณีเร่งด่วน และการจัดทำปะการังเทียมพื้นที่ชายฝั่งทะเลจังหวัดชายแดนภาคใต้  (2) แผนปฏิบัติการช่วยเหลือและพัฒนาแรงงานไทยในพื้นที่จังหวัดชายแดนภาคใต้กลุ่ม ที่เดินทางกลับจากต่างประเทศภายใต้สถานการณ์การแพร่ ระบาดของโรคติดเชื้อไวรัสโคโรนา 2019 (COVID-19) และ (3) แผนพัฒนาระบบสาธารณสุข 4 อำเภอชายแดนของจังหวัดสงขลา และงานสาธารณสุขต่อเนื่องในพื้นที่จังหวัดชายแดนภาคใต้ รองรับการพัฒนาเขตพัฒนาพิเศษเฉพาะกิจเมืองต้นแบบอุตสาหกรรมก้าวหน้าแห่งอนาคต อำเภอจะนะ จังหวัดสงขลา (พ.ศ. 2564 – 2567) เพื่อนำไปสู่การกำหนดทิศทาง และแนวทางสำคัญในการบูรณาการทำงานของทุกภาคส่วนให้เป็นไปตามเป้าหมายคือ การอยู่ดีกินดีของประชาชนในพื้นที่จังหวัดชายแดนภาคใต้
-------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37088