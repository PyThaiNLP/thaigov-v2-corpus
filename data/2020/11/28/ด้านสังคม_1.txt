รัฐบาลไทย-ข่าวทำเนียบรัฐบาล-รมว.สธ. นำชาวสาธารณสุขถวายสักการะ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข


วันศุกร์ที่ 27 พฤศจิกายน 2563
รมว.สธ. นำชาวสาธารณสุขถวายสักการะ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข
รัฐมนตรีว่าการกระทรวงสาธารณสุข นำผู้บริหาร และบุคลากรสาธารณสุข ถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร อธิบดีกรมสาธารณสุขพระองค์แรก เนื่องในวันสถาปนากระทรวงสาธารณสุข
เช้าวันนี้ (27 พฤศจิกายน 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข, ดร.สาธิต  ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์เกียรติภูมิ  วงศ์รจิต ปลัดกระทรวงสาธารณสุข และคณะผู้บริหาร ข้าราชการ เจ้าหน้าที่สาธารณสุข ผู้แทนหน่วยงาน สมาคม องค์กรต่างๆ ร่วมพิธีวางพานพุ่มถวายสักการะพระอนุสาวรีย์สมเด็จพระเจ้าบรมวงศ์เธอ กรมพระยาชัยนาทนเรนทร และจัดนิทรรศการเฉลิมพระเกียรติ เนื่องในวันคล้ายวันสถาปนากระทรวงสาธารณสุข และพิธีสดัปกรณ์ ทำบุญอุทิศส่วนกุศลให้ข้าราชการและเจ้าหน้าที่กระทรวงสาธารณสุขที่ล่วงลับไปแล้ว
นายอนุทินกล่าวว่า การสาธารณสุขไทย ได้รับสถาปนาครั้งแรกเมื่อ 102 ปีที่ผ่านมา (27 พฤศจิกายน 2461) ด้วยพระมหากรุณาธิคุณของพระบาทสมเด็จพระมงกุฎเกล้าเจ้าอยู่หัว ทรงแต่งตั้งพระเจ้าน้องยาเธอกรมหมื่นชัยนาทนเรนทร เป็นอธิบดีกรมสาธารณสุขพระองค์แรก ซึ่งพระองค์ทรงบำเพ็ญพระกรณียกิจเป็นประโยชน์ต่อการแพทย์ การสาธารณสุข และการเภสัชกรรม ตลอดพระชนม์ชีพ ทำให้การสาธารณสุขไทยพัฒนาต่อเนื่องมาเป็นลำดับ จนยกฐานะขึ้นเป็นกระทรวงสาธารณสุขเมื่อวันที่ 10 มีนาคม 2485 และเมื่อวันที่ 18 สิงหาคม 2509 คณะรัฐมนตรีได้อนุมัติให้วันที่ 27 พฤศจิกายนของทุกปี เป็นวันคล้ายวันสถาปนากระทรวงสาธารณสุข เพื่อรำลึกความสำคัญของงานสาธารณสุขที่ได้พัฒนาอย่างเป็นรูปธรรมตลอดมา  โดยในปีนี้กระทรวงสาธารณสุขมีอายุครบ 78 ปี
นายอนุทินกล่าวต่อว่า ตั้งแต่ต้นปีจนถึงขณะนี้ ประเทศไทยและทั่วโลกเผชิญกับภัยคุกคามสุขภาพครั้งสำคัญ จากการแพร่ระบาดของโรคโควิด 19 ที่ส่งผลกระทบไปถึงสังคม เศรษฐกิจ วิกฤตที่เกิดขึ้นก็เป็นโอกาสที่ทำให้โลกได้เห็นถึงพลังความร่วมมือของคนไทย ทั้งการช่วยเหลือแบ่งปัน การปฏิบัติตามมาตรการอย่างเคร่งครัด รวมถึงศักยภาพของระบบสาธารณสุขไทย ที่มีบุคลากรด้านการแพทย์และสาธารณสุขที่มีความรู้ความสามารถ มีอาสาสมัครสาธารณสุขที่เข้มแข็ง ทำให้ประเทศไทยประสบความสำเร็จในการควบคุมป้องกันโรค และได้รับการชื่นชมจากองค์การอนามัยโลกและนานาชาติ
สำหรับการดำเนินงานต่อจากนี้ กระทรวงสาธารณสุขให้ความสำคัญสูงสุดต่อโครงการพระราชดำริและโครงการเฉลิมพระเกียรติทุกโครงการ และจะพัฒนาระบบสุขภาพ อาทิ การพัฒนาระบบสุขภาพปฐมภูมิ ให้คนไทยทุกครอบครัวมีหมอประจำตัว 3 คน ประชาชนสิทธิหลักประกันสุขภาพเข้ารับบริการที่สถานบริการปฐมภูมิได้ทุกแห่ง นำร่องในกรุงเทพมหานคร นครราชสีมา ชัยภูมิ บุรีรัมย์ สุรินทร์ และจะขยายทั่วประเทศ ผู้ป่วยมะเร็งรักษาได้ทุกที่ที่มีความพร้อม นอกจากนี้ จะนำเทคโนโลยีมาช่วยเพิ่มความสะดวกรวดเร็วในการเข้ารับบริการ ให้โรงพยาบาลในสังกัดเป็น Smart Hospital สร้างความรอบรู้ด้านสุขภาพและปรับเปลี่ยนพฤติกรรมเพื่อการมีสุขภาพที่ดี
ทั้งนี้ กระทรวงสาธารณสุข ได้จัดกิจกรรมเนื่องในวันคล้ายวันสถาปนากระทรวงสาธารณสุข ครบรอบ 78 ปี  พร้อมแจกหน้ากากอนามัย และคู่มือประชาชน เตรียมความพร้อมรับมือฝุ่น PM2.5 และโรคระบบทางเดินหายใจ ณ สถานีรถไฟฟ้า MRT ตลาดบางใหญ่ (บริเวณเซ็นทรัลเวสต์เกต) ทางออก 1-4 เวลา 15.30-17.30 น.
********************* 27 พฤศจิกายน 2563

ที่มา : https://www.thaigov.go.th/news/contents/details/37084