รัฐบาลไทย-ข่าวทำเนียบรัฐบาล-ถ้อยแถลงนายกรัฐมนตรี ในพิธีเปิดงานแสดงสินค้าจีน-อาเซียน ครั้งที่ 17 วันศุกร์ที่ 27 พฤศจิกายน 2563 ผ่านระบบการประชุมทางไกล


วันศุกร์ที่ 27 พฤศจิกายน 2563
ถ้อยแถลงนายกรัฐมนตรี ในพิธีเปิดงานแสดงสินค้าจีน-อาเซียน ครั้งที่ 17 วันศุกร์ที่ 27 พฤศจิกายน 2563 ผ่านระบบการประชุมทางไกล
ถ้อยแถลงนายกรัฐมนตรีในพิธีเปิดงานแสดงสินค้าจีน-อาเซียน ครั้งที่ 17 วันศุกร์ที่ 27 พฤศจิกายน 2563 ผ่านระบบการประชุมทางไกล
ถ้อยแถลงนายกรัฐมนตรี
ในพิธีเปิดงานแสดงสินค้าจีน-อาเซียน ครั้งที่ 17
วันศุกร์ที่ 27 พฤศจิกายน 2563 ผ่านระบบการประชุมทางไกล
**************
ท่านประธานาธิบดี สี จิ้นผิง
ฯพณฯ ทั้งหลาย
แขกผู้มีเกียรติทุกท่าน
ผมมีความยินดีที่ได้ร่วมพิธีเปิดงานแสดงสินค้าจีน-อาเซียน ครั้งที่ 17 และขอส่งคำทักทายจากประเทศไทยมายังทุกท่านในวันนี้ ผมขอชื่นชมรัฐบาลจีน เขตปกครองตนเองกว่างซีจ้วง สำนักเลขาธิการงานแสดงสินค้าจีน-อาเซียน และทีมงานทั้งหมดที่ได้ร่วมจัดงานแสดงสินค้าครั้งนี้ขึ้น ภายใต้ข้อจำกัดและความท้าทายที่เกิดจากการแพร่ระบาดของโควิด-19
วิกฤตการณ์การแพร่ระบาดของโควิด-19 ทำให้พวกเราเห็นถึงความสำคัญของมิตรภาพและความร่วมมือระหว่างประเทศมากยิ่งขึ้น เราได้เห็นถึงจุดอ่อนที่ต้องแก้ไขปรับปรุง จุดแข็งที่ต้องส่งเสริมและพัฒนา ที่สำคัญเราได้เห็นถึงโอกาสในการก้าวข้ามผ่านข้อจำกัดเดิม เพื่อก้าวเข้าไปสู่
วิถีปกติใหม่ร่วมกัน
งานแสดงสินค้าจีน-อาเซียนในปีนี้ ถือเป็นกิจกรรมที่มีความสำคัญเป็นพิเศษ  ที่รัฐบาลและหน่วยงานภาครัฐร่วมกันดำเนินการเพื่อส่งเสริมการปรับแนวทางการดำเนินธุรกิจให้สอดคล้องกับวิถีปกติใหม่ ตลอดจนการเร่งแสวงหาและเสริมสร้างโอกาสทางเศรษฐกิจให้แก่ภาคเอกชน ทั้งในด้านการค้า การลงทุน การบริการ และการท่องเที่ยว รวมทั้งการส่งเสริมการใช้เทคโนโลยีที่ทันสมัย เพื่อทำให้ ทุกภาคส่วนเชื่อมั่นว่า “เราจะผ่านพ้นวิกฤตครั้งนี้ไปด้วยกันและฟื้นตัวกลับมาได้ดีกว่าเดิม”
ท่านประธานาธิบดี และแขกผู้มีเกียรติทุกท่าน
อาเซียนมีสถานะเป็นคู่ค้าอันดับที่ 1 ของจีน อันสะท้อนให้เห็นถึงมิตรภาพ และความร่วมมือร่วมใจระหว่างอาเซียนและจีน ผ่านความตกลงด้านเศรษฐกิจต่าง ๆ ที่พวกเราได้ดำเนินการร่วมกันมาโดยตลอด โดยเฉพาะอย่างยิ่งการยกระดับความตกลงการค้าเสรีอาเซียน-จีน โดยในปีนี้ถือเป็นวาระพิเศษของการครบรอบ 10 ปีของความตกลงฯ  ซึ่งเราควรใช้โอกาสพิเศษนี้สานต่อความร่วมมือระหว่างกันให้หลากหลายมากขึ้น ทั้งในด้านเศรษฐกิจดิจิทัลอาเซียน-จีน ตลอดจน
การพัฒนาโครงสร้างพื้นฐานด้านดิจิทัลที่ภาคธุรกิจรายย่อยและประชาชนสามารถเข้าถึงได้ รวมทั้งการพัฒนานวัตกรรมทางการเงินและการเสริมสร้างขีดความสามารถให้กับผู้ประกอบการ MSMEs start-ups และผู้ประกอบการท้องถิ่น ซึ่งเป็นส่วนสำคัญในการขับเคลื่อนเศรษฐกิจ
ฐานราก ให้สามารถเข้าถึงแหล่งเงินทุนและได้รับการพัฒนาทักษะที่จำเป็นมากขึ้น
ในโอกาสการสถาปนาความสัมพันธ์ทางการทูตไทย – จีน ครบ 45 ปี ในปีนี้ และอาเซียน – จีนจะร่วมฉลองความสัมพันธ์ ครบ 30 ปี ในปีหน้า ผมขอให้พวกเราร่วมแรงร่วมใจและมีความเป็นอันหนึ่งอันเดียวในการฝ่าฟันวิกฤตครั้งนี้และกลับมาแข็งแกร่งกว่าเดิม เพื่อให้ภูมิภาคของเราธำรงไว้ซึ่งความมั่นคง มั่งคั่ง และยั่งยืน  บนพื้นฐานของการมีคุณภาพชีวิตที่ดียิ่งขึ้นของประชาชนทุกคน
สุดท้ายนี้ ผมขอร่วมเปิดงานแสดงสินค้าจีน-อาเซียน ครั้งที่ 17 และขออวยพรให้งานครั้งนี้ประสบความสำเร็จและบรรลุวัตถุประสงค์ตามที่กำหนดไว้ทุกประการ

ที่มา : https://www.thaigov.go.th/news/contents/details/37087