รัฐบาลไทย-ข่าวทำเนียบรัฐบาล-นายกรัฐมนตรีเป็นประธานในพิธีเปิดให้บริการเดินเรือโดยสารไฟฟ้า (Electric Vehicle: EV) คลองผดุงกรุงเกษม เปิดเส้นทางเดินเรือที่เป็นมิตรกับสิ่งแวดล้อม


วันศุกร์ที่ 27 พฤศจิกายน 2563
พิมพ์
นายกรัฐมนตรีเป็นประธานในพิธีเปิดให้บริการเดินเรือโดยสารไฟฟ้า (Electric Vehicle: EV) คลองผดุงกรุงเกษม เปิดเส้นทางเดินเรือที่เป็นมิตรกับสิ่งแวดล้อม
นายกรัฐมนตรีเป็นประธานในพิธีเปิดให้บริการเดินเรือโดยสารไฟฟ้า (Electric Vehicle: EV) คลองผดุงกรุงเกษม เปิดเส้นทางเดินเรือที่เป็นมิตรกับสิ่งแวดล้อม
วันนี้ (27 พฤศจิกายน 2563) เวลา 09.00 น.  นายอนุชา บูรพชัยศรี โฆษกประจำสำนักนายกรัฐมนตรี เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดบริการเรือโดยสารพลังงานไฟฟ้า (Electric Vehicle: EV) เส้นทางคลองผดุงกรุงเกษม จากท่าเรือสถานีรถไฟหัวลำโพง ถึงท่าเรือตลาดเทวราช ซึ่งเป็นเส้นทางเดินเรือทางน้ำที่เป็นมิตรกับสิ่งแวดล้อม  ณ ท่าเรือสถานีรถไฟหัวลำโพง
โอกาสนี้ นายกรัฐมนตรีรับฟังการบรรยายสรุปภาพรวมโครงการบริหารจัดการเดินเรือไฟฟ้า คลองผดุงกรุงเกษม บริเวณสถานีอัดประจุไฟฟ้า (Charging Station) โดยดันคันโยกเพื่อเปิดพิธีอย่างเป็นทางการ  จากนั้น ลงเรือไฟฟ้าจากท่าเรือสถานีรถไฟหัวลำโพงไปยัง ท่าเรือตลาดเทวราช  ชมการสาธิตการกลับลำเรือในพื้นที่จำกัด 360 องศา พร้อมพบปะทักทายประชาชนโดยรอบบริเวณท่าเทียบเรือตลาดเทวราช
โฆษกประจำสำนักนายกรัฐมนตรี ยังเผยว่า นายกรัฐมนตรีย้ำรัฐบาลเห็นความสำคัญดูแลสิ่งแวดล้อม โดยเฉพาะมลพิษทางอากาศ ที่เกิดจากภาคอุตสาหกรรม การจราจร การเผาไหม้ ความร่วมมือจากประชาชนเป็นสิ่งสำคัญเพื่อร่วมกันเดินไปข้างหน้า เตรียมเข้าสู่ระบบไฟฟ้าในอนาคต ควาคู่ไปกับการพัฒนาในด้านอื่นๆ เช่น รถไฟ รถไฟฟ้า เพื่ออำนวยความสะดวกให้แก่ประชาชน เกิดการดูแลอย่างทั่วถึง
สำหรับโครงการเดินเรือคลองผดุงกรุงเกษมเป็นโครงข่ายรองในการเชื่อมต่อระบบขนส่งมวลชนเขตกรุงเทพชั้นในที่มีความแออัดของการจราจรสูง ซึ่งกรุงเทพมหานคร มีการเดินเรือมาแล้วเป็นระยะเวลาหนึ่ง เพื่อทดสอบความหนาแน่นของผู้โดยสาร ซึ่งได้รับการตอบรับเป็นอย่างมาก จึงได้ขยายผลโดยการนำเรือพลังงานไฟฟ้า 100% (Electric Vehicle : EV) เข้ามาเพิ่ม อีก 7 ลำ เพื่อให้บริการแก่ประชาชนอย่างเต็มรูปแบบ ซึ่งถือเป็นการให้บริการเรือโดยสารไฟฟ้าสายแรกของประเทศ นอกจากนี้คลองผดุงกรุงเกษมยังเป็นเส้นทางที่สามารถเชื่อมต่อกับโครงข่ายรถไฟฟ้าได้ถึง 3 สาย ได้แก่ สายสีน้ำเงิน สีม่วง และสายสีส้ม
………………………………….
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/37083