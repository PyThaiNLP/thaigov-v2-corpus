รัฐบาลไทย-ข่าวทำเนียบรัฐบาล-สธ.พบผู้ติดเชื้อโควิด 19 รายใหม่ ที่จ.สุราษฎร์ธานี ส่วนแม่สอดควบคุมโรคได้ดี


วันศุกร์ที่ 23 ตุลาคม 2563
สธ.พบผู้ติดเชื้อโควิด 19 รายใหม่ ที่จ.สุราษฎร์ธานี ส่วนแม่สอดควบคุมโรคได้ดี
กระทรวงสาธารณสุขเผยควบคุมสถานการณ์โควิด 19 ชายแดนแม่สอดได้ดี เตรียมผ่อนปรนมาตรการให้ประชาชนใช้ชีวิตตามปกติ ส่วนการพบผู้ติดเชื้อเพิ่มอีก 1 ราย ที่สุราษฎร์ธานี เป็นหญิงฝรั่งเศส ส่งตรวจเลือดรอผลพรุ่งนี้
กระทรวงสาธารณสุขเผยควบคุมสถานการณ์โควิด 19 ชายแดนแม่สอดได้ดี เตรียมผ่อนปรนมาตรการให้ประชาชนใช้ชีวิตตามปกติ ส่วนการพบผู้ติดเชื้อเพิ่มอีก 1 ราย ที่สุราษฎร์ธานี เป็นหญิงฝรั่งเศส ส่งตรวจเลือดรอผลพรุ่งนี้
วันนี้ (23 ตุลาคม 2563) ที่กรมควบคุมโรค  นายแพทย์โอภาส การย์กวินพงศ์ รักษาราชการแทนอธิบดีกรมควบคุมโรค พร้อมด้วย นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป แถลงข่าวสถานการณ์โรคโควิด 19 ในพื้นที่ อ.แม่สอด จ.ตาก และการพบผู้ติดเชื้อโควิด 19 รายใหม่ จ.สุราษฎร์ธานี
นายแพทย์โอภาส กล่าวว่า จากการดำเนินการตรวจหาเชื้อโควิด 19 เชิงรุกในพื้นที่ จ.ตาก โดยรถเก็บตัวอย่างชีวนิรภัยพระราชทาน ตั้งแต่วันที่ 12-22 ตุลาคม 2563 ค้นหาผู้ติดเชื้อกลุ่มเสี่ยงแล้ว 10,607 ตัวอย่างใน 4 อำเภอ ได้แก่ อ.แม่สอด จำนวน 8,656 ตัวอย่าง อยู่ระหว่างรอผล 1,138 ตัวอย่าง อำเภอแม่ระมาด จำนวน 480 ตัวอย่าง ให้ผลลบ 298 ตัวอย่าง รอผล 182 ตัวอย่าง  อำเภอท่าสองยาง จำนวน 1,194 ตัวอย่าง อยู่ระหว่างรอผล และอำเภออุ้มผาง จำนวน 277 ตัวอย่าง อยู่ระหว่างรอผล
นายแพทย์โอภาสกล่าวว่า ขณะนี้การควบคุมป้องกันโรคในพื้นที่ จ.ตาก สามารถดำเนินการได้ดี ทั้งนี้ เกิดจากความร่วมมือของประชาชน โดยร้านค้าและหน่วยงานราชการมีเจลแอลกอฮอล์และใช้ล้างมือ 100 เปอร์เซ็นต์ ประชาชนสวมหน้ากากอนามัยเมื่อออกนอกบ้าน 95 เปอร์เซ็นต์ และมีการเว้นระยะห่างเมื่อเข้าห้าง ตลาด และร้านค้าต่างๆ 85 เปอร์เซ็นต์ และบ่ายวันนี้ผู้ว่าราชการจังหวัดตาก ในฐานะประธานคณะกรรมการโรคติดต่อจังหวัดตาก ได้ประชุมหารือผ่อนปรนมาตรการต่างๆ เช่น การปิดด่านชั่วคราวด่านสะพานมิตรภาพไทย-เมียนมาแห่งที่ 2 การล็อกดาวน์ชุมชนย่อย 2 แห่ง การปิดโรงเรียนและศาสนสถานต่างๆ เพื่อให้ประชาชนกลับมาใช้ชีวิตได้ตามปกติ ไม่กระทบต่อเศรษฐกิจและสังคม
นายแพทย์โอภาสกล่าวว่า ได้รับรายงานว่า พบผู้ติดเชื้อโควิด 19 เป็นหญิงสัญชาติฝรั่งเศส อายุ 57 ปี เริ่มมีอาการป่วยเมื่อวันที่ 17 ตุลาคม ด้วยอาการไข้ ไอ มีเสมหะ ปวดกล้ามเนื้อ เข้ารับการรักษาที่ รพ.กรุงเทพ สมุยจ.สุราษฎร์ธานี เมื่อวันที่ 20 ตุลาคม ด้วยรถยนต์ส่วนตัว ตรวจอุณหภูมิไม่มีไข้ ผลเอกซเรย์ปอดปกติ จึงเก็บตัวอย่างในระบบทางเดินหายใจส่งตรวจที่ รพ.เกาะสมุย ผลพบเชื้อ และส่งตรวจยืนยันที่ศูนย์วิทยาศาสตร์การแพทย์ที่ 11 จ.สุราษฎร์ธานี อีกครั้ง ผลเป็นบวกเช่นกัน ซึ่งจะมีการเจาะเลือดเพื่อตรวจหาเชื้อโดยละเอียดอีกครั้งที่กรมวิทยาศาสตร์การแพทย์ คาดว่าจะทราบผลในวันพรุ่งนี้ ขณะนี้ผู้ป่วยเข้ารับการรักษาในห้องแยกโรค รพ.เกาะสมุย โดยบ่ายวันนี้ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เดินทางไปเยี่ยมผู้ติดเชื้อรายนี้ พร้อมนำยาต้านไวรัสไปสนับสนุนเพิ่มเติมให้กับ รพ.เกาะสมุย
สำหรับผู้ติดเชื้อรายนี้เดินทางจากประเทศฝรั่งเศสพร้อมครอบครัว 2 ราย เป็นสามีและลูก ถึงประเทศไทยวันที่ 30 กันยายน 2563 ด้วยสายการบินไทย TG 933 เข้ารับการกักตัวในสถานที่รัฐกำหนด (Alternative State Quarantine) จ.สมุทรปราการ อาการปกติ ได้รับการตรวจเชื้อ 2 ครั้ง วันที่ 3 ตุลาคม และวันที่ 11 ตุลาคม ผลเป็นลบทั้ง 2 ครั้ง เมื่อครบกำหนดออกจากสถานที่กักกัน วันที่ 15 ตุลาคม ไปสถานทูตฝรั่งเศส และช่วงบ่ายเดินทางไป
เกาะสมุย จ.สุราษฎร์ธานี ด้วยสายการบินบางกอกแอร์เวย์ เที่ยวบิน PG 167 เมื่อถึงมีเพื่อน 1 คน มารับด้วยรถยนต์ส่วนตัวไปส่งบ้านพัก
ขณะนี้ทีมสอบสวนโรคได้เข้าไปติดตามผู้สัมผัส โดยเป็นผู้สัมผัสเสี่ยงสูง 15 ราย ได้แก่ สามีและลูก ผู้โดยสารเที่ยวบินเดียวกัน 10 ราย และลูกเรือ 2 ราย และเพื่อนที่ไปรับที่สนามบิน 1 ราย เบื้องต้นผลการตรวจสมาชิกในครอบครัวไม่พบเชื้อและรับไว้ในห้องแยกโรค รพ.เกาะสมุยแล้ว อยู่ระหว่างการเฝ้าระวังอาการ ส่วนเพื่อนอยู่ระหว่างการรอผลตรวจ ขณะที่ผู้โดยสารและลุกเรือกำลังติดตามมารับการตรวจ ส่วนผู้สัมผัสเสี่ยงต่ำมีทั้งหมด 21 ราย คาดว่าผู้ติดเชื้อรายนี้มีโอกาสเป็นการติดเชื้อภายในประเทศ เนื่องจากเริ่มป่วยหลังออกจากสถานกักกันโรค อยู่ระหว่างการสอบสวนโรคโดยละเอียด นอกจากนี้สำนักงานสาธารณสุขจังหวัดสมุทรปราการ ได้ส่งทีมสอบสวนโรคเข้าเก็บตัวอย่างบุคลากรในสถานกักกันโรคที่รัฐกำหนดจำนวน 40 คน เพื่อเฝ้าระวังตามมาตรการสอบสวนโรค และจะส่งทีมเข้าไปในสถานที่ที่ผู้ติดเชื้อได้ไปเพื่อให้ทราบสาเหตุของการติดเชื้อที่แท้จริง
ขอความร่วมมือประชาชนอย่าตื่นตระหนก กระทรวงสาธารณสุขและหน่วยงานที่เกี่ยวข้องได้ดำเนินการควบคุมป้องกันโรคตามมาตรการอย่างรวดเร็วเพื่อสร้างความมั่นใจให้กับประชาชนในพื้นที่ อย่างไรก็ตามทุกคนยังคงต้องอยู่กับโควิด 19 ไปอีกระยะหนึ่ง ดังนั้นสิ่งสำคัญที่สุดเปรียบเสมือนวัคซีนช่วยป้องกันการติดเชื้อคือ การสวมหน้ากากอนามัย ล้างมือ เว้นระยะห่าง เข้ารับบริการสถานที่ต่างๆ ลงทะเบียนด้วย "ไทยชนะ" ทุกครั้ง
************************************** 23 ตุลาคม 2563

ที่มา : https://www.thaigov.go.th/news/contents/details/36172