รัฐบาลไทย-ข่าวทำเนียบรัฐบาล-สุชาติ' มอบ เลขารัฐมนตรีฯ ติดตามความก้าวหน้าโครงการ Co - payment ขับเคลื่อนจ้างงานเด็กจบใหม่ให้มีงานทำ


วันศุกร์ที่ 23 ตุลาคม 2563
สุชาติ' มอบ เลขารัฐมนตรีฯ ติดตามความก้าวหน้าโครงการ Co - payment ขับเคลื่อนจ้างงานเด็กจบใหม่ให้มีงานทำ
รัฐมนตรีสุชาติ ชมกลิ่น มอบหมาย เลขานุการรัฐมนตรีว่าการกระทรวงแรงงาน ประชุมติดตามความคืบหน้าโครงการส่งเสริมการจ้างงานใหม่สำหรับผู้จบการศึกษาใหม่ โดยภาครัฐและเอกชน (Co – payment) ขับเคลื่อนจ้างงานเด็กจบใหม่ให้มีงานทำ
เมื่อวันที่ 22 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมาย นายสุเทพ ชิตยวงศ์ เลขานุการรัฐมนตรีว่าการกระทรวงแรงงาน เป็นประธานการประชุมเชิงปฎิบัติการเพื่อจัดทำฐานข้อมูลการจ้างงานนักเรียนนักศึกษาที่จบใหม่ในปีการศึกษา 2561 -2563 ณ ห้องประชุมชั้น 5 สำนักงานคณะกรรมการการอาชีวศึกษา กระทรวงศึกษาธิการ โดยเลขารัฐมนตรีฯ กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี ได้ให้ความสำคัญกับการส่งเสริมการมีงานทำของผู้ที่ได้รับผลกระทบจากโควิด -19 และนักเรียนนักศึกษาจบใหม่ให้มีงานทำ เพื่อขับเคลื่อนเศรษฐกิจของประเทศให้กลับมาฟื้นตัวโดยเร็ว ในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ผมมาประชุมร่วมกับผู้บริหารสำนักงานคณะกรรมการการอาชีวศึกษา กระทรวงศึกษาธิการ และหน่วยงานที่เกี่ยวข้องเพื่อติดตามผลการจ้างงานภาครัฐ โครงการส่งเสริมการจ้างงานใหม่สำหรับผู้จบการศึกษาใหม่ โดยภาครัฐและเอกชน (Co – payment) ว่าขนาดนี้มีความคืบหน้าในการดำเนินการอย่างไรบ้าง ตลอดจนการพูดคุยหารือกันในรายละเอียดเกี่ยวกับความร่วมมือระหว่างกระทรวงแรงงานกับสำนักงานคณะกรรมการการอาชีวศึกษา กระทรวงศึกษาธิการ เพื่อผลักดันให้เกิดการจ้างงานให้แก่นักเรียน นักศึกษาที่จบใหม่ สอดคล้องกับนโยบายของรัฐบาลในการส่งเสริมการมีงานทำแก่ประชาชนวัยทำงาน และบรรเทาความเดือดร้อนจากปัญหาการว่างงาน – ตกงาน ที่ได้รับผลกระทบจากโควิด -19
สำหรับโครงการส่งเสริมการจ้างงานใหม่สำหรับผู้จบการศึกษาใหม่ โดยภาครัฐและเอกชน (Co – payment) มีเป้าหมายดำเนินการ 260,000 คน ระยะเวลาดำเนินการ ตั้งแต่เดือนตุลาคม 2563 – เดือนกันยายน 2564 คุณสมบัติของนายจ้างและสถานประกอบการที่ต้องการร่วมโครงการจะต้องอยู่ในระบบประกันสังคม ไม่มีการเลิกจ้างลูกจ้างเดิมเกินกว่าร้อยละ 15 ภายในระยะเวลา 1 ปี นับจากวันที่ได้รับพิจารณาให้เข้าร่วมโครงการและทำสัญญาจ้างงานผู้จบการศึกษาใหม่เข้าทำงาน เป็นระยะเวลา 1 ปี หรือหากผู้จบการศึกษาใหม่ลาออกในระหว่างโครงการสถานประกอบการสามารถหาผู้จบการศึกษาใหม่ทดแทนได้ ในส่วนของผู้จบการศึกษาใหม่ ต้องมีสัญชาติไทยและไม่เคยอยู่ในระบบประกันสังคมมาก่อน อายุไม่เกิน 25 ปี หรือหากอายุเกินกว่า 25 ปี ต้องเป็นผู้จบการศึกษาประจำปีการศึกษา พ.ศ.2562 หรือ พ.ศ.2563 ผู้สนใจที่สำเร็จการศึกษาระดับ ป.ตรี ปวส. ปวช. และ ม.6 สามารถลงทะเบียนผ่านหน้าเว็บไซต์ “ไทยมีงานทำ.com” และคลิ๊กแบนเนอร์จ้างงานเด็กจบใหม่ จากนั้นลงทะเบียนตามขั้นตอนที่กำหนด หรือสอบถามรายละเอียดเพิ่มเติมได้ที่ สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/36174