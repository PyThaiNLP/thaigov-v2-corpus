รัฐบาลไทย-ข่าวทำเนียบรัฐบาล-รมช.ธรรมนัส  มอบเงินโครงการเยียวยาเกษตรกรชาวสวนลำไย ปี 2563 พร้อมมอบหนังสือ ส.ป.ก.4-01 


วันศุกร์ที่ 23 ตุลาคม 2563
รมช.ธรรมนัส  มอบเงินโครงการเยียวยาเกษตรกรชาวสวนลำไย ปี 2563 พร้อมมอบหนังสือ ส.ป.ก.4-01
รมช.ธรรมนัส  มอบเงินโครงการเยียวยาเกษตรกรชาวสวนลำไย ปี 2563 พร้อมมอบหนังสือ ส.ป.ก.4-01 เพื่อบรรเทาความเดือดร้อนแก่พี่น้องเกษตรกร
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานการมอบนโยบายแนวทางการช่วยเหลือเกษตรกรของรัฐบาล และมอบเงินโครงการเยียวยาเกษตรกรชาวสวนลำไย ปี 2563 พร้อมมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) แก่พี่น้องเกษตรกร ณ ห้องแกรนด์ภูคำ โรงแรมเชียงใหม่ภูคำ อ.เมือง จ.เชียงใหม่ ว่า จากการที่คณะรัฐมนตรีได้มีมติอนุมัติการดำเนินงานโครงการเยียวยาเกษตรกรชาวสวนลำไย ปี 2563 เพื่อบรรเทาความเดือดร้อนของพี่น้องเกษตรกรชาวสวนลำไยจากการได้รับผลกระทบจากสภาพอากาศที่แปรปรวน และจากการแพร่ระบาดของเชื้อไวรัลโควิด-19 กระทรวงเกษตรและสหกรณ์จึงมีนโยบายช่วยเหลือเยียวยาเกษตรกรชาวสวนลำไย ปี 2563 ในอัตราไร่ละ 2,000 บาท ไม่เกิน 5 ไร่/ครัวเรือน และลำไยต้องมีอายุ 5 ปี ขึ้นไป
โดยข้อมูลการขึ้นทะเบียนของเกษตรกรผู้ผลิตลำไย จังหวัดเชียงใหม่ ณ วันที่ 15 ตุลาคม 2563 มีเกษตรกรที่ขึ้นทะเบียนฯ จำนวน 68,595 ครัวเรือน เป็นพื้นที่ 447,801.80 ไร่ โดยมีเกษตรกรที่ยืนยันสิทธิ์ เพื่อเข้าร่วมเยียวยาเกษตรกรชาวสวนลำไย ปี 2563 จำนวน 61,616 ครัวเรือน เป็นพื้นที่ 406,154.91 ไร่ รวมเป็นเงิน 812,309,820 บาทธนาคารเพื่อการเกษตรและสหกรณ์ เริ่มดำเนินการจ่ายเงินเข้าบัญชีให้แก่เกษตรกรชาวสวนลำไย ตั้งแต่วันที่ 16 ตุลาคม ถึง 15 ธันวาคม 2563 และรับฟังปัญหาต่างๆที่เกษตรกรได้รับ และมอบแนวทางการดำเนินการแก้ไขของพี่น้องเกษตรกรชาวสวนลำไยด้วย
อีกทั้ง ยังได้มอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) แก่พี่น้องเกษตรกร จำนวน 14 ราย 14 แปลง พื้นที่ 39-1-16 ไร่ เป็นเกษตรกรในพื้นที่อำเภอดอยหล่อ อำเภอแม่วาง และอำเภอจอมทอง เพื่อช่วยเหลือพี่น้องเกษตรกรที่ยังไม่มีที่ดินทำกินหรือที่อยู่อาศัย ให้ได้รับโอกาสและความเสมอภาคทาง ได้มีที่ทำกินอย่างถูกต้องตามกฎหมายในการประกอบอาชีพเกษตรกรรม เพื่อสร้างการเติบโตอย่างยั่งยืน พร้อมพัฒนาด้านการเกษตร ซึ่งสามารถสร้างรายได้ให้แก่เกษตรกรให้มีความเป็นอยู่ที่ดีขึ้น

ที่มา : https://www.thaigov.go.th/news/contents/details/36169