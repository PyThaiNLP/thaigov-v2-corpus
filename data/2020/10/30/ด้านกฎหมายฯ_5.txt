รัฐบาลไทย-ข่าวทำเนียบรัฐบาล-กระทรวงยุติธรรม ร่วมกับสภาการพยาบาล ลงนามบันทึกข้อตกลงความร่วมมือการยกระดับพยาบาลวิชาชีพในสถานที่ควบคุม


วันพฤหัสบดีที่ 29 ตุลาคม 2563
กระทรวงยุติธรรม ร่วมกับสภาการพยาบาล ลงนามบันทึกข้อตกลงความร่วมมือการยกระดับพยาบาลวิชาชีพในสถานที่ควบคุม
กระทรวงยุติธรรม ร่วมกับสภาการพยาบาล ลงนามบันทึกข้อตกลงความร่วมมือการยกระดับพยาบาลวิชาชีพในสถานที่ควบคุม
ในวันพฤหัสบดีที่ ๒๙ ตุลาคม ๒๕๖๓ เวลา ๑๐.๐๐ น. ณ ห้องรับรองกระทรวงยุติธรรม ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม พร้อมด้วย รองศาสตราจารย์ทัศนา บุญทอง นายกสภาการพยาบาล ร่วมลงนามบันทึกข้อตกลงความร่วมมือ (MOU) เรื่อง การยกระดับพยาบาลวิชาชีพในสถานที่ควบคุม โดยมี นายอายุตม์ สินธพพันธุ์ อธิบดีกรมราชทัณฑ์ พันตำรวจโท วรรณพงษ์ คชรักษ์ อธิบดีกรมพินิจและคุ้มครองเด็กและเยาวชน รองศาสตราจารย์ ดร. ศิริอร สินธุ อุปนายกสภาการพยาบาล และผู้ช่วยศาสตราจารย์อังคณา สริยาภรณ์ เลขาธิการสภาการพยาบาล ร่วมลงนามเป็นสักขีพยานฯ พร้อมทั้งคณะผู้บริหารจากกรมราชทัณฑ์ กรมพินิจและคุ้มครองเด็กและเยาวชน กรมคุมประพฤติ และสภาการพยาบาล เข้าร่วม
สำหรับการลงนามบันทึกข้อตกลงความร่วมมือการยกระดับพยาบาลวิชาชีพในสถานที่ควบคุมในครั้งนี้ มีวัตถุประสงค์เพื่อประสานความร่วมมือระหว่างกระทรวงยุติธรรมกับสภาการพยาบาล เพื่อยกระดับความรู้ความสามารถเฉพาะทาง รวมถึงสร้างขวัญและกำลังใจในการปฏิบัติงานให้ได้มาตรฐานการดูแลสุขภาพผู้ถูกควบคุมตัวในสถานที่ควบคุม สร้างความพร้อมทั้งด้านร่างกายและจิตใจเพื่อดำเนินการแก้ไข บำบัดฟื้นฟู ผู้ถูกควบคุมในสถานที่ควบคุม เพื่อให้ผู้กระทำผิดกลับคืนสู่สังคมได้อย่างปกติสุข โดยสภาการพยาบาล มีบทบาทในการศึกษา วิเคราะห์ กำหนดเกณฑ์มาตรฐานการฝึกอบรมหลักสูตรการพยาบาลเฉพาะทางในสถานที่ควบคุม พร้อมทั้งสนับสนุนเส้นทางความก้าวหน้าในวิชาชีพ รวมถึงการเพิ่มค่าตอบแทนให้แก่ผู้ผ่านการฝึกอบรมหลักสูตรการพยาบาลเฉพาะทางในสถานที่ควบคุม สำหรับในส่วนของกระทรวงยุติธรรม โดยกลุ่มภารกิจด้านพัฒนาพฤตินิสัย ซึ่งประกอบไปด้วยกรมราชทัณฑ์ และกรมพินิจและคุ้มครองเด็กและเยาวชน เป็นกรมที่มีบทบาทในการสนับสนุนแลกเปลี่ยนข้อมูลแก่สภาการพยาบาล เพื่อประกอบการศึกษา วิเคราะห์สำหรับการจัดทำเกณฑ์มาตรฐานการฝึกอบรมหลักสูตรการพยาบาลเฉพาะทางในสถานที่ควบคุม เพื่อเพิ่มศักยภาพในการดูแลสุขภาพของผู้ถูกควบคุมตัวได้อย่างมีคุณภาพมีมาตรฐาน และปลอดภัย ตลอดจนพัฒนาเส้นทางความก้าวหน้าในวิชาชีพให้มีความเหมาะสม
โดยบุคลากรวิชาชีพการพยาบาลที่ปฏิบัติงานในหน่วยงานสังกัดกระทรวงยุติธรรม ต้องใช้ความเชี่ยวชาญเฉพาะในการดูแลด้านสุขภาพให้กับผู้ถูกคุมขังภายใต้ข้อจำกัดการควบคุม นับว่าเป็นสิ่งที่ดีและเกิดประโยขน์สูงสุดต่อบุคลากรวิชาชีพการพยาบาล โดยเป็นการเพิ่มศักยภาพในการดูแลสุขภาพของผู้ถูกควบคุมตัวได้อย่างมีคุณภาพ มีมาตรฐาน และปลอดภัย ตลอดจนพัฒนาเส้นทางความก้าวหน้าในวิชาชีพให้แก่พยาบาลวิชาชีพผู้ผ่านการฝึกอบรมหลักสูตรการพยาบาลเฉพาะทางในสถานที่ควบคุมอีกด้วย
--------------------------------------------------

ที่มา : https://www.thaigov.go.th/news/contents/details/36336