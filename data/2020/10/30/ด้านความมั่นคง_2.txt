รัฐบาลไทย-ข่าวทำเนียบรัฐบาล-‘ทส. แถลง “ไทยลดโลกร้อนได้ตามเป้า” พร้อมก้าวสู่เป้าหมายที่ใหญ่ขึ้นในปี 2573’


วันพฤหัสบดีที่ 29 ตุลาคม 2563
‘ทส. แถลง “ไทยลดโลกร้อนได้ตามเป้า” พร้อมก้าวสู่เป้าหมายที่ใหญ่ขึ้นในปี 2573’
‘ทส. แถลง “ไทยลดโลกร้อนได้ตามเป้า” พร้อมก้าวสู่เป้าหมายที่ใหญ่ขึ้นในปี 2573’
วันนี้ (29 ตุลาคม 2563) เวลา 13.00 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เป็นประธานแถลงความสำเร็จผลการดำเนินงานลดก๊าซเรือนกระจกตามเป้าหมาย NAMA และเปลี่ยนผ่านสู่เป้าหมาย NDC ณ ห้องประชุม Infinity 1-2 ชั้น G โรงแรมพูลแมน คิง เพาเวอร์ กรุงเทพฯ
รมว.ทส. กล่าวว่า “เป็นที่น่ายินดีที่ทุกภาคส่วน ทั้งภาครัฐ ภาคเอกชน ภาคประชาชน ร่วมแรงร่วมใจกัน จนทำให้ปริมาณการปล่อยก๊าซเรือนกระจกของประเทศไทย บรรลุเป้าหมายที่ตั้งไว้ เป็นการแสดงออกให้นานาประเทศได้เห็นว่า ประเทศไทยของเรานั้น ตั้งใจที่เข้าร่วมเป็นส่วนหนึ่งของประชาคมโลกในการแก้ปัญหาโลกร้อน และร่วมรักษาโลกใบนี้ไว้ให้ลูกหลานของพวกเราต่อไปในอนาคต”
ปัจจุบัน ประเทศไทยได้แบ่งการลดการปล่อยก๊าซเรือนกระจกออกเป็น 2 ระยะ โดยในระยะแรก คือ การดำเนินงานตามแผนการลดก๊าซเรือนกระจกที่เหมาะสมของประเทศ (Nationally Appropriate Mitigation Action: NAMA) ภายในปี 2563 ซึ่งได้ดำเนินงานบรรลุเป้าหมายภายในประเทศแล้ว ที่สามารถลดการปล่อยก๊าซเรือนกระจกลงได้อยู่ระหว่างร้อยละ 7-20 หรือ 25– 73 ล้านตันคาร์บอนไดออกไซด์เทียบเท่า (MtCO2eq) เมื่อเทียบเคียงกับกรณีพื้นฐาน (BAU) เมื่อปี 2548 โดยในปี 2561 มีปริมาณลดลงอยู่ที่ 57.84 MtCO2eq คิดเป็นร้อยละ 15.76
สำหรับเป้าหมายในระยะต่อไปนั้น คือ การมีส่วนร่วมที่ประเทศกำหนด (Nationally Determined Contribution: NDC) ภายในปี 2573 ซึ่งมีเป้าหมายลดการปล่อยก๊าซเรือนกระจกอยู่ที่ร้อยละ 20-25
นอกจากนี้ รมว.ทส. ยังกล่าวเสริมอีกว่า “เป้าหมาย NDC นับว่ามีความท้าทายเป็นอย่างมาก แต่ไม่เกินความสามารถ เพราะเราจะมีความร่วมมือกันอย่างดี มีความเข้าใจในเป้าหมายร่วมกันมากขึ้น มีกฎหมายที่จะออกรองรับในอนาคต และมีการติดตามประเมินผลที่ชัดเจน”

ที่มา : https://www.thaigov.go.th/news/contents/details/36335