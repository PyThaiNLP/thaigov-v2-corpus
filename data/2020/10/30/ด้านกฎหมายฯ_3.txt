รัฐบาลไทย-ข่าวทำเนียบรัฐบาล-กระทรวงยุติธรรม เปิดตัวโมเดลทำนายการกระทำผิดซ้ำ โดยความร่วมมือระหว่างกระทรวงยุติธรรมและศูนย์ Big Data Experience จัดงานเสวนาวิชาการ เรื่อง ทิศทางการใช้ประโยชน์จาก Machine Learning 


วันพฤหัสบดีที่ 29 ตุลาคม 2563
กระทรวงยุติธรรม เปิดตัวโมเดลทำนายการกระทำผิดซ้ำ โดยความร่วมมือระหว่างกระทรวงยุติธรรมและศูนย์ Big Data Experience จัดงานเสวนาวิชาการ เรื่อง ทิศทางการใช้ประโยชน์จาก Machine Learning
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดงานและปาฐกถาพิเศษ ในงานเสวนาวิชาการ เรื่อง “ทิศทางการใช้ประโยชน์จาก Machine Learning และเทคโนโลยี Big Data เพื่อพัฒนามาตรฐานการอำนวยความยุติธรรม”
ในวันอังคารที่ ๒๗ ตุลาคม ๒๕๖๓ เวลา ๐๙.๐๐ น. ณ Big Data Experience Center (BX) อาคาร Knowledge Exchange Center (KX) ชั้น ๑๐ ห้อง X๐๑AB
ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม เป็นประธานเปิดงานและปาฐกถาพิเศษ ในงานเสวนาวิชาการ เรื่อง “ทิศทางการใช้ประโยชน์จาก Machine Learning และเทคโนโลยี Big Data เพื่อพัฒนามาตรฐานการอำนวยความยุติธรรม” โดยมี นายนิยม เติมศรีสุข รองปลัดกระทรวงยุติธรรม นักวิชาการด้านการวิเคราะห์ข้อมูลขนาดใหญ่ (Big Data) นักวิชาการด้านกระบวนการยุติธรรมในส่วนของการบำบัดฟื้นฟูผู้กระทำผิด และเจ้าหน้าที่ที่เกี่ยวข้องเข้าร่วมฯ
ภายในงานได้มีการเปิดตัวโมเดลทำนายการกระทำผิดซ้ำของกระทรวงยุติธรรม ที่จะนำมาใช้ประโยชน์ เพื่อยกระดับมาตรฐานการอำนวยความยุติธรรมต่อไป
ตามนโยบายของรัฐบาล ให้หน่วยงานภาครัฐ ใช้การวิเคราะห์ข้อมูลขนาดใหญ่ (Big Data) เพื่อการพัฒนาองค์กรและการให้บริการประชาชน โมเดลทำนายการกระทำผิดซ้ำ เป็นผลลัพธ์จากโครงการพัฒนาระบบวิเคราะห์ข้อมูลขนาดใหญ่ (Big Data) กลุ่มภารกิจพัฒนาพฤตินิสัย กระทรวงยุติธรรม โดยใช้ข้อมูลจากฐานข้อมูลของกลุ่มภารกิจพัฒนาพฤตินิสัยมาวิเคราะห์  ซึ่งประกอบ ด้วย ๓ ส่วนราชการ คือ กรมราชทัณฑ์ กรมคุมประพฤติ และกรมพินิจและคุ้มครองเด็กและเยาวชน โดยโมเดลทำนายการกระทำผิดซ้ำ สามารถทำนายโอกาสของผู้ที่จะกระทำผิดซ้ำรายบุคคลและแสดงปัจจัยหรือสาเหตุที่ส่งผลต่อการเกิดการกระทำผิดซ้ำ ทั้งนี้เพื่อให้กระทรวงยุติธรรม ได้ดูแล บำบัด และแก้ไขฟื้นฟู ผู้กระทำผิด ได้อย่างเหมาะสมและตรงจุด ก่อนการปล่อยตัวผู้กระทำผิดกลับคืนสู่สังคม ตามภารกิจหนึ่งของกระทรวงยุติธรรม
นอกจากนี้ ยังมีกิจกรรมการเสวนา หัวข้อ “ทิศทางการใช้ประโยชน์จากเทคโนโลยี Big Data เพื่อตอบสนองภารกิจในการอำนวยความยุติธรรม” โดยมีผู้เชี่ยวชาญที่เกี่ยวข้องร่วมเสวนา ประกอบด้วย รศ.ดร.ธีรณี อจลากุล ผู้อำนวยการสถาบันส่งเสริมการวิเคราะห์และบริหารข้อมูลขนาดใหญ่ภาครัฐ ดร.ขัตติยา รัตนดิลก ผู้อำนวยการสถาบันวิจัยและพัฒนากระบวนการยุติธรรม สำนักงานกิจการ​ยุติธรรม ดร.พร พันธ์จงหาญ ผู้อำนวยการศูนย์ Big Data Experience และ ดร.พิเศษ สอาดเย็น ผู้อำนวยการศูนย์เทคโนโลยีสารสนเทศและการสื่อสาร สำนักงานปลัดกระทรวงยุติธรรม เป็นผู้ดำเนินการเสวนา ซึ่งการเสวนาดังกล่าวมีการหยิบยกนโยบายของรัฐบาล ในการส่งเสริมการใช้ประโยชน์จากการวิเคราะห์ข้อมูลขนาดใหญ่ (Big Data) และความคาดหวังในการใช้ประโยชน์จากโมเดลทำนายการกระทำผิดซ้ำเพื่อการแก้ไข ฟื้นฟู ผู้กระทำผิด และกิจกรรมการประชุมระดมความคิดเห็น โดยมีการนำเสนอโมเดลทำนายการกระทำผิดซ้ำ เพื่อรับฟังความคิดเห็น แนวทางในการพัฒนาประสิทธิภาพของโมเดลฯ ในอนาคต
โอกาสนี้ ปลัดกระทรวงยุติธรรม กล่าวใจความสำคัญตอนหนึ่งว่า การพัฒนางานโดยใช้ระบบดิจิตอลจากการใช้เทคโนโลยีสารสนเทศในกระบวนการยุติธรรม โดยปรับเปลี่ยนการทำงานที่ใช้ระบบกระดาษให้มาเป็นระบบอิเล็กทรอนิกส์ เพื่อเชื่อมโยงข้อมูลให้ต่อเนื่องถึงกันได้อย่างง่ายดาย รวดเร็วเร็ว และมีประสิทธิภาพ จะเห็นได้ว่ากรมบังคับคดีก็ได้มีการดำเนินการเสร็จเรียบร้อยแล้วที่ใช้ระบบอิเล็กทรอนิกส์ในการบังคับคดี อันจะทำให้กระบวนการยุติธรรมมีประสิทธิภาพมากยิ่งขึ้น โดยถ้าเราสามารถนำข้อมูลต่างๆมาประมวลผลได้ จะทำให้เราสามารถคาดการณ์อะไรได้ชัดเจนมากยิ่งขึ้น ถ้าเรามีฐานองค์ความรู้ ที่มีการเอาข้อมูลเกี่ยวข้องกับคนจำนวนมาก ที่มีความแตกต่างกัน มีระบบความคิดที่ดี มีฐานข้อมูลที่เพียงพอ เราน่าจะเริ่มทำในเรื่องนี้ได้  ซึ่งการพัฒนาโมเดลทำนายการกระทำความผิดซ้ำ เพื่อใช้แสวงหาสาเหตุหรือปัจจัยและสามารถทำนายโอกาสของผู้ที่อยู่ในการดูแลบำบัดฟื้นฟูของกระทรวงยุติธรรม ที่จะกลับมากระทำความผิดซ้ำอีก โดยนำผลลัพธ์ของการทำนายมาปรับปรุงแก้ไขหรือพัฒนาให้ตรงกับเหตุหรือปัจจัยของแต่ละบุคคลดังกล่าว ผมเชื่อว่านี้จะเป็นจุดเริ่ม ที่จะทำให้ระบบพัฒนาพฤตินิสัยดีขึ้น ลดจำนวนผู้ที่จะกลับมากระทำผิดซ้ำให้มีจำนวนน้อยลง ทั้งนี้ยังเป็นการอำนวยความยุติธรรมแบบเชิงรุก และเป็นการคืนคนดีสู่สังคมสร้างสังคมที่ปลอดภัยและสงบสุขต่อไป

ที่มา : https://www.thaigov.go.th/news/contents/details/36328