รัฐบาลไทย-ข่าวทำเนียบรัฐบาล-​รมช.มนัญญา ติดตามการดำเนินงานสหกรณ์อิสลามปัตตานี จำกัด พร้อมเปิดงานครบรอบ 33 ปี


วันพฤหัสบดีที่ 29 ตุลาคม 2563
​รมช.มนัญญา ติดตามการดำเนินงานสหกรณ์อิสลามปัตตานี จำกัด พร้อมเปิดงานครบรอบ 33 ปี
​รมช.มนัญญา ติดตามการดำเนินงานสหกรณ์อิสลามปัตตานี จำกัด พร้อมเปิดงานครบรอบ 33 ปี วันก่อตั้งสหกรณ์อิสลามแห่งแรกในประเทศไทย บูรณาการหลักศาสนาอิสลามร่วมกับหลักสหกรณ์ ยกระดับคุณภาพชีวิตสมาชิกอย่างมั่นคงยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานครบรอบ 33 ปี วันสถาปนาสหกรณ์อิสลาม “33 SAHUN KOPERASI” พร้อมลงพื้นที่ติดตามการดำเนินงานตามนโยบายของกระทรวงเกษตรและสหกรณ์ ณ สำนักงานสหกรณ์อิสลามปัตตานี จำกัด ตำบลตะลุโบะ อำเภอเมือง จังหวัดปัตตานี ว่า งานในวันนี้จัดขึ้นโดยมีวัตถุประสงค์เพื่อเป็นการระลึกถึงวันก่อตั้งสหกรณ์อิสลามแห่งแรกในประเทศไทย และถือเป็นโอกาสอันดีในการพบปะ แลกเปลี่ยน รวมทั้งสร้างความร่วมมือระหว่างขบวนการสหกรณ์อิสลามในประเทศไทย โดยมีนายวิศิษฐ์ ศรีสุวรรณ์ รองอธิบดีกรมส่งเสริมสหกรณ์ นายปรีชา ชนะกิจกำจร รองผู้ว่าราชการจังหวัดปัตตานี นางรอซนานี สันหมุด สหกรณ์จังหวัดปัตตานี นายอาแว เจ๊ะมะ ประธานกรรมการสหกรณ์ฯ หัวหน้าส่วนราชการ เจ้าหน้าที่ สมาชิกสหกรณ์ และเกษตรกรในพื้นที่
รมช.มนัญญา กล่าวถึงความสำคัญของขบวนการสหกรณ์ว่า สหกรณ์อิสลามปัตตานี จำกัด จัดตั้งขึ้นเพื่อให้สมาชิกดำเนินกิจการร่วมกัน ช่วยเหลือซึ่งกันและกัน เพื่อแก้ไขปัญหาความเดือดร้อนในการประกอบอาชีพของสมาชิก และช่วยยกระดับคุณภาพชีวิตความเป็นอยู่ของสมาชิกให้ดีขึ้น โดยนำหลักการศาสนาอิสลามบูรณาการร่วมกับหลักการสหกรณ์เพื่อตอบสนองความต้องการของประชาชนในพื้นที่ รวมทั้งสอดคล้องกับการดำเนินชีวิตประจำวันที่เป็นไปตามหลักศาสนา โดยหลักการสำคัญที่สหกรณ์ดำเนินการ คือ การดำเนินธุรกิจปลอดดอกเบี้ย ผ่านธุรกิจสินเชื่อของสหกรณ์ นับว่าเป็นสถาบันการเงินที่ปลอดดอกเบี้ยแห่งแรกในประเทศไทย และพยายามผลักดันให้มีสถาบันการเงินที่ปลอดดอกเบี้ยในรูปแบบธนาคารต่อไป อีกทั้งสหกรณ์ยังช่วยรักษาระดับของราคาสินค้าและบริการ ช่วยเหลือสมาชิก และรักษาคงไว้ซึ่งเงินซะกาตสำหรับผู้ด้อยโอกาสในสังคม โดยให้ทุนหรืออุปกรณ์ในการประกอบอาชีพแก่บุคคลที่ศาสนาได้กำหนดไว้ ซึ่งนับตั้งแต่มีการจัดตั้งสหกรณ์ได้มีการให้ซะกาตแล้ว เป็นจำนวน 19,633,010 บาท ซึ่งอยู่บนพื้นฐานของความยุติธรรม ด้วยวิสัยทัศน์ “สหกรณ์อิสลามปัตตานี จำกัด เป็นสหกรณ์แบบอย่างที่เน้นหลักชารีอะฮ์ สู่ธุรกิจเครือข่ายและมุ่งสู่สากลอย่างมั่นคง เพื่อคุณภาพ ชีวิตที่ดีของมวลสมาชิก และเป็นที่พึ่งของสังคม”
กิจกรรมภายในงาน มีการมอบโล่ห์ที่ระลึกงานครบรอบ 33 ปี วันสถาปนาสหกรณ์อิสลามปัตตานี จำกัด ให้กับผู้แทนหน่วยงานราชการ และหน่วยงานเครือข่ายที่ให้การสนับสนุนการดำเนินงานของสหกรณ์ฯ จำนวน 13 ราย และปาฐกถาพิเศษ เรื่อง “กว่าจะมาเป็นสหกรณ์ที่ปลอดดอกเบี้ย” โดยนายเด่น โต๊ะมีนา อดีตรัฐมนตรีช่วยว่าการกระทรวงศึกษาธิการ และเป็นผู้ก่อตั้งสหกรณ์อิสลามปัตตานี จำกัด จากนั้น รมช.มนัญญา เป็นประธานเปิดมัสยิดในบริเวณสำนักงานสหกรณ์อิสลามปัตตานี จำกัด ที่สร้างจากเงินบริจาคของสมาชิกสหกรณ์ บุคคลทั่วไป และงบประมาณบางส่วนของสหกรณ์ฯ เพื่อให้สมาชิกที่มาติดต่อใช้บริการกับสหกรณ์ฯ และบุคคลอื่น ๆ ได้ปฏิบัติศาสนกิจการทำละหมาด ทั้ง 5 เวลา
สำหรับสหกรณ์อิสลามปัตตานี จำกัด จัดตั้งเมื่อวันที่ 28 ตุลาคม 2530 เป็นสหกรณ์ที่ดำเนินในรูปแบบธุรกิจอิสลามแห่งแรกในประเทศไทย มีสำนักงานทั้งหมด 7 สาขา สมาชิก จำนวน 57,128 คน ครอบคลุมพื้นที่ 3 จังหวัดชายแดนภาคใต้ ทุนดำเนินงานทั้งสิ้น 1,072,945,025 บาท กำไร จำนวน 29,069,815 บาท สหกรณ์ได้ดำเนินกิจการในรูปแบบต่าง ๆ เช่น การระดมทุนจากสมาชิกในลักษณะทุนเรือนหุ้น หรือเงินฝากต่าง ๆ เพื่อส่งเสริมการออมเงินของสมาชิก ตลอดจนการส่งเสริมอาชีพของสมาชิกผ่านรูปแบบสินเชื่อต่าง ๆ หรือหลักการซื้อขายเงินผ่อน เป็นต้น สหกรณ์ยังมีการยกระดับคุณภาพชีวิตสมาชิกผ่านระบบซะกาตที่ให้แก่บุคคลตามที่ศาสนากำหนดเพื่อเป็นทุนในการประกอบอาชีพ และที่สำคัญสหกรณ์ยังมีการช่วยเหลือสังคมและชุมชนผ่านทุนสาธารณประโยชน์ของสหกรณ์เพื่อเป็นการสร้างคุณประโยชน์ต่อสังคม และประเทศชาติด้วย

ที่มา : https://www.thaigov.go.th/news/contents/details/36323