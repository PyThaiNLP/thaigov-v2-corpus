รัฐบาลไทย-ข่าวทำเนียบรัฐบาล-“กอช. จับมือ แกร็บ เพิ่มหน่วยบริการรับสมัครสมาชิก พร้อมส่งเสริมให้กลุ่มพาร์ทเนอร์ผู้ประกอบอาชีพอิสระในระบบของแกร็บได้วางแผนการออมเงินเพื่อการเกษียณ”


วันพฤหัสบดีที่ 29 ตุลาคม 2563
พิมพ์
“กอช. จับมือ แกร็บ เพิ่มหน่วยบริการรับสมัครสมาชิก พร้อมส่งเสริมให้กลุ่มพาร์ทเนอร์ผู้ประกอบอาชีพอิสระในระบบของแกร็บได้วางแผนการออมเงินเพื่อการเกษียณ”
กอช. ร่วมกับ บริษัท แกร็บแท็กซี่ (ประเทศไทย) จำกัด จัดงานพิธีลงนามบันทึกข้อตกลงความร่วมมือหน่วยรับสมัครสมาชิก กอช. และรับชำระเงินออมสะสมผ่านศูนย์บริการพาร์ทเนอร์คนขับ (Grab Driver Centre) เริ่มตั้งแต่ปลายเดือนพฤศจิกายน 2563 เป็นต้นไป
กองทุนการออมแห่งชาติ (กอช.) ร่วมกับ บริษัท แกร็บแท็กซี่ (ประเทศไทย) จำกัด จัดงานพิธีลงนามบันทึกข้อตกลงความร่วมมือหน่วยรับสมัครสมาชิก กอช. และรับชำระเงินออมสะสมผ่านศูนย์บริการพาร์ทเนอร์คนขับ (Grab Driver Centre) เริ่มตั้งแต่ปลายเดือนพฤศจิกายน 2563 เป็นต้นไป
วันนี้ (29 ตุลาคม 2563) ณ โถงวายุภักษ์ ชั้น 1 อาคารสำนักงานปลัดกระทรวงการคลัง ได้มีพิธีลงนามบันทึกข้อตกลงความร่วมมือการเพิ่มหน่วยรับสมัครสมาชิก กอช. และรับชำระเงินออมสะสมผ่านศูนย์ให้บริการพาร์ทเนอร์คนขับ (Grab Driver Centre) โดยมี นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ และ ดร.เก่งการ เหล่าวิโรจนกุล ผู้อำนวยการฝ่ายรัฐกิจสัมพันธ์ บริษัท แกร็บแท็กซี่ (ประเทศไทย) จำกัด เป็นผู้ลงนามในบันทึกข้อตกลงความร่วมมือฯ เพื่อส่งเสริมให้กลุ่มเป้าหมายของ กอช. ได้เข้าถึงการออมครอบคลุมทุกมิติเพิ่มมากขึ้น
นางสาวจารุลักษณ์  เรืองสุวรรณ เลขาธิการคณะกรรมการกองทุนการออมแห่งชาติ (กอช.) กล่าวว่า กอช. เป็นหน่วยงานที่มุ่งส่งเสริมการออมภาคสมัครใจให้ประชาชนทั่วไปที่ยังไม่มีสวัสดิการรองรับในวัยเกษียณอายุ ได้เริ่มเก็บออมตามกระแสความเปลี่ยนแปลงของสังคมที่กำลังเข้าสู่สังคมสูงวัย ซึ่งเป็นไปตามยุทธศาสตร์ชาติ 20 ปี ด้านการสร้างโอกาสและความเสมอภาคทางสังคม ลดความเหลื่อมล้ำ ส่งเสริมให้คนไทยได้มีเงินออมไว้ใช้ในยามเกษียณเพิ่มมากขึ้น ไม่เป็นภาระผู้อื่นในยามชรา โดย กอช. ร่วมกับ บริษัท แกร็บแท็กซี่ (ประเทศไทย) จำกัด เพิ่มหน่วยรับสมัครสมาชิก กอช. และรับชำระเงินออมสะสมผ่านศูนย์บริการพาร์ทเนอร์คนขับ (Grab Driver Centre) พร้อมส่งเสริมให้กลุ่มพาร์ทเนอร์ซึ่งเป็นผู้ประกอบอาชีพอิสระ อาทิ คนขับรถส่งอาหาร คนขับรถแท็กซี่รับจ้าง คนขับวินมอเตอร์ไซค์รับจ้าง รวมถึงเจ้าของร้านอาหารและธุรกิจต่างๆ กว่าหนึ่งแสนร้านค้า ที่เป็นกลุ่มเป้าหมายของ กอช. ได้เข้าถึงการออมให้ครอบคลุมทุกมิติเพิ่มมากขึ้น และอำนวยความสะดวกในการให้บริการสมาชิกในการส่งเงินออมสะสม ทั้งในพื้นที่กรุงเทพมหานครและภูมิภาคให้ครอบคลุมทั่วทั้งประเทศ
ดร.เก่งการ เหล่าวิโรจนกุล ผู้อำนวยการฝ่ายรัฐกิจสัมพันธ์ บริษัท แกร็บแท็กซี่ (ประเทศไทย) จำกัด กล่าวว่า แกร็บ ในฐานะผู้ให้บริการแอปพลิเคชัน รู้สึกยินดีเป็นอย่างยิ่งที่มีส่วนช่วยส่งเสริมให้ผู้ประกอบอาชีพอิสระที่ใช้ประโยชน์จากแอปพลิเคชันของเราได้สมัครเข้าเป็นสมาชิกเพื่อออมเงินกับกองทุนการออมแห่งชาติ (กอช.) ปัจจุบัน แกร็บมีพาร์ทเนอร์คนขับที่อยู่ในระบบนับหลายแสนรายซึ่งสร้างรายได้เสริมจากการให้บริการการเดินทาง และบริการจัดส่งอาหารและพัสดุ  รวมถึงพาร์ทเนอร์ร้านอาหารอีกกว่าแสนราย ซึ่งมีจำนวนไม่น้อยที่เป็นผู้ประกอบการรายย่อยและไม่สามารถสมัครเป็นสมาชิกกองทุนสำรองเลี้ยงชีพ เนื่องจากถูกจัดเป็นแรงงานนอกระบบ ดังนั้น การออมเงินกับกองทุนการออมแห่งชาติจึงถือเป็นอีกหนึ่งทางเลือกสำคัญที่ช่วยให้คนกลุ่มนี้สามารถวางแผนทางการเงินเพื่อเตรียมรับกับชีวิตหลังเกษียณได้ โดยสามารถส่งเงินออมขั้นต่ำเพียง 50 บาท สูงสุด 13,200 บาทต่อปี ทั้งยังได้รับเงินสมทบจากรัฐบาล นอกจากนี้ ยังเป็นประโยชน์ต่อการลดหย่อนภาษีด้วย  การสมัคร การส่งเงิน และการตรวจสอบยอดก็ทำได้ง่ายผ่านแอปพลิเคชันของ กอช. ซึ่งพาร์ทเนอร์คนขับและพาร์ทเนอร์ร้านค้าของแกร็บก็มีความคุ้นชินกับการใช้แอปพลิเคชันอยู่แล้ว ทั้งนี้ แกร็บคาดหวังว่าการประกาศความร่วมมือกับ กอช. ในครั้งนี้จะช่วยส่งเสริมและกระตุ้นให้พาร์ทเนอร์ได้ตระหนักถึงความสำคัญของการออม โดยในเฟสแรกจะเป็นมาตรการส่งเสริมและสนับสนุนให้พาร์ทเนอร์คนขับแกร็บทำการสมัครเป็นสมาชิก กอช. ผ่านศูนย์ให้บริการของแกร็บ ที่ชั้น 30 อาคารธนภูมิ โดยคาดว่าจะเปิดให้บริการได้ปลายเดือนพฤศจิกายน 2563 และในอนาคตจะได้ทำการขยายขอบเขตการรับสมัครให้ครอบคลุมและมีความสะดวกมากยิ่งขึ้น

ที่มา : https://www.thaigov.go.th/news/contents/details/36326