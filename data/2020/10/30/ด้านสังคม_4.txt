รัฐบาลไทย-ข่าวทำเนียบรัฐบาล-สธ.ส่งหน่วยแพทย์เคลื่อนที่ ทีมหมอครอบครัว และอสม. ดูแลประชาชนที่ได้รับผลกระทบจากพายุ “โมลาเบ”


วันพฤหัสบดีที่ 29 ตุลาคม 2563
สธ.ส่งหน่วยแพทย์เคลื่อนที่ ทีมหมอครอบครัว และอสม. ดูแลประชาชนที่ได้รับผลกระทบจากพายุ “โมลาเบ”
กระทรวงสาธารณสุข ออกหน่วยแพทย์เคลื่อนที่ให้บริการดูแลสุขภาพประชาชนในพื้นที่ที่ได้รับผลกระทบจากพายุ “โมลาเบ” โดยเฉพาะกลุ่มเปราะบาง ผู้ป่วยติดบ้านติดเตียง โรคเรื้อรัง ผู้สูงอายุ ไม่ให้ขาดยา ส่งทีมหมอครอบครัวอสม. เยี่ยมบ้าน ให้คำแนะนำป้องกันโรคที่มากั
กระทรวงสาธารณสุข ออกหน่วยแพทย์เคลื่อนที่ให้บริการดูแลสุขภาพประชาชนในพื้นที่ที่ได้รับผลกระทบจากพายุ “โมลาเบ” โดยเฉพาะกลุ่มเปราะบาง ผู้ป่วยติดบ้านติดเตียง โรคเรื้อรัง ผู้สูงอายุ ไม่ให้ขาดยา ส่งทีมหมอครอบครัวอสม. เยี่ยมบ้าน ให้คำแนะนำป้องกันโรคที่มากับน้ำท่วม และหลังน้ำลด พร้อมส่งยาและเวชภัณฑ์สนับสนุนแล้ว 58,500 ชุด
วันนี้ (29 ตุลาคม 2563) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข และดร.สาธิต ปิตุเตชะ รัฐมนตรีช่วยว่าการกระทรวงสาธารณสุข มีความห่วงใยผู้ประสบภัยจากพายุ “โมลาเบ” ซึ่งมีจังหวัดที่ได้รับผลกระทบ เกิดน้ำท่วมฉับพลัน น้ำป่าไหลหลาก และยังน้ำท่วมขัง 6 จังหวัด คือ จ.อบุลราชธานี จ.นครราชสีมา จ.ปราจีนบุรี จ.สุราษฎร์ธานี จ.นครปฐม  และจ.สุพรรณบุรี ได้กำชับให้สถานบริการทุกแห่งให้การดูแลประชาชนอย่างเต็มที่ เฝ้าระวังโรคและภัยสุขภาพที่มากับน้ำท่วม และหลังน้ำลด สั่งการให้ส่วนกลางสนับสนุนยาและเวชภัณฑ์ลงไปช่วยเหลือ ได้ส่งยาและเวชภัณฑ์ให้จังหวัดที่ได้รับผลกระทบแล้ว 58,500 ชุด ขณะนี้มีสถานพยาบาลได้รับผลกระทบ 15 แห่ง ได้แก่ โรงพยาบาล 1 แห่ง  โรงพยาบาลส่งเสริมสุขภาพตำบล 13 แห่ง ศูนย์สุขภาพชุมชน 1 แห่ง ทุกแห่งเปิดให้บริการปกติ
นายแพทย์เกียรติภูมิกล่าวต่อว่า ได้กำชับนายแพทย์สาธารณสุขทุกจังหวัดที่ได้รับผลกระทบ จัดหน่วยแพทย์เคลื่อนที่ และส่งเจ้าหน้าที่ ทีมหมอครอบครัว อสม. เยี่ยมบ้าน ให้การดูแลผู้ประสบภัยน้ำท่วม โดยเฉพาะกลุ่มเปราะบาง ผู้ป่วยติดบ้านติดเตียง โรคเรื้อรัง ผู้สูงอายุ ให้ได้รับยาอย่างต่อเนื่อง แนะนำให้ความรู้ในการป้องกันตนเองให้ปลอดภัยจากการจมน้ำ ไฟดูด โรคที่มากับน้ำท่วม เช่น โรคฉี่หนู และเฝ้าระวังโรคติดต่อที่มีผู้ป่วยเป็นกลุ่มก้อน เช่น ไข้หวัด ไข้หวัดใหญ่ อุจจาระร่วง นอกจากนี้ หลายพื้นที่มีน้ำท่วมขังจากฝนที่ตกหนักติดต่อกันตั้งแต่ต้นเดือน ทำให้พบโรคน้ำกัดเท้าเพิ่มขึ้น ดังนั้นหลังลุยน้ำให้รีบล้างทำความสะอาด เช็ดให้แห้ง หากผิวหนังที่เท้า ซอกนิ้ว เปื่อย แดง และลอกมีอาการคัน ให้ทายารักษาโรคน้ำกัดเท้า อย่าเกาเพราะจะทำให้เป็นแผล เกิดการอักเสบติดเชื้อได้ง่าย
*************************************  29 ตุลาคม 2563

ที่มา : https://www.thaigov.go.th/news/contents/details/36333