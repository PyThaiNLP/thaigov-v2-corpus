รัฐบาลไทย-ข่าวทำเนียบรัฐบาล-รมว.ยุติธรรม บรรยายพิเศษ "แนวทางเอาชนะยาเสพติด โครงการฝึกอบรมหลักสูตร "อัยการผู้ช่วย" รุ่นที่ ๖๐ ยืนยันรัฐบาลเอาจริงทุกหน่วยงานต้องทำงานบูรณาการไปในทิศทางเดียวกัน ชี้อยากให้แก้ปัญห


วันพฤหัสบดีที่ 29 ตุลาคม 2563
รมว.ยุติธรรม บรรยายพิเศษ "แนวทางเอาชนะยาเสพติด โครงการฝึกอบรมหลักสูตร "อัยการผู้ช่วย" รุ่นที่ ๖๐ ยืนยันรัฐบาลเอาจริงทุกหน่วยงานต้องทำงานบูรณาการไปในทิศทางเดียวกัน ชี้อยากให้แก้ปัญห
นายสมศักดิ์ เทพสุทิน รัฐมนตรีว่าการกระทรวงยุติธรรม บรรยายพิเศษในโครงการฝึกอบรมหลักสูตร "อัยการผู้ช่วย" รุ่นที่ ๖๐ พ.ศ.๒๕๖๓ (สนามจิ๋ว) ภาควิชาการ
ในวันจันทร์ที่ ๒๖ ตุลาคม ๒๕๖๓ เวลา ๐๙.๓๐ น. ณ สถาบันวิชาการ ทีโอที ถนนงามวงศ์วาน กรุงเทพฯ นายสมศักดิ์ เทพสุทิน รัฐมนตรีว่าการกระทรวงยุติธรรม บรรยายพิเศษในโครงการฝึกอบรมหลักสูตร "อัยการผู้ช่วย" รุ่นที่ ๖๐ พ.ศ.๒๕๖๓ (สนามจิ๋ว) ภาควิชาการ โดยมี นายธนาวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายอุทัย สินมา อธิบดีอัยการ สำนักงานคดีแรงงานภาค ๓ รักษาการตำแหน่ง อธิบดีอัยการ สำนักงานคดียาเสพติด สำนักงานอัยการสูงสุด เข้าร่วม
นายสมศักดิ์ฯ กล่าวบรรยายว่า เรื่องของยาเสพติดรัฐบาลได้แก้ไขปัญหามาเป็นเวลานาน และส่วนใหญ่ที่ได้เห็นจะเป็นการจับกุม องค์กรสากลที่ต่อต้านยาเสพติด อย่าง UNODC ระบุว่า มูลค่ายาเสพติดที่สามเหลี่ยมทองคำส่งออกขายทั่วโลกอยู่ที่ประมาณ ๑.๘ ล้านล้านบาท ซึ่งแน่นอนว่าช่องทางขนส่งหลีกเลี่ยงพื้นที่ประเทศไทยไม่ได้ เมื่อขนส่งผ่านประเทศไทยจึงมีการจำหน่ายด้วย ดังนั้นสากลมองประเทศไทยว่า จะช่วยอย่างไรบ้าง ที่ผ่านมามีหลายประเทศได้หารือกับประเทศไทย ทั้งฝรั่งเศส สหรัฐอเมริกา มีนักค้ายาเสพติดนำเงินมาฟอกในประเทศไทย ตนได้พูดคุยกับเจ้าหน้าที่ของต่างประเทศอยู่หลายครั้ง ตั้งแต่ตนรับตำแหน่งรัฐมนตรีว่สการกระทรวงยุติธรรมเป็นระยะเวลาปีเศษ ได้คุ้นเคยกับนายอุทัยฯ ท่านเอาจริงเอาจังกับการปราบปรามยาเสพติด แต่วันนี้ผลิตยาบ้าง่ายมาก เครื่องมือเมื่อก่อนเป็นหัวตอกธรรมดา ผลิตได้วันละ ๒ แสนกว่าเม็ด แต่มาในช่วงปี ๒๕๕๙ เปลี่ยนเป็นไฮดรอลิค ผลิตได้วันละ ๖ ล้านกว่าเม็ด เป็นเพิงไม้เล็กๆ เท่านั้นไม่ต้องตั้งโรงงานใหญ่ ต้นทุนแค่ ๕๕ สตางค์ สิ่งต่างๆ เหล่านี้ถ้ามองดูว่าแค่ต้องการจับเอาเม็ดยาแล้วมาดำเนินคดีกับคนขน คนขาย ไม่มีวันไปหยุดยั้งและทำให้คนไทยไม่ติดยาได้ เพราะเราดำเนินการที่ปลายทาง
นายสมศักดิ์ฯ กล่าวว่า ประเทศไทยมีผู้ต้องขัง จำนวน ๓๘๐,๐๐๐ คน โดย ๘๐ % เป็นคดียาเสพติด แต่ถ้าสร้างคุกเพิ่มคงไม่ได้ จึงต้องคิดว่าจะทำอย่างไรไม่ให้คนล้นคุก ตนคิดอยู่ตลอดตั้งแต่มาเป็นรัฐมนตรี  ซึ่งตอนนี้มี ๓ แนวทาง คือ ๑. การทำเตียงนอน ๒ ชั้น ซึ่งมีที่นอนเกือบครบ ๓ แสนคน ตามความจุเรือนจำทั่วประเทศที่รองรับได้ แต่ ๒ แสนกว่าคน เป็นนักโทษยาเสพติด หากปราบปรามและป้องกันได้ ปัญหาคนล้นคุกจะลดลงไปได้มาก ๒. การติดกำไล EM ให้กับผู้ต้องขัง ตอนนี้มี ๓ หมื่นชุด และ ๓. การแก้ประมวลกฎหมายยาเสพติด ซึ่งอยู่ในกาพิจารณาของสภา โดยนำกฎหมายเก่าๆ ทั้งหมดรวมเป็นฉบับเดียว โดยโทษขั้นต่ำ ขั้นสูงจะสมดุลขึ้น เช่น นำยาบ้าเม็ดหรือสองเม็ดเข้ามาจากประเทศเพื่อนบ้าน โทษเก่า คือ ๑๐ ปี ถึงตลอดชีวิต แต่ของใหม่จะเปลี่ยนมาตรฐานขั้นต่ำเป็น ๐ - ๑๕ ปี อยู่ที่ดุลยพินิจของศาล ซึ่งจะช่วยลดปัญหาคนล้นคุกได้
"การปราบยาเสพติดต้องมีเทคโนโลยีสมัยใหม่กฎหมายที่เกี่ยวข้องต้องถูกแก้ให้เหมาะสม โดยเฉพาะการยึดทรัพย์เครือข่ายยาเสพติด เพื่อให้สามารถสาวถึงผู้บงการทั้งหลาย งานของผม คือ การบูรณาการทั้งตำรวจ ทหาร อัยการ กรมสอบสวนคดีพิเศษ (ดีเอสไอ) สำนักงาน ป.ป.ส. ให้ทำงานในทิศทางเดียวกัน  เมื่อตนได้เห็นแนวทางในการหยุดยั้งยาเสพติดได้ จึงประกาศเป็นนโยบายให้ผู้เกี่ยวข้องตระหนักรู้ว่าจะต้องยึดทรัพย์เครือข่ายยาเสพติดให้ได้มากกว่าเดิม ๑๐ เท่า คือ ๖,๐๐๐ ล้านบาท เป็นอย่างน้อย ผมเป็นนักการเมืองตั้งแต่ปี พ.ศ. ๒๕๒๖ เป็นรัฐมนตรี ๑๔ ครั้ง พื้นฐานตนไม่เคยเรียนกฎหมาย แต่รู้เรื่องการบริหารบ้าง เลยคิดว่าหากมองให้เป็นรูปธรรมแล้วตนเข้าใจ และอยากทำให้การแก้ปัญหายาเสพติดเป็นรูปธรรม ที่ผ่านมาได้ร่วมมือกับประเทศเพื่อนบ้าน แต่ยังแก้ไม่ได้ ดังนั้นเราต้องยืนด้วยลำแข้งของตนเองก่อน ไม่เช่นนั้นประเทศเราจะเป็นทาสของยาเสพติดไปอีกนาน" นายสมศักดิ์ฯ กล่าว
---------------------------------------------------

ที่มา : https://www.thaigov.go.th/news/contents/details/36327