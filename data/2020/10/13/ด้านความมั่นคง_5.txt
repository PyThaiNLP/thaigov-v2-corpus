รัฐบาลไทย-ข่าวทำเนียบรัฐบาล-​ทส.​ ถวายผ้าพระกฐินพระราชทาน​ ประจำปี​ 2563​ ณ​ วัดป่าเลไลยก์วรวิหาร​ จังหวัดสุพรรณบุรี​ 


วันจันทร์ที่ 12 ตุลาคม 2563
​ทส.​ ถวายผ้าพระกฐินพระราชทาน​ ประจำปี​ 2563​ ณ​ วัดป่าเลไลยก์วรวิหาร​ จังหวัดสุพรรณบุรี​
​ทส.​ ถวายผ้าพระกฐินพระราชทาน​ ประจำปี​ 2563​ ณ​ วัดป่าเลไลยก์วรวิหาร​ จังหวัดสุพรรณบุรี​
พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าฯ พระราชทานผ้าพระกฐินให้กระทรวงทรัพยากรธรรมชาติและสิ่งแวดล้อม​  น้อมนำไปถวายพระสงฆ์จำพรรษากาลถ้วนไตรมาส ณ​ วัดป่าเลไลยก์วรวิหาร​ ตำบลรั้วใหญ่​ อำเภอเมือง​สุพรรณบุรี จังหวัดสุพรรณบุรี​
โดยในวันที่ 11​ ตุลาคม​ 2563 เวลา​ 09.50​ น.​ นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​ (รมว.ทส.)​ เป็นประธานฝ่ายฆราวาส​ พระธรรมพุทธิมงคล​ เจ้าอาวาสวัดป่าเลไลยก์วรวิหาร​ เป็นประธานฝ่ายสงฆ์​ ​ในพิธีถวายผ้าพระกฐินพระราชทาน​ ประจำปี​ 2563​ ​​ โดยมี คณะผู้บริหารระดับสูง ข้าราชการ​ พนักงาน​ และเจ้าหน้าที่ในสังกัดกระทรวงฯ​  ส่วนราชการต่างๆ​ ในพื้นที่​ ตลอดจนพุทธศาสนิกชนผู้มีจิตศัทธา พร้อมใจร่วมกันประกอบพิธีถวายผ้าพระกฐินพระราชทาน​ และปวารณาถวายจตุปัจจัย​ เพื่อทำนุบำรุงพระพุทธศาสนา บูรณะพระอาราม และส่วนหนึ่งเป็นทุนการศึกษา​ให้แก่โรงเรียนในพื้นที่จังหวัดสุพรรณ​บุรี​ จำนวน​ 4  โรงเรียน​ประกอบด้วย​ วิทยาลัยสงฆ์สุพรรณบุรีศรีสุวรรณภูมิ​ โรงเรียนกรรณสูตรศึกษาลัย โรงเรียนกาญจนาภิเษกวิทยาลัยสุพรรณบุรี​ โรงเรียนอนุบาลวัดป่าเลไลยก์
อนึ่ง วัดป่าเลไลยก์วรวิหาร เป็นพระอารามหลวงชั้นตรี ชนิดวรวิหาร​ สังกัดคณะสงฆ์มหานิกาย ตั้งอยู่เลขที่​ 249 หมู่ที่​ 2 ตำบลรั้วใหญ่​ อำเภอเมือง​สุพรรณบุรี​ จังหวัดสุพรรณบุรี​ ทางฝั่งด้านทิศตะวันตกของแม่น้ำสุพรรณ​ หรือ​ แม่น้ำท่าจีน​  โดยวัดป่าเลไลยก์ แห่งนี้ได้รับการสถาปนาขึ้นเป็นพระอารามหลวง​ ในสมัยรัชกาลที่  6  เมื่อวันที่​ 21​ เมษายน​ พ.ศ.​2462 ซึ่งในทุกปีจะมีงานเทศกาลสมโภช​ และนมัสการหลวงพ่อวัดป่าเลไลยก์ 2 ครั้ง​ คือ​ ในวันขึ้น 5 -​ 9​ ค่ำ​ เดือน​ 5  และเดือน​ 12​ ด้วย

ที่มา : https://www.thaigov.go.th/news/contents/details/35900