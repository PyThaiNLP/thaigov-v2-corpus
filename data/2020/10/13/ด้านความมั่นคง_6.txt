รัฐบาลไทย-ข่าวทำเนียบรัฐบาล-​“วราวุธ รมว.ทส. มอบโล่ให้ FSAT ในการจัดแข่งฟิกเกอร์และสปีดสเก็ตติ้ง 2020 แบบรักษ์โลก”


วันจันทร์ที่ 12 ตุลาคม 2563
​“วราวุธ รมว.ทส. มอบโล่ให้ FSAT ในการจัดแข่งฟิกเกอร์และสปีดสเก็ตติ้ง 2020 แบบรักษ์โลก”
​“วราวุธ รมว.ทส. มอบโล่ให้ FSAT ในการจัดแข่งฟิกเกอร์และสปีดสเก็ตติ้ง 2020 แบบรักษ์โลก”
วันที่ 11 ตุลาคม 2563  เวลา 19.30 น. นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม (รมว.ทส.) เป็นประธานในพิธีและมอบรางวัล "โครงการขยายผลกิจกรรมชดเชยคาร์บอนภาคสมัครใจภายในประเทศ ปีที่ 8 ในการแข่งขัน 2020 Thailand National Figure Skating Championship" และมอบโล่รางวัลเกียรติคุณให้กับ ดร.สีหศักดิ์ อารีราชการัณย์ นายกสมาคมกีฬาฟิกเกอร์และสปีดสเก็ตติ้งแห่งประเทศไทย (Figure & Speed Skating Association Of Thailand หรือ FSAT) ในโอกาสที่สมาคมเข้าร่วมโครงการขยายผลกิจกรรมชดเชยคาร์บอนภาคสมัครใจภายในประเทศ ปีที่ 8 ในครั้งนี้
ตลอดการจัดการแข่งขันนั้น องค์การบริหารจัดการก๊าซเรือนกระจก (องค์การมหาชน) หรือ อบก. ได้ทำการตรวจสอบคาร์บอนฟุตพริ้นท์ ( Carbon Footprint) จากการดำเนินกิจกรรมในทุกขั้นตอน พบว่า มีปริมาณการปล่อยก๊าซเรือนกระจกอยู่ที่ 24 ตันคาร์บอนไดออกไซด์เทียบเท่า และผู้จัดการได้มีการกำหนดมาตรการชดเชยคาร์บอน (Carbon Offset) จนนำไปสู่การปล่อยคาร์บอนเป็นศูนย์ (Carbon Neutral) ต่อไป
โอกาสนี้ รมว.ทส. ได้กล่าวขอบคุณคณะผู้จัดงานและผู้ปกครองที่นำบุตรหลานมาร่วมการแข่งขันในโครงการนี้ว่า “ผมขอชื่อชมและขอบคุณ ที่ทุกท่านเล็งเห็นถึงความสำคัญในการแก้ปัญหาการปล่อยก๊าซเรือนกระจก ซึ่งคาร์บอนไดออกไซด์เป็นสาเหตุหลักของปัญหาด้านสิ่งแวดล้อมอื่นๆ อีกมากมาย การแข่งขันในครั้งนี้เป็นกีฬาชนิดแรกที่เข้าร่วมชดเชยการปล่อยคาร์บอนภาคสมัครใจ ผมหวังเป็นอย่างยิ่งว่า โครงการนี่จะเป็นก้าวสำคัญที่จะต่อยอดไปสู่กีฬาประเภทอื่นต่อไป เพื่อร่วมกันรักษาสิ่งแวดล้อมที่ดีของพวกเราทุกคนให้คงอยู่ตลอดไป”
นอกจากนั้น รมว.ทส. ยังได้เป็นประธานในพิธีมอบโล่ประกาศเกียรติคุณให้แก่นักกีฬาฟิกเกอร์และสปีดสเก็ตติ้งและทีมบุคลากร จำนวน 14 คน ที่เป็นตัวแทนประเทศไทย ในการเข้าร่วมรายการแข่งขันกีฬาซีเกมส์ ครั้งที่ 30 ณ ประเทศสาธารณรัฐฟิลิปปินส์ พร้อมกับเป็นประธานกล่าวปิดการแข่งขัน 2020 Thailand National Figure Skating Championship อีกด้วย ณ ลานสเก็ตน้ำแข็ง Imperial World Ice Skating (IWIS) ชั้น 5 ศูนย์การค้าอิมพีเรียลเวิลด์ สำโรง กรุงเทพฯ

ที่มา : https://www.thaigov.go.th/news/contents/details/35901