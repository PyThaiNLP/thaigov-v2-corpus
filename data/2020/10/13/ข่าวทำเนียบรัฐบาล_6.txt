รัฐบาลไทย-ข่าวทำเนียบรัฐบาล-​ครม. เปิดโครงการฝึกอบรมเพื่อชะลอการว่างงานภาคอุตสาหกรรมยานยนต์ ปรับ “โครงการกำลังใจ” และ “โครงการเราเที่ยวด้วยกัน” ถึง 31 มกราคม 2564 พร้อมให้ใช้สิทธิในภูมิลำเนาได้ 


วันจันทร์ที่ 12 ตุลาคม 2563
พิมพ์
​ครม. เปิดโครงการฝึกอบรมเพื่อชะลอการว่างงานภาคอุตสาหกรรมยานยนต์ ปรับ “โครงการกำลังใจ” และ “โครงการเราเที่ยวด้วยกัน” ถึง 31 มกราคม 2564 พร้อมให้ใช้สิทธิในภูมิลำเนาได้
​ครม. เปิดโครงการฝึกอบรมเพื่อชะลอการว่างงานภาคอุตสาหกรรมยานยนต์ ปรับ “โครงการกำลังใจ” และ “โครงการเราเที่ยวด้วยกัน” ถึง 31 มกราคม 2564 พร้อมให้ใช้สิทธิในภูมิลำเนาได้
นายอนุชา บูรพชัยศรี โฆษกประจำสำนักนายกรัฐมนตรี เปิดเผยมติคณะรัฐมนตรีวันนี้  เห็นชอบหลักการโครงการฝึกอบรมเพื่อชะลอการว่างงานในภาคอุตสาหกรรมยานยนต์ ของสำนักงานคณะกรรมการนโยบายเขตพัฒนาพิเศษภาคตะวันออก และการปรับปรุง “โครงการกำลังใจ และโครงการเราเที่ยวด้วยกัน”  เพื่อฟื้นฟูเศรษฐกิจและสังคมภาคการท่องเที่ยว
1.โครงการฝึกอบรมเพื่อชะลอการว่างงานในภาคอุตสาหกรรมยานยนต์ ของสำนักงานคณะกรรมการนโยบายเขตพัฒนาพิเศษภาคตะวันออก
โดยมีวัตถุประสงค์เพื่อพัฒนาบุคลากรในอุตสาหกรรมผู้ผลิตชิ้นส่วนและยานยนต์และอุตสาหกรรมอื่น ๆ ที่เกี่ยวข้อง ให้มีความรู้และทักษะสำหรับการทำงานร่วมกับกระบวนการผลิตบนแพลตฟอร์มอุตสาหกรรม 4.0 โดยมีกลุ่มเป้าหมายเป็นผู้ประกอบการภาคอุตสาหกรรมยานยนต์ที่เข้าร่วมโครงการ 34 ราย
ทั้งนี้กลุ่มเป้าหมาย  คือ บุคลากรจำนวน 9,500 คน จากภาคอุตสาหกรรมเข้าร่วมการอบรมหลักสูตรระยะสั้นร่วมงานผู้ผลิตรถยนต์ และผู้ผลิตชิ้นส่วนยานยนต์แบ่งเป็น 3 กลุ่ม ประกอบด้วย
(1) จัดอบรมหลักสูตร technology management for technical supervisors ให้กับ supervisors  และพนักงานในระดับผู้จัดการของผู้ผลิตชิ้นส่วนยานยนต์จำนวน 2,300 คน
(2) จัดอบรมหลักสูตรอุตสาหกรรม 4.0 สำหรับพนักงานระดับปฏิบัติการให้กับพนักงานระดับปฏิบัติการของผู้ผลิตชิ้นส่วนยานยนต์จำนวน 3,600 คน
(3) จัดอบรมหลักสูตรอุตสาหกรรม 4.0 สำหรับพนักงานระดับแรงงานให้กับพนักงานระดับแรงงานของผู้ผลิตชิ้นส่วนยานยนต์จำนวน 3,600 คน
โดยมีกรอบวงเงินโครงการฯ 186.2845 ล้านบาท
2. โครงการ ฟื้นฟูเศรษฐกิจและสังคมภาคการท่องเที่ยว โดยปรับปรุงรายละเอียดของโครงการฟื้นฟูเศรษฐกิจและสังคมภาคการท่องเที่ยว ของการท่องเที่ยวแห่งประเทศไทย กระทรวงการท่องเที่ยวและกีฬา ทั้งนี้ เพื่อให้ “โครงการกำลังใจ” และ “โครงการเราเที่ยวด้วยกัน” สามารถกระตุ้นเศรษฐกิจและฟื้นฟูผู้ประกอบธุรกิจในอุตสาหกรรมท่องเที่ยวไทยได้อย่างทั่วถึง บรรลุเป้าหมายที่ตั้งไว้  ดังนี้
1) อนุมัติให้เจ้าหน้าที่ศูนย์บริการสาธารณสุข สำนักอนามัย กรุงเทพมหานคร จำนวน 570 คน และเจ้าหน้าที่หัวหน้างานสาธารณสุขมูลฐานและงานสุขภาพภาคประชาชนระดับจังหวัดและระดับอำเภอ กระทรวงสาธารณสุข จำนวน 2,615 คน ให้สามารถเข้าร่วมโครงการกำลังใจได้
2) อนุมัติให้ผู้ที่เข้าร่วมโครงการเราเที่ยวด้วยกันสามารถใช้บริการโรงแรมที่พักและใช้ E-Voucher สำหรับค่าสนับสนุนอาหาร ค่าเข้าชมแหล่งท่องเที่ยว ค่าสินค้าหนึ่งตำบลหนึ่งผลิตภัณฑ์ (OTOP) ในจังหวัดภูมิลำเนาตามทะเบียนบ้านได้
3) อนุมัติขยายระยะเวลาดำเนินโครงการกำลังใจและเราเที่ยวด้วยกัน ไปถึงวันที่ 31 มกราคม 2564
--------------------------

ที่มา : https://www.thaigov.go.th/news/contents/details/35913