รัฐบาลไทย-ข่าวทำเนียบรัฐบาล-บ้านมือสอง ธอส. ขายดีอีกแล้ว!! ในมหกรรม 10.10 แค่ชั่วโมงเดียว ลูกค้าแห่ประมูลซื้อบ้านออนไลน์ทะลุ 32 ล้านบาท


วันจันทร์ที่ 12 ตุลาคม 2563
พิมพ์
บ้านมือสอง ธอส. ขายดีอีกแล้ว!! ในมหกรรม 10.10 แค่ชั่วโมงเดียว ลูกค้าแห่ประมูลซื้อบ้านออนไลน์ทะลุ 32 ล้านบาท
ธอส.เผยผลการจัดมหกรรม 10.10 ประมูลบ้านออนไลน์กับ ธอส.ประจำเดือน ต.ค. ประมูลผ่านแอป GH Bank Smart NPA เปิดประมูล 1 ชม. ระหว่างเวลา 12.00-13.00 น. พบว่าจำหน่ายทรัพย์ได้ทั้งสิ้น 22 รายการ คิดเป็นจำนวนทรัพย์ที่จำหน่ายได้มากกว่า 50% มูลค่ารวม 32.05 ลบ.
ธอส.เผยผลการจัดมหกรรม 10.10 ประมูลบ้านออนไลน์กับ ธอส.ประจำเดือนตุลาคม ประมูลผ่านแอป GH Bank Smart NPA เปิดประมูล 1 ชั่วโมง ระหว่างเวลา 12.00-13.00 น. พบว่าจำหน่ายทรัพย์ได้ทั้งสิ้น 22 รายการ คิดเป็นจำนวนทรัพย์ที่จำหน่ายได้มากกว่า 50% มูลค่ารวม 32.05 ล้านบาท แบ่งเป็นทรัพย์ในพื้นที่กรุงเทพฯ และปริมณฑล 5 รายการ และทรัพย์ในส่วนภูมิภาค 17 รายการ NPA พิเศษ!! ผู้ชนะการประมูลบ้านมือสองออนไลน์ในครั้งนี้ จะได้รับส่วนลดราคาพิเศษเพิ่มให้อีก 10% จากราคาที่ปิดประมูล เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดมหกรรม 10.10 ประมูลบ้านออนไลน์กับ ธอส.ประจำเดือนตุลาคม โดยธนาคารได้คัดทรัพย์ใหม่สภาพดีทั่วประเทศรวม 40 รายการ มาเปิดประมูลพร้อมกันเพื่อให้ประชาชนที่ต้องการมีบ้านได้เลือกซื้อแบบ New Normal ผ่าน Application : G H Bank Smart NPA ในวันนี้(10 ตุลาคม 2563) ระหว่างเวลา 12.00-13.00 น. ที่ผ่านมา ซึ่งปรากฎว่าการจัดประมูลได้รับความสนใจจากลูกค้าประชาชนเข้าร่วมประมูลกันอย่างคึกคัก โดยภายหลังปิดการประมูลพบว่าธนาคารสามารถจำหน่ายทรัพย์ได้ทั้งสิ้น 22 รายการ คิดเป็นมูลค่ารวม 32.05  ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน  5 รายการ และทรัพย์ในส่วนภูมิภาค 17 รายการ โดยทรัพย์ที่ประมูลขายได้ในราคาสูงสุด คือ บ้านเดี่ยว 1 ชั้น ขนาด 105.4 ตารางวา ในโครงการภาณิชา วิลล์ ตำบลวังไผ่ อำเภอเมืองชุมพร จังหวัดชุมพร จำหน่ายได้ในราคาตั้งต้นประมูลที่ 3,785,000 บาท ส่วนทรัพย์ที่ประมูลขายได้ในราคาถูกที่สุด คือ ที่ดินเปล่าขนาด 135 ตารางวา ในโครงการไทรโยคการเด้นฮิลล์ อำเภอไทรโยค จังหวัดกาญจนบุรี ซึ่งเป็นทรัพย์รายการที่มีผู้สนใจเข้าร่วมประมูลมากที่สุด จำนวน 7 ราย โดยปิดประมูลที่ราคา 180,000 บาท จากราคาตั้งต้นประมูลที่ 105,000 บาท ขณะที่ทรัพย์ประเภทห้องชุด ขนาด 34.74 ตารางเมตร ในโครงการเมโทรพาร์ค สาทร กรุงเทพฯ ซึ่งเป็นหนึ่งในทรัพย์เด่นที่ตั้งอยู่ห่างจากสถานีรถไฟฟ้า MRT เพชรเกษม 48 เพียงแค่ 800 เมตรเท่านั้น ซึ่งธนาคารนำมาเปิดประมูลในครั้งนี้ด้วยส่วนลดราคาพิเศษถึง 40% ราคาเริ่มต้นประมูลที่ 895,000 บาท มีผู้สนใจเข้าร่วมประมูล 5 ราย ก่อนที่จะจำหน่ายได้ในราคาปิดประมูลที่ 995,000 บาท
“การที่ธนาคารยังคงสามารถจำหน่ายทรัพย์ได้มากถึง 22 รายการ ซึ่งสูงกว่า 50% ของจำนวนทรัพย์ทั้งหมดที่นำมาเปิดประมูลออนไลน์ทั้งหมดในครั้งนี้ เป็นสิ่งที่ยืนยันคุณภาพของบ้านมือสองของ ธอส. ที่ยังเป็นทางเลือก   ที่น่าสนใจ และมีราคาจำหน่ายที่คุ้มค่าสำหรับคนที่ต้องการมีบ้าน ก็ฝันเป็นจริงได้โดยไม่ต้องเดินทางมาที่ธนาคาร เพียงดาวน์โหลดและปฏิบัติตามเงื่อนไขของ Application : G H Bank Smart NPA และผู้ชนะการประมูลบ้านมือสองออนไลน์ในครั้งนี้ยังมีสิทธิ์รับส่วนลดพิเศษเพิ่มให้อีก 10% จากราคาที่ปิดประมูลอีกด้วย เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563” นายฉัตรชัย กล่าว
ทั้งนี้ ผู้ที่พลาดมหกรรม 10.10 ประมูลบ้านออนไลน์กับ ธอส.ประจำเดือนตุลาคม ผ่าน Application : G H Bank Smart NPA สามารถดาวน์โหลด Application และลงทะเบียนเพื่อเตรียมเข้าร่วมประมูลทรัพย์ NPA สภาพใหม่ คุณภาพดี ราคาพิเศษของธนาคารได้เฉพาะในวันที่ ๆ ตรงกับเลขเดือน โดยการประมูลครั้งต่อไปประจำเดือนพฤศจิกายนกำหนดจัดขึ้นในวันพุธที่ 11 พฤศจิกายน 2563 หรือ 11.11 สอบถามรายละเอียด และดูข้อมูลทรัพย์ NPA ของธนาคารได้ที่ www.ghbhomecenter.com กรณีทรัพย์ในเขตกรุงเทพฯและปริมณฑล โทร 0-2202-1016, 0-202-1582 ส่วนทรัพย์ในภูมิภาค โทร 0-202-1170 หรือ 0-202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/35902