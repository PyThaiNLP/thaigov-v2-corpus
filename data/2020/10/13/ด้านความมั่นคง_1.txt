รัฐบาลไทย-ข่าวทำเนียบรัฐบาล-ทส.ลงนามความร่วมมือหนุนเครือซีพี-ซีพีเอฟ สร้างโลกสีเขียว


วันจันทร์ที่ 12 ตุลาคม 2563
ทส.ลงนามความร่วมมือหนุนเครือซีพี-ซีพีเอฟ สร้างโลกสีเขียว
ทส.ลงนามความร่วมมือหนุนเครือซีพี-ซีพีเอฟ สร้างโลกสีเขียว
นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายศุภชัย เจียรวนนท์ ประธานคณะผู้บริหาร บริษัท เครือเจริญโภคภัณฑ์ จำกัด ร่วมเป็นสักขีพยานการลงนามความร่วมมือ "การปกป้องการเปลี่ยนแปลงสภาพภูมิอากาศ (Climate Change)" ระหว่างกระทรวงทรัพยากรธรรมชาติและสิ่งแวดล้อม โดยกรมป่าไม้ กรมอุทยานแห่งชาติ สัตว์ป่า และพันธุ์พืช และองค์การบริหารจัดการก๊าซเรือนกระจก (องค์การมหาชน) กับบริษัทเจริญโภคภัณฑ์อาหาร จำกัด (มหาชน) หรือซีพีเอฟ เพื่อดำเนินการอนุรักษ์ ฟื้นฟู ปลูกป่าบกและป่าชายเลน ระยะที่ 2 ครอบคลุมพื้นที่รวมกว่า 26,000 ไร่ มุ่งสู่การมีส่วนร่วมปกป้องการเปลี่ยนแปลงสภาพภูมิอากาศ เพื่อความมั่นคงทางอาหารและสร้างสมดุลธรรมชาติอย่างยั่งยืน ณ โรงแรมวอลดอร์ฟ แอสโทเรีย กรุงเทพฯ
นายวราวุธ ศิลปอาชา ได้กล่าวแสดงวิสัยทัศน์เรื่อง "การบริหารจัดการและร่วมปกป้องการเปลี่ยนแปลงสภาพภูมิอากาศ โดยการมีส่วนร่วมของทุกภาคส่วน" ว่าการลงนามบันทึกข้อตกลงในวันนี้ เป็นความร่วมมือในการพัฒนาประเทศไทยในระยะยาว โครงการอนุรักษ์ ฟื้นฟู ปลูกป่าบกและป่าชายเลน ระยะที่ 2 ในโครงการซีพีเอฟ รักษ์นิเวศ ลุ่มน้ำป่าสัก เขาพระยาเดินธง จังหวัดลพบุรี และโครงการซีพีเอฟ ปลูก ปัน ป้อง ป่าชายเลน พื้นที่อ่าวไทย ตัว ก.จังหวัดสมุทรสาคร จะช่วยสนับสนุนการดำเนินงานตามยุทธศาสตร์ชาติ และการมีส่วนร่วมลดการปล่อยก๊าซเรือนกระจกผ่านมาตรการต่างๆ ตามเป้าหมายความยั่งยืนขององค์การสหประชาชาติ (SDGs) ตลอดจนส่งเสริมการมีส่วนร่วมของทุกภาคส่วนให้ตระหนักรู้ต่อผลกระทบของก๊าซเรือนกระจก ส่งเสริมการปลูกต้นไม้เพื่อเพิ่มพื้นที่สีเขียวในพื้นที่ป่าเสื่อมโทรม ทำให้พื้นที่กลับมาอุดมสมบูรณ์ ช่วยสร้างสมดุลทางธรรมชาติ และส่งเสริมการอยู่ร่วมกับป่า มีการพัฒนาป่าให้เป็นแหล่งเรียนรู้ สร้างอาชีพและรายได้ เพื่อยกระดับคุณภาพชีวิตของคนในชุมชนอย่างยั่งยืน

ที่มา : https://www.thaigov.go.th/news/contents/details/35892