รัฐบาลไทย-ข่าวทำเนียบรัฐบาล-‘สุชาติ’ ส่ง ที่ปรึกษารัฐมนตรี รุดเยี่ยมผู้ประกันตนที่บาดเจ็บและมอบสิทธิประโยชน์ทดแทนแก่ญาติคนขับรถบัสที่ผู้เสียชีวิตจากรถไฟชนที่ฉะเชิงเทรา


วันจันทร์ที่ 12 ตุลาคม 2563
‘สุชาติ’ ส่ง ที่ปรึกษารัฐมนตรี รุดเยี่ยมผู้ประกันตนที่บาดเจ็บและมอบสิทธิประโยชน์ทดแทนแก่ญาติคนขับรถบัสที่ผู้เสียชีวิตจากรถไฟชนที่ฉะเชิงเทรา
รมว.แรงงาน มอบหมายให้ ที่ปรึกษา รมว.แรงาน รุดเยี่ยมให้กำลังใจและมอบสิ่งของเครื่องใช้ในชีวิตประจำวันแก่ผู้ประกันตนที่ได้รับบาดเจ็บและมอบสิทธิประโยชน์ทดแทนแก่ญาติคนขับรถบัสผู้เสียชีวิตจากอุบัติเหตุรถไฟชนรถบัสขณะไปงานกฐินที่จังหวัดฉะเชิงเทรา
เมื่อวันที่ 12 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน พร้อมด้วย นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน เยี่ยมให้กำลังใจและมอบสิ่งของเครื่องใช้อุปโภคบริโภคที่จำเป็นสำหรับการดำรงชีวิตประจำวันแก่ผู้ประกันตน จำนวน 9 ราย ที่ได้รับบาดเจ็บจากอุบัติเหตุรถไฟบรรทุกสินค้าชนรถบัสขณะเดินทางไปงานกฐิน ณ โรงพยาบาลพระพุทธโสธร อำเภอเมืองฉะเชิงเทรา จังหวัดฉะเชิงเทรา โดยที่ปรึกษารัฐมนตรีว่าการกระทรวงแรงงาน กล่าวว่า ท่านนายกรัฐมนตรี พล.อ.ประยุทธ์ จันทร์โอชา แสดงความเสียใจมายังครอบครัวของผู้เสียชีวิตและมีความห่วงใยผู้ที่ได้รับบาดเจ็บจากเหตุการณ์ในครั้งนี้ ซึ่งทำให้มีผู้เสียชีวิตถึง 19 ราย และได้รับบาดเจ็บ 41 ราย โดยได้กำชับให้หน่วยงานที่เกี่ยวข้องเข้าไปดูแลให้ความช่วยเหลือผู้ประสบเหตุโดยเร่งด่วน ในส่วนของกระทรวงแรงงาน โดยท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ดิฉันและคณะ ลงพื้นที่เพื่อตรวจเยี่ยมให้กำลังใจและมอบสิ่งของเครื่องใช้อุปโภคบริโภคที่จำเป็นสำหรับการดำรงชีวิตประจำวันแก่ผู้ประกันตน จำนวน 9 ราย ที่พักรักษาตัวอยู่ที่โรงพยาบาลพระพุทธโสธร จากนั้น ที่ปรึกษารัฐมนตรีว่าการกระทรวงแรงงาน และคณะ ยังได้ไปวัดบางบ่อ อำเภอบางบ่อ จังหวัดสมุทรปราการ เพื่อมอบสิทธิประโยชน์ทดแทนแก่ครอบครัวของนายบุญส่ง สวนยิ้ม ซึ่งเป็นพนักงานขับรถบัสที่เสียชีวิตในเหตุการณ์ครั้งนี้ด้วย เป็นค่าทำศพ 40,000 บาท สิทธิประโยชน์ทดแทนกรณีเสียชีวิตจากการทำงาน 1,260,000 บาท และเงินบำเหน็จชราภาพ 57,467.40 บาท รวมเป็นเงินทั้งสิ้น 1,357,467.40 บาท
นางธิวัลรัตน์ ยังกล่าวต่อว่า จากรายงานของสำนักงานประกันสังคม ซึ่งศูนย์ปฏิบัติการมวลชนสัมพันธ์และเฝ้าระวังเพื่อผู้ประกันตนให้ความช่วยเหลือผู้ประสบเหตุโดยเร่งด่วน ร่วมกับสำนักงานประกันสังคมจังหวัดฉะเชิงเทราและสำนักงานประกันสังคมจังหวัดสมุทรปราการ รายงานว่า เหตุการณ์ดังกล่าวมีผู้เสียชีวิต 19 ราย เป็นผู้ประกันตนใช้สิทธิกองทุนประกันสังคม 14 ราย เป็นแรงงานต่างด้าว 2 ราย และอีก 6 รายกำลังอยู่ระหว่างการพิสูจน์ตัวตน ส่วนผู้ได้รับบาดเจ็บ 41 ราย เป็นผู้ประกันตน 38 ราย ในส่วนการให้ความช่วยเหลือ ในเบื้องต้นกระทรวงแรงงาน โดยสำนักงานประกันสังคม ได้ออกเยี่ยมให้กำลังใจและมอบสิ่งของเครื่องใช้อุปโภคบริโภคที่จำเป็นสำหรับการดำรงชีวิตประจำวันแก่ผู้ประกันตนที่ได้รับบาดเจ็บแล้ว และมีแพทย์ด้านจิตเวชมาดูแลสภาพจิตใจของญาติผู้บาดเจ็บและเสียชีวิตในครั้งนี้ด้วย ในส่วนของผู้เสียชีวิตจะได้ประสานญาติพี่น้องหรือบุคคลในครอบครัวเพื่อจ่ายสิทธิประโยชน์ทดแทนตามขั้นตอนของกฎหมายต่อไป

ที่มา : https://www.thaigov.go.th/news/contents/details/35918