รัฐบาลไทย-ข่าวทำเนียบรัฐบาล-สรุปข่าวการประชุมคณะรัฐมนตรี 12 ตุลาคม 2563


วันจันทร์ที่ 12 ตุลาคม 2563
พิมพ์
สรุปข่าวการประชุมคณะรัฐมนตรี 12 ตุลาคม 2563
พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี ซึ่งสรุปสาระสำคัญดังนี้
http://www.thaigov.go.th
(โปรดตรวจสอบมติคณะรัฐมนตรีที่เป็นทางการจากสำนักเลขาธิการคณะรัฐมนตรีอีกครั้ง)
วันนี้ (12 ตุลาคม 2563)  เวลา 09.00 น. ณ ตึกสันติไมตรี (หลังนอก) ทำเนียบรัฐบาล พลเอก ประยุทธ์  จันทร์โอชา นายกรัฐมนตรี เป็นประธานการประชุมคณะรัฐมนตรี ซึ่งสรุปสาระสำคัญดังนี้
กฎหมาย
1.      เรื่อง     ร่างพระราชบัญญัติพืชกระท่อม พ.ศ. ....
2.      เรื่อง     การปรับปรุงแนวทางการขอให้สำนักงานคณะกรรมการกฤษฎีกาแปลกฎหมายและตรวจสอบรับรองคำแปลกฎหมาย
3.      เรื่อง     ร่างพระราชกฤษฎีกากำหนดเขตที่ดินที่จะเวนคืน และร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า สายสีน้ำเงินช่วงหัวลำโพง - บางแค และช่วงบางซื่อ - ท่าพระ รวม 4 ฉบับ
4.     เรื่อง    ร่างพระราชกฤษฎีกากำหนดเขตที่ดินที่จะเวนคืน และร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า สายสีเขียวช่วงแบริ่ง - สมุทรปราการ และช่วงหมอชิต – สะพานใหม่ - คูคต รวม 4 ฉบับ
5.     เรื่อง    ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสมอแข ตำบลอรัญญิก และตำบลหัวรอ อำเภอเมืองพิษณุโลก จังหวัดพิษณุโลก พ.ศ. ....
6.     เรื่อง    ร่างพระราชกฤษฎีกำหนดเขตที่ดินที่จะเวนคืน ในท้องที่ตำบลโพนทรายและตำบลคำอาฮวน อำเภอเมืองมุกดาหาร จังหวัดมุกดาหาร พ.ศ. ....
7.     เรื่อง    ร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคล ซึ่งสมัครเป็นผู้ประกันตน (ฉบับที่ ..) พ.ศ. ....
8.     เรื่อง    ร่างพระราชกฤษฎีกากำหนดหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539 (ฉบับที่ ..) พ.ศ. ….
9.     เรื่อง    ร่างกฎกระทรวงว่าด้วยการกำจัดมูลฝอยติดเชื้อ (ฉบับที่ ..) พ.ศ. ....
เศรษฐกิจ - สังคม
10.      เรื่อง     โครงการเพื่อการพัฒนาปี 2563 ของการประปาส่วนภูมิภาค (เพิ่มเติม)
11.      เรื่อง     ขออนุมัติยกเว้นการจำกัดความสูงในการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้า
12.      เรื่อง     แผนการใช้จ่ายเงินทุนส่งเสริมการค้าระหว่างประเทศ ปีงบประมาณ 2564 (แผนปฏิบัติการประจำปี 2564)
13.      เรื่อง     รายงานภาวะเศรษฐกิจอุตสาหกรรมไตรมาสที่ 2/2563 และแนวโน้มไตรมาสที่ 3/2563   และรายงานภาวะเศรษฐกิจอุตสาหกรรมเดือนกรกฎาคม 2563
14.      เรื่อง    สรุปผลการประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) ครั้งที่ 4/2563
15.      เรื่อง     แนวทางการจัดทำงบประมาณและปฏิทินงบประมาณรายจ่ายประจำปีงบประมาณ พ.ศ. 2565
16.      เรื่อง     ผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุม ครั้งที่ 24/2563
17.      เรื่อง     มาตรการ “ช้อปดีมีคืน”
ต่างประเทศ
18.      เรื่อง     การขอความเห็นชอบต่อร่างขอบเขตและอำนาจหน้าที่ของคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็ก (TOR of ACWC) ฉบับแก้ไข
19.      เรื่อง     ขอความเห็นชอบร่างความตกลงว่าด้วยการต่ออายุแถลงการณ์ร่วมแสดงเจตจำนงว่าด้วยการพัฒนาความร่วมมือด้านรถไฟ ระหว่างกระทรวงคมนาคมแห่งราชอาณาจักรไทยและกระทรวงคมนาคมและโครงสร้างพื้นฐานดิจิทัลแห่งสหพันธ์สาธารณรัฐเยอรมนี
20.      เรื่อง     บันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่งสหราชอาณาจักรเกรตบริเตนและนอร์เทิร์นไอร์แลนด์เรื่องแผนงานสร้างเสริมสุขภาพ
21.      เรื่อง     ขอทบทวนมติคณะรัฐมนตรีเมื่อวันอังคารที่ 26 มีนาคม 2562 เรื่อง แผนปฏิบัติการความร่วมมือไทย - สปป.ลาว เพื่อการแก้ไขปัญหายาเสพติดร่วมกัน (โครงการพัฒนาทางเลือกเพื่อปลูกพืชทดแทนพืชเสพติด หมู่บ้านอุดมไซ เมืองเวียงทอง แขวงบอลิคำไซ สปป.ลาว  ปีงบประมาณ พ.ศ. 2562 - 2565)
22.      เรื่อง     ขออนุมัติดำเนินโครงการเข้าร่วมงาน The International Horticultural Expo (EXPO 2020 Floriade Almere)
23.      เรื่อง     ผลการประชุมรัฐมนตรีเศรษฐกิจอาเซียน (ASEAN Economic Ministers: AEM) ครั้งที่ 52  และการประชุมที่เกี่ยวข้อง
24.      เรื่อง     (ร่าง) การมีส่วนร่วมที่ประเทศกำหนด (Nationally Determined Contribution: NDC) ฉบับปรับปรุงของประเทศไทย (Thailand’s Updated NDC)
25.      เรื่อง     ร่างปฏิญญาพิเศษของการประชุมระดับรัฐมนตรีกลุ่มประเทศไม่ฝักใฝ่ฝ่ายใดโดยวิธีออนไลน์ในช่วงเดียวกับการอภิปรายทั่วไปของการประชุมสมัชชาสหประชาชาติ สมัยสามัญ ครั้งที่ 75
แต่งตั้ง
26.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ   (กระทรวงสาธารณสุข)
27.      เรื่อง     การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง   (กระทรวงพลังงาน)
28.      เรื่อง     การแต่งตั้งผู้ทรงคุณวุฒิ ผู้แทนสถาบันหรือบุคคลอื่นที่เกี่ยวข้องกับการผังเมืองเป็นกรรมการในคณะกรรมการผังเมือง
*******************
สำนักโฆษก   สำนักเลขาธิการนายกรัฐมนตรี โทร. 0 2288-4396
กฎหมาย
1. เรื่อง ร่างพระราชบัญญัติพืชกระท่อม พ.ศ. ....
คณะรัฐมนตรีมีมติอนุมัติหลักการร่างพระราชบัญญัติพืชกระท่อม พ.ศ. .... ตามที่กระทรวงยุติธรรม (ยธ.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วส่งให้คณะกรรมการประสานงานสภาผู้แทนราษฎรพิจารณา ก่อนเสนอสภาผู้แทนราษฎรต่อไป และรับทราบแผนในการจัดทำกฎหมายลำดับรอง กรอบระยะเวลา และกรอบสาระสำคัญของกฎหมายลำดับรองที่ต้องออกตามร่างพระราชบัญญัติตามที่กระทรวงยุติธรรมเสนอ
สาระสำคัญของร่างพระราชบัญญัติ
1. กำหนดนิยาม “พืชกระท่อม” “ผลิต” “นำเข้า” และ “ส่งออก”
2. กำหนดห้ามมิให้ผู้ใดผลิต นำเข้า หรือส่งออกพืชกระท่อม เว้นแต่ได้รับอนุญาตจากเลขาธิการ ป.ป.ส. ห้ามขายพืชกระท่อมให้กับผู้มีอายุต่ำกว่า 18 ปี และสตรีมีครรภ์ ห้ามใช้ จ้าง วาน หรือยินยอมให้ผู้มีอายุต่ำกว่า 18 ปี ขายพืชกระท่อม ห้ามมิให้ขายพืชกระท่อมในสถานที่บางแห่ง เช่น โรงเรียน หอพัก สวนสาธารณะ  สวนสัตว์ สวนสนุก หรือขายผ่านอินเทอร์เน็ต หรือเร่ขาย ห้ามโฆษณาหรือทำการสื่อสารการตลาดพืชกระท่อม  3. กำหนดห้ามผู้มีอายุตั้งแต่ 18 ปี ขึ้นไป เสพพืชกระท่อมในลักษณะ 4x100 (ผสมกับยา ยาเสพติด วัตถุออกฤทธิ์) ห้ามผู้มีอายุต่ำกว่า 18 ปี เสพพืชกระท่อม ห้ามมิให้ผู้ใดยุยงส่งเสริมให้ผู้มีอายุต่ำกว่า 18 ปี หรือสตรีมีครรภ์เสพพืชกระท่อม
4. กำหนดให้กฎหมายฉบับนี้ไม่ใช้บังคับกับ (1) ผลิตภัณฑ์สมุนไพรที่มีส่วนประกอบของพืชกระท่อม ตามกฎหมายว่าด้วยผลิตภัณฑ์สมุนไพร (2) ยาที่มีส่วนประกอบของพืชกระท่อม ตามกฎหมายว่าด้วยยา (3) อาหารที่มีส่วนประกอบของพืชกระท่อม ตามกฎหมายว่าด้วยอาหาร และ (4) เครื่องสำอางที่มีส่วนประกอบของพืชกระท่อม ตามกฎหมายว่าด้วยเครื่องสำอาง
5. กำหนดให้เลขาธิการ ป.ป.ส. หรือผู้ได้รับมอบหมายมีอำนาจเปรียบเทียบปรับในกรณีความผิดที่มีอัตราโทษปรับสถานเดียว และให้รัฐมนตรีว่าการกระทรวงยุติธรรมและรัฐมนตรีว่าการกระทรวงสาธารณสุขรักษาการตามพระราชบัญญัตินี้
6. กำหนดบทเฉพาะกาล โดยให้ผู้ว่าราชการจังหวัดหรือผู้ที่ได้รับมอบหมายเป็นผู้อนุญาตผลิต นำเข้า และส่งออก พืชกระท่อม รวมถึงมีอำนาจเปรียบเทียบปรับ แทนเลขาธิการ ป.ป.ส. เมื่อพ้นกำหนดระยะเวลา 10 ปี เมื่อกฎหมายมีผลใช้บังคับ
ทั้งนี้ ยธ. เสนอว่า
1. ปัจจุบัน “พืชกระท่อม” ถูกควบคุมโดยพระราชบัญญัติยาเสพติดให้โทษ พ.ศ. 2522 โดยจัดเป็นยาเสพติดให้โทษในประเภท 5 ซึ่งกฎหมายกำหนดกรอบวัตถุประสงค์ของการใช้ประโยชน์ไว้เฉพาะเพื่อประโยชน์ของทางราชการ การแพทย์ การรักษาผู้ป่วย หรือการศึกษาวิจัยและพัฒนาเท่านั้น ซึ่งการควบคุมพืชกระท่อมในลักษณะของยาเสพติดให้โทษดังกล่าว ไม่สอดคล้องกับบริบทและสภาพแวดล้อมของสังคมไทย ซึ่งพบว่ามีการใช้พืชกระท่อมในรูปแบบวิถีชาวบ้าน เช่น การเคี้ยวใบกระท่อมสด หรือการนำมาชงชาหรือต้มน้ำดื่มสำหรับตนเองในกลุ่มชาวไร่ ชาวสวน กลุ่มผู้ใช้แรงงาน โดยเฉพาะในพื้นที่ภาคใต้ ประกอบกับในต่างประเทศพบว่า พืชกระท่อมไม่ได้ถูกประกาศกำหนดให้เป็นยาเสพติดให้โทษหรือวัตถุออกฤทธิ์ที่ต้องควบคุมตามกฎหมายระหว่างประเทศด้านยาเสพติดตาม (1) อนุสัญญาเดี่ยวว่าด้วยยาเสพติดให้โทษ ค.ศ. 1961 (Single Convention on Narcotic Drugs, 1961)   (2) อนุสัญญาว่าด้วยวัตถุที่ออกฤทธิ์ต่อจิตและประสาท ค.ศ. 1971 (Convention on Psychotropic Substances, 1971) และ (3) อนุสัญญาสหประชาชาติว่าด้วยการต่อต้านการลักลอบค้ายาเสพติดและวัตถุที่ออกฤทธิ์ต่อจิตและประสาท ค.ศ. 1988 (United Nations Convention against Illicit Trafficking in Narcotic Drugs and Psychotropic Substances, 1988) ดังนั้น การที่ประเทศไทยถือว่าพืชกระท่อมเป็นยาเสพติดให้โทษจึงถือว่าเป็นการควบคุมในระดับเข้มงวด
2. ผลการศึกษาการควบคุมพืชกระท่อมในต่างประเทศ จำนวน 90 ประเทศ (ข้อมูล ณ วันที่ 7 สิงหาคม 2563) สามารถจัดกลุ่มการควบคุมพืชกระท่อมออกได้เป็น 3 ระดับ คือ
2.1 ควบคุมแบบยาเสพติด คือ มีการควบคุมด้วยกฎหมายยาเสพติดจำนวน 5 ประเทศ ได้แก่ เกาหลีใต้ ไทย เมียนมา อิตาลี และอินเดีย
2.2 ควบคุมแต่ไม่ใช่กฎหมายยาเสพติด คือ มีการควบคุมโดยกฎหมายอื่น เช่น กฎหมายเกี่ยวกับยา กฎหมายเกี่ยวกับสารพิษ หรือกฎหมายเกี่ยวกับสารออกฤทธิ์ต่อจิตและประสาท ฯลฯ จำนวน                 37 ประเทศ ได้แก่ คอซอวอ โครเอเชีย ซีเรีย เซอร์เบีย ญี่ปุ่น ฯลฯ
2.3 ไม่ควบคุม คือ ไม่มีการควบคุม จำนวน 48 ประเทศ ได้แก่ กรีซ กัมพูชา กัวเตมาลา กายอานา คอสตาริกา คิวบา แคนาดา ฯลฯ
3. โดยที่ผ่านมาสำนักงานคณะกรรมการกฤษฎีกาได้ตรวจพิจารณาร่างพระราชบัญญัติยาเสพติดให้โทษ (ฉบับที่ ..) พ.ศ. .... (เพิกถอนพืชกระท่อมออกจากการเป็นยาเสพติดให้โทษประเภท 5 และยกเลิกบทกำหนดโทษในความผิดเกี่ยวกับพืชกระท่อม) ซึ่งคณะรัฐมนตรีได้มีมติเมื่อวันที่ 10 มีนาคม 2563 อนุมัติหลักการร่างพระราชบัญญัติดังกล่าวตามที่ ยธ. เสนอ และให้ส่งสำนักงานคณะกรรมการกฤษฎีกาตรวจพิจารณาฯ โดยคณะกรรมการกฤษฎีกา (คณะที่ 10) ได้มีข้อสังเกตเพิ่มเติมว่า หากรัฐบาลมีนโยบายที่จะยกเลิกพืชกระท่อมจากการเป็นยาเสพติดให้โทษในประเภท 5 ควรให้มีกฎหมายควบคุมพืชดังกล่าวเป็นการเฉพาะด้วย
4. ดังนั้น เพื่อให้เป็นไปตามข้อสังเกตของคณะกรรมการกฤษฎีกา (คณะที่ 10) ยธ. จึงเห็นควรให้มีกฎหมายควบคุมพืชกระท่อมตามข้อสังเกตดังกล่าว ประกอบกับในปัจจุบันแม้จะมีกฎหมายที่เกี่ยวกับพืชกระท่อม เช่น พระราชบัญญัติผลิตภัณฑ์สมุนไพร พ.ศ. 2562 พระราชบัญญัติยา พ.ศ. 2510 พระราชบัญญัติอาหาร พ.ศ. 2522 หรือพระราชบัญญัติเครื่องสำอาง พ.ศ. 2558 แต่พระราชบัญญัติทั้งสามฉบับดังกล่าวก็เป็นเรื่องเกี่ยวกับการนำพืชกระท่อมไปแปรรูปเป็นผลิตภัณฑ์สุขภาพ หรือนำไปผสมกับผลิตภัณฑ์สุขภาพ ไม่สามารถนำมาใช้ใน               การควบคุมการปลูกและการเสพพืชกระท่อมที่ไม่ได้อยู่ในรูปของผลิตภัณฑ์ได้
5. ยธ. โดยสำนักงาน ป.ป.ส. จึงได้ร่วมกับสำนักงานคดียาเสพติด สำนักงานอัยการสูงสุด กองบัญชาการตำรวจปราบปรามยาเสพติด สำนักงานปลัดกระทรวงสาธารณสุข สำนักงานคณะกรรมการอาหารและยา สำนักงานปลัดกระทรวงมหาดไทย กรมการปกครอง กรมส่งเสริมการปกครองท้องถิ่น สำนักงานปลัดกระทรวงเกษตรและสหกรณ์ และสำนักงานปลัดกระทรวงยุติธรรม จัดทำร่างพระราชบัญญัติพืชกระท่อม พ.ศ. .... ขึ้น โดยจะเป็นการกำหนดมาตรการควบคุมพืชกระท่อม การป้องกันมิให้เด็กและเยาวชนเข้าถึงพืชกระท่อม และการป้องกันมิให้มีการนำพืชกระท่อมไปใช้ในทางที่ผิด ตลอดจนเพื่อการส่งเสริมและพัฒนาการใช้ประโยชน์จากพืชกระท่อมในเชิงพาณิชยกรรม อุตสาหกรรม เพื่อเพิ่มความสามารถในการแข่งขันของประเทศ
6. ยธ. ได้จัดให้มีการรับฟังความคิดเห็นของผู้ที่เกี่ยวข้องทางเว็บไซต์ของสำนักงาน ป.ป.ส. (www.oncb.go.th) ทางโทรสารหมายเลข 0 2245 9413 และนำส่งด้วยตนเองหรือทางไปรษณีย์ตามที่อยู่ของสำนักงาน ป.ป.ส. ครั้งที่ 1 ระหว่างวันที่ 10-24 กรกฎาคม 2563 และครั้งที่ 2 ระหว่างวันที่ 20 สิงหาคม – 3 กันยายน 2563 และจัดทำสรุปผลการรับฟังความคิดเห็นและการวิเคราะห์ผลกระทบซึ่งอาจเกิดขึ้นจากกฎหมายดังกล่าว พร้อมเปิดเผยเอกสารดังกล่าวผ่านทางเว็บไซต์ www.oncb.go.th และได้จัดทำรายงานการวิเคราะห์ผลกระทบที่อาจเกิดขึ้นจากกฎหมายตามแนวทางมติคณะรัฐมนตรี (19 พฤศจิกายน 2562) เรื่อง การดำเนินการเพื่อรองรับและขับเคลื่อนการปฏิบัติตามพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 และได้เผยแพร่ผลการรับฟังความคิดเห็นพร้อมการวิเคราะห์ผลกระทบที่อาจเกิดขึ้นจากกฎหมายผ่านทางเว็บไซต์ดังกล่าวให้ประชาชนได้รับทราบแล้ว จึงได้เสนอร่างพระราชบัญญัติพืชกระท่อม พ.ศ. .... มาเพื่อดำเนินการ
2. เรื่อง การปรับปรุงแนวทางการขอให้สำนักงานคณะกรรมการกฤษฎีกาแปลกฎหมายและตรวจสอบรับรองคำแปลกฎหมาย
คณะรัฐมนตรีมีมติเห็นชอบตามที่สำนักงานคณะกรรมการกฤษฎีกา (สคก.) เสนอแนวทางการขอให้สำนักงานคณะกรรมการกฤษฎีกาแปลกฎหมายและตรวจสอบรับรองคำแปลกฎหมายที่เสนอปรับปรุงแก้ไขเพื่อให้หน่วยงานของรัฐถือปฏิบัติต่อไป และให้สำนักงานคณะกรรมการกฤษฎีกาสามารถแก้ไขปรับปรุงแนวทางดังกล่าวในส่วนที่เป็นรายละเอียดและไม่กระทบหลักการสำคัญ และแจ้งเวียนให้หน่วยงานของรัฐถือปฏิบัติได้โดยไม่ต้องเสนอคณะรัฐมนตรีพิจารณาอีก
สคก. เสนอว่า
1. แนวทางปฏิบัติในการขอให้ สคก. แปลกฎหมายและตรวจสอบรับรองคำแปลกฎหมายที่ผ่านมาจนถึงปัจจุบัน จะเป็นไปตามหลักการที่สำนักนายกรัฐมนตรีโดยความเห็นชอบของนายกรัฐมนตรีกำหนด ตามหนังสือสำนักนายกรัฐมนตรี ที่ สร. 0101/ว. 1982 ลงวันที่ 18 พฤษภาคม 2510 ประกอบกับหนังสือสำนักเลขาธิการคณะรัฐมนตรี ที่ สร. 0403/ว. 43 ลงวันที่ 19 มิถุนายน 2512 และหนังสือสำนักเลขาธิการคณะรัฐมนตรี ที่ นร 0405/ว 107 ลงวันที่ 18 มิถุนายน 2546 ดังนี้
1.1 กฎหมายที่จะขอความร่วมมือจาก สคก. ช่วยแปลให้นั้น จะต้องเป็นกรณีที่จำเป็นจริง ๆ
1.2 เพื่อความสะดวกในการแปล ขอให้ส่วนราชการเจ้าของเรื่องส่งกฎหมาย และถ้อยคำที่แปลแล้วไปพร้อมกัน
2. เมื่อได้ตรวจสอบรับรองคำแปลใดแล้ว จะเผยแพร่คำแปลฉบับทางการไว้ในระบบเทคโนโลยีสารสนเทศของ สคก. เพื่อให้ประชาชนเข้าถึงและนำไปใช้ประโยชน์ได้ นอกจากนี้ นับแต่มีการก่อตั้งประชาคมอาเซียน สคก. เห็นถึงความจำเป็นในการจัดทำคำแปลกฎหมายที่จำเป็นเพื่อรองรับการเป็นประชาคมอาเซียนแต่บุคลากรของ สคก. ไม่เพียงพอจะจัดทำคำแปลจำนวนมากได้อย่างรวดเร็ว จึงได้ดำเนินการจ้างบุคคลภายนอกดำเนินการ และลงเผยแพร่ในระบบเทคโนโลยีสารสนเทศของ สคก. ในลักษณะเป็นคำแปลอย่างไม่เป็นทางการ ซึ่งจนถึงปัจจุบันมีจำนวนกว่า 400 ฉบับ
3. ต่อมาพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 มีผลใช้บังคับ ซึ่งในมาตรา 36 กำหนดให้หน่วยงานของรัฐที่รับผิดชอบการประเมินผลสัมฤทธิ์ของกฎหมายใด ต้องจัดให้มีและเผยแพร่ข้อมูลคำแปลของกฎหมายนั้นเป็นภาษาที่ใช้ในการทำงานของอาเซียนไว้ในระบบกลาง (กรณีระบบกลางยังใช้งานไม่ได้ ให้เผยแพร่ในระบบเทคโนโลยีสารสนเทศของหน่วยงานของรัฐนั้นไปพลางก่อน) และในกรณีกฎหมายใดไม่มีหน่วยงานของรัฐที่รับผิดชอบโดยตรง ให้เป็นหน้าที่ของ สคก. ที่จะเป็นผู้จัดทำ ประกอบกับ สคก. ร่วมกับสำนักงานพัฒนารัฐบาลดิจิทัล (องค์การมหาชน) ได้ออกหลักเกณฑ์การจัดทำคำอธิบายสรุปสาระสำคัญของกฎหมาย โดยอาศัยอำนาจตามมาตรา 36 วรรคหก แห่งพระราชบัญญัติดังกล่าว ซึ่งในข้อ 5 และข้อ 6 (2) ของหลักเกณฑ์ดังกล่าวกำหนดให้หน่วยงานของรัฐจัดทำคำแปลของกฎหมายเป็นภาษาอังกฤษ โดยพิจารณาดำเนินการให้สอดคล้องกับรูปแบบคำแปลของกฎหมายที่ สคก. เผยแพร่ไว้ในระบบเทคโนโลยีสารสนเทศ และอย่างน้อยต้องมีข้อความเป็นหมายเหตุในคำแปล เพื่อให้เข้าใจว่าคำแปลนี้ใช้เพื่อประโยชน์ในการเข้าถึงข้อมูลกฎหมายเท่านั้น ไม่สามารถนำไปอ้างอิงได้ การอ้างอิงให้ใช้ตัวบทกฎหมายที่เป็นภาษาไทยเท่านั้น เพื่อให้เกิดความชัดเจนเกี่ยวกับความมุ่งหมายของการจัดทำคำแปลกฎหมาย ซึ่งการจัดทำและเผยแพร่คำแปลกฎหมาย รวมถึงกรณีที่มีการแก้ไขเพิ่มเติมกฎหมายนั้นด้วย โดยกำหนดระยะเวลาที่ต้องดำเนินการให้แล้วเสร็จไว้ด้วย
4. โดยที่แนวทางในการจัดทำคำแปลกฎหมายในปัจจุบันมีการเปลี่ยนแปลงไปจากเดิมที่หน่วยงานของรัฐจะส่งคำแปลมาให้ สคก. ตรวจสอบรับรอง มาเป็นการกำหนดเป็นหน้าที่ของหน่วยงานของรัฐที่รับผิดชอบการประเมินผลสัมฤทธิ์ของกฎหมายตามพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 ที่กำหนดให้หน่วยงานของรัฐนั้นจัดให้มีคำแปลและเผยแพร่คำแปลในระบบกลางหรือผ่านระบบเทคโนโลยีสารสนเทศของหน่วยงานของรัฐไปพลางก่อนได้เอง โดยต่อมาได้มีการออกหลักเกณฑ์การจัดทำคำอธิบายสรุปสาระสำคัญของกฎหมายที่ได้กำหนดหลักเกณฑ์ วิธีการ รวมถึงระยะเวลาในการจัดทำคำแปลให้แล้วเสร็จไว้ด้วย แต่การเปลี่ยนแปลงแนวทางดังกล่าว ก่อให้เกิดปัญหาว่าคำแปลที่หน่วยงานของรัฐจัดทำได้เองนั้นยังจำเป็นจะต้องจัดส่งให้ สคก. ตรวจสอบรับรองก่อนที่จะลงเผยแพร่หรือไม่ นอกจากนี้อาจเกิดปัญหากรณีการเผยแพร่คำแปลในระหว่างที่ยังไม่มีระบบกลาง ซึ่งหน่วยงานของรัฐที่จัดทำคำแปลสามารถเผยแพร่คำแปลในระบบเทคโนโลยีสารสนเทศของตนได้ อันจะทำให้การเผยแพร่ข้อมูลคำแปลของประเทศไทยมีอยู่อย่างกระจัดกระจายตามระบบเทคโนโลยีสารสนเทศของหน่วยงานแต่ละแห่ง ซึ่งก่อให้เกิดความไม่สะดวกต่อการเข้าถึงกฎหมายของประชาชน จึงจำเป็นต้องปรับปรุงแนวทางการขอให้ สคก. แปลกฎหมายและตรวจสอบรับรองคำแปลกฎหมาย สำหรับให้หน่วยงานของรัฐถือปฏิบัติเป็นแนวทางเดียวกัน เพื่อให้สอดคล้องกับอำนาจหน้าที่ขชอง สคก. และการดำเนินการตามพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 รวมทั้งเกิดความชัดเจนและเป็นระบบเดียวกัน อันจะทำให้การจัดทำคำแปลของกฎหมายและการเผยแพร่กฎหมายเพื่อบริการประชาชนมีความรวดเร็วยิ่งขึ้น ดังต่อไปนี้
4.1 ยกเลิกแนวทางการขอให้ สคก. แปลกฎหมาย ตามหนังสือสำนักนายกรัฐมนตรี ที่ สร. 0101/ว. 1982 ลงวันที่ 18 พฤษภาคม 2510 และหนังสือสำนักเลขาธิการคณะรัฐมนตรี ที่ นร 0505/ว 107 ลงวันที่ 18 เมษายน 2546
4.2 ให้หน่วยงานของรัฐมีหน้าที่จัดทำและเผยแพร่คำแปลกฎหมาย  กฎ ระเบียบ ข้อบังคับและประกาศทุกฉบับที่อยู่ในความรับผิดชอบเป็นภาษากลางของอาเซียน ไม่ต้องส่งให้สำนักงานคณะกรรมการกฤษฎีกาตรวจสอบรับรองคำแปลอีก ทั้งนี้ ให้ระบุหมายเหตุท้ายคำแปลด้วยข้อความต่อไปนี้
“This translation is provided by (ชื่อหน่วยงานของรัฐฯ เป็นภาษาอังกฤษ)  as the competent authority for information purposes only. Whilst (ชื่อหน่วยงานของรัฐฯ เป็นภาษาอังกฤษ) has made efforts to ensure the accuracy and correctness of the translation, the original Thai text as formally adopted and published shall in all events remain the sole authoritative text having the force of law.”
4.3 ให้หน่วยงานของรัฐทุกหน่วยงานจัดทำคำแปลตาม 4.2 ให้แล้วเสร็จภายใน 1 ปี นับแต่วันที่คณะรัฐมนตรีมีมติและให้เผยแพร่คำแปลในระบบเทคโนโลยีสารสนเทศของหน่วยงาน กับให้จัดส่งคำแปลกฎหมายดังกล่าวมายัง สคก. เพื่อนำไปเผยแพร่ในระบบฐานข้อมูลกฎหมายกลางของประเทศด้วย
4.4 ให้ สคก. จัดทำคำแปลของกฎหมายที่ไม่มีหน่วยงานของรัฐใดรับผิดชอบโดยตรงตามพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 จัดทำคำแปลกฎหมายเพื่อประกอบการให้ความเห็นทางกฎหมาย หรือตามที่คณะรัฐมนตรี นายกรัฐมนตรี หรือรองนายกรัฐมนตรี มอบหมาย
4.5 ในกรณีที่ สคก. ตรวจสอบพบข้อผิดพลาดหรือผิดหลงของคำแปลของกฎหมายที่หน่วยงานของรัฐจัดทำขึ้นและส่งมาเผยแพร่ในระบบเทคโนโลยีสารสนเทศของ สคก. หรือระบบกลาง ให้ สคก.  แจ้งหน่วยงานของรัฐที่รับผิดชอบเพื่อดำเนินการแก้ไขและส่งคำแปลฉบับแก้ไขให้ สคก. เผยแพร่แทนคำแปลเดิม
4.6 ให้ สคก. พัฒนาและเผยแพร่องค์ความรู้เกี่ยวกับการแปลกฎหมาย เช่น อภิธานศัพท์ ที่ใช้บ่อย รูปแบบประโยคมาตรฐาน เกณฑ์การแปลกฎหมายที่สำคัญ ตลอดจนให้คำปรึกษาแนะนำด้านการแปลกฎหมายแก่หน่วยงานของรัฐ เพื่อสร้างมาตรฐานงานแปลให้เป็นไปในแนวทางเดียวกัน ผ่านช่องทางสื่อสารต่าง ๆ
3. เรื่อง ร่างพระราชกฤษฎีกากำหนดเขตที่ดินที่จะเวนคืน และร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า สายสีน้ำเงิน ช่วงหัวลำโพง - บางแค และช่วงบางซื่อ - ท่าพระ รวม 4 ฉบับ
คณะรัฐมนตรีมีมติอนุมัติหลักการ
1. ร่างพระราชกฤษฎีกากำหนดเขตที่ดินที่จะเวนคืน ในท้องที่เขตปทุมวัน เขตบางรัก เขตป้อมปราบศัตรูพ่าย เขตสัมพันธวงศ์ เขตพระนคร เขตธนบุรี เขตบางกอกใหญ่ เขตภาษีเจริญ เขตจอมทอง และเขตบางแค กรุงเทพมหานคร พ.ศ. .... (โครงการรถฟ้า สายสีน้ำเงิน ช่วงหัวลำโพง – บางแค)
2. ร่างพระราชกฤษฎีกากำหนดเขตที่ดินที่จะเวนคืน ในท้องที่เขตบางซื่อ เขตบางพลัด เขตบางกอกน้อย เขตบางกอกใหญ่ และเขตธนบุรี กรุงเทพมหานคร พ.ศ. .... (โครงการรถฟ้า สายสีน้ำเงิน ช่วงบางซื่อ – ท่าพระ)
3. ร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน ในท้องที่เขตปทุมวัน เขตบางรัก เขตป้อมปราบศัตรูพ่าย เขตสัมพันธวงศ์ เขตพระนคร เขตธนบุรี เขตบางกอกใหญ่ เขตภาษีเจริญ เขตจอมทอง และเขตบางแค กรุงเทพมหานคร พ.ศ. .... (โครงการรถฟ้า สายสีน้ำเงิน ช่วงหัวลำโพง – บางแค) และ
4. ร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนในท้องที่เขตบางซื่อ เขตบางพลัด เขตบางกอกน้อย เขตบางกอกใหญ่ และเขตธนบุรี กรุงเทพมหานคร พ.ศ. .... (โครงการรถฟ้า สายสีน้ำเงิน ช่วงบางซื่อ – ท่าพระ)
รวม 4 ฉบับ ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้กระทรวงคมนาคมรับความเห็นของกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม สำนักงานคณะกรรมการกฤษฎีกา และสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างพระราชกฤษฎีกา 4 ฉบับ
กำหนดเขตที่ดินที่จะเวนคืนและกำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนตามโครงการรถฟ้า สายสีน้ำเงิน ช่วงหัวลำโพง – บางแค และช่วงบางซื่อ – ท่าพระ เพื่อปรับปรุงทางเท้าบริเวณบันไดขึ้น – ลง สถานีรถไฟฟ้า ลิฟต์ ตอม่อ และทางลาดของคนพิการบริเวณสถานีต่าง ๆ เพื่ออำนวยความสะดวกให้แก่ผู้พิการและผู้ใช้ทางเท้าอื่นในการสัญจรไปมา ดังนี้
1. ช่วงหัวลำโพง – บางแค ในท้องที่เขตปทุมวัน เขตบางรัก เขตป้อมปราบศัตรูพ่าย เขตสัมพันธวงศ์ เขตพระนคร เขตธนบุรี เขตบางกอกใหญ่ เขตภาษีเจริญ เขตจอมทอง และเขตบางแค กรุงเทพมหานคร
2. ช่วงบางซื่อ – ท่าพระ ในท้องที่เขตบางซื่อ เขตบางพลัด เขตบางกอกน้อย เขตบางกอกใหญ่ และเขตธนบุรี กรุงเทพมหานคร
ทั้งนี้ คค. เสนอว่า
1. การรถไฟฟ้าขนส่งมวลชนแห่งประเทศไทย (รฟม.) ได้รับการร้องเรียนเกี่ยวกับการก่อสร้างโครงการรถไฟฟ้าบริเวณบันไดขึ้น – ลง ทางเท้า และทางลาดของคนพิการว่า โครงการก่อสร้างรถไฟฟ้าหลายสายของ รฟม. ไม่เป็นไปตามกฎหมาย โดยเฉพาะการก่อสร้างรถไฟฟ้า สายสีน้ำเงิน ช่วงหัวลำโพง – บางแค และช่วงบางซื่อ – ท่าพระ จากการตรวจสอบบริเวณบันไดขึ้น – ลง สถานีรถไฟฟ้า ลิฟต์ ตอม่อ และทางลาดของคนพิการบริเวณสถานีต่าง ๆ ของรถไฟฟ้าแต่ละสาย ปรากฏว่า มีการใช้พื้นที่ทางเท้าก่อสร้างจนเกือบเต็มพื้นที่ เป็นการรอนสิทธิของผู้ใช้ทางเท้า บางจุดทางเท้าเหลือพื้นที่เพียง 50 – 80 เซนติเมตร ซึ่งไม่เป็นไปตามกฎหมาย ได้แก่ กฎกระทรวงกำหนดสิ่งอำนวยความสะดวกในอาคารสำหรับผู้พิการหรือทุพพลภาพ และคนชรา พ.ศ. 2548 กฎกระทรวงกำหนดลักษณะหรือการจัดให้มีอุปกรณ์ สิ่งอำนวยความสะดวก หรือบริการในอาคาร สถานที่ หรือบริการสาธารณะอื่น เพื่อให้คนพิการสามารถเข้าถึงและใช้ประโยชน์ได้ พ.ศ. 2555 และกฎกระทรวงกำหนดลักษณะ หรือการจัดให้มีอุปกรณ์สิ่งอำนวยความสะดวก หรือบริการในอาคาร สถานที่ ยานพาหนะ และบริการขนส่ง เพื่อให้คนพิการสามารถเข้าถึงและใช้ประโยชน์ได้ พ.ศ. 2556 โดยมีการกำหนดทางเท้าต้องมีความกว้างไม่น้อยกว่า 1.50 เมตร จึงขอให้ รฟม. ดำเนินการหรือสั่งการให้มีการตรวจสอบ หรือแจ้งให้ผู้รับเหมาดำเนินการแก้ไข รื้อถอนหรือทุบทิ้งบันไดขึ้น – ลง สถานีรถไฟฟ้า ลิฟต์ ตอม่อ และทางลาดของคนพิการ ให้เป็นไปตามมาตรฐานหรือตามกฎหมายข้างต้นทุกประการ
2. รัฐมนตรีว่าการกระทรวงคมนาคมสั่งการให้ รฟม. สำรวจทางเดินคนพิการในทุกสถานีรถไฟใต้ดินและปรับปรุงแก้ไขให้ใช้งานได้จริง เพื่อไม่ให้มีข้อร้องเรียนอีก ซึ่ง รฟม. ได้ตรวจสอบที่ดินและสิ่งปลูกสร้างเพื่อจัดทำทางเท้าให้มีความกว้างไม่น้อยกว่า 1.50 เมตร ในโครงการรถไฟฟ้า สายสีน้ำเงิน ช่วงหัวลำโพง – บางแค และ ช่วงบางซื่อ – ท่าพระ แล้ว ปรากฏว่ามีอสังหาริมทรัพย์ที่จะถูกเวนคืนเพิ่มเติม ประกอบด้วยที่ดิน ประมาณ 98 แปลง และสิ่งปลูกสร้างประมาณ 114 หลัง/รายการ โดยในการจัดกรรมสิทธิ์ที่ดินต้องดำเนินการตามขั้นตอนของกฎหมาย ใช้ระยะเวลาประมาณ 400 วัน นับตั้งแต่วันที่แจ้งเข้าสำรวจอสังหาริมทรัพย์
3. เนื่องจากพระราชกฤษฎีกากำหนดเขตที่ดินในบริเวณที่ที่จะเวนคืน ในท้องที่เขตปทุมวัน  เขตบางรัก เขตป้อมปราบศัตรูพ่าย เขตสัมพันธวงศ์ เขตพระนคร เขตธนบุรี เขตบางกอกใหญ่ เขตภาษีเจริญ  เขตจอมทอง และเขตบางแค กรุงเทพมหานคร พ.ศ. 2558 (โครงการรถฟ้า สายสีน้ำเงิน ช่วงหัวลำโพง – บางแค) พระราชกฤษฎีกากำหนดเขตที่ดินที่จะเวนคืน ในท้องที่เขตบางซื่อ เขตบางพลัด เขตบางกอกน้อย เขตบางกอกใหญ่ และเขตธนบุรี กรุงเทพมหานคร พ.ศ. 2558 (โครงการรถฟ้า สายสีน้ำเงิน ช่วงบางซื่อ – ท่าพระ) พระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน ในท้องที่เขตปทุมวัน เขตบางรัก เขตป้อมปราบศัตรูพ่าย เขตสัมพันธวงศ์ เขตพระนคร เขตธนบุรี เขตบางกอกใหญ่ เขตภาษีเจริญ เขตจอมทอง และเขตบางแค กรุงเทพมหานคร พ.ศ. 2558 (โครงการรถฟ้า สายสีน้ำเงิน ช่วงหัวลำโพง – บางแค) และ พระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน ในท้องที่เขตบางซื่อ เขตบางพลัด เขตบางกอกน้อย   เขตบางกอกใหญ่ และเขตธนบุรี กรุงเทพมหานคร พ.ศ. 2558 (โครงการรถฟ้า สายสีน้ำเงิน ช่วงบางซื่อ – ท่าพระ) ที่มีผลใช้บังคับตั้งแต่วันที่ 6 สิงหาคม 2558 มีกำหนดระยะเวลา 4 ปี ได้สิ้นผลใช้บังคับแล้ว ซึ่ง รฟม. พิจารณาแล้วเห็นว่า ไม่สามารถดำเนินการจัดกรรมสิทธิ์ที่ดินเพื่อจัดให้มีทางเท้าความกว้างไม่น้อยกว่า 1.50 เมตร ให้แล้วเสร็จได้ทัน ดังนั้น เพื่อให้การจัดกรรมสิทธิ์ที่ดินสามารถดำเนินการได้จนแล้วเสร็จสมบูรณ์ต่อไป จึงจำเป็นต้องเสนอพระราชกฤษฎีกากำหนดเขตที่ดินที่จะเวนคืน และพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนตามโครงการรถไฟฟ้า สายสีน้ำเงิน ช่วงหัวลำโพง - บางแค และช่วงบางซื่อ - ท่าพระ รวม 4 ฉบับ
4. คณะกรรมการการรถไฟฟ้าขนส่งมวลชนแห่งประเทศไทย ในคราวประชุมครั้งที่ 6/2562 เมื่อวันที่ 28 มิถุนายน 2562 ได้มีมติอนุมัติให้ รฟม. ดำเนินการเสนอร่างพระราชกฤษฎีกากำหนดเขตที่ดินที่จะเวนคืน และร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนตามโครงการรถไฟฟ้า สายสีน้ำเงิน ช่วงหัวลำโพง-บางแค และช่วงบางซื่อ-ท่าพระ รวม 4 ฉบับ เพื่อคณะรัฐมนตรีพิจารณาต่อไป
5. สำนักงบประมาณแจ้งว่า จะจัดสรรงบประมาณให้ รฟม. ตามความจำเป็นและเหมาะสมตามแผนการใช้จ่ายเงินเมื่อร่างพระราชกฤษฎีกาใช้บังคับแล้ว
จึงได้เสนอร่างพระราชกฤษฎีกา รวม 4 ฉบับ มาเพื่อดำเนินการ
4. เรื่อง ร่างพระราชกฤษฎีกากำหนดเขตที่ดินที่จะเวนคืน และร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า สายสีเขียว ช่วงแบริ่ง - สมุทรปราการ และช่วงหมอชิต – สะพานใหม่ - คูคต รวม 4 ฉบับ
คณะรัฐมนตรีมีมติอนุมัติหลักการ
1. ร่างพระราชกฤษฎีกากำหนดเขตที่ดินที่จะเวนคืน ในท้องที่เขตบางนา  กรุงเทพมหานคร และอำเภอเมืองสมุทรปราการ จังหวัดสมุทรปราการ พ.ศ. .... (โครงการรถฟ้า สายสีเขียว ช่วงแบริ่ง - สมุทรปราการ)
2. ร่างพระราชกฤษฎีกากำหนดเขตที่ดินที่จะเวนคืน ในท้องที่เขตจตุจักร เขตบางเขน เขตหลักสี่ เขตสายไหม เขตดอนเมือง กรุงเทพมหานคร และอำเภอลำลูกกา จังหวัดปทุมธานี พ.ศ. .... (โครงการรถไฟฟ้าสายสีเขียว ช่วงหมอชิต – สะพานใหม่ - คูคต)
3. ร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนในท้องที่เขตบางนา กรุงเทพมหานคร และอำเภอเมืองสมุทรปราการ จังหวัดสมุทรปราการ พ.ศ. .... (โครงการรถฟ้า สายสีเขียว ช่วงแบริ่ง - สมุทรปราการ)
4. ร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนในท้องที่เขตจตุจักร เขตบางเขน เขตหลักสี่ เขตสายไหม เขตดอนเมือง กรุงเทพมหานคร และอำเภอลำลูกกา จังหวัดปทุมธานี พ.ศ. .... (โครงการรถฟ้า สายสีเขียว ช่วงหมอชิต – สะพานใหม่ - คูคต)
รวม 4 ฉบับ ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้กระทรวงคมนาคมรับความเห็นของกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม สำนักงานคณะกรรมการกฤษฎีกา และสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างพระราชกฤษฎีกา รวม 4 ฉบับ
กำหนดเขตที่ดินที่จะเวนคืนและกำหนดเขตที่ดินในบริเวณที่ที่จะดำเนินการเพื่อกิจการขนส่งมวลชนตามโครงการรถไฟฟ้า สายสีเขียว ช่วงแบริ่ง - สมุทรปราการ และช่วงหมอชิต – สะพานใหม่ - คูคต เพื่อปรับปรุง      ทางเท้าบริเวณบันไดขึ้น – ลง สถานีรถไฟฟ้า ลิฟต์ ตอม่อ และทางลาดของคนพิการบริเวณสถานีต่าง ๆ เพื่ออำนวยความสะดวกให้แก่ผู้พิการและผู้ใช้ทางเท้าอื่นในการสัญจรไปมา ดังนี้
1. ช่วงแบริ่ง - สมุทรปราการ ในท้องที่เขตบางนา กรุงเทพมหานคร และอำเภอเมืองสมุทรปราการ จังหวัดสมุทรปราการ
2. ช่วงหมอชิต – สะพานใหม่ - คูคต ในท้องที่เขตจตุจักร เขตบางเขน เขตหลักสี่ เขตสายไหม เขตดอนเมือง กรุงเทพมหานคร และอำเภอลำลูกกา จังหวัดปทุมธานี
ทั้งนี้ คค. เสนอว่า
1. การรถไฟฟ้าขนส่งมวลชนแห่งประเทศไทย (รฟม.) ได้รับการร้องเรียนจากสมาคมองค์การพิทักษ์รัฐธรรมนูญไทยเกี่ยวกับการก่อสร้างโครงการรถไฟฟ้าของ รฟม. บริเวณบันไดขึ้น – ลง สถานีรถไฟฟ้า ลิฟต์ ตอม่อ และทางลาดของคนพิการในบริเวณสถานีต่าง ๆ มีการใช้พื้นที่ทางเท้าก่อสร้างจนเกือบเต็มพื้นที่ เป็นการรอนสิทธิของผู้ใช้ทางเท้า ซึ่งไม่เป็นไปตามกฎหมาย ได้แก่ กฎกระทรวงกำหนดสิ่งอำนวยความสะดวกในอาคารสำหรับผู้พิการหรือทุพพลภาพ และคนชรา พ.ศ. 2548 กฎกระทรวงกำหนดลักษณะ หรือการจัดให้มีอุปกรณ์ สิ่งอำนวยความสะดวก หรือบริการในอาคาร สถานที่ หรือบริการสาธารณะอื่น เพื่อให้คนพิการสามารถเข้าถึงและใช้ประโยชน์ได้ พ.ศ. 2555 และกฎกระทรวงกำหนดลักษณะ หรือการจัดให้มีอุปกรณ์สิ่งอำนวยความสะดวด หรือบริการในอาคาร สถานที่ ยานพาหนะ และบริการขนส่ง เพื่อให้คนพิการสามารถเข้าถึงและใช้ประโยชน์ได้ พ.ศ. 2556 โดยมีการกำหนดทางเท้าไว้ไม่ถึง 1.50 เมตร จึงขอให้ รฟม. ตรวจสอบและดำเนินการแก้ไข ให้เป็นไปตามที่กฎหมายกำหนด ซึ่งสำนักการจราจรและขนส่ง กรุงเทพมหานคร ได้แจ้งให้ รฟม. ตรวจสอบและดำเนินการแก้ไขตามข้อร้องเรียนดังกล่าวในการนี้รัฐมนตรีว่าการกระทรวงคมนาคมได้สั่งการให้ รฟม. สำรวจทางเดินคนพิการในทุกสถานีรถไฟใต้ดิน และปรับปรุงแก้ไขให้ใช้งานได้จริงเพื่อไม่ให้มีข้อร้องเรียนอีก
2 รฟม. ได้ตรวจสอบที่ดินและสิ่งปลูกสร้างเพื่อจัดทำทางเท้าให้มีความกว้างไม่น้อยกว่า 1.50 เมตร ปรากฏว่า มีอสังหาริมทรัพย์ที่จะถูกเวนคืนเพิ่มเติม ดังนี้
2.1 โครงการรถไฟฟ้า สายสีเขียว ช่วงแบริ่ง - สมุทรปราการ มีอสังหาริมทรัพย์ที่จะถูกเวนคืน ประกอบด้วยที่ดิน ประมาณ 17 แปลง และสิ่งปลูกสร้างประมาณ 17 รายการ
2.2 โครงการรถไฟฟ้า สายสีเขียว ช่วงหมอชิต – สะพานใหม่ - คูคต ปรากฏว่า มีอสังหาริมทรัพย์ที่จะถูกเวนคืน ประกอบด้วยที่ดินประมาณ 34 แปลง และสิ่งปลูกสร้างประมาณ 8 หลัง  19 รายการ  ทั้งนี้ ในการจัดกรรมสิทธิ์ที่ดินต้องดำเนินการตามขั้นตอนของกฎหมาย ใช้ระยะเวลาประมาณ 400 วัน นับตั้งแต่วันที่แจ้งเข้าสำรวจอสังหาริมทรัพย์ ซึ่ง รฟม. พิจารณาแล้ว เห็นว่าไม่สามารถดำเนินการจัดกรรมสิทธิ์ที่ดินให้แล้วเสร็จได้ เนื่องจาก พระราชกฤษฎีกากำหนดเขตที่ดินในบริเวณที่ที่จะเวนคืน ในท้องที่เขตบางนา กรุงเทพมหานคร และอำเภอเมืองสมุทรปราการ จังหวัดสมุทรปราการ พ.ศ. 2553 พระราชกฤษฎีกากำหนดเขตที่ดินในบริเวณที่ที่จะเวนคืน ในท้องที่เขตจตุจักร เขตบางเขน เขตหลักสี่ เขตสายไหม เขตดอนเมือง กรุงเทพมหานคร และอำเภอลำลูกกา จังหวัดปทุมธานี พ.ศ. 2557 และ พระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน ในท้องที่เขตจตุจักร เขตบางเขน เขตหลักสี่ เขตสายไหม เขตดอนเมือง กรุงเทพมหานคร และอำเภอลำลูกกา จังหวัดปทุมธานี พ.ศ. 2557 ได้สิ้นผลใช้บังคับแล้วเมื่อวันที่ 22 เมษายน 2557 และวันที่  25 ธันวาคม 2561 ตามลำดับ
3. ดังนั้น เพื่อให้พนักงานเจ้าหน้าที่มีอำนาจดำเนินการสำรวจเพื่อทราบข้อเท็จจริงเกี่ยวกับสภาพ ลักษณะ และการเข้าใช้ประโยชน์บน เหนือ หรือใต้พื้นดินหรือพื้นน้ำ เพื่อการวางแผนหรือออกแบบกิจการขนส่งมวลชนในบริเวณโครงการรถไฟฟ้า สายสีเขียว ช่วงแบริ่ง - สมุทรปราการ และโครงการรถไฟฟ้า สายสีเขียว ช่วงหมอชิต – สะพานใหม่ - คูคต ต่อไปได้อีก 4 ปี จึงจำเป็นต้องตราพระราชกฤษฎีกากำหนดเขตที่ดินที่จะเวนคืนและพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า                  สายสีเขียว ช่วงแบริ่ง-สมุทรปราการ และช่วงหมอชิต – สะพานใหม่ - คูคต รวม 4 ฉบับ
4. คณะกรรมการการรถไฟฟ้าขนส่งมวลชนแห่งประเทศไทย ในคราวการประชุมครั้งที่ 3/2563  เมื่อวันที่ 11 มีนาคม 2563 ได้มีมติอนุมัติให้ รฟม. ดำเนินการเสนอร่างพระราชกฤษฎีกากำหนดเขตที่ดินที่จะเวนคืนและร่างพระราชกฤษฎีกากำหนดเขตที่ดินในบริเวณที่ที่จะดำเนินการเพื่อกิจการขนส่งมวลชน โครงการรถไฟฟ้า สายสีเขียว ช่วงแบริ่ง - สมุทรปราการ และช่วงหมอชิต – สะพานใหม่ - คูคต รวม 4 ฉบับ เพื่อคณะรัฐมนตรีพิจารณาต่อไป
5. สำนักงบประมาณแจ้งว่า จะพิจารณาจัดสรรงบประมาณให้ รฟม. ตามความจำเป็นและเหมาะสมตามแผนการใช้จ่ายเงินเมื่อร่างพระราชกฤษฎีกาใช้บังคับแล้ว
จึงได้เสนอร่างพระราชกฤษฎีกา รวม 4 ฉบับ มาเพื่อดำเนินการ
5. เรื่อง  ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสมอแข ตำบลอรัญญิก และตำบลหัวรอ อำเภอเมืองพิษณุโลก จังหวัดพิษณุโลก พ.ศ. ....
คณะรัฐมนตรีมีมติอนุมัติหลักการร่างพระราชกฤษฎีกากำหนดเขตที่ดินที่จะเวนคืน ในท้องที่ ตำบลสมอแข ตำบลอรัญญิก และตำบลหัวรอ อำเภอเมืองพิษณุโลก จังหวัดพิษณุโลก พ.ศ. .... ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้กระทรวงคมนาคมรับความเห็นของกระทรวงเกษตรและสหกรณ์ และสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างพระราชกฤษฎีกา
เป็นการกำหนดเขตที่ดินที่จะเวนคืน ในท้องที่ตำบลสมอแข ตำบลอรัญญิก และตำบลหัวรอ   อำเภอเมืองพิษณุโลก จังหวัดพิษณุโลก เพื่อสร้างทางหลวงชนบท สายเชื่อมระหว่างทางหลวงแผ่นดินหมายเลข 12 กับถนนธรรมบูชา เพื่อให้พนักงานเจ้าหน้าที่มีสิทธิเข้าไปทำการสำรวจเพื่อทราบข้อเท็จจริงเกี่ยวกับอสังหาริมทรัพย์ที่ต้องได้มาโดยแน่ชัด รวมทั้งเพื่ออำนวยความสะดวกและความรวดเร็วแก่การจราจรและการขนส่ง อันเป็นกิจการสาธารณูปโภค
คค. เสนอว่า
1. กรมทางหลวงชนบทได้ดำเนินการสำรวจและออกแบบรายละเอียดโครงการก่อสร้างทางหลวงชนบท สายเชื่อมระหว่างทางหลวงแผ่นดินหมายเลข 12 กับถนนธรรมบูชาเนื่องจากจังหวัดพิษณุโลกเป็นเมืองประวัติศาสตร์ที่สำคัญและเป็นศูนย์กลางของภาคเหนือตอนล่าง เป็นศูนย์กลางของหน่วยงานราชการเกือบทุกกระทรวง และมีแหล่งท่องเที่ยวทางประวัติศาสตร์หลายแห่ง ปัจจุบันในเขตตัวเมืองพิษณุโลกมีการจราจรหนาแน่น ดังนั้น เพื่อช่วยลดปริมาณการจราจรบนทางหลวงแผ่นดินหมายเลข 12 โดยไม่ต้องผ่านตัวเมือง แก้ไขปัญหาจราจรติดขัดในตัวเมือง และเป็นการรองรับความเจริญเติบโตของตัวเมืองพิษณุโลกในอนาคต รวมทั้ง เพื่อเชื่อมโยงโครงข่ายคมนาคมในเขตตัวเมืองและนอกเมืองให้มีความสมบูรณ์
2. กรมทางหลวงชนบทได้ทำการศึกษาวิเคราะห์ความเหมาะสมทางด้านเศรษฐกิจในการดำเนินโครงการ ซึ่งจากผลการวิเคราะห์พบว่า มูลค่าปัจจุบันสุทธิ (NPV) มีค่า 692.96 ล้านบาท อัตราผลตอบแทนทางด้านเศรษฐกิจ (EIRR) มีค่า 21.37% อัตราผลประโยชน์ต่อต้นทุน (B/C Ratio) มีค่า 1.96 ซึ่งถือได้ว่าโครงการดังกล่าวนี้มีความเหมาะสมในการดำเนินการ และหากพิจารณาถึงผลประโยชน์ทางอ้อมที่เกี่ยวกับการรองรับการขยายตัวของเมืองและการพัฒนาพื้นที่ในอนาคต โครงการก็จะมีความเหมาะสมมากขึ้นอีก
3. การคาดการณ์ปริมาณการจราจรในอนาคต กรณีที่ไม่มีโครงการฯ กับกรณีที่มีโครงการฯ บนถนนโครงข่ายคือทางหลวงแผ่นดินหมายเลข 12 ทางหลวงแผ่นดินหมายเลข 126 ผลการคาดการณ์พบว่า
เส้นทาง
จำนวน
ช่องจราจร
ปริมาณการจราจร (pcu/วัน)
2567
2572
2577
2582
2587
ถนนโครงการฯ
- กรณีมีโครงการฯ
4
22,350
23,147
24,574
26,078
25,299
ทางหลวงแผ่นดินหมายเลข 12
- กรณีไม่มีโครงการฯ
- กรณีมีโครงการฯ
6
57,371
44,453
58,307
45,936
59,478
45,987
60,791
46,825
61,361
48,008
ทางหลวงแผ่นดินหมายเลข 126
(เลี่ยงเมืองด้านเหนือ)
- กรณีไม่มีโครงการฯ
- กรณีมีโครงการฯ
4
30,876
22,749
32,711
23,282
33,465
24,058
34,736
24,466
36,150
26,168
4. ลักษณะของโครงการก่อสร้างทางหลวงชนบท สายเชื่อมระหว่างทางหลวงแผ่นดินหมายเลข 12 กับถนนธรรมบูชา (ถนนสาย ฉ2 ตามโครงการผังเมืองรวมเมืองพิษณุโลก) เริ่มต้นจากแยกทางหลวงแผ่นดินหมายเลข 12 (บริเวณ กม.ที่ 30+80) สิ้นสุดโครงการที่ถนนธรรมบูชา (ถนนขององค์การบริหารส่วนจังหวัดพิษณุโลก เป็นถนน ขนาด 4 ช่องจราจรชนิดผิวจราจรลาดยางแอลฟัลท์ เกาะกลางกว้าง 4.20 เมตร ช่องจราจรกว้างช่องละ 3.50 เมตร ไหล่ทางกว้างข้างละ 3.50 เมตร ทางเท้า (เฉพาะในเขตชุมขน) กว้างข้างละ 2.40 เมตร เขตทางกว้างประมาณ 30.00 เมตร มีระยะทางประมาณ 9.627 กิโลเมตร มีพื้นที่ที่ถูกเวนคืนประมาณ 247 ไร่ 329 แปลง มีอาคารและสิ่งปลูกสร้างที่ถูกเวนคืนประมาณ 68 รายการ ใช้งบประมาณในการดำเนินโครงการประมาณ 1,103.5750 ล้านบาท (ค่าสำรวจรายละเอียดอสังหาริมทรัพย์ประมาณ 8.0000 ล้านบาท ค่าทดแทนอสังหาริมทรัพย์ประมาณ 96.5750 ล้านบาท และค่าก่อสร้างประมาณ 999.0000 ล้านบาท)
5. กรมทางหลวงชนบทได้ดำเนินการจัดให้มีการรับฟังความคิดเห็นของผู้ได้รับผลกระทบกับโครงการก่อสร้างถนนสายดังกล่าว ตามระเบียบสำนักนายกรัฐมนตรีว่าด้วยการรับฟังความคิดเห็นของประชาชน พ.ศ. 2548 แล้ว ซึ่งผลการรับฟังความคิดเห็นโดยรวมต่อโครงการ มีผู้เห็นด้วยกับโครงการประมาณร้อยละ 73.60
6. สำนักงบประมาณ (สงป.) พิจารณาแล้วเห็นควรที่กรมทางหลวงชนบทจะเสนอร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสมอแข ตำบลอรัญญิก และตำบลหัวรอ อำเภอเมืองพิษณุโลก จังหวัดพิษณุโลก พ.ศ. .... ต่อคณะรัฐมนตรี และ สงป. จะพิจารณาจัดสรรงบประมาณให้กรมทางหลวงชนบทตามความจำเป็นและเหมาะสม ตามแผนการใช้จ่ายงบประมาณเมื่อร่างพระราชกฤษฎีกาดังกล่าวใช้บังคับแล้ว
จึงได้เสนอร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลสมอแข ตำบลอรัญญิก และตำบลหัวรอ อำเภอเมืองพิษณุโลก พ.ศ. .... มาเพื่อดำเนินการ
6. เรื่อง ร่างพระราชกฤษฎีกำหนดเขตที่ดินที่จะเวนคืน ในท้องที่ตำบลโพนทราย และตำบลคำอาฮวน อำเภอเมืองมุกดาหาร จังหวัดมุกดาหาร พ.ศ. ....
คณะรัฐมนตรีมีมติอนุมัติหลักการร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลโพนทราย และตำบลคำอาฮวน อำเภอเมืองมุกดาหาร จังหวัดมุกดาหาร พ.ศ. .... ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้กระทรวงคมนาคมรับความเห็นของกระทรวงเกษตรและสหกรณ์ และสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย
สาระสำคัญของร่างพระราชกฤษฎีกา
เป็นการกำหนดเขตที่ดินที่จะเวนคืน ในท้องที่ตำบลโพนทราย และตำบลคำอาฮวน อำเภอเมืองมุกดาหาร จังหวัดมุกดาหาร เพื่อสร้างและขยายทางหลวงชนบท มห. 3019 เพื่อเตรียมความพร้อมและสนับสนุนการจัดตั้งเขตเศรษฐกิจพิเศษและเพื่อปรับปรุงเส้นทางการขนส่งสินค้าจากพื้นที่ตั้งนิคมอุตสาหกรรม รวมทั้งยังเป็นการเพิ่มโครงข่ายโลจิสติกส์สำหรับการขนส่งสินค้าจากจังหวัดอุบลราชธานี จังหวัดยโสธร ออกสู่ประเทศสาธารณรัฐประชาธิปไตยประชาชนลาวโดยไม่ต้องผ่านตัวเมืองมุกดาหาร และเพื่อให้เจ้าหน้าที่หรือผู้ซึ่งได้รับมอบหมายจากเจ้าหน้าที่มีสิทธิเข้าไปทำการสำรวจเกี่ยวกับอสังหาริมทรัพย์ที่จะต้องเวนคืนที่แน่นอน
คค. เสนอว่า
1. โดยที่เป็นการสมควรดำเนินโครงการเพื่อสร้างและขยายทางหลวงชนบท มห. 3019 ในท้องที่ตำบลโพนทราย และตำบลคำอาฮวน อำเภอเมืองมุกดาหาร จังหวัดมุกดาหารเพื่อเตรียมความพร้อมและสนับสนุนการจัดตั้งเขตเศรษฐกิจพิเศษและเพื่อปรับปรุงเส้นทางการขนส่งสินค้าจากพื้นที่ตั้งนิคมอุตสาหกรรม ในพื้นที่ตำบลคำอาฮวน อำเภอเมืองมุกดาหาร จังหวัดมุกดาหาร กับสะพานมิตรภาพไทย - ลาวแห่งที่ 2 รวมทั้งยังเป็นการเพิ่มโครงข่ายโลจิสติกส์สำหรับการขนส่งสินค้าจากจังหวัดอุบลราชธานี จังหวัดยโสธร ออกสู่ประเทศสาธารณรัฐประชาธิปไตยประชาชนลาว โดยไม่ต้องผ่านตัวเมืองมุกดาหาร อันจะทำให้การจราจรและการขนส่งมีความสะดวกยิ่งขึ้น
2. กรมทางหลวงชนบทได้ดำเนินการสำรวจและออกแบบรายละเอียดโครงการก่อสร้างและขยายทางหลวงชนบท มห. 3019 แล้ว โดยลักษณะของโครงการเริ่มต้นจากแยกทางหลวงแผ่นดินหมายเลข 212 (บริเวณ กม.ที่ 426+600) สิ้นสุดโครงการที่ทางหลวงแผ่นดินหมายเลข 12 (บริเวณ กม.ที่ 781+000) เป็นถนนขนาด 4 ช่องจราจร ชนิดผิวจราจรคอนกรีตเสริมเหล็ก เกาะกลางแบบยกกว้าง 5.10 เมตร ช่องจราจรกว้างช่องละ 3.50 เมตร ไหล่ทางกว้างข้างละ 2.50 เมตร เขตทางกว้าง 40.00 – 60.00 เมตร มีระยะทางประมาณ 13.519 กิโลมตร มีพื้นที่ที่ถูกเวนคืนประมาณ 339 ไร่ (398 แปลง) มีอาคารและสิ่งปลูกสร้างที่ถูกเวนคืนประมาณ 66 รายการ ใช้งบประมาณในการดำเนินโครงการ ประมาณ 1,446.9660 ล้านบาท (ใช้งบประมาณในการสำรวจอสังหาริมทรัพย์ประมาณ 11.0000 ล้านบาท ค่าทดแทนอสังหาริมทรัพย์ประมาณ 461.0000 ล้านบาท และค่าก่อสร้าง ประมาณ 974.9660 ล้านบาท)
3. การวิเคราะห์โครงการ สรุปผลดังนี้
3.1 ความเหมาะสมในการดำเนินโครงการ พบว่ามูลค่าปัจจุบันสุทธิ (NPV) มีค่า 573.54 ล้านบาท อัตราผลตอบแทนทางด้านเศรษฐกิจ (EIRR) มีค่า 16.95% อัตราผลประโยชน์ต่อต้นทุน (B/C Ratio) มีค่า 1.47 ซึ่งถือได้ว่าโครงการดังกล่าวนี้มีความเหมาะสมในการดำเนินการ และหากพิจารณาถึงผลประโยชน์ทางอ้อมที่เกี่ยวกับการรองรับการขยายตัวของเมืองและการพัฒนาพื้นที่ในอนาคตโครงการก็จะมีความเหมาะสมมากขึ้นอีก
3.2 การคาดการณ์ปริมาณการจราจรในอนาคต กรณีที่มีโครงการฯ กับกรณีที่ไม่มีโครงการฯ  มีผลการวิเคราะห์ ดังนี้
เส้นทาง
ถนนโครงการ มห. 3019 (ตอน 2)
จำนวน
ช่อง
จราจร
ปริมาณจราจรเฉลี่ยสองทิศทาง (PCU./วัน)
2565
2569
2574
2579
2584
2594
กรณีไม่มีโครงการ
2
7,300
8,830
10,290
12,880
15,980
22,400
กรณีมีโครงการ
4
10,530
13,580
17,160
21,470
26,630
40,740
4. สำนักงบประมาณเห็นว่า กรมทางหลวงชนบทจะดำเนินโครงการก่อสร้างถนนสาย มห. 3019 แยก ทล.212 - บ.บางทรายใหญ่ (ตอนที่ 2) อำเภอเมืองมุกดาหาร จังหวัดมุกดาหาร โดยขยายผิวจราจร จาก 2 ช่องจราจร เป็น 4 ช่องจราจร พร้อมเกาะกลางและทางเท้าระยะทางประมาณ 13.519 กิโลเมตร ประมาณค่าจัดกรรมสิทธิ์ที่ดิน จำนวน 461.0000 ล้านบาทโดยกรมทางหลวงชนบทแผนการจัดกรรมสิทธิ์ที่ดินและแผนการเบิกจ่ายค่าทดแทนในปีงบประมาณ พ.ศ. 2565 - พ.ศ. 2566 ดังนั้น กรมทางหลวงชนบทควรจะเสนอร่างพระราชกฤษฎีกาดังกล่าว ซึ่งสำนักงบประมาณจะพิจารณาจัดสรรงบประมาณให้ตามความจำเป็นและเหมาะสม เมื่อร่างพระราชกฤษฎีกานี้ใช้บังคับแล้ว
5. กรมทางหลวงชนบทได้ดำเนินการจัดให้มีการรับฟังความคิดเห็น ของผู้ได้รับผลกระทบกับโครงการก่อสร้างและขยายทางหลวงชนบทสายดังกล่าวแล้ว ซึ่งส่วนใหญ่เห็นด้วยกับโครงการดังกล่าว
จึงได้เสนอร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลโพนทราย และตำบลคำอาฮวน  อำเภอเมืองมุกดาหาร จังหวัดมุกดาหาร พ.ศ. .... มาเพื่อดำเนินการ
7. เรื่อง ร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน  (ฉบับที่ ..) พ.ศ. ....
คณะรัฐมนตรีมีมติอนุมัติหลักการร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน (ฉบับที่ ..) พ.ศ. .... ตามที่กระทรวงแรงงาน (รง.) เสนอ และให้ส่งสำนักงานคณะกรรมการกฤษฎีกาตรวจพิจารณา แล้วดำเนินการต่อไปได้ และให้ รง. รับความเห็นของกระทรวงการคลัง และ  สำนักงบประมาณไปพิจารณาดำเนินการต่อไปด้วย
สาระสำคัญของร่างพระราชกฤษฎีกา
แก้ไขเพิ่มเติมหลักเกณฑ์และเงื่อนไขแห่งสิทธิในการรับประโยชน์ทดแทน ตามพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน พ.ศ. 2561 ดังนี้
1. กรณีผู้ประกันตนซึ่งจ่ายเงินสมทบเข้ากองทุนเดือนละ 70 บาท หรือเดือนละ 100 บาท ถึงแก่ความตาย ให้จ่ายประโยชน์ทดแทนกรณีตาย ดังนี้
1.1 เงินค่าทำศพในอัตรา 25,000 บาท จากเดิม 20,000 บาท ให้จ่ายแก่บุคคลตามลำดับ ดังนี้ (ก) บุคคลซึ่งผู้ประกันตนทำหนังสือระบุให้เป็นผู้จัดการศพและได้เป็นผู้จัดการศพผู้ประกันตน (ข) สามีภริยา บิดามารดา หรือบุตรของผู้ประกันตน ซึ่งมีหลักฐานแสดงว่าเป็นผู้จัดการศพผู้ประกันตน (ค) บุคคลอื่นซึ่งมีหลักฐานแสดงว่าเป็นผู้จัดการศพผู้ประกันตน
1.2 เงินสงเคราะห์กรณีผู้ประกันตนถึงแก่ความตาย จำนวน 8,000 บาท จากเดิม 3,000 บาท ต่อเมื่อผู้ประกันตนได้จ่ายเงินสมทบมาแล้วไม่น้อยกว่า 60 เดือน ก่อนเดือนถึงแก่ความตาย โดยให้จ่ายแก่บุคคลซึ่งผู้ประกันตนทำหนังสือระบุให้เป็นผู้มีสิทธิได้รับเงินสงเคราะห์นั้น แต่ถ้าผู้ประกันตนมิได้ทำหนังสือระบุไว้ให้นำมาเฉลี่ยจ่ายให้แก่สามีภริยา บิดามารดา หรือบุตรของผู้ประกันตนในจำนวนที่เท่ากัน
2. กรณีผู้ประกันตนซึ่งจ่ายเงินสมทบเข้ากองทุนเดือนละ 300 บาท ให้จ่ายประโยชน์ทดแทนกรณีตายเป็นเงินค่าทำศพในอัตรา 50,000 บาท จากเดิม 40,000 บาท ต่อเมื่อภายในระยะเวลา 12 เดือนก่อนเดือนที่ถึงแก่ความตายผู้ประกันตนได้จ่ายเงินสมทบมาแล้วไม่น้อยกว่า 6 เดือน
ทั้งนี้ รง. เสนอว่า
1. โดยที่อัตราการจ่ายประโยชน์ทดแทนเกี่ยวกับเงินค่าทำศพและเงินสงเคราะห์กรณีถึงแก่ความตาย สำหรับบุคคลซึ่งมิใช่ลูกจ้าง แต่สมัครเข้าเป็นผู้ประกันตนตามมาตรา 40 แห่งพระราชบัญญัติประกันสังคม พ.ศ. 2533 ตามพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน พ.ศ. 2561 ซึ่งออกโดยอาศัยอำนาจตามความในมาตรา 40 วรรคสอง แห่งพระราชบัญญัติประกันสังคม พ.ศ. 2533 ซึ่งแก้ไขเพิ่มเติมโดยพระราชบัญญัติประกันสังคม (ฉบับที่ 4) พ.ศ. 2558 ไม่สอดคล้องกับสภาพการณ์ของสังคม ดังนั้น เพื่อเป็นการยกระดับและพัฒนาการจ่ายประโยชน์ทดแทนกรณีผู้ประกันตนถึงแก่ความตายให้สอดคล้องกับสภาพการณ์ของสังคมในปัจจุบัน เห็นสมควรปรับปรุงแก้ไขเพิ่มเติมหลักเกณฑ์และเงื่อนไขแห่งสิทธิในการรับประโยชน์ทดแทนการจ่ายเงินค่าทำศพและเงินสงเคราะห์ กรณีผู้ประกันตนถึงแก่ความตาย ดังนี้
ตารางเปรียบเทียบอัตราการจ่ายเงินค่าทำศพและเงินสงเคราะห์
ผู้ประกันตน
อัตราเดิม
อัตราใหม่
1. ผู้ประกันตนซึ่งจ่ายเงินสมทบเข้ากองทุนเดือนละ 70 บาทหรือเดือนละ 100 บาท ถึงแก่ความตายให้จ่ายประโยชน์ทดแทนในกรณีตาย
- ค่าทำศพ จำนวน 20,000 บาท
- เงินสงเคราะห์ จำนวน 3,000 บาท
- ค่าทำศพ จำนวน 25,000 บาท
- เงินสงเคราะห์ จำนวน 50,000 บาท
2. . ผู้ประกันตนซึ่งจ่ายเงินสมทบเข้ากองทุนเดือนละ 300 บาท ถึงแก่ความตายให้จ่ายประโยชน์ทดแทนในกรณีตาย
- ค่าทำศพ จำนวน 40,000 บาท
- ค่าทำศพ จำนวน 50,000 บาท
2. ในคราวประชุมคณะกรรมการประกันสังคมและที่ปรึกษา (ชุดที่ 13) ครั้งที่ 17/2562 เมื่อวันที่ 10 ตุลาคม 2562 ได้มีมติเห็นชอบให้ปรับแก้ไขเพิ่มเติมอัตราการจ่ายประโยชน์ทดแทนของบุคคลซึ่งสมัครเป็นผู้ประกันตนตามมาตรา 40 กรณีถึงแก่ความตาย โดยเพิ่มเงินค่าทำศพกรณีผู้ประกันตนซึ่งจ่ายเงินสมทบเข้ากองทุนเดือนละ 70 บาท หรือเดือนละ 100 บาท ถึงแก่ความตายให้จ่ายประโยชน์ทดแทนในกรณีตาย จาก 20,000 บาท เป็น 25,000 บาท และเพิ่มเงินสงเคราะห์จาก 3,000 บาท เป็น 8,000 บาท และเพิ่มเงินค่าทำศพกรณีผู้ประกันตนซึ่งจ่ายเงินสมทบเข้ากองทุนเดือนละ 300 บาท ถึงแก่ความตายให้จ่ายประโยชน์ทดแทนในกรณีตาย จาก 40,000 บาท เป็น 50,000 บาท แล้วแต่กรณี
3. รง. ได้ดำเนินการประมาณการรายรับของกองทุนประกันสังคมจากการจัดเก็บเงินสมทบของผู้ประกันตนตามมาตรา 40 ตามพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน พ.ศ. 2561 รวมผู้ประกันตนทั้งหมด จำนวน 3,353,939 คน (ข้อมูล ณ วันที่ 30 เมษายน 2563) และจัดเก็บเงินสมทบเข้ากองทุนปี 2562 จำนวน 1,557 ล้านบาท และเงินสมทบรัฐบาลจำนวน 779 ล้านบาท มีการจ่ายประโยชน์ทดแทนกรณีผู้ประกันตนถึงแก่ความตายเป็นเงินค่าทำศพและเงินสงเคราะห์ ตามพระราชกฤษฎีกาฯ ประจำปี 2562 จำนวน 200 ล้านบาท ทั้งนี้ เมื่อจ่ายประโยชน์ทดแทนกรณีผู้ประกันตนถึงแก่ความตายตามร่างพระราชกฤษฎีกาตามข้อ 1. คาดว่าจะทำให้กองทุนประกันสังคมต้องจ่ายเงินค่าทำศพและเงินสงเคราะห์กรณีผู้ประกันตนถึงแก่ความตาย เพิ่มขึ้นในปี 2563 – 2564 เป็นปีละประมาณ 77 ล้านบาท และ 93 ล้านบาทตามลำดับ ทั้งนี้ รง. ได้ดำเนินการตามมาตรา 7 และมาตรา 27 แห่งพระราชบัญญัติวินัยการเงินการคลังของรัฐ พ.ศ. 2561 แล้ว
จึงได้เสนอร่างพระราชกฤษฎีกากำหนดหลักเกณฑ์และอัตราการจ่ายเงินสมทบ ประเภทของประโยชน์ทดแทน ตลอดจนหลักเกณฑ์และเงื่อนไขแห่งสิทธิในการรับประโยชน์ทดแทนของบุคคลซึ่งสมัครเป็นผู้ประกันตน (ฉบับที่ ..) พ.ศ. .... มาเพื่อดำเนินการ
8. เรื่อง ร่างพระราชกฤษฎีกากำหนดหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539 (ฉบับที่ ..) พ.ศ. ….
คณะรัฐมนตรีมีมติอนุมัติหลักการร่างพระราชกฤษฎีกากำหนดหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539 (ฉบับที่ ..) พ.ศ. …. ตามที่กระทรวงสาธารณสุขเสนอ และให้ส่งสำนักงานคณะกรรมการกฤษฎีกาตรวจพิจารณา โดยให้รวมพิจารณาร่างพระราชกฤษฎีกาในเรื่องนี้กับร่างพระราชกฤษฎีกาฯ ที่เป็นเรื่องทำนองเดียวกันซึ่งอยู่ระหว่างสำนักงานคณะกรรมการกฤษฎีกาตรวจพิจารณาให้เป็นฉบับเดียวกัน แล้วดำเนินการต่อไปได้
สาระสำคัญของร่างพระราชกฤษฎีกา
กำหนดให้ “สภาการแพทย์แผนไทย” เป็นหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539 เพื่อให้เจ้าหน้าที่ของสภาการแพทย์แผนไทยซึ่งปฏิบัติหน้าที่โดยสุจริตได้รับความคุ้มครองตามพระราชบัญญัติดังกล่าว
ทั้งนี้ สธ. เสนอว่า
1. สภาการแพทย์แผนไทยได้จัดตั้งขึ้นตามมาตรา 7 แห่งพระราชบัญญัติวิชาชีพการแพทย์แผนไทย พ.ศ. 2556 โดยมีฐานะเป็นนิติบุคคล มีวัตถุประสงค์และอำนาจหน้าที่ตามมาตรา 8 และมาตรา 9 แห่งพระราชบัญญัติดังกล่าว รวมทั้งการดำเนินงานของสภาการแพทย์แผนไทยเป็นการใช้อำนาจรัฐตามพระราชบัญญัติฯ สภาการแพทย์แผนไทยมิได้มีฐานะเป็นกระทรวง ทบวง กรม หรือส่วนราชการที่เรียกชื่ออย่างอื่นและมีฐานะเป็นกรม ราชการส่วนภูมิภาค ราชการส่วนท้องถิ่น และรัฐวิสาหกิจที่จัดตั้งขึ้นโดยพระราชบัญญัติหรือพระราชกฤษฎีกา และขณะนี้ยังไม่ได้กำหนดให้สภาการแพทย์แผนไทยเป็นหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539
2. โดยที่พระราชบัญญัติความรับผิดทางละเมิดของเจ้าหน้าที่ พ.ศ. 2539 บัญญัติให้ “หน่วยงานของรัฐ” หมายความว่า กระทรวง ทบวง กรม หรือส่วนราชการที่เรียกชื่ออย่างอื่นและมีฐานะเป็นกรม ราชการส่วนภูมิภาค ราชการส่วนท้องถิ่น และรัฐวิสาหกิจที่ตั้งขึ้นโดยพระราชบัญญัติหรือพระราชกฤษฎีกา และให้หมายความรวมถึงหน่วยงานอื่นของรัฐที่มีพระราชกฤษฎีกากำหนดให้เป็นหน่วยงานของรัฐตามพระราชบัญญัตินี้ด้วย
3. ดังนั้น เพื่อให้การบริหารและการดำเนินกิจการของสภาการแพทย์แผนไทย คณะกรรมการ คณะอนุกรรมการ คณะทำงาน ผู้ได้รับมอบหมายหรือแต่งตั้งจากคณะกรรมการ หรือคณะอนุกรรมการ หรือคณะทำงาน แล้วแต่กรณี ตลอดจนเจ้าหน้าที่ของสภาการแพทย์แผนไทย ซึ่งปฏิบัติหน้าที่ตามกฎหมายโดยสุจริตได้รับความคุ้มครอง สมควรกำหนดให้สภาการแพทย์แผนไทยเป็นหน่วยงานของรัฐตามกฎหมายว่าด้วยความรับผิดทางละเมิดของเจ้าหน้าที่ เพื่อให้เจ้าหน้าที่ของสภาการแพทย์แผนไทย ซึ่งปฏิบัติหน้าที่โดยสุจริตได้รับความคุ้มครองตามกฎหมายดังกล่าว
จึงได้เสนอร่างพระราชกฤษฎีกากำหนดหน่วยงานของรัฐตามพระราชบัญญัติความรับผิดทางละเมิดของเจ้าหน้าที่ พ.ศ. 2539 (ฉบับที่ ..) พ.ศ. …. มาเพื่อดำเนินการ
9. เรื่อง ร่างกฎกระทรวงว่าด้วยการกำจัดมูลฝอยติดเชื้อ (ฉบับที่ ..) พ.ศ. ....
คณะรัฐมนตรีมีมติอนุมัติหลักการร่างกฎกระทรวงว่าด้วยการกำจัดมูลฝอยติดเชื้อ (ฉบับที่ ..)              พ.ศ. .... ตามที่กระทรวงสาธารณสุข (สธ.) เสนอ และให้ส่งสำนักงานคณะกรรมการกฤษฎีกาตรวจพิจารณาเป็นเรื่องด่วน โดยให้รับความเห็นของกระทรวงการอุดมศึกษา วิทยาศาสตร์ วิจัยและนวัตกรรม (อว.) ไปประกอบการพิจารณาด้วย แล้วดำเนินการต่อไปได้  และให้ สธ. รับความเห็นของ อว. ไปพิจารณาดำเนินการต่อไปด้วย
สาระสำคัญของเรื่อง
1. กำหนดให้รัฐมนตรีว่าการกระทรวงสาธารณสุข โดยคำแนะนำของคณะกรรมการสาธารณสุข สามารถประกาศกำหนดมูลฝอยติดเชื้อประเภทหรือแหล่งกำเนิดอื่นเพิ่มเติมจากที่กำหนดไว้ในกฎกระทรวงว่าด้วยการกำจัดมูลฝอยติดเชื้อ พ.ศ. 2545
2. กำหนดให้ผู้ก่อกำเนิดมูลฝอยติดเชื้อที่มีการกำจัดมูลฝอยติดเชื้อ ณ แหล่งกำเนิดต้องมีการจัดเก็บและบันทึกข้อมูลปริมาณมูลฝอยติดเชื้อทุกครั้ง
3. กำหนดให้ผู้ก่อกำเนิดมูลฝอยติดเชื้อที่ขนมูลฝอยติดเชื้อไปกำจัดภายนอกหน่วยงาน ผู้รับขนมูลฝอยติดเชื้อ และผู้รับกำจัดมูลฝอยติดเชื้อ ต้องปฏิบัติตามมาตรการควบคุมกำกับการขนมูลฝอยติดเชื้อเพื่อป้องกันการลักลอบทิ้งมูลฝอยติดเชื้อ
4. กำหนดให้ต้องมีการตรวจสอบเกณฑ์มาตรฐานทางชีวภาพภายหลังการกำจัดมูลฝอยติดเชื้อ ทั้งนี้ ตามหลักเกณฑ์และวิธีการที่รัฐมนตรีว่าการกระทรวงสาธารณสุขประกาศกำหนดโดยคำแนะนำของคณะกรรมการสาธารณสุข
ทั้งนี้ สธ. เสนอว่า
1. ด้วยสถานการณ์การแพร่ระบาดของโรคติดเชื้อไวรัสโคโรนา 2019 (COVID – 19) ได้เกิดขึ้นในหลายพื้นที่ทั่วประเทศและมีจำนวนผู้ป่วยติดเชื้อไวรัสโคโรนา 2019 เป็นจำนวนมาก ก่อให้เกิดมูลฝอยติดเชื้อเป็นจำนวนมากจากการรักษาพยาบาลและการตรวจวินิจฉัยทางการแพทย์ในสถานพยาบาลและห้องปฏิบัติการเชื้ออันตราย รวมถึงสถานพยาบาลชั่วคราว และสถานที่ซึ่งจัดไว้สำหรับการกักกันหรือแยกสังเกตอาการ และมูลฝอยติดเชื้อเหล่านี้จำเป็นต้องได้รับการจัดการอย่างถูกต้องและมีประสิทธิภาพ หากจัดการไม่ถูกต้องอาจก่อให้เกิดผลกระทบต่อสุขภาพอนามัยของประชาชนและสิ่งแวดล้อมได้ ซึ่งมูลฝอยติดเชื้อดังกล่าวในบางแหล่งกำเนิดไม่ได้นำมากำจัดตามกฎกระทรวงว่าด้วยการกำจัดมูลฝอยติดเชื้อ พ.ศ. 2545 เนื่องจากความหมายของมูลฝอยติดเชื้อตามกฎกระทรวงไม่ครอบคลุมถึงมูลฝอยติดเชื้อจากแหล่งกำเนิดอื่น นอกจากนี้ การกำจัดมูลฝอยติดเชื้อโดยวิธีการทำลายเชื้อด้วยไอน้ำหรือวิธีทำลายเชื้อด้วยความร้อนนั้น กฎกระทรวงดังกล่าวได้กำหนดให้มีการตรวจสอบหลักเกณฑ์มาตรฐานทางชีวภาพด้วยวิธีการตรวจวิเคราะห์เชื้อบะซิลลัส สะเทียโรเธอร์โมฟิลลัส (Bacillus stearothermophilus) หรือบะซิลลัส ซับทิลิส (Bacillus subtilis) แต่ปัจจุบันมาตรฐานสากลได้มีการปรับเปลี่ยนชื่อเชื้อที่ใช้ในการตรวจวิเคราะห์ดังกล่าวแล้ว และในอนาคตยังอาจมีการปรับเปลี่ยนชื่อเชื้อตามสถานการณ์และองค์ความรู้ด้านวิชาการที่เปลี่ยนแปลงไป
2. ดังนั้น จึงสมควรแก้ไขเพิ่มเติมกฎกระทรวงว่าด้วยการกำจัดมูลฝอยติดเชื้อ พ.ศ. 2545 เพื่อเป็นการแก้ไขปัญหาการลักลอบทิ้งมูลฝอยติดเชื้อที่เกิดขึ้นในหลายพื้นที่ อันเนื่องมาจากระบบควบคุมกำกับการขนมูลฝอยติดเชื้อ ปัญหาระบบการจัดเก็บข้อมูลการกำจัดมูลฝอยติดเชื้อจากทุกแหล่งกำเนิดที่ยังไม่มีประสิทธิภาพ ซึ่งทำให้เกิดการลักลอบทิ้งมูลฝอยติดเชื้อ จนนำไปสู่การร้องเรียนจากประชาชน เนื่องจากการลักลอบทิ้งมูลฝอยติดเชื้อดังกล่าวอาจก่อให้เกิดผลกระทบต่อสุขภาพของประชาชนและสิ่งแวดล้อม จึงจำเป็นต้องกำหนดมาตการทางกฎหมายในการควบคุมกำกับการขนมูลฝอยติดเชื้อเป็นการเฉพาะ เพื่อให้การขนส่งมูลฝอยติดเชื้อจากแหล่งกำเนิดถึงสถานที่กำจัดทั้งหมดและได้รับการกำจัดอย่างถูกต้องและยังเป็นการป้องกันปัญหาการลักลอบทิ้งมูลฝอยติดเชื้อในระยะยาวต่อไป รวมทั้งแก้ไขวิธีการตรวจสอบเกณฑ์มาตรฐานทางชีวภาพให้เหมาะสมกับสถานการณ์ปัจจุบัน
3. ในคราวประชุมคณะกรรมการสาธารณสุข ครั้งที่ 123 – 3/2563 เมื่อวันที่ 13 เมษายน 2563 ที่ประชุมได้มีมติเห็นชอบร่างกฎกระทรวงตามข้อ 2. แล้ว
จึงได้เสนอร่างกฎกระทรวงว่าด้วยการกำจัดมูลฝอยติดเชื้อ (ฉบับที่ ..) พ.ศ. .... มาเพื่อดำเนินการ
เศรษฐกิจ - สังคม
10. เรื่อง โครงการเพื่อการพัฒนาปี 2563 ของการประปาส่วนภูมิภาค (เพิ่มเติม)
คณะรัฐมนตรีมีมติเห็นชอบในหลักการให้การประปาส่วนภูมิภาค (กปภ.) ดำเนินโครงการเพื่อการพัฒนาปี 2563 ของ กปภ. (โครงการฯ ปี 2563) (เพิ่มเติม) จำนวน 6 โครงการ วงเงินงบประมาณรวม 11,451.56 ล้านบาท (ไม่รวมภาษีมูลค่าเพิ่ม) ตามที่กระทรวงมหาดไทย (มท.) เสนอ  ทั้งนี้  การดำเนินโครงการดังกล่าวได้กำหนดสัดส่วนแหล่งเงินค่าก่อสร้างที่จะดำเนินโครงการระหว่างเงินอุดหนุนรัฐบาลกับเงินกู้ภายในประเทศในสัดส่วนร้อยละ 75 : 25 และการบริหารจัดการลดน้ำสูญเสียใช้เงินรายได้ของการประปาส่วนภูมิภาคร้อยละ 100 โดยกระทรวงการคลังไม่ค้ำประกันเงินกู้ดังกล่าว เนื่องจากการประปาส่วนภูมิภาคเป็นรัฐวิสาหกิจที่มีฐานะการเงินอยู่ในเกณฑ์ที่ดี มีความสามาถในการชำระหนี้ที่ดี
สาระสำคัญของเรื่อง
มท. โดย กปภ. รายงานว่า
1. กปภ. ได้จัดทำสรุปแผนงานโครงการฯ ปี 2563 (เพิ่มเติม) จำนวน  6 โครงการ วงเงินงบประมาณรวม 11,451.56 ล้านบาท เพื่อดำเนินการปรับปรุงระบบประปาทั้งระบบ โดยจะมีการก่อสร้างระบบน้ำดิบ (โรงสูบน้ำแรงต่ำ  เครื่องสูบน้ำแรงต่ำวางท่อน้ำดิบ) ระบบผลิตน้ำประปา (ก่อสร้างระบบผลิตน้ำและถังน้ำใส) ระบบจ่ายน้ำ (ก่อสร้างโรงสูบน้ำแรงสูง วางท่อส่งน้ำ – ท่อจ่ายน้ำ) และดำเนินการบริหารจัดการลดน้ำสูญเสียในระบบผลิตจ่ายให้เป็นไปตามเป้าหมาย ซึ่งคณะกรรมการการประปาส่วนภูมิภาค ในคราวประชุมครั้งที่ 6/2562 เมื่อวันที่ 18 มิถุนายน 2562 และครั้งที่ 8/2562 เมื่อวันที่ 22 ตุลาคม 2562 มีมติเห็นชอบโครงการฯ ปี 2563 (เพิ่มเติม) ดังกล่าวแล้ว
2. โครงการฯ ปี 2563 (เพิ่มเติม) มีสาระสำคัญสรุปได้ ดังนี้
2.1 วัตถุประสงค์ : เพื่อเพิ่มประสิทธิภาพของระบบผลิตระบบส่งน้ำ และระบบจ่ายน้ำประปาในพื้นที่ที่ประสบปัญหาให้สามารถบริการน้ำประปาแก่ประชาชนได้เพิ่มขึ้นในอนาคตอย่างพอเพียง  รวมทั้งเพื่อกระจายความเจริญไปสู่ภูมิภาคตลอดจนเพื่อบริหารจัดการลดน้ำสูญเสียในระบบผลิต – จ่ายให้เป็นไปตามเป้าหมาย
2.2 เป้าหมายของโครงการและวงเงินลงทุน : ทั้ง 6 โครงการจะมีระบบผลิตน้ำประปาเพิ่มขึ้นอีก 216,000 ลูกบาศก์เมตร/วัน ซึ่งกำหนดเป้าหมายให้มีน้ำสูญเสียไม่เกินร้อยละ 20 และสามารถให้บริการผู้ใช้น้ำเพิ่มขึ้น  97,100 ราย โดยใช้วงเงินลงทุน จำนวน 11,451.56 ล้านบาท
2.3 แผนการดำเนินงาน สรุปได้ ดังนี้
แผนงาน
แผนการดำเนินการ
แผนงานฯ สาขา
เพชรบูรณ์-หล่มสัก
แผนงานก่อสร้าง วงเงิน 1,345.92 ล้านบาท โดยจะใช้ระยะเวลาดำเนินการประมาณ 7 ปี ประกอบด้วย
- ระยะที่ 1 เช่น ก่อสร้างโรงสูบน้ำแรงต่ำแบบแพสูบน้ำในพื้นที่ต่าง ๆ ก่อสร้างสถานีจ่ายน้ำน้ำชุน (แห่งใหม่) และสถานจ่ายน้ำชอนไพร (แห่งใหม่) เป็นต้น
- ระยะที่ 2 เช่น  ก่อสร้างสถานีผลิตน้ำห้วยน้ำก้อ (แห่งใหม่) ปรับปรุงสถานีจ่ายน้ำสำนักงาน กปภ. สาขาหล่มสัก เป็นต้น
แผนการบริหารจัดการลดน้ำสูญเสีย วงเงิน 221.95 ล้านบาท   โดยจะใช้ระยะเวลาดำเนินการประมาณ 4 ปี ประกอบด้วย งานจ้างบริหารจัดการลดน้ำสูญเสีย (กปภ. ดำเนินการเอง) โครงการปรับปรุงเส้นท่อ  และงานมาตรวัดน้ำ (เปลี่ยน/ล้างมาตรวัดน้ำ)
แผนงานฯ สาขาเดิมบางนางบวช
แผนงานก่อสร้าง วงเงิน 203.79 ล้านบาท โดยจะใช้ระยะเวลาดำเนินการ
ประมาณ 3 ปี ในการก่อสร้างระบบผลิตน้ำขนาด 300 ลูกบาศก์เมตร/ชั่วโมง
โดยใช้แหล่งน้ำดิบจากแม่น้ำท่าจีน (แหล่งน้ำเดิม)
แผนการบริหารจัดการลดน้ำสูญเสีย วงเงิน 49.62 ล้านบาท โดยจะใช้ระยะเวลาดำเนินการประมาณ 8 ปี  เช่น งานจ้างเหมาเดินสำรวจท่อแตก – รั่วพร้อมค่าซ่อมท่อ งานปรับปรุงเส้นท่อ/เปลี่ยนท่อใหม่แทนท่อเดิม เป็นต้น
แผนงานฯ สาขาสมุทรสาคร-นครปฐม
แผนงานก่อสร้าง วงเงิน 8,894.71  ล้านบาท โดยจะใช้ระยะเวลาดำเนินการ
ประมาณ 8 ปี ประกอบด้วย
- ระยะที่ 1 ก่อสร้างระบบผลิตน้ำเพิ่ม 10,000 ลูกบาศก์เมตร/ชั่วโมง ในการปรับปรุงและก่อสร้างระบบผลิตน้ำใหม่ โดยใช้แหล่งน้ำดิบจากแม่น้ำแม่กลอง
- ระยะที่ 2 ก่อสร้างระบบผลิตน้ำใหม่เพิ่มเติม 8,000 ลูกบาศก์เมตร/ชั่วโมง
โดยใช้แหล่งน้ำดิบจากแม่น้ำแม่กลอง
แผนการบริหารจัดการลดน้ำสูญสีย วงเงิน 457.09 ล้านบาทโดยจะใช้ระยะเวลาดำเนินการประมาณ 6 ปี ประกอบด้วย การจ้างบริหารจัดการลดน้ำสูญเสียและโครงการปรับปรุงเส้นท่อ
แผนงานฯ สาขาด่านช้าง
แผนงานก่อสร้าง วงเงิน 182.77 ล้านบาท โดยจะใช้ระยะเวลาดำเนินการประมาณ 4 ปี ในการก่อสร้างโรงสูบน้ำแรงต่ำแบบแพสูบน้ำ วางท่อส่งน้ำดิบระยะทางประมาณ 4.5 กิโลเมตร และก่อสร้างระบบผลิตน้ำขนาด 250ลูกบาศก์เมตร/ชั่วโมง
แผนการบริหารจัดการลดน้ำสูญเสีย วงเงิน 19.70 ล้านบาท โดยจะใช้ระยะเวลาดำเนินการประมาณ 5 ปี เช่น งานเดินสำรวจท่อแตก – รั่วพร้อมค่าซ่อมท่อ งานปรับปรุงเส้นท่อ/เปลี่ยนท่อใหม่แทนท่อเดิม เป็นต้น
แผนงานฯ สาขา อบต.ท่าเรือ
แผนงานก่อสร้าง วงเงินงบประมาณ 42.96 ล้านบาท โดยจะใช้ระยะเวลา
ดำเนินการประมาณ 3 ปี โดยเป็นการถ่ายโอนภารกิจการประปา อบต.ท่าเรือ ให้กับ กปภ.
แผนงานฯ สาขาเทศบาลตำบลการะเกด
แผนงานก่อสร้าง วงเงินงบประมาณ 33.05 ล้านบาท โดยจะใช้ระยะเวลา
ดำเนินการประมาณ 3 ปี โดยเป็นการถ่ายโอนภารกิจการประปาเทศบาลตำบลการะเกด ให้กับ กปภ.
2.4 ความพร้อมด้านที่ดิน
แผนงาน
การดำเนินการ
แผนงานฯ สาขา
เพชรบูรณ์-หล่มสัก
มีการขอเช่าที่ราชพัสดุจังหวัดเพชรบูรณ์เพื่อก่อสร้าง ดังนี้
- สถานีจ่ายน้ำน้ำชุน ซึ่งอยู่ระหว่างประสานงานกับสำนักงานเขต
พื้นที่การศึกษาเพชรบูรณ์เขต 2 เพื่อดำเนินการส่งที่ดินคืนกรมธนารักษ์
- สถานีจ่ายน้ำนางั่ว ซึ่งอยู่ระหว่างกรมธนารักษ์กำหนดค่าเช่า
ที่ดิน
- สถานีจ่ายน้ำชอนไพร ซึ่งอยู่ระหว่างกรมธนารักษ์ดำเนินการรังวัดที่ดิน
- สถานีผลิตน้ำห้วยน้ำก้อ ซึ่งอยู่ระหว่างประสานงานกับโครงการชลประทานเพชรบูรณ์ (ผู้ใช้ประโยชน์ปัจจุบัน)
แผนงานฯ สาขาเดิมบางนางบวช
มีการขอใช้ที่ดินสาธารณประโยชน์บริเวณตำบลหัวเขา อำเภอเดิมบางนางบวช จังหวัดสุพรรณบุรี  เพื่อก่อสร้างสถานีจ่ายน้ำหัวเขา ซึ่งอยู่ระหว่างการดำเนินการขอถอนสภาพใช้ที่สาธารณประโยชน์
แผนงานฯ สาขาสมุทรสาคร-นครปฐม
มีการจัดซื้อที่ดินในพื้นที่ของจังหวัดราชบุรี/นครปฐม/สมุทรสาคร (รวม 5 แปลง)  เพื่อก่อสร้างสถานีสูบน้ำดิบ/สถานีผลิตน้ำ/สถานีเพิ่มแรงดัน/สถานีจ่ายน้ำ ซึ่งอยู่ระหว่างดำเนินการจัดซื้อที่ดิน และขอเช่าที่ดินโรงเรียนโสภณาราม จังหวัดสมุทรสาคร                   (1 แปลง)  เพื่อก่อสร้างสถานีจ่ายน้ำ ซึ่งอยู่ระหว่างตกลงราคาค่าเช่า
แผนงานฯ สาขาด่านช้าง/อบต. ท่าเรือ /เทศบาลตำบลการะเกด
มีความพร้อมด้านที่ดิน เนื่องที่ใช้ที่ดินเดิม
2.5 ผลกระทบต่อสิ่งแวดล้อม : จากการตรวจสอบ พบว่า ทั้ง 6  โครงการไม่เข้าข่ายประเภทโครงการที่ต้องจัดทำรายงานการวิเคราะห์ผลกระทบสิ่งแวดล้อม (Environmental Impact Assessment: EIA) แต่อย่างไรก็ตาม กปภ. ได้ทำการตรวจประเมินผลกระทบสิ่งแวดล้อมเบื้องต้นที่อาจเกิดขึ้นจากการดำเนินโครงการ ซึ่งจากการตรวจประเมินดังกล่าว สรุปผลได้ว่า มีผลกระทบในระยะก่อสร้างโครงการน้อยและไม่มีผลกระทบในระยะดำเนินการ และเพื่อให้การดำเนินโครงการส่งผลกระทบต่อคุณภาพสิ่งแวดล้อมในพื้นที่น้อยที่สุด กปภ. จึงได้จัดทำมาตรการป้องกันและแก้ไขผลกระทบสิ่งแวดล้อมเบื้องต้น และมาตรการติดตามตรวจสอบผลกระทบสิ่งแวดล้อมเบื้องต้นในด้านต่าง ๆ เช่น เสียงและคุณภาพน้ำผิวดิน เป็นต้น
2.6 แผนความเสี่ยงและการติดตามประเมินผล : กปภ. แบ่งการวิเคราะห์ความเสี่ยงของโครงการออกเป็น 2 ขั้นตอน คือ ความเสี่ยงในขั้นการกำหนดโครงการ (ก่อนการจัดทำโครงการ) พบว่า อยู่ในระดับปานกลางและความเสี่ยงในขั้นการจัดทำแผนงานโครงการ (ระหว่างการจัดทำโครงการ) พบว่า อยู่ในระดับน้อย สำหรับการติดตามประเมินผล กปภ. มีกระบวนการควบคุมคุณภาพการปฏิบัติงานและการประเมินผลการดำเนินการตามแผนบริหารความเสี่ยง โดยมีการตรวจสอบการดำเนินงานในทุกช่วงเวลา โดยมีเกณฑ์ในการพิจารณาและกำหนดระดับความเสี่ยงตามมาตรฐานสากล ส่วนการประเมินผลโครงการ พบว่า มีจำนวนผู้ใช้น้ำเพิ่มสูงกว่าเป้าหมายทุกปี โดยจะมีการตรวจประเมินผลประจำปี รวมถึงการประชุมติดตามความก้าวหน้าเป็นประจำทุกเดือนอย่างต่อเนื่อง
11. เรื่อง ขออนุมัติยกเว้นการจำกัดความสูงในการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้า
คณะรัฐมนตรีมีมติอนุมัติตามที่กระทรวงกลาโหม (กห.) เสนอ ให้กองพบก (ทบ.) ได้รับการยกเว้นการจำกัดความสูงในการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้าโดยไม่นำข้อบัญญัติกรุงเทพมหานคร เรื่อง กำหนดบริเวณห้ามก่อสร้าง ดัดแปลง ใช้หรือเปลี่ยนการใช้อาคารบางชนิดหรือบางประเภท ในท้องที่แขวงถนนนครไชยศรี แขวงวชิรพยาบาล แขวงดุสิต แขวงสวนจิตรลดา แขวงสี่แยกมหานาค เขตดุสิต แขวงทุ่งพญาไท แขวงสามเสนใน เขตพญาไท แขวงวัดโสมนัส เขตป้อมปราบศัตรูพ่าย และแขวงวัดสามพระยา แขวงบางขุนพรหม เขตพระนคร กรุงเทพมหานคร พ.ศ. 2526 ประเด็นการก่อสร้างอาคารสูงเกินข้อกำหนดมาใช้กับการก่อสร้างอาคารหอพักอาศัยของบุคลากรทางการแพทย์ของโรงพยาบาลพระมงกุฎเกล้า
สาระสำคัญของเรื่อง
กระทรวงกลาโหม (กห.) รายงานว่า
1. ทบ. จะดำเนินการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้า โดยใช้งบประมาณจากเงินรายรับของสถานพยาบาลประจำปีงบประมาณ พ.ศ. 2563 ของ ทบ. วงเงิน 424.32               ล้านบาท (รวมเผื่อเพิ่มร้อยละ 2) ระยะเวลาดำเนินการ 3 ปี ตั้งแต่ปีงบประมาณ พ.ศ. 2563 - 2565 ซึ่งรูปแบบการก่อสร้างเป็นอาคารสูง 13 ชั้น มีขนาดความสูง 55.60 เมตร  และมีพื้นที่ก่อสร้างอยู่ในบริเวณแขวงทุ่งพญาไท ซึ่งตามข้อบัญญัติกรุงเทพหนคร ข้อ 3 และข้อ 5 กำหนดให้บริเวณดังกล่าวตั้งอยู่ในบริเวณที่ 2 ห้ามมิให้บุคคลใดก่อสร้างหรือดัดแปลงอาคารอื่นใด เว้นแต่อาคารชุดอยู่อาศัย อาคารหรือสถานที่ทำการของทางราชการ ซึ่งมีความสูงไม่เกิน 20 เมตร โดยวัดจากระดับถนนหรือขอบทางเท้าที่ใกล้ที่สุดถึงส่วนที่สูงที่สุดของอาคาร
2. โดยที่การก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้า เป็นอาคารที่ต้องขออนุญาตตามนัยมาตรา 21 แห่งพระราชบัญญัติควบคุมอาคาร พ.ศ. 2522 แต่ได้รับการยกเว้นไม่ต้องขออนุญาตตามข้อ 2 วรรคหนึ่ง (1) ของกฎกระทรวงว่าด้วยการยกเว้น ผ่อนผัน หรือกำหนดเงื่อนไขในการปฏิบัติตามกฎหมายว่าด้วยการควบคุมอาคาร พ.ศ. 2550 โดยคณะรัฐมนตรีอนุญาตในกรณีที่มีเหตุผลพิเศษ โดยจะกำหนดเงื่อนไขไว้ด้วยก็ได้ตามข้อ 2 วรรคสาม (1) ซึ่งการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้ามีพื้นที่ก่อสร้างจำกัด ในขณะที่บุคลากรทางการแพทย์มีความต้องการที่พักอาศัยเป็นจำนวนมาก ดังนั้น เพื่อเป็นสวัสดิการด้านที่พักอาศัยให้กับบุคลากรทางการแพทย์ และเป็นแรงจูงใจให้บุคลากรทางการแพทย์ที่มีศักยภาพสูงสมัครเข้าเป็นบุคลากรทางการแพทย์ของโรงพยาบาลพระมงกุฎเกล้าเพิ่มมากขึ้น จึงมีความจำเป็นต้องเพิ่มจำนวนห้องพักโดยการก่อสร้างอาคารสูงเกินกว่า 20 เมตร
3. กห. แจ้งว่า โครงการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้า เป็นโครงการที่ต้องจัดทำรายงานการวิเคราะห์ผลกระทบสิ่งแวดล้อม (Environmental Impact Assessment: EIA) และ ทบ. มีงบประมาณในการดำเนินการจากเงินรายรับของสถานพยาบาลประจำปีงบประมาณ พ.ศ. 2563 วงเงิน 2.40  ล้านบาทแล้ว ซึ่งขณะนี้ ทบ. อยู่ระหว่างดำเนินการ โดยเมื่อได้รับอนุมัติยกเว้นการจำกัดความสูงในการก่อสร้างอาคารหอพักบุคลากรทางการแพทย์ของโรงพยาบาลพระมงกุฎเกล้าแล้ว ทบ. จะได้นำผลการอนุมัติยกเว้นการจำกัดความสูงในการก่อสร้างอาคารดังกล่าวประกอบการจัดทำรายงานการประเมินผลกระทบสิ่งแวดล้อมต่อไป
12.  เรื่อง แผนการใช้จ่ายเงินทุนส่งเสริมการค้าระหว่างประเทศ ปีงบประมาณ 2564 (แผนปฏิบัติการประจำปี 2564)
คณะรัฐมนตรีรับทราบแผนการใช้จ่ายเงินกองทุนส่งเสริมการค้าระหว่างประเทศปีงบประมาณ 2564 (แผนปฏิบัติการประจำปี 2564) ตามที่กระทรวงพาณิชย์ (พณ.) เสนอ
สาระสำคัญของเรื่อง
ในการประชุมคณะกรรมการบริหารกองทุนส่งเสริมการค้าระหว่างประเทศ ครั้งที่ 2/2563 เมื่อวันที่ 24 กรกฎาคม 2563 ที่ประชุมได้มีมติอนุมัติแผนปฏิบัติการระยะยาว กองทุนส่งเสริมการค้าระหว่างประเทศ ประจำปี 2564 – 2568 และแผนการใช้จ่ายเงินกองทุนส่งเสริมการค้าระหว่างประเทศ ปีงบประมาณ 2564 (แผนปฏิบัติการประจำปี 2564) สรุปสาระสำคัญ ดังนี้
1. แผนปฏิบัติการระยะยาว กองทุนส่งเสริมการค้าระหว่างประเทศ ประจำปี 2564 – 2568 มีวัตถุประสงค์ในการมุ่งเน้นการดำเนินโครงการและกิจการเพื่อการพัฒนาและส่งเสริมการผลิตและการส่งออกสินค้าและบริการ เพื่อผลักดันความสามารถในการแข่งขันด้านการค้าระหว่างประเทศของประเทศไทยให้เป็น 1 ใน 5 ของเอเซียน ภายในปี 2568 ซึ่งประกอบด้วย 3 ยุทธศาสตร์ ได้แก่ 1) การเสริมสร้างขีดความสามารถในการแข่งขันทางการค้าระหว่างประเทศ 2) การเจรจาเชิงรุกเพื่อเปิดตลาด และ 3) การเร่งรัดทำการตลาดเชิงกลยุทธ์
2. แผนการใช้จ่ายเงินกองทุนส่งเสริมการค้าระหว่างประเทศ ปีงบประมาณ 2564 (แผนปฏิบัติการประจำปี 2564) มีรายละเอียดสรุปได้ ดังนี้
ยุทธศาสตร์และอื่น ๆ
จำนวนโครงการ
วงเงิน(ล้านบาท)
(1) การเสริมสร้างขีดความสามารถในการแข่งขันทางการค้าระหว่างประเทศ
(1.1) การผลักดันคลัสเตอร์เป้าหมาย
(1.2) การพัฒนาศักยภาพผู้ประกอบการการค้าระหว่างประเทศของไทย
(1.3) การพัฒนาส่งเสริมการสร้างมูลค่าเพิ่มและการสร้างภาพลักษณ์และส่งเสริมการสร้างแบรนด์สินค้าและบริการ
(1.4) การพัฒนาองค์กรสู่อนาคต
62
718.8133
(2) การเจรจาเชิงรุกเพื่อเปิดตลาด
(2.1) การประชุมเจรจาเชิงรุก
(2.2) การปกป้องผลประโยชน์และการแก้ไขอุปสรรคทางการค้า
161
57.9199
(3) การเร่งรัดทำการตลาดเชิงกลยุทธ์
(3.1) การรักษาและขยายตลาดเดิม เปิดตลาดใหม่ ฟื้นตลาดเก่า
(3.2) การผลักดันการค้าผ่านช่องทางตลาดพาณิชย์ดิจิทัลและช่องทางการกระจายสินค้ารูปแบบใหม่
13
220.8693
(4) งบงานตามนโยบายและมาตรการเร่งด่วน
1
50
โดยเป็นโครงการของหน่วยงานภาครัฐและเอกชน รวม 11 หน่วยงาน จำนวน 237 โครงการ วงเงินรวมทั้งสิ้น 1,047,602,500 บาท ซึ่งเป็นไปตามวัตถุประสงค์ ระเบียบ หลักเกณฑ์และมติคณะกรรมการบริหารกองทุนส่งเสริมการค้าระหว่างประเทศ รวมถึงสอดคล้องกับนโยบายของรัฐบาลและยุทธศาสตร์ของกองทุนส่งเสริมการค้าระหว่างประเทศที่กำหนดไว้
13. เรื่อง รายงานภาวะเศรษฐกิจอุตสาหกรรมไตรมาสที่ 2/2563 และแนวโน้มไตรมาสที่ 3/2563 และรายงานภาวะเศรษฐกิจอุตสาหกรรมเดือนกรกฎาคม 2563
คณะรัฐมนตรีมีมติรับทราบรายงานภาวะเศรษฐกิจอุตสาหกรรมไตรมาสที่ 2/2563 และแนวโน้ม   ไตรมาสที่ 3/2563 และรายงานภาวะเศรษฐกิจอุตสาหกรรมเดือนกรกฎาคม 2563 ตามที่กระทรวงอุตสาหกรรมเสนอ ดังนี้
สาระสำคัญ
ภาวะเศรษฐกิจอุตสาหรรมในไตรมาสที่ 2/2563 เมื่อพิจารณาจากดัชนีผลผลิตอุตสาหกรรม (MPI) หดตัวร้อยละ 20.0 โดยปัจจัยสำคัญส่วนหนึ่งมาจากภาวะเศรษฐกิจโลกที่ชะลอตัวรวมถึงผลกระทบจากสถานการณ์การแพร่ระบาดของเชื้อไวรัสโควิด-19 อุตสาหกรรมสำคัญที่หดตัวในไตรมาสที่ 2/2563 อาทิ การผลิตรถยนต์ หดตัวจากสินค้าเกือบทุกรายการสินค้า ยกเว้นรถยนต์นั่งขนาดใหญ่ รถตรวจการณ์เป็นผลกระทบจากการแพร่ระบาดของเชื้อไวรัสโควิด -19 ส่งผลต่อกำลังซื้อในต่างประเทศและตลาดในประเทศ รวมไปถึงสถาบันการเงินมีความเข้มงวดในการปล่อยสินเชื่อรถยนต์มากขึ้น นอกจากนี้ผู้ผลิตส่วนใหญ่หยุดสายการผลิตในช่วงเดือนเมษายน – พฤษภาคม การผลิตผลิตภัณฑ์ที่ได้จากการกลั่นปิโตรเลียม การผลิตลดลงจากผลกระทบของการแพร่ระบาดของเชื้อไวรัสโควิด-19 ทำให้การเดินทางทางอากาศหยุดชะงักเกือบทั้งหมดในไตรมาสนี้ และผลจากการประกาศใช้ พรก.ฉุกเฉินของรัฐบาล ประกอบกับมาตรการป้องกันการแพร่ระบาด การควบคุมการเดินทางระหว่างพื้นที่ต่าง ๆ ทำให้การเดินทางขนส่งของประชาชนทั่วไปและธุรกิจลดน้อยลง ทำให้ความต้องการใช้น้ำมันเพื่อการคมนาคมขนส่งลดลงมาก การผลิตเครื่องปรับอากาศ ภาวะการผลิตลดลงในทุกสินค้า ปัจจัยหลักจากปัญหาการระบาดของเชื้อไวรัสโควิด-19 และผลจากมาตรการป้องกันการแพร่ระบาด ทำให้ความต้องการสินค้าลดน้อยลง รวมไปถึงการที่ผู้ผลิตต่างปรับลดวันทำงานและทำตามมาตรการของทางภาครัฐในการป้องกันการแพร่ระบาดของโรค และการขาดชิ้นส่วนสำหรับการผลิตสินค้าที่ส่งผลกระทบต่อปริมาณการผลิตในไตรมาสนี้ สำหรับอุตสาหกรรมที่มีการขยายตัวดีในไตรมาสที่ 2/2563 อาทิ การผลิตสัตว์น้ำบรรจุกระป๋อง ผลจากการระบาดของเชื้อไวรัสโควิด-19 ตั้งแต่เดือนกุมภาพันธ์ ทำให้ผู้บริโภคในต่างประเทศมีการซื้อหาอาหารกระป๋องไว้บริโภคในช่วงที่ต้องอยู่บ้านเพื่อป้องกันการระบาด จึงทำให้มีคำสั่งซื้อสินค้าเข้ามาเพิ่มขึ้น การผลิตเภสัชภัณฑ์และ เคมีภัณฑ์ที่ใช้รักษาโรค จากสถานการณ์การระบาดของเชื้อไวรัสโควิด-19 ทำให้มีคำสั่งซื้อเข้ามามากขึ้น
ภาวะเศรษฐกิจอุตสาหกรรมเดือนกรกฎาคม 2563 เมื่อพิจารณาจากดัชนีผลผลิตอุตสาหกรรม (MPI) หดตัวร้อยละ 14.7 จากช่วงเดียวกันของปีก่อน
อุตสาหกรรมสำคัญที่ส่งผลให้ MPI เดือนกรกฎาคม 2563 หดตัวเมื่อเทียบกับเดือนเดียวกันของปีก่อน คือ
1. รถยนต์ และเครื่องยนต์ หดตัวร้อยละ 53.3 จากสถานการณ์การแพร่ระบาดของเชื้อไวรัสโควิด-19 ที่ยังคงมีการแพร่ระบาดในภูมิภาคต่าง ๆ ของโลกอยู่ ส่งผลกระทบต่อเศรษฐกิจของประเทศคู่ค้าและเศรษฐกิจภายในประเทศ รวมถึงสถาบันการเงินยังคงเข้มงวดในการปล่อยสินเชื่อ
2. การกลั่นปิโตรเลียม หดตัวร้อยละ 8.1 จากน้ำมันเครื่องบินเป็นหลัก เป็นผลจากสถานการณ์การแพร่ระบาดของเชื้อไวรัสโควิด-19 ทำให้การเดินทางทางอากาศลดลงอย่างมาก ส่งผลให้ปริมาณการผลิตและการใช้น้ำมันสำเร็จรูปลดลง
3. น้ำตาล หดตัวร้อยละ 57.4 เนื่องจากผลผลิตอ้อยในปีนี้มีน้อย ส่งผลให้ปริมาณน้ำตาลทรายดิบที่มีอยู่นำมาแปรสภาพเป็นน้ำตาลทรายได้น้อยกว่าปีก่อน
อุตสาหกรรมสำคัญที่ยังขยายตัวในเดือนกรกฎาคม 2563 เมื่อเทียบกับเดือนเดียวกันของปีก่อน
1. เบียร์ เพิ่มขึ้นร้อยละ 25.0 จากการเร่งผลิตชดเชยในช่วงที่มีมาตรการปิดเมือง ทำให้ไม่สามารถผลิตได้เต็มที่
2. ปุ๋ยเคมี เพิ่มขึ้นร้อยละ 48.2 จากปัญหาภัยแล้งนอกฤดูกาลในปีก่อนทำให้ความต้องการใช้มีน้อย แต่ปีนี้ฝนตกดีขึ้นในหลายพื้นที่เกษตรกรสามารถเพาะปลูกข้าวได้ตามปกติจึงมีความต้องการใช้เพิ่มขึ้น
แนวโน้มอุตสาหกรรมสาขาสำคัญไตรมาสที่ 3/2563
อุตสาหกรรมอิเล็กทรอนิกส์ คาดว่า จะมีดัชนีผลผลิตและมูลค่าการส่งออกเพิ่มขึ้นเมื่อเทียบกับไตรมาสเดียวกันของปีก่อน ร้อยละ 2.9 และ 1.9 ตามลำดับ เนื่องจากได้รับผลบวกจากวัฏจักรของอุตสาหกรรมอิเล็กทรอนิกส์ที่เริ่มฟื้นตัว รวมถึงการพัฒนาระบบเทคโนโลยี 5G Data Center และผลิตภัณฑ์สำหรับโครงสร้างพื้นฐานทาง IT ซึ่งทำให้มีความต้องการสินค้าอิเล็กทรอนิกส์เพิ่มมากขึ้น
อุตสาหกรรมสิ่งทอและเครื่องนุ่งห่ม การผลิตและการส่งออกสิ่งทอและเครื่องนุ่งห่มในภาพรวมเมื่อเปรียบเทียบกับไตรมาสเดียวกันของปีก่อน คาคว่าจะชะลอตัวตามภาวะเศรษฐกิจโลกที่ยังไม่ฟื้นตัวจากผลกระทบของการระบาดของเชื้อไวรัสโควิด-19 และกำลังซื้อในประเทศที่ยังคงชะลอตัว อย่างไรก็ตามหากเปรียบเทียบกับไตรมาสที่ 2 ปี 2563 คาดว่า ภาพรวมการผลิต การส่งออก และการนำเข้าในอุตสาหกรรมสิ่งทอและเครื่องนุ่งห่ม จะขยายตัวได้จากการที่คู่ค้าต่างประเทศหลายแห่งสามารถควบคุมการระบาดของโรคได้ และเริ่มมีคำสั่งซื้อมายังประเทศไทย
อุตสาหกรรมยา คาดว่าจะขยายตัวจากไตรมาสเดียวกันของปีก่อนร้อยละ 5.25 ตามแนวโน้มการขยายตัวที่ดีของตลาดทั้งในและต่างประเทศ สำหรับการส่งออกคาคว่าจะขยายตัวได้ดีในตลาดเวียดนาม กัมพูชา ญี่ปุ่น เมียนมา และสิงคโปร์
อุตสาหกรรมอาหาร คาดว่าดัชนีผลผลิตในภาพรวมอุตสาหกรรมอาหาร ไตรมาสที่ 3 ปี 2563 จะหดตัวเมื่อเทียบกับช่วงเดียวกันของปีก่อน ด้วยปัจจัยลบอย่างวัตถุดิบสินค้าเกษตรลดลงจากปัญหาภัยแล้ง เช่น อ้อย ปาล์มน้ำมัน สับปะรด และมันสำปะหลัง ทำให้ไม่เพียงพอต่อความต้องการผลิตของโรงงาน กอปรกับการบริโภคในประเทศยังชะลอตัวจากการบริโภคของนักท่องเที่ยวชาวต่างชาติ อย่างไรก็ตามไทยน่าจะยังคงได้รับอานิสงส์จากสถานการณ์การระบาดของเชื้อไวรัสโควิด-19 ซึ่งส่งผลดีต่ออุตสาหกรรมอาหารสำเร็จรูป (บะหมี่กึ่งสำเร็จรูป ทูน่าและซาร์ดีนกระป๋อง) นม สิ่งปรุงรส และอาหารสัตว์เลี้ยง ขยายตัวอย่างต่อเนืองตามความต้องการของตลาดโดยเฉพาะตลาดต่างประเทศที่ยังรักษาระดับความมั่นคงด้านอาหาร ทั้งในประเทศที่ยังคงมีการระบาดรุนแรงและประเทศที่สถานการณ์การระบาดส่งสัญญาณดีขึ้น ส่งผลให้มูลค่าการส่งออกจะขยายตัวได้ดี
14. เรื่อง สรุปผลการประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) ครั้งที่ 4/2563
คณะรัฐมนตรีมีมติรับทราบสรุปผลการประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) ครั้งที่ 4/2563  ตามที่คณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) เสนอ ดังนี้
ตามที่นายกรัฐมนตรี ได้เป็นประธานการประชุมคณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) (คณะกรรมการบริหารสถานการณ์เศรษฐกิจฯ) ครั้งที่ 4/2563 วันที่ 7 ตุลาคม 2563 เวลา 13.30 น. ณ ตึกภักดีบดินทร์ ทำเนียบรัฐบาล นั้น ฝ่ายเลขานุการฯ ขอสรุปสาระสำคัญและมติที่ประชุม ดังนี้
1.   เรื่องเพื่อทราบ
1.1 ที่ประชุมได้รับทราบเรื่องที่สำคัญ ดังต่อไปนี้
1.1.1 สถานการณ์การแพร่ระบาดของโรคโควิด 19 และภาพรวมเศรษฐกิจ เสนอโดยสำนักงานสภาพัฒนาการเศรษฐกิจและสังคมแห่งชาติ (สศช.) ข้อมูล ณ วันที่ 6 ตุลาคม 2563 มีผู้ติดเชื้อทั่วโลกรวม 36,038,360 คน เป็นผู้ติดเชื้อรายใหม่ 311,613 คน และมีผู้เสียชีวิต 1,054,543 คน
โดยสถานการณ์การแพร่ระบาดในหลายประเทศทั่วโลกยังคงมีแนวโน้มที่จะมีความรุนแรงมากขึ้นสะท้อนจากจำนวนผู้ติดเชื้อรายใหม่ต่อวันที่ยังเพิ่มขึ้นในระดับสูงในหลายประเทศ ขณะที่หลายประเทศกำลังเผชิญกับ
การระบาดระลอกที่สอง อย่างไรก็ดี ภายใต้การแพร่ระบาดที่เริ่มควบคุมสถานการณ์ได้ในหลายประเทศ ส่งผลให้เริ่มมีการผ่อนคลายมาตรการการปิดสถานที่และควบคุมการเดินทาง ทำให้ภาพรวมเศรษฐกิจโลกเริ่มมีสัญญาณการฟื้นตัวที่ดีขึ้น สะท้อนจากดัชนีผู้จัดการฝ่ายจัดซื้อโลก (Global PMI) ปรับตัวขึ้นมาอยู่ที่ระดับสูงสุดในรอบ 17 เดือนนับตั้งแต่เดือนเมษายน 2562 ในส่วนของภาพรวมเศรษฐกิจไทยในเดือนสิงหาคม 2563 มีสัญญาณของการฟื้นตัวดีขึ้น สะท้อนจากการปรับตัวดีขึ้นของเครื่องชี้ทางเศรษฐกิจทั้งด้านการใช้จ่ายและด้านการผลิต โดยเครื่องชี้ทางเศรษฐกิจที่สำคัญ ๆ มีแนวโน้มหดตัวน้อยลง อาทิ มูลค่าการส่งออกสินค้า ดัชนีผลผลิตอุตสาหกรรมและดัชนีการลงทุนภาคเอกชน รวมทั้งจำนวนบริษัทที่ขอปิดกิจการ นอกจากนี้ การเบิกจ่ายงบประมาณภาครัฐโดยเฉพาะในส่วนของงบลงทุนยังขยายตัวสูง สำหรับสถานการณ์การท่องเที่ยวภายในประเทศพบว่าอัตราการเข้าพักของโรงแรมเฉลี่ยทั่วประเทศในเดือนสิงหาคม 2563 ปรับตัวดีขึ้นจากเดือนก่อนหน้า แต่ยังอยู่ในระดับต่ำกว่าช่วงเดียวกันของปีก่อน และยังไม่ครอบคลุมในพื้นที่จังหวัดที่ห่างจากกรุงเทพฯ และปริมณฑล ในส่วนของข้อมูลด้านแรงงานพบว่าเริ่มปรับตัวดีขึ้นตามการฟื้นตัวของกิจกรรมทางเศรษฐกิจ เห็นได้จากจำนวนผู้ใช้สิทธิตามมาตรา 75 (กรณีหยุดงานชั่วคราวเหตุไม่สุดวิสัย) ที่ลดลงต่อเนื่อง
1.1.2   ข้อเสนอมาตรการเศรษฐกิจรายสาขาจากภาคเอกชน เสนอโดยคณะอนุกรรมการวิเคราะห์และสนับสนุนเศรษฐกิจรายสาขา ภายใต้คณะกรรมการบริหารสถานการณ์เศรษฐกิจจากผลกระทบของการระบาดของโรคติดเชื้อไวรัสโคโรนา 2019 (โควิด-19) ประกอบด้วยข้อเสนอมาตรการเศรษฐกิจในภาพรวมจำนวน              6 ด้าน ซึ่งหลายมาตรการรัฐบาลได้ดำเนินการไปบางส่วนแล้ว ประกอบด้วย (1) เพิ่มสภาพคล่องธุรกิจ อาทิ การสนับสนุนสินเชื่อดอกเบี้ยต่ำ (Soft Loan) และจัดตั้งกองทุนพิเศษ การผ่อนปรนหลักเกณฑ์การให้สินเชื่อ การขยายเวลาชำระหนี้สำหรับธุรกิจ การขยายการค้ำประกันสินเชื่อของบรรษัทประกันสินเชื่ออุตสาหกรรมขนาดย่อม (บสย.) และการปรับโครงสร้างหนี้  (2) ลดต้นทุนและภาระค่าใช้จ่าย อาทิ การลดภาษี การยกเว้นการจัดเก็บภาษี  การให้นำค่าใช้จ่ายมาหักลดหย่อนภาษี การลดหรือการยกเว้นค่าปรับและค่าธรรมเนียมของภาครัฐ การเร่งรัดการจ่ายเงินภาครัฐ  การขยายสิทธิประโยชน์กองทุนประกันสังคม และการสนับสนุนค่าใช้จ่ายต่าง ๆ อาทิ ค่าใช้จ่ายในการขอมาตรฐานผลิตภัณฑ์ การพัฒนาแรงงาน  (3) กระตุ้นตลาดและการใช้จ่ายของผู้บริโภค อาทิ การสนับสนุนสินค้าที่ผลิตในประเทศ (Made in Thailand) ให้เป็นวาระแห่งชาติ และการส่งเสริมด้านการตลาดและการใช้จ่าย               (4) รักษาการจ้างงานและยกระดับฝีมือแรงงาน อาทิ การรักษาการจ้างงาน และการพัฒนาคุณภาพฝีมือแรงงาน (5) กระตุ้นการลงทุนของนักลงทุนไทยและต่างชาติ อาทิ การขยายสิทธิประโยชน์เพื่อส่งเสริมการลงทุน การจูงใจให้เกิดการลงทุนภายในประเทศ การอำนวยความสะดวกให้ผู้เชี่ยวชาญและนักลงทุนต่างชาติเดินทางเข้าประเทศ และ (6) ลดอุปสรรคจากการดำเนินงานภาครัฐ อาทิ การปรับปรุงกฎระเบียบที่เป็นอุปสรรคต่อการดำเนินธุรกิจ และการสร้างระบบนิเวศให้เอื้ออำนวยต่อการดำเนินธุรกิจ นอกจากนี้ คณะอนุกรรมการวิเคราะห์และสนับสนุนเศรษฐกิจรายสาขายังได้เสนอมาตรการเศรษฐกิจเฉพาะสาขาธุรกิจ ซึ่งครอบคลุมภาคการผลิตที่สำคัญ อาทิ ภาคเกษตร ภาคอุตสาหกรรม ภาคการท่องเที่ยว ภาคการค้า และภาคบริการ
1.1.3   ความคืบหน้าการดำเนินมาตรการด้านเศรษฐกิจ
1.1.3.1   มาตรการช่วยเหลือลูกหนี้ เสนอโดยธนาคารแห่งประเทศไทย ประกอบด้วยมาตรการ 3 ระยะ ดังนี้ (1) การเยียวยาช่วยเหลือลูกหนี้รายย่อย ได้แก่ ลูกหนี้รายย่อย รวมมูลค่าสินเชื่อ 3.84 ล้านล้านบาท จำนวน 10.97 ล้านบัญชี ลูกหนี้ SMEs รวมมูลค่าสินเชื่อ 2.14 ล้านล้านบาท จำนวน 1.12 ล้านบัญชี และลูกหนี้ภาคธุรกิจ (Corporate) รวมมูลค่าสินเชื่อ 0.92 ล้านล้านบาท จำนวน 37,114 บัญชี (2) สถาบันการเงินติดตามดูแลลูกหนี้อย่างต่อเนื่อง โดยให้ติดต่อลูกหนี้ ไปเยี่ยมกิจการ เพื่อประเมินผลกระทบของการแพร่ระบาด รวมทั้งจัดทำช่องทางให้ลูกหนี้แจ้งสถานะและความประสงค์ในการรับความช่วยเหลือเพิ่มเติม เช่น การปรับปรุงโครงสร้างหนี้ เป็นต้น และ (3) การเตรียมมาตรการรองรับการฟื้นตัวของธุรกิจในระยะต่อไป โดยลูกหนี้ธุรกิจที่มีเจ้าหนี้หลายรายสามารถสมัครเข้าร่วมโครงการ DR BIZ ซึ่งเป็นระบบ One Stop Service ให้ลูกหนี้ได้ติดต่อเจ้าหนี้เพื่อแก้ไขหนี้เดิมได้สะดวกยิ่งขึ้นและมีโอกาสได้สินเชื่อใหม่
1.1.3.2   มาตรการด้านแรงงาน เสนอโดยกระทรวงแรงงาน ผลการดำเนินงานโครงการล้านงานเพื่อล้านคน ประกอบด้วย (1) งาน Job Expo Thailand 2020 ล้านงานเพื่อล้านคน ระหว่างวันที่ 26 ถึง 28 กันยายน 2563 ณ ศูนย์นิทรรศการและการประชุมไบเทค มีตำแหน่งงานที่รองรับรวมทั้งสิ้น 1,495,225 อัตรา และมีผู้เข้าร่วมงานทั่วประเทศจำนวน 125,383 คน มีผู้ที่สนใจติดตามงานตามช่องทางต่าง ๆ ทั้งสิ้น 2,254,712 คน/ครั้ง โดยมีสถานประกอบการที่มาออกบูธ 501 แห่ง มีตำแหน่งงาน 100,012 งาน ผู้สมัครงาน 143,066 ครั้ง และมีการจับคู่ระหว่างตำแหน่งงานและผู้สมัครงาน 57,226 อัตรา และ (2) เวบไซต์ไทยมีงานทำ ข้อมูล ณ วันที่ 5 ตุลาคม 2563 มีตำแหน่งงาน 733,633 อัตรา ผู้สมัครงาน 112,806 ครั้ง และมีการจับคู่ระหว่างตำแหน่งงานและผู้สมัครงานทั้งสิ้น 45,112 อัตรา และสำหรับมาตรการอุดหนุนการจ้างงานเด็กจบใหม่ มีตำแหน่งงานทั้งสิ้น 74,351 อัตรา มีผู้สมัครงานทั้งสิ้น 39,033 คนและมีการจับคู่ระหว่างตำแหน่งงานและผู้สมัครได้ทั้งสิ้น 31,876 อัตรา ทั้งนี้ รวมทุกมาตรการสามารถจับคู่ตำแหน่งงานได้ทั้งสิ้น 134,214 อัตรา สำหรับกิจกรรมรวมใจสร้างงาน สร้างอาชีพ ซึ่งประกอบด้วยกิจกรรมที่สำคัญ อาทิ การแนะแนวอาชีพและทดสอบความถนัดทางอาชีพ การอบรมพัฒนาทักษะอาชีพและเตรียมความพร้อม และการฝึกอาชีพอิสระ โดยมีผู้เข้าร่วมกิจกรรมรวมทั้งสิ้น 3,391 คน
1.1.3.3   มาตรการตรวจลงตราประเภทคนอยู่ชั่วคราวเป็นกรณีพิเศษ (Smart visa) เสนอโดยสำนักงานคณะกรรมการส่งเสริมการลงทุน โดยมีความคืบหน้าการปรับปรุงมาตรการ Smart Visa    ที่สำคัญ ดังนี้ (1) ปรับปรุงขอบเขตอุตสาหกรรมเป้าหมายให้กว้างขึ้น ไม่จำกัดอยู่ในอุตสาหกรรมการพัฒนาทรัพยากรมนุษย์ด้านวิทยาศาสตร์และเทคโนโลยี โดยการพัฒนาและบริหารกิจการที่เกี่ยวข้องกับ Startup Ecosystem และนวัตกรรมการพัฒนาทรัพยากรมนุษย์ในสาขาอื่นนอกเหนือจากด้านวิทยาศาสตร์และเทคโนโลยี                (2) เพิ่มเติมกลุ่มผู้เชี่ยวชาญอิสระที่ไม่มีสัญญาจ้างงานในประเทศ อาทิ ผู้เชี่ยวชาญด้านวิทยาศาสตร์และเทคโนโลยีที่ได้รับรองจากหน่วยงานที่เกี่ยวข้อง (3) ผ่อนคลายหลักเกณฑ์เงินได้ขั้นต่ำสำหรับผู้เชี่ยวชาญทักษะสูงบางกลุ่มในธุรกิจวิสาหกิจและขนาดย่อม (SMEs) และผ่อนปรนหลักเกณฑ์เกี่ยวกับประสบการณ์การทำงาน และวุฒิการศึกษาของผู้บริหารระดับสูง และ (4) การอนุญาตให้ผู้ถือ Smart Visa ทำงานนอกเหนือจากที่ได้รับการรับรองได้ในบางกรณี โดยให้สามารถทำงานในกิจการอื่นที่มีความเกี่ยวข้องกับกิจการหรือความเชี่ยวชาญที่ได้รับการรับรองได้ อาทิ กิจการในเครือ และกิจการที่มีความเชื่อมโยงหรือสนับสนุน เป็นต้น
1.1.3.4   โครงการคนละครึ่ง เสนอโดยกระทรวงการคลัง ความคืบหน้าล่าสุด ณ วันที่ 6 ตุลาคม 2563 ของการลงทะเบียนร้านค้าโครงการคนละครึ่ง เริ่มตั้งแต่วันที่ 1 ตุลาคม 2563 มีรายละเอียดดังนี้ (1) กิจการลงทะเบียนรวมทั้งหมด 210,010 ร้าน แบ่งเป็น กิจการที่ลงทะเบียนสำเร็จ จำนวน 152,795 ร้าน กิจการที่รอดำเนินการตรวจสอบ จำนวน 56,465 ร้าน และกิจการไม่เข้าข่ายเงื่อนไขของโครงการ จำนวน 750 ร้าน (2) กิจการที่ลงทะเบียนสำเร็จแบ่งออกเป็นกิจการที่มีหน้าร้าน จำนวน 127,852 ร้าน และหาบเร่และแผงลอย จำนวน 24,943 ร้าน (3) ประเภทของกิจการที่ลงทะเบียนสำเร็จ ส่วนใหญ่เป็นร้านอาหารและเครื่องดื่ม จำนวน 90,052 ร้าน ส่วนร้านธงฟ้า มีจำนวน 41,331 ร้าน ร้าน OTOP จำนวน 4,991 ร้าน และร้านค้าทั่วไป จำนวน 16,421 ร้าน และ (4) กิจการที่ลงทะเบียนส่วนใหญ่อยู่ในภาคกลาง จำนวน 73,092 ร้าน คิดเป็นร้อยละ 34.8 รองลงมาอยู่ในภาคตะวันออกเฉียงเหนือ จำนวน 73,092 ร้าน คิดเป็นร้อยละ 25.0 และภาคใต้ จำนวน 37,229 ร้าน คิดเป็นร้อยละ 17.7 โดยในรายจังหวัดนั้นพบว่า กิจการที่ลงทะเบียนส่วนใหญ่อยู่ในกรุงเทพมหานคร จำนวน 25,526 ร้าน คิดเป็นร้อยละ 12.2 รองลงมาอยู่ในจังหวัดเชียงใหม่ จำนวน 7,105 ร้าน คิดเป็นร้อยละ 3.4 และจังหวัดสงขลา จำนวน 6,516 ร้าน คิดเป็นร้อยละ 3.1
1.1.4   ความคืบหน้ามาตรการด้านการท่องเที่ยว เสนอโดยการท่องเที่ยวแห่งประเทศไทย ประกอบด้วย
1.1.4.1   โครงการเราเที่ยวด้วยกัน ความคืบหน้าล่าสุด ณ วันที่ 4 ตุลาคม 2563 มีผู้ลงทะเบียนทั้งหมด 5.27 ล้านคน และมีผู้ใช้สิทธิแล้ว 1,406,808 คืน และมีสัดส่วนจาก
รัฐสนับสนุน 1,537.2 ล้านบาท สำหรับมูลค่ายอดใช้จ่าย E-Voucher รวมทั้งหมด 916.4 ล้านบาท มีสัดส่วนจากรัฐสนับสนุน 345.7 ล้านบาท ขณะที่ตั๋วเครื่องบินมีผู้ใช้สิทธิแล้ว 51,753 สิทธิ ซึ่งมีสัดส่วนรัฐสนับสนุน 43.9 ล้านบาท สำหรับมูลค่ายอดใช้จ่ายภายใต้โครงการนี้รวมจำนวนทั้งหมด 5,096.5 ล้านบาท โดยแบ่งเป็น ยอดมูลค่าโรงแรมที่พักจำนวน 4,049.7 ล้านบาท และสายการบิน 130 ล้านบาท ซึ่งเป็นรายได้จากนักท่องเที่ยว 3,169.7 ล้านบาท และจากรัฐบาล 1,926.8 ล้านบาท
1.1.4.2   โครงการกำลังใจ มีบริษัทนำเที่ยวเข้าร่วม จำนวน 3,959 บริษัท นักท่องเที่ยวเข้าร่วม จำนวน 379,771 คน และมีสัดส่วนรัฐสนับสนุน 759,542,000 บาท
1.1.4.3   แนวทางการเปิดรับนักท่องเที่ยวประเภทพิเศษ Special Tourist VISA (STV) ปัจจุบัน มีนักท่องเที่ยวชาวต่างชาติที่แจ้งความประสงค์เดินทางเข้าประเทศไทยภายใต้ STV จากภูมิภาคต่าง ๆ รวม 1,615 คน แบ่งเป็น นักท่องเที่ยวจากภูมิภาคเอเชียตะวันออก จำนวน 924 คน ภูมิภาคอาเซียน เอเชียใต้ และแปซิฟิกใต้ จำนวน 229 คน ภูมิภาคยุโรป แอฟริกา และตะวันออกกลาง จำนวน 462 คน ขณะที่มีนักท่องเที่ยวซึ่งสอบถามจำนวนเบื้องต้นจากภูมิภาคยุโรป แอฟริกา และตะวันออกกลาง จำนวน 500 คน และจากภูมิภาคอเมริกา จำนวน 69 คน โดยในปัจจุบันมี 5 จังหวัดที่สามารถรองรับการกักตัวได้ ซึ่งแบ่งเป็นโรงแรมในกรุงเทพมหานครที่ผ่านการตรวจประเมิน Alternative State Quarantine (ASQ) จำนวน 84 แห่ง และโรงแรมในชลบุรี บุรีรัมย์ ภูเก็ต และปราจีนบุรีที่ผ่านการตรวจประเมิน Alternative Local Quarantine (ALQ) จำนวน 11 แห่ง
1.1.4.4   โครงการ Thailand Elite Member Quarantine (TEM-Q) ซึ่งมีจำนวนสมาชิกที่อยู่นอกประเทศไทยประมาณ 7,000 คน นั้น พบว่ามีสมาชิกที่ตอบรับโครงการ TEM-Q และนำส่งกระทรวงต่างประเทศผ่าน ททท. แล้ว จำนวน 448 คน สมาชิกที่ได้รับการอนุมัติจากกระทรวงต่างประเทศแล้วจำนวน 304 คน สมาชิกที่ได้รับ Certificate of Entry และเที่ยวบินจำนวน 49 คน สมาชิกที่เดินทางถึงประเทศไทยแล้วและอยู่ในระหว่างการกักตัว จำนวน 35 คน และสมาชิกที่เสร็จสิ้นการกักตัวในเดือนกันยายนทั้งสิ้น 14 คน
1.1.4.5   โครงการกระตุ้นการเดินทาง Workation Thailand ทำงานเที่ยวได้ รวมใจช่วยชาติ โดยเชิญชวนบริษัทที่จดทะเบียนในตลาดหลักทรัพย์ฯ องค์กร และหน่วยงาน ร่วมซื้อแพคเกจในโครงการพร้อมสิทธิพิเศษอื่น ๆ มากมาย ทั้งนี้ หน่วยงานเข้าร่วมโครงการจะได้รับของรางวัล Certificate และโล่ประกาศเกียรติคุณจากพลเอก ประยุทธ์ จันทร์โอชา นายกรัฐมนตรี
1.2  มติคณะกรรมการบริหารสถานการณ์เศรษฐกิจฯ
รับทราบสถานการณ์การแพร่ระบาดของโรคโควิด 19 ภาพรวมเศรษฐกิจ ข้อเสนอมาตรการเศรษฐกิจรายสาขาจากภาคเอกชน และความคืบหน้าของมาตรการเศรษฐกิจที่สำคัญ ประกอบด้วย มาตรการช่วยเหลือลูกหนี้ มาตรการด้านแรงงาน (งาน Job Expo Thailand 2020 และเวบไซต์ไทยมีงานทำ)   มาตรการตรวจลงตราประเภทคนอยู่ชั่วคราวเป็นกรณีพิเศษ (Smart visa) และมาตรการด้านการท่องเที่ยว (โครงการเราเที่ยวด้วยกัน โครงการกำลังใจ การเปิดรับนักท่องเที่ยวประเภทพิเศษ Special Tourist VISA โครงการ Thailand Elite Member Quarantine และโครงการกระตุ้นการเดินทาง Workation Thailand)
1.3  ข้อสั่งการนายกรัฐมนตรี
1.3.1    มอบหมายให้หน่วยงานที่เกี่ยวข้องไปพิจารณาดำเนินการตามข้อเสนอแนะมาตรการเศรษฐกิจรายสาขาของภาคเอกชน และให้รายงานความก้าวหน้าในการดำเนินงาน ปัญหาอุปสรรค รวมทั้งข้อเสนอแนวทางการดำเนินการเพิ่มเติม เพื่อนำเสนอต่อที่ประชุม ศบศ. ต่อไป
1.3.2    มอบหมายให้สำนักงานสภาพัฒนาการเศรษฐกิจและสังคมแห่งชาติ ประสานธนาคารแห่งประเทศไทย กระทรวงการคลัง สภาอุตสาหกรรมแห่งประเทศไทย สภาหอการค้าแห่งประเทศไทย สมาคมธนาคารไทย รวมถึงหน่วยงานอื่น ๆ ที่เกี่ยวข้อง เพื่อร่วมกันหารือแนวทางการช่วยเหลือผู้ประกอบการให้สามารถดำเนินธุรกิจและยังคงรักษาระดับการจ้างงานต่อไปได้ โดยมุ่งเน้นการหาแนวทางการช่วยเหลือสภาพคล่องของผู้ประกอบการรายย่อย (SMEs) โดยเฉพาะอย่างยิ่งในช่วงที่มาตรการพักชำระหนี้กำลังจะสิ้นสุดลง ในวันที่ 22 ตุลาคม 2563 เพื่อนำเสนอต่อที่ประชุม ศบศ. ต่อไป
1.3.3    มอบหมายให้สำนักงานคณะกรรมการส่งเสริมการลงทุน ประสานกระทรวงมหาดไทย กระทรวงการต่างประเทศ และหน่วยงานอื่น ๆ ที่เกี่ยวข้อง เพื่อหารือรายละเอียดตามแนวทางการปรับปรุงมาตรการตรวจลงตราประเภทคนอยู่ชั่วคราวเป็นกรณีพิเศษ (Smart visa) เพื่อให้สามารถดำเนินการได้โดยเร็ว
1.3.4    มอบหมายให้กระทรวงมหาดไทยทำการประชาสัมพันธ์และส่งเสริมให้ร้านค้าและผู้ประกอบการรายย่อยลงทะเบียนเข้าร่วมโครงการคนละครึ่งให้ทั่วถึงทุกจังหวัด รวมทั้งกรุงเทพมหานคร
2.   เรื่องเพื่อพิจารณา
2.1  มาตรการกระตุ้นเศรษฐกิจ มาตรการช้อปดีมีคืน เสนอโดยกระทรวงการคลัง
2.1.1   รายละเอียดมาตรการ
วัตถุประสงค์เพื่อกระตุ้นการบริโภคในประเทศ สนับสนุนผู้ประกอบการที่อยู่ในระบบภาษี ส่งเสริมการผลิตสินค้าท้องถิ่น และส่งเสริมการอ่าน โดยเป็นการลดหย่อนภาษีเงินได้บุคคลธรรมดาในปีภาษี 2563 สำหรับค่าซื้อสินค้าและบริการให้แก่ผู้ประกอบการจดทะเบียนตามจำนวนที่จ่ายจริง แต่รวมกันไม่เกิน 15,000 บาท ซึ่งมีกลุ่มเป้าหมาย คือ กลุ่มผู้เสียภาษีเงินได้บุคคลธรรมดา กลุ่มผู้ประกอบการประเภทผู้ประกอบการค้าสินค้าและบริการที่จดทะเบียนภาษีมูลค่าเพิ่มและผู้ประกอบการที่ขายหนังสือและสินค้า OTOP โดยไม่รวมสินค้าเครื่องดื่มที่มีแอลกอฮอล์ ยาสูบ สลากกินแบ่งรัฐบาล น้ำมัน ค่าที่พัก และค่าตั๋วเครื่องบิน มาตรการจะมีระยะเวลาดำเนินการตั้งแต่วันที่ 23 ตุลาคม – 31 ธันวาคม 2563 เพื่อใช้ลดหย่อนภาษีในปีภาษี 2563 ทั้งนี้ หากประชาชนได้ใช้สิทธิ์โครงการเพิ่มกำลังซื้อให้แก่ผู้มีบัตรสวัสดิการแห่งรัฐ หรือโครงการคนละครึ่งแล้ว จะไม่สามารถใช้สิทธิ์ได้
2.1.2   มติคณะกรรมการบริหารสถานการณ์เศรษฐกิจฯ
เห็นชอบมาตรการช้อปดีมีคืน ตามข้อเสนอของกระทรวงการคลัง โดยให้ปรับวงเงินการลดหย่อนภาษีเงินได้บุคคลธรรมดาในปีภาษี 2563 สำหรับค่าซื้อสินค้าและบริการให้แก่ผู้ประกอบการจดทะเบียนตามจำนวนที่จ่ายจริง เป็นรวมกันไม่เกิน 30,000 บาท และให้กระทรวงการคลังจัดทำรายละเอียดมาตรการเพื่อนำเสนอต่อคณะรัฐมนตรีพิจารณาให้ความเห็นชอบต่อไป
2.1.3   ข้อสั่งการนายกรัฐมนตรี
มอบหมายให้ทุกหน่วยงานรวมถึงภาคเอกชน อาทิ สภาหอการค้าแห่งประเทศไทย และสภาอุตสาหกรรมท่องเที่ยวแห่งประเทศไทย ช่วยกันรณรงค์ประชาสัมพันธ์มาตรการเพื่อสร้างการรับรู้ให้กับภาคประชาชนมากขึ้น
2.2  การปรับปรุงมาตรการเราเที่ยวด้วยกันและมาตรการกำลังใจ เสนอโดย
การท่องเที่ยวแห่งประเทศไทย
2.2.1 รายละเอียดการปรับปรุงมาตรการ
2.2.2.1 อนุมัติให้เจ้าหน้าที่ศูนย์บริการสาธารณสุข สำนักอนามัย กรุงเทพมหานคร จำนวน 570 คน และเจ้าหน้าที่หัวหน้างานสาธารณสุขมูลฐานและงานสุขภาพภาคประชาชนระดับจังหวัดและระดับอำเภอ กระทรวงสาธารณสุข จำนวน 2,615 คน ให้สามารถเข้าร่วมโครงการกำลังใจได้
2.2.2.2   อนุมัติให้ผู้ที่เข้าร่วมโครงการเราเที่ยวด้วยกันสามารถใช้บริการโรงแรมที่พัก และใช้ E-Voucher สำหรับค่าสนับสนุนอาหาร ค่าเข้าชมแหล่งท่องเที่ยว ค่าสินค้าหนึ่งตำบลหนึ่งผลิตภัณฑ์ (OTOP) ในจังหวัดภูมิลำเนาตามทะเบียนบ้านได้
2.2.2.3   อนุมัติขยายระยะเวลาดำเนินโครงการกำลังใจ และเราเที่ยวด้วยกัน ไปจนถึงวันที่ 31 มกราคม 2564
2.2.2.4   อนุมัติการเบิกจ่ายงบประมาณดำเนินโครงการกำลังใจ และ
เราเที่ยวด้วยกัน ไปจนถึงวันที่ 31 มีนาคม 2564
2.2.2   มติคณะกรรมการบริหารสถานการณ์เศรษฐกิจฯ
เห็นชอบการปรับปรุงมาตรการเราเที่ยวด้วยกันและมาตรการกำลังใจ
ตามข้อเสนอของการท่องเที่ยวแห่งประเทศไทย โดยมอบหมายให้การท่องเที่ยวแห่งประเทศไทยจัดทำรายละเอียดโครงการเพื่อนำเสนอต่อคณะกรรมการกลั่นกรองการใช้จ่ายเงินกู้พิจารณาต่อไป
2.2.3   ข้อสั่งการนายกรัฐมนตรี
2.2.3.1     มอบหมายให้กระทรวงสาธารณสุขเร่งรัดการประเมินและรับรองสถานที่กักกันแห่งรัฐทางเลือก (ASQ) เพิ่มเติม และมอบหมายให้กระทรวงสาธารณสุข กระทรวงมหาดไทย และหน่วยงาน    อื่น ๆ ที่เกี่ยวข้อง วางแผนและเตรียมความพร้อมสำหรับการเปิดรับนักท่องเที่ยวต่างชาติเพื่อสร้างความเข้าใจที่ถูกต้องกับประชาชน และผู้ประกอบการในพื้นที่
2.2.3.2     มอบหมายให้กระทรวงการต่างประเทศ เร่งรัดการอนุมัติให้คนไทยและชาวต่างชาติเดินทางเข้าประเทศได้เร็วขึ้น ทั้งนี้ อาจจะพิจารณาให้ผู้ยื่นเอกสารที่อยู่ในพื้นที่ห่างไกลสามารถยื่นเอกสารออนไลน์ได้โดยไม่ต้องเดินทางมายังสถานทูต
15. เรื่อง แนวทางการจัดทำงบประมาณและปฏิทินงบประมาณรายจ่ายประจำปีงบประมาณ พ.ศ. 2565
คณะรัฐมนตรีมีมติเห็นชอบแนวทางการจัดทำงบประมาณและปฏิทินงบประมาณรายจ่ายประจำปีงบประมาณ พ.ศ. 2565 ตามที่สำนักงบประมาณเสนอ ดังนี้
สาระสำคัญของเรื่อง
สำนักงบประมาณเสนอแนวทางการจัดทำงบประมาณและปฏิทินงบประมาณรายจ่ายประจำปีงบประมาณ พ.ศ. 2565 เพื่อให้หน่วยรับงบประมาณใช้เป็นแนวทางประกอบการวางแผนการดำเนินงานและกำหนดแผนการปฏิบัติงาน ให้สอดคล้องกับกระบวนการจัดทำงบประมาณรายจ่ายประจำปีงบประมาณ พ.ศ. 2565 ได้อย่างมีประสิทธิภาพ ตามบทบัญญัติตามรัฐธรรมนูญแห่งราชอาณาจักรไทย พุทธศักราช 2560 พระราชบัญญัติวินัยการเงินการคลังของรัฐ พ.ศ. 2561 พระราชบัญญัติวิธีการงบประมาณ พ.ศ. 2561 และพระราชบัญญัติหลักเกณฑ์การจัดทำร่างกฎหมายและการประเมินผลสัมฤทธิ์ของกฎหมาย พ.ศ. 2562 ตลอดจนมติคณะรัฐมนตรี และระเบียบที่เกี่ยวข้อง โดยมีสาระสำคัญและขั้นตอน ดังนี้
1. แนวทางการจัดทำงบประมาณรายจ่ายประจำปีงบประมาณ พ.ศ. 2565
1.1 ดำเนินการให้สอดคล้องกับยุทธศาสตร์ชาติ แผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ 12 นโยบายและแผนระดับชาติว่าด้วยความมั่นคงแห่งชาติ แผนการปฏิรูปประเทศ แผนปฏิบัติราชการของกระทรวง เป้าหมายการพัฒนาที่ยั่งยืน และนโยบายสำคัญของรัฐบาล รวมทั้งการน้อมนำหลักปรัชญาของเศรษฐกิจพอเพียง มาเป็นแนวทางในการจัดสรรงบประมาณ โดยคำนึงถึงความจำเป็นและภารกิจของหน่วยรับงบประมาณ ความต้องการในพื้นที่และแผนพัฒนาพื้นที่เพื่อให้เกิดประสิทธิภาพความคุ้มค่าในการใช้จ่ายงบประมาณและผลสัมฤทธิ์ในการบริหารจัดการภาครัฐ
1.2 ให้ความสำคัญกับองค์กรปกครองส่วนท้องถิ่น เพิ่มศักยภาพการถ่ายโอนภารกิจ การจัดบริการสาธารณะ ลดความเหลื่อมล้ำ รวมทั้งการพัฒนาประสิทธิภาพการจัดเก็บรายได้ และประสิทธิผลการใช้จ่ายขององค์กรปกครองส่วนท้องถิ่น
1.3 เพิ่มประสิทธิภาพการจัดทำงบประมาณให้ครอบคลุมทุกแหล่งเงิน โดยให้หน่วยรับงบประมาณ พิจารณานำเงินนอกงบประมาณหรือเงินสะสมคงเหลือมาใช้ดำเนินภารกิจของหน่วยงานเป็นลำดับแรก ควบคู่ไปกับการพิจารณาทบทวนเพื่อชะลอ ปรับลด หรือยกเลิกการดำเนินโครงการที่มีความสำคัญในระดับต่ำหรือหมดความจำเป็น รวมทั้งให้ความสำคัญกับการนำผลการเบิกจ่ายงบประมาณรายจ่ายประจำปีงบประมาณ พ.ศ. 2563 และ พ.ศ. 2564 มาประกอบการพิจารณาจัดสรรงบประมาณให้สอดคล้องกับศักยภาพการใช้จ่ายงบประมาณของหน่วยรับงบประมาณ
1.4 ดำเนินการให้เป็นไปตามบทบัญญัติตามรัฐธรรมนูญแห่งราชอาณาจักรไทย พุทธศักราช 2560 พระราชบัญญัติวินัยการเงินการคลังของรัฐ พ.ศ. 2561 พระราชบัญญัติวิธีการงบประมาณ พ.ศ. 2561 รวมทั้งกฎหมาย ระเบียบ และมติคณะรัฐมนตรีที่เกี่ยวข้องกับการจัดทำงบประมาณรายจ่ายประจำปีอย่างครบถ้วน
2. ปฏิทินงบประมาณรายจ่ายประจำปีงบประมาณ พ.ศ. 2565 เป็นการกำหนดแผนและขั้นตอนการปฏิบัติงานในการจัดทำร่างพระราชบัญญัติงบประมาณรายจ่ายประจำปีงบประมาณ พ.ศ. 2565 ให้เป็นไปตามกรอบระยะเวลาที่บทบัญญัติของกฎหมายกำหนดไว้ โดยสรุปสาระและลำดับขั้นตอน/กิจกรรมที่สำคัญ ดังนี้
2.1 กระบวนการทบทวนและวางแผนงบประมาณ มีขั้นตอนและกิจกรรม ดังนี้
2.1.1 คณะรัฐมนตรี พิจารณาให้ความเห็นชอบแนวทางการจัดทำงบประมาณและปฏิทินงบประมาณรายจ่ายประจำปีงบประมาณ พ.ศ. 2565 ในวันจันทร์ที่ 12 ตุลาคม 2563
2.1.2 หน่วยรับงบประมาณ พิจารณาทบทวนและปรับปรุง เป้าหมาย กลยุทธ์ ผลผลิต/โครงการ กิจกรรม ตัวชี้วัดผลสำเร็จ ผลสัมฤทธิ์ และประโยชน์ที่คาดว่าจะได้รับจากการใช้จ่ายงบประมาณ จัดทำรายงานผลการใช้จ่ายงบประมาณรายจ่าย และเงินนอกงบประมาณ รวมทั้งผลการปฏิบัติงานของปีงบประมาณ พ.ศ. 2563 และปรับปรุงฐานข้อมูลประมาณการรายรับและรายจ่ายล่วงหน้าระยะปานกลางระหว่างวันที่ 1 ตุลาคม 2563 - 8 มกราคม 2564 และจัดทำรายละเอียดคำขอเบื้องต้นงบประมาณรายจ่ายประจำปีงบประมาณ พ.ศ. 2565 แผนงานบุคลากรภาครัฐ ส่งสำนักงบประมาณระหว่างวันที่ 1 ตุลาคม - 21 ธันวาคม 2563 สำหรับหน่วยรับงบประมาณที่ขอรับการจัดสรรงบประมาณ ซึ่งจะต้องมีการก่อหนี้ผูกพันงบประมาณมากกว่าหนึ่งปีงบประมาณสำหรับรายการที่มีวงเงินตั้งแต่ 1,000 ล้านบาทขึ้นไปให้นำเสนอคณะรัฐมนตรีพิจารณาอนุมัติก่อนเสนอรายละเอียดคำของบประมาณรายจ่ายประจำปีงบประมาณ พ.ศ. 2565 ภายในวันจันทร์ที่ 11 มกราคม 2564 พร้อมทั้งดำเนินการรับฟังความคิดเห็นประกอบการจัดทำคำของบประมาณรายจ่ายประจำปี โดยให้สอดคล้องกับแผนพัฒนาในระดับพื้นที่
2.1.3 ภาค จังหวัด/กลุ่มจังหวัด และองค์กรปกครองส่วนท้องถิ่น จัดทำงบประมาณรายจ่ายประจำปีงบประมาณ พ.ศ. 2565 มิติพื้นที่ (Area) ให้เป็นไปตามความต้องการในพื้นที่ แผนพัฒนาพื้นที่ ที่สอดคล้องกับยุทธศาสตร์ชาติ และแผนแม่บทภายใต้ยุทธศาสตร์ชาติ ระหว่างเดือน ตุลาคม - ธันวาคม 2563
2.1.4 สำนักงบประมาณ สำนักงานสภาพัฒนาการเศรษฐกิจและสังคมแห่งชาติ สำนักงานคณะกรรมการพัฒนาระบบราชการ และสำนักงานสภาความมั่นคงแห่งชาติ ร่วมกันพิจารณาและจัดทำข้อเสนอเป้าหมายและยุทธศาสตร์การจัดสรรงบประมาณรายจ่ายประจำปีงบประมาณ พ.ศ. 2565 ที่สอดคล้องกับยุทธศาสตร์ชาติ แผนแม่บทภายใต้ยุทธศาสตร์ชาติ แผนพัฒนาเศรษฐกิจและสังคมแห่งชาติ ฉบับที่ 12 แผนการปฏิรูปประเทศ นโยบายและแผนระดับชาติว่าด้วยความมั่นคงแห่งชาติ และนโยบายสำคัญของรัฐบาล เพื่อนำเสนอคณะรัฐมนตรีพิจารณาให้ความเห็นชอบเป้าหมายและยุทธศาสตร์การจัดสรรงบประมาณรายจ่ายประจำปีงบประมาณ พ.ศ. 2565 ในวันอังคารที่ 1 ธันวาคม 2563
2.1.5 การจัดทำงบประมาณรายจ่ายบูรณาการประจำปีงบประมาณ                    พ.ศ. 2565
1) คณะรัฐมนตรี พิจารณาให้ความเห็นชอบการจัดทำงบประมาณรายจ่ายบูรณาการ และมอบหมายผู้มีอำนาจกำกับแผนงานบูรณาการประจำปีงบประมาณ พ.ศ. 2565 ในวันที่               22 ธันวาคม 2563
2) คณะกรรมการจัดทำงบประมาณรายจ่ายบูรณาการประจำปีงบประมาณ พ.ศ. 2565 พิจารณาและให้ความเห็นชอบขอบเขต เป้าหมาย แนวทางการดำเนินงานตัวชี้วัดและข้อเสนองบประมาณรายจ่ายบูรณาการ ประจำปีงบประมาณ พ.ศ. 2565 ส่งสำนักงบประมาณ ระหว่างวันที่ 22 ธันวาคม 2563 - 15 มกราคม 2564
2.1.6 การจัดทำนโยบายงบประมาณรายจ่ายประจำปีงบประมาณ พ.ศ. 2565 ระหว่างวันที่ 7 - 25 ธันวาคม 2563
1) คณะกรรมการนโยบายการเงินการคลังของรัฐ จัดทำแผนการคลังระยะปานกลาง
2) กระทรวงการคลัง สำนักงบประมาณ สำนักงานสภาพัฒนาการเศรษฐกิจและสังคมแห่งชาติ และธนาคารแห่งประเทศไทย ร่วมกันพิจารณาประมาณการรายได้ กำหนดนโยบายวงเงินงบประมาณรายจ่าย และโครงสร้างงบประมาณรายจ่ายประจำปีงบประมาณ พ.ศ. 2565 ภายในเดือนธันวาคม 2563 เพื่อนำเสนอคณะรัฐมนตรี พิจารณาให้ความเห็นชอบ ในวันอังคารที่ 5 มกราคม 2564
3) นายกรัฐมนตรี มอบนโยบายการจัดทำงบประมาณรายจ่ายประจำปีงบประมาณ พ.ศ. 2565
2.2 กระบวนการจัดทำงบประมาณ มีขั้นตอนและกิจกรรม ดังนี้
2.2.1 หน่วยรับงบประมาณ จัดทำรายละเอียดคำของบประมาณรายจ่ายประจำปีงบประมาณ พ.ศ. 2565 หลังจากที่นายกรัฐมนตรีมอบนโยบาย รองนายกรัฐมนตรีหรือรัฐมนตรีเจ้าสังกัดพิจารณาให้ความเห็นชอบและส่งสำนักงบประมาณผ่านระบบ e-Budgeting ในวันศุกร์ที่ 15 มกราคม 2564
2.2.2 สำนักงบประมาณ พิจารณาและจัดทำรายละเอียดงบประมาณรายจ่ายประจำปีงบประมาณ พ.ศ. 2565 ระหว่างวันที่ 18 มกราคม - 9 มีนาคม 2564 เพื่อนำเสนอคณะรัฐมนตรี พิจารณาให้ความเห็นชอบรายละเอียดงบประมาณรายจ่ายประจำปีงบประมาณ พ.ศ. 2565 พร้อมแนวทางการปรับปรุงรายละเอียดงบประมาณรายจ่ายประจำปีงบประมาณ พ.ศ. 2565 ในวันอังคารที่ 16 มีนาคม 2564
2.2.3 สำนักงบประมาณ พิจารณาการปรับปรุงรายละเอียดงบประมาณรายจ่ายประจำปีงบประมาณ พ.ศ. 2565 ระหว่างวันที่ 17 - 19 มีนาคม 2564 เพื่อนำเสนอคณะรัฐมนตรีพิจารณาให้ความเห็นชอบการปรับปรุงรายละเอียดงบประมาณรายจ่ายประจำปีงบประมาณ พ.ศ. 2565 ในวันอังคารที่ 23 มีนาคม 2564 และมอบให้สำนักงบประมาณไปดำเนินการรับฟังความคิดเห็นการจัดทำงบประมาณรายจ่ายประจำปีงบประมาณ พ.ศ. 2565 ตามบทบัญญัติรัฐธรรมนูญแห่งราชอาณาจักรไทย พุทธศักราช 2560 มาตรา 77 วรรคสอง
2.2.4 สำนักงบประมาณ ดำเนินการรับฟังความคิดเห็นการจัดทำงบประมาณรายจ่ายประจำปีงบประมาณ พ.ศ. 2565 ระหว่างวันที่ 24 มีนาคม - 7 เมษายน 2564 เพื่อนำเสนอคณะรัฐมนตรี รับทราบผลการรับฟังความคิดเห็นการจัดทำงบประมาณรายจ่ายประจำปีงบประมาณ พ.ศ. 2565 และพิจารณาให้ความเห็นชอบข้อเสนอร่างพระราชบัญญัติงบประมาณรายจ่ายประจำปีงบประมาณ พ.ศ. 2565 ในวันอังคารที่ 20 เมษายน 2564
2.2.5 สำนักงบประมาณ ดำเนินการจัดพิมพ์ร่างพระราชบัญญัติงบประมาณรายจ่ายประจำปีงบประมาณ พ.ศ. 2565 และเอกสารประกอบงบประมาณ ระหว่างวันที่ 20 เมษายน - 5 พฤษภาคม 2564 เพื่อนำเสนอคณะรัฐมนตรี พิจารณาให้ความเห็นชอบร่างพระราชบัญญัติงบประมาณในวันจันทร์ที่ 10 พฤษภาคม 2564
2.3 กระบวนการอนุมัติงบประมาณ มีขั้นตอนและกิจกรรม ดังนี้
2.3.1 สภาผู้แทนราษฎร พิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565 วาระที่ 1 ในวันที่ 26 - 27 พฤษภาคม 2564
2.3.2 สภาผู้แทนราษฎร พิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565 วาระที่ 2 - 3 ในวันที่ 11 - 13 สิงหาคม 2564
2.3.3 วุฒิสภา พิจารณาร่างพระราชบัญญัติงบประมาณรายจ่ายประจำปีงบประมาณ พ.ศ. 2565 ในวันที่ 23 - 24 สิงหาคม 2564
2.3.4 สำนักเลขาธิการคณะรัฐมนตรี นำร่างพระราชบัญญัติงบประมาณรายจ่ายประจำปีงบประมาณ พ.ศ. 2565 ขึ้นทูลเกล้าฯ ถวาย ในวันที่ 7 กันยายน 2564 เพื่อประกาศบังคับใช้เป็นกฎหมายต่อไป
16. เรื่อง ผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุมครั้งที่ 24/2563
คณะรัฐมนตรีมีมติเห็นชอบผลการพิจารณาของคณะกรรมการกลั่นกรองการใช้จ่ายเงินกู้ ในคราวประชุมครั้งที่ 24/2563 เมื่อวันที่ 9 ตุลาคม 2563 ที่ได้มีการพิจารณากลั่นกรองข้อเสนอแผนงาน/โครงการเพื่อขอใช้จ่ายเงินกู้ตามพระราชกำหนดให้อำนาจกระทรวงการคลังกู้เงินเพื่อแก้ไขปัญหา เยียวยา และฟื้นฟูเศรษฐกิจและสังคมที่ได้รับผลกระทบจากการระบาดของโรคติดเชื้อไวรัสโคโรนา 2019 พ.ศ. 2563 (พระราชกำหนดฯ) และพิจารณาความเหมาะสมของการปรับปรุงรายละเอียดของแผนงาน/โครงการ เสนอคณะรัฐมนตรีพิจารณาตามขั้นตอนของ             พระราชกำหนดฯ และระเบียบสำนักนายกรัฐมนตรีว่าด้วยการดำเนินการตามแผนงานหรือโครงการภายใต้พระราชกำหนดฯ พ.ศ. 2563 ตามที่คณะกรรมการกลั่นกรองการใช้จ่ายเงินกู้ สำนักงานสภาพัฒนาการเศรษฐกิจและสังคมแห่งชาติเสนอ ดังนี้
1. อนุมัติโครงการฝึกอบรมเพื่อชะลอการว่างงานในภาคอุตสาหกรรมยานยนต์ของสำนักงานคณะกรรมการนโยบายเขตพัฒนาพิเศษภาคตะวันออก โดยปรับลดกรอบวงเงินของโครงการฯ จาก 195.0000              ล้านบาท เป็น 186.2845 ล้านบาท (ลดลงประมาณ 8.7155 ล้านบาท) และใช้จ่ายจากเงินกู้ภายใต้แผนงานที่ 3.1 ตามบัญชีท้ายพระราชกำหนดฯ พร้อมทั้งเห็นควรให้สำนักงานคณะกรรมการนโยบายเขตพัฒนาพิเศษภาคตะวันออก รับความเห็นและข้อสังเกตของคณะกรรมการฯ ไปพิจารณาประกอบการดำเนินโครงการฯ ตามขั้นตอนต่อไป
2. อนุมัติการปรับปรุงรายละเอียดของโครงการกำลังใจและโครงการเราเที่ยวด้วยกัน ภายใต้กรอบวงเงินเดิมตามมติคณะรัฐมนตรีเมื่อวันที่ 30 มิถุนายน 2563 ตามที่กระทรวงการท่องเที่ยวและกีฬา โดยการท่องเที่ยวแห่งประเทศไทยเสนอ พร้อมทั้งเห็นควรให้การท่องเที่ยวแห่งประเทศไทย ปรับปรุงจัดทำความต้องการใช้จ่ายเป็นรายเดือน เพื่อให้สำนักงานบริหารหนี้สาธารณะสามารถจัดหาเงินกู้เพื่อใช้จ่ายโครงการตามแผนการใช้จ่ายเงินที่เกิดขึ้นจริง พร้อมทั้งรับความเห็นของคณะกรรมการฯ ไปพิจารณาประกอบการดำเนินโครงการฯ             ตามขั้นตอนต่อไป
3. รับทราบผลการดำเนินงานตามมติคณะรัฐมนตรีเมื่อวันที่ 4 สิงหาคม 2563 และวันที่ 25 สิงหาคม 2563 ของกรมพัฒนาฝีมือแรงงาน จังหวัดสุพรรณบุรี จังหวัดอ่างทอง กรมส่งเสริมการเกษตร กรมการจัดหางาน และกรมพัฒนาที่ดิน และเห็นควรให้กรมพัฒนาฝีมือแรงงาน จังหวัดสุพรรณบุรี จังหวัดอ่างทอง  กรมส่งเสริมการเกษตร กรมการจัดหางาน และกรมพัฒนาที่ดิน ดำเนินโครงการฯ กรอบวงเงิน 61,697,975 บาท ประกอบด้วย โครงการที่ได้รับอนุมัติจากคณะรัฐมนตรี เมื่อวันที่ 4 สิงหาคม 2563 กรอบวงเงิน 6,793,600 บาท และเมื่อวันที่ 25 สิงหาคม 2563 กรอบวงเงิน 54,904,375 บาท โดยใช้จ่ายจากเงินกู้ตามพระราชกำหนดฯ ต่อไป
สาระสำคัญของโครงการฝึกอบรมเพื่อชะลอการว่างงานในภาคอุตสาหกรรมยานยนต์ ของสำนักงานคณะกรรมการนโยบายเขตพัฒนาพิเศษภาคตะวันออก
1) วัตถุประสงค์ พัฒนาบุคลากรในอุตสาหกรรมผู้ผลิตชิ้นส่วนและยานยนต์ และอุตสาหกรรมอื่น ๆ ที่เกี่ยวข้อง ให้มีความรู้และทักษะสำหรับการทำงานร่วมกับกระบวนการผลิตบนแพลตฟอร์มอุตสาหกรรม 4.0 โดยมีกลุ่มเป้าหมายผู้ประกอบการภาคอุตสาหกรรมยานยนต์ที่เข้าร่วมโครงการ 34 ราย
2) เป้าหมาย บุคลากรภาคอุตสาหกรรมเข้าร่วมการอบรม จำนวน 9,500 คน แบ่งเป็น 3 กลุ่ม ประกอบด้วย (1) ระดับ Supervisor และผู้จัดการ จำนวน 2,300 คน (2) พนักงานระดับปฏิบัติการจำนวน 3,600 คน (3) พนักงานระดับบุคลากรแรงงาน จำนวน 3,600 คน
3) กิจกรรม
3.1) หลักสูตรระยะสั้นร่วมกับผู้ผลิตรถยนต์ (Car Maker) และผู้ผลิตชิ้นส่วนยานยนต์
3.2) จัดอบรมหลักสูตร technology management for technical supervisors ให้กับ supervisors และพนักงานในระดับผู้จัดการของผู้ผลิตชิ้นส่วนยานยนต์ จำนวน 2,300 คน
3.3) จัดอบรมหลักสูตรอุตสาหกรรม 4.0 สำหรับพนักงานระดับปฏิบัติการให้กับพนักงานระดับปฏิบัติการของผู้ผลิตชิ้นส่วนยานยนต์จำนวน 3,600 คน
3.4) จัดอบรมหลักสูตรอุตสาหกรรม 4.0 สำหรับพนักงานระดับแรงงานให้กับพนักงานระดับแรงงานของผู้ผลิตชิ้นส่วนยานยนต์จำนวน 3,600 คน
4) ผลที่คาดว่าจะได้รับ บุคลากรของผู้ผลิตชิ้นส่วนและยานยนต์ และอุตสาหกรรมอื่น ๆ ที่เกี่ยวข้อง จำนวน 9,500 คน ผ่านการฝึกอบรมตามหลักสูตรระยะสั้นและสามารถทำงานร่วมกับเทคโนโลยีแพลตฟอร์มอุตสาหกรรม 4.0 ได้
การปรับปรุงรายละเอียดของโครงการฟื้นฟูเศรษฐกิจและสังคมภาคการท่องเที่ยว ของการท่องเที่ยวแห่งประเทศไทย (ททท.) กระทรวงการท่องเที่ยวและกีฬา (กก.) เพื่อให้โครงการกำลังใจและโครงการเราเที่ยวด้วยกันสามารถกระตุ้นเศรษฐกิจและฟื้นฟูผู้ประกอบธุรกิจในอุตสาหกรรมท่องเที่ยวไทยได้อย่างทั่วถึง รวมทั้งเพื่อให้โครงการดังกล่าวบรรลุเป้าหมายที่ตั้งไว้ ททท. จึงขอปรับปรุงรายละเอียดของโครงการกำลังใจและโครงการเราเที่ยวด้วยกัน ภายใต้กรอบวงเงินเดิมที่คณะรัฐมนตรีได้มีมติอนุมัติไว้แล้ว ดังนี้
1) อนุมัติให้เจ้าหน้าที่ศูนย์บริการสาธารณสุข สำนักอนามัย กรุงเทพมหานครจำนวน 570 คน และเจ้าหน้าที่หัวหน้างานสาธารณสุขมูลฐานและงานสุขภาพภาคประชาชนระดับจังหวัด และระดับอำเภอ กระทรวงสาธารณสุข จำนวน 2,615 คน ให้สามารถเข้าร่วมโครงการกำลังใจได้
2) อนุมัติให้ผู้ที่เข้าร่วมโครงการเราเที่ยวด้วยกันสามารถใช้บริการโรงแรมที่พักและใช้ E-Voucher สำหรับค่าสนับสนุนอาหาร ค่าเข้าชมแหล่งท่องเที่ยว ค่าสินค้าหนึ่งตำบลหนึ่งผลิตภัณฑ์ (OTOP) ในจังหวัดภูมิลำเนาตามทะเบียนบ้านได้
3) อนุมัติขยายระยะเวลาดำเนินโครงการกำลังใจและเราเที่ยวด้วยกัน ไปถึงวันที่ 31 มกราคม 2564
4) อนุมัติเบิกจ่ายงบประมาณดำเนินโครงการกำลังใจและเราเที่ยวด้วยกันถึงวันที่ 31 มีนาคม 2564
17. เรื่อง มาตรการ “ช้อปดีมีคืน”
คณะรัฐมนตรีมีมติเห็นชอบตามที่กระทรวงการคลังเสนอดังนี้
1. เห็นชอบมาตรการ “ช้อปดีมีคืน”
2. เห็นชอบร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากรว่าด้วยการยกเว้นรัษฎากร จำนวน 1 ฉบับ
สาระสำคัญ
มาตรการ “ช้อปดีมีคืน” มีรายละเอียด ดังนี้
1. วัตถุประสงค์
1.1 กระตุ้นการบริโภคในประเทศ
1.2 สนับสนุนผู้ประกอบการที่อยู่ในระบบภาษี รวมถึงส่งเสริมการผลิตสินค้าท้องถิ่นและการอ่าน
2. กลุ่มเป้าหมาย ผู้มีหน้าที่เสียภาษีเงินได้บุคคลธรรมดา
3. ระยะเวลาดำเนินงาน ตั้งแต่วันที่ 23 ตุลาคม 2563 ถึงวันที่ 31 ธันวาคม 2563
4. วิธีดำเนินงาน
4.1 กำหนดให้ผู้มีเงินได้ซึ่งมีหน้าที่เสียภาษีเงินได้บุคคลธรรมดา แต่ไม่รวมถึงห้างหุ้นส่วนสามัญหรือคณะบุคคลที่มิใช่นิติบุคคล หักลดหย่อนค่าซื้อสินค้าหรือค่าบริการเท่าที่ได้จ่ายเป็นค่าซื้อสินค้าหรือค่าบริการสำหรับการซื้อสินค้าหรือการรับบริการในราชอาณาจักร ตามจำนวนที่จ่ายจริง แต่ไม่เกิน 30,000 บาท ตั้งแต่วันที่ 23 ตุลาคม 2563 ถึงวันที่ 31 ธันวาคม 2563 ทั้งนี้ ตามหลักเกณฑ์ วิธีการ และเงื่อนไขที่อธิบดีกรมสรรพากรประกาศกำหนด
4.2 หลักเกณฑ์
1) ผู้มีเงินได้ต้องไม่ได้รับสิทธิ์ตามโครงการคนละครึ่งหรือโครงการเพิ่มกำลังซื้อให้แก่ผู้มีบัตรสวัสดิการแห่งรัฐ ตามมติคณะรัฐนตรี เมื่อวันที่ 29 กันยายน 2563
2) ค่าสินค้าหรือค่าบริการไม่รวมถึง
2.1) ค่าสุรา เบียร์ และไวน์
2.2) ค่ายาสูบ
2.3) ค่าน้ำมันและก๊าซสำหรับเติมยานพาหนะ
2.4) ค่ารถยนต์ รถจักรยานยนต์ และเรือ
2.5) ค่าหนังสือพิมพ์และนิตยสารและค่าบริการหนังสือพิมพ์และนิตยสารที่อยู่ในรูปของข้อมูลอิเล็กทรอนิกส์ผ่านระบบอินเทอร์เน็ต
2.6) ค่าบริการจัดนำเที่ยวที่จ่ายให้แก่ผู้ประกอบธุรกิจนำเที่ยวตามกฎหมายว่าด้วยธุรกิจนำเที่ยว และมัคคุเทศก์
2.7) ค่าที่พักในโรงแรมที่จ่ายให้แก่ผู้ประกอบธุรกิจโรงแรมตามกฎหมายว่าด้วยโรงแรม
3) ผู้มีเงินได้ต้องจ่ายค่าซื้อสินค้าหรือค่าบริการให้แก่ผู้ประกอบการจดทะเบียนภาษีมูลค่าเพิ่มและได้รับใบกำกับภาษีเต็มรูปตามมาตรา 86/4 แห่งประมวลรัษฎากร เว้นแต่ค่าซื้อสินค้าหรือค่าบริการดังต่อไปนี้จะจ่ายให้แก่ผู้มิใช่ผู้ประกอบการจดทะเบียนภาษีมูลค่าเพิ่มก็ได้
3.1) ค่าซื้อหนังสือและค่าบริการหนังสือที่อยู่ในรูปของข้อมูลอิเล็กทรอนิกส์ผ่านระบบอินเทอร์เน็ต
3.2) ค่าสินค้าหนึ่งตำบลหนึ่งผลิตภัณฑ์ซึ่งเป็นสินค้าที่ได้ลงทะเบียนกับกรมการพัฒนาชุมชนแล้ว
4) หลักเกณฑ์ วิธีการ และเงื่อนไขอื่น ๆ เป็นไปตามที่อธิบดีกรมสรรพากรประกาศกำหนด เช่น วิธีการใช้สิทธิ์โดยทั่วไป วิธีการใช้สิทธิ์ของสามีและภริยา ข้อห้ามการใช้สิทธิ์ของผู้มีเงินได้ที่เป็นผู้ประกอบการจดทะเบียนภาษีมูลค่าเพิ่ม หลักฐานประกอบการใช้สิทธิ์ เป็นต้น
อนึ่ง การดำเนินการดังกล่าวจะดำเนินการได้โดยการออกกฎกระทรวง ฉบับที่ ..(พ.ศ. ....) ออกตามความในประมวลรัษฎากรว่าด้วยการยกเว้นรัษฎากร จำนวน 1 ฉบับ
5. สูญเสียรายได้ จากฐานข้อมูลผู้เสียภาษีเงินได้บุคคลธรรมดา ปี 2561 คาดว่าจะมีผู้ใช้สิทธิ์ประมาณ 3.7 ล้านคน ซึ่งจะสูญเสียรายได้ภาษีเงินได้บุคคลธรรมดาประมาณ 14,000ล้านบาท
6. ประโยชน์ที่คาดว่าจะได้รับ
6.1 เป็นการกระตุ้นให้เกิดการบริโภคภายในประเทศในช่วงปลายปี 2563 ซึ่งคาคว่าจะทำให้เกิดเม็ดเงินหมุนเวียนในระบบเศรษฐกิจเพิ่มขึ้นมูลค่าประมาณ 111,000 ล้านบาททั้งนี้ คาดว่าจะช่วยให้ GDP เพิ่มขึ้นประมาณ ร้อยละ 0.30 อย่างไรก็ดี จะสูญเสียรายได้ภาษีเงินได้บุคคลธรรมดาส่วนหนึ่งจากการหักลดหย่อนค่าซื้อสินค้าหรือค่าบริการของผู้มีเงินได้ แต่จะเป็นการกระตุ้นการบริโภคในประเทศ อันจะส่งผลดีต่อการขยายตัวทางเศรษฐกิจโดยรวม
6.2 เป็นการส่งเสริมให้ผู้ประกอบการเข้าเป็นผู้ประกอบการจดทะเบียนภาษีมูลค่าเพิ่ม ซึ่งจะเป็นการขยายฐานภาษี และส่งผลดีต่อการจัดเก็บรายได้ภาษีของรัฐในระยะยาว
ร่างกฎกระทรวง ฉบับที่ .. (พ.ศ. ....) ออกตามความในประมวลรัษฎากร ว่าด้วยการยกเว้นรัษฎากรมีสาระสำคัญ กำหนดให้เงินได้เท่าที่ได้จ่ายเป็นค่าซื้อสินค้าหรือค่าบริการให้แก่ผู้ประกอบการจดทะเบียนภาษีมูลค่าเพิ่ม และค่าซื้อสินค้าหรือค่าบริการบางประเภทให้แก่ผู้ขายสินค้าหรือบริการ ไม่ว่าจะจดทะเบียนภาษีมูลค่าเพิ่มหรือไม่ ซึ่งได้แก่ ค่าซื้อหนังสือ หรือค่าบริการหนังสือที่อยู่ในรูปของข้อมูลอิเล็กทรอนิกส์ผ่านระบบอินเทอร์เน็ต และค่าซื้อสินค้าหนึ่งตำบลหนึ่งผลิตภัณฑ์ที่ได้ลงทะเบียนกับกรมการพัฒนาชุมชน เป็นเงินได้พึงประเมินที่ได้รับยกเว้นไม่ต้องรวมคำนวณเพื่อเสียภาษีเงินได้บุคคลธรรมดาตามจำนวนที่จ่ายจริง แต่ไม่เกินสามหมื่นบาท ทั้งนี้ สำหรับการซื้อสินค้าหรือรับบริการ ตั้งแต่วันที่ 23 ตุลาคม พ.ศ. 2563 ถึงวันที่ 31 ธันวาคม พ.ศ. 2563
ต่างประเทศ
18. เรื่อง การขอความเห็นชอบต่อร่างขอบเขตและอำนาจหน้าที่ของคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็ก (TOR of ACWC) ฉบับแก้ไข
คณะรัฐมนตรีมีมติให้ความเห็นชอบในหลักการต่อการแก้ไขขอบเขตและอำนาจหน้าที่ของคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและสิทธิเด็ก (Terms of Reference of the ASEAN Commission on the Promotion and Protection of the Rights of Women and Children: TOR of ACWC)  โดยหากมีความจำเป็นต้องแก้ไขเอกสารในส่วนที่ไม่ใช่สาระสำคัญหรือไม่ขัดผลประโยชน์ต่อประเทศไทย ให้กระทรวงการพัฒนาสังคมและความมั่นคงของมนุษย์ดำเนินการได้ โดยไม่ต้องเสนอคณะรัฐมนตรีพิจารณาอีก และหลังจากนั้นให้รายงานผลเพื่อคณะรัฐมนตรีทราบต่อไป และให้รัฐมนตรีว่าการกระทรวงการพัฒนาสังคมและ               ความมั่นคงของมนุษย์ในฐานะรัฐมนตรีที่รับผิดชอบด้านสวัสดิการสังคมและการพัฒนาของประเทศไทย มีหนังสือแจ้งความเห็นชอบต่อการแก้ไข TOR of ACWC ไปยังสำนักงานเลขาธิการอาเซียนในโอกาสแรกภายหลัง                    จากคณะรัฐมนตรีได้มีมติเห็นชอบแล้ว ตามที่กระทรวงการพัฒนาสังคมและความมั่นคงของมนุษย์เสนอ
สาระสำคัญของเรื่อง
กรอบการปฏิบัติงานของคณะกรรมาธิการอาเซียนว่าด้วยการส่งเสริมและคุ้มครองสิทธิสตรีและ     สิทธิเด็ก (ACWC) เป็นไปตามเอกสารขอบเขตและอำนาจหน้าที่ของคณะกรรมาธิการฯ (TOR of ACWC) ซึ่งได้ใช้มาตั้งแต่ปี 2552    ACWC จึงมีมติเห็นชอบให้มีการแก้ไข TOR เพื่อให้เนื้อหามีความเหมาะสมมากขึ้นและสอดคล้องกับบริบทในปัจจุบัน และในการประชุม ACWC ครั้งที่ 20 เมื่อวันที่ 28 กรกฎาคม 2563 ได้มีมติรับทราบร่างสุดท้ายของการแก้ไข TOR of ACWC แล้ว ซึ่งการแก้ไข TOR of ACWC เป็นการแก้ไขใน 3 ส่วนหลัก ได้แก่                             1) องค์ประกอบ (เพิ่มเติมในหมวดย่อยว่าด้วยขั้นตอนการคัดเลือกคณะผู้แทนเพื่อเข้าร่วมเป็นกรรมาธิการ แก้ไขวาระการดำรงตำแหน่งของผู้แทน และแก้ไขในหมวดย่อยว่าด้วยประธานและรองประธาน) 2) แนวทางการดำเนินงาน (แก้ไขในหมวดย่อยว่าด้วยลำดับขั้นการเสนอรายงานประจำปีและรายงานอื่น ๆ) และ 3) บทบัญญัติทั่วไปและบทบัญญัติสุดท้าย (แก้ไขในหมวดย่อยว่าด้วยการทบทวนแผนการดำเนินงาน) โดยรัฐมนตรีว่าการกระทรวง                การพัฒนาสังคมและความมั่นคงของมนุษย์จะต้องรับรองการแก้ไขดังกล่าวในฐานะรัฐมนตรีอาเซียนด้านสวัสดิการสังคมและการพัฒนาของประเทศไทย ก่อนมีหนังสือแจ้งความเห็นชอบการแก้ไข TOR of ACWC อย่างเป็นทางการไปยังสำนักเลขาธิการอาเซียนเพื่อเสนอให้การประชุมรัฐมนตรีอาเซียนด้านสวัสดิการสังคมและการพัฒนา (ASEAN Ministerial Meeting on Social Welfare and Development: AMMSWD) พิจารณาเห็นชอบต่อไป
19. เรื่อง ขอความเห็นชอบร่างความตกลงว่าด้วยการต่ออายุแถลงการณ์ร่วมแสดงเจตจำนงว่าด้วยการพัฒนาความร่วมมือด้านรถไฟ ระหว่างกระทรวงคมนาคมแห่งราชอาณาจักรไทยและกระทรวงคมนาคมและโครงสร้างพื้นฐานดิจิทัลแห่งสหพันธ์สาธารณรัฐเยอรมนี
คณะรัฐมนตรีมีมติเห็นชอบร่างความตกลงว่าด้วยการต่ออายุแถลงการณ์ร่วมแสดงเจตจำนงว่าด้วยการพัฒนาความร่วมมือด้านรถไฟ ระหว่างกระทรวงคมนาคมแห่งราชอาณาจักรไทยและกระทรวงคมนาคมและโครงสร้างพื้นฐานดิจิทัลแห่งสหพันธ์สาธารณรัฐเยอรมนี (ร่างความตกลงว่าด้วยการต่ออายุแถลงการณ์ร่วมฯ) Joint Declaration of Intent on the Further Development of the Cooperation in the Field  of  Railways between  the Ministry  of Transport  of the  Kingdom of Thailand and  the Federal  Ministry  of Transport  and Degital Infrastructure  of the Federal Republic of Germany)  ในกรณีที่มีความจำเป็นต้องแก้ไขปรับปรุงถ้อยคำของร่างความตกลงว่าด้วยการต่ออายุแถลงการณ์ร่วมฯ ในส่วนที่ไม่ใช่สาระสำคัญและไม่ขัดกับหลักการที่คณะรัฐมนตรีได้ให้ความเห็นชอบไว้ ให้กระทรวงคมนาคม (คค.) สามารถดำเนินการได้ โดยให้นำเสนอคณะรัฐมนตรีทราบภายหลัง พร้อมทั้งให้ชี้แจงเหตุผลและประโยชน์ที่ประเทศไทยได้รับจากการปรับเปลี่ยนดังกล่าวตามมติคณะรัฐมนตรี เมื่อวันที่ 30 มิถุนายน 2558 (เรื่องการจัดทำหนังสือสัญญาเกี่ยวกับความสัมพันธ์ระหว่างประเทศหรือองค์การระหว่างประเทศ) และอนุมัติให้รัฐมนตรีว่าการกระทรวงคมนาคม หรือผู้ที่ได้รับมอบหมายเป็น               ผู้ลงนามฝ่ายไทยสำหรับการลงนามดังกล่าว ตามที่กระทรวงคมนาคมเสนอ
สาระสำคัญของเรื่อง
1. แถลงการณ์ร่วมฯ มีวัตถุประสงค์เพื่อพัฒนาและกระชับความร่วมมือด้านระบบราง โดยเฉพาะอย่างยิ่งการพัฒนาการขนส่งทางรถไฟและระบบขนส่งมวลชนในเมืองภายใต้กลไกคณะทำงานร่วมระบบรางไทย - เยอรมนี และคณะทำงานกลุ่มย่อยตามกิจกรรมความร่วมมือใน 3 ประเด็นหลัก ได้แก่ (1) ด้านการวิจัยและพัฒนา        (2) ด้านการประกอบการเดินรถ และ (3) ด้านอุตสาหกรรมระบบราง แต่โดยที่ร่างแถลงการณ์ร่วมฯ ได้สิ้นสุดการมีผลบังคับเมื่อวันที่ 22 พฤศจิกายน 2562 ดังนั้น กระทรวงคมนาคมและโครงสร้างพื้นฐานดิจิทัลแห่งสหพันธ์สาธารณรัฐเยอรมนีจึงเสนอให้มีการต่ออายุแถลงการณ์ร่วมดังกล่าว ทั้งนี้ ในแถลงการณ์ร่วมฯ ข้อ 5 (2) กำหนดให้ “แถลงการณ์ร่วมฯ มีอายุ 3 ปี และอาจมีการต่ออายุได้อีก 2 ปี อย่างต่อเนื่องกัน ตามความเห็นชอบของทั้งสองฝ่ายเป็นลายลักษณ์อักษร” และได้ระบุให้ความตกลงว่าด้วยการต่ออายุแถลงการณ์ร่วมฯ เริ่มมีผลบังคับตั้งแต่วันที่         23 พฤศจิกายน 2562 ถึงวันที่ 22 พฤศจิกายน 2564
ที่ผ่านมาฝ่ายไทยและฝ่ายเยอรมนีได้ร่วมกันจัดกิจกรรมและการดำเนินการต่าง ๆ ภายใต้แถลงการณ์ร่วมดังกล่าว เช่น (1) การจัดตั้งสมาคมระบบรางไทย - เยอรมนี (German - Thai Railway Association: GTRA) (2) การลงนามบันทึกความเข้าใจว่าด้วยความร่วมมือทางวิชาการเพื่อจัดทำหลักสูตรปริญญาร่วมวิศวกรรมศาสตรมหาบัณฑิต สาขาวิศวกรรมระบบรางและโครงสร้างพื้นฐาน (หลักสูตรนานาชาติ) ระหว่างมหาวิทยาลัยเทคโนโลยีพระจอมเกล้าพระนครเหนือ จุฬาลงกรณ์มหาวิทยาลัย และ RWTH Aachen University ของเยอรมนี และ (3) การประชุมเชิงปฏิบัติการเพื่อแลกเปลี่ยนความรู้และประสบการณ์ด้านการวิจัย การพัฒนาเทคโนโลยี รวมถึงการพัฒนาองค์ความรู้และบุคลากร
20. เรื่อง บันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่งสหราชอาณาจักร                 เกรตบริเตนและนอร์เทิร์นไอร์แลนด์เรื่องแผนงานสร้างเสริมสุขภาพ
คณะรัฐมนตรีมีมติเห็นชอบต่อร่างบันทึกความเข้าใจระหว่างรัฐบาลแห่งราชอาณาจักรไทยและรัฐบาลแห่สหราชอาณาจักรเกรตบริเตรและนอร์เทิร์นไอร์แลนด์เรื่องแผนงานสร้างเสริมสุขภาพ (ร่างบันทึกความเข้าใจฯ) (Memorandum of Understanding between the Government of the Kingdom of Thailand and the Government of the United Kingdom of Great Britain and Northern Ireland on Better Health Programme) และอนุมัติให้รัฐมนตรีว่าการกระทรวงสาธารณสุขเป็นผู้ลงนามในร่างบันทึกความเข้าใจฯ ในกรณีที่มีความจำเป็นต้องแก้ไขปรับปรุงถ้อยคำของร่างบันทึกความเข้าใจฯ ในส่วนที่ไม่ใช่สาระสำคัญและไม่ขัดกับหลักการที่คณะรัฐมนตรีได้ให้ความเห็นชอบไว้ ให้กระทรวงสาธารณสุขสามารถดำเนินการได้ โดยให้นำเสนอคณะรัฐมนตรีทราบภายหลัง พร้อมทั้งให้ชี้แจงเหตุผลและประโยชน์ที่ประเทศไทยได้รับจากการปรับเปลี่ยนดังกล่าวตามมติคณะรัฐมนตรีเมื่อวันที่ 30 มิถุนายน 2558 เรื่อง การจัดทำหนังสือสัญญาเกี่ยวกับความสัมพันธ์ระหว่างประเทศหรือองค์การระหว่างประเทศ
ร่างบันทึกความเข้าใจฯ มีสาระสำคัญ ดังนี้
1. วัตถุประสงค์
1.1 เพื่อสนับสนุนการดำเนินการตามวัตถุประสงค์ของกองทุนพรอสเพอริตี้ (Prosperity Fund) แผนงานสร้างเสริมสุขภาพ (ภาคผนวก ก ข้อกำหนด) คู่ภาคีจะส่งเสริมความร่วมมือในการสนับสนุนแผนงาน เพื่อพัฒนาผลลัพธ์ทางสุขภาพในประเทศไทย รวมถึงสนับสนุนการเติบโตทางเศรษฐกิจ
1.2 เพื่อส่งเสริมการเป็นพันธมิตรที่ยั่งยืนยาวนานระหว่างหน่วยงาน เพื่อให้บรรลุวัตถุประสงค์ ซึ่งอาจรวมการเชื่อมโยงระหว่างสถาบันการศึกษา หุ้นส่วนทางสุขภาพ อุตสาหกรรมและธุรกิจการค้า
2. กิจกรรมเฉพาะที่จะดำเนินการตามกรอบความร่วมมือ
สาขาความร่วมมือของคู่ภาคีอาจรวมการดำเนินการตามยุทธศาสตร์และกิจกรรมที่กำหนดใน 3 สาขาของแผนงานสร้างเสริมสุขภาพ (ภาคผนวก ก ข้อกำหนด) ดังนี้
2.1 โรคไม่ติดต่อเรื้อรัง (โรคหัวใจและหลอดเลือด มะเร็งชนิดต่าง ๆ และโรคทางเดินหายใจเรื้อรัง) : การต่อสู้กับโรคไม่ติดต่อเรื้อรัง โดยใช้นโยบายที่มีหลักฐานเชิงประจักษ์และการรณรงค์เรื่องการป้องกันในสาขาเฉพาะ ซึ่งจะเน้นการพัฒนาให้ประชาชนมีความรอบรู้ด้านสุขภาพ
2.2 การเสริมสร้างความเข้มแข็งของระบบสุขภาพ : การเสริมสร้างมาตรฐานคุณภาพของระบบการรับรองคุณภาพของสถานพยาบาลในโรงพยาบาล โดยการใช้รูปแบบและมาตรฐานการปฏิบัติที่ดีที่สุด
2.3 การศึกษาและการฝึกอบรม : การเพิ่มคุณภาพและมาตรฐานของบุคลากรด้านการดูแลสุขภาพ ผ่านข้อกำหนดการพัฒนาบุคลากรอย่างต่อเนื่อง โดยใช้รูปแบบการปฏิบัติที่ดีที่สุดทั้งดิจิทัลและมิใช่ดิจิทัลในการเข้าถึงการศึกษา ซึ่งอาจรวมถึงแนวปฏิบัติและแนวทางการรักษาโรคไม่ติดต่อเรื้อรัง
ทั้งนี้คู่ภาคีจะสนับสนุนเพื่อให้แน่ใจว่ามีการนำประเด็นความครอบคลุมเรื่องเพศ และสังคมมาพิจารณาในกิจกรรมดังกล่าวข้างต้น
3. สถานะ บันทึกความเข้าใจฉบับนี้เป็นถ้อยแถลงแสดงเจตจำนง มิได้มีเจตนาเป็นเอกสารที่มีความผูกพันทางกฎหมายและไม่ก่อให้เกิดพันธกรณีทางกฎหมายระหว่างคู่ภาคี
21. เรื่อง ขอทบทวนมติคณะรัฐมนตรีเมื่อวันอังคารที่ 26 มีนาคม 2562 เรื่อง แผนปฏิบัติการความร่วมมือไทย - สปป.ลาว เพื่อการแก้ไขปัญหายาเสพติดร่วมกัน (โครงการพัฒนาทางเลือกเพื่อปลูกพืชทดแทนพืชเสพติด หมู่บ้านอุดมไซ เมืองเวียงทอง แขวงบอลิคำไซ สปป.ลาว ปีงบประมาณ พ.ศ. 2562 - 2565)
คณะรัฐมนตรีมีมติเห็นชอบการขอทบทวนมติคณะรัฐมนตรี (26 มีนาคม 2562) เรื่อง แผนปฏิบัติการความร่วมมือไทย - สาธารณรัฐประชาธิปไตยประชาชนลาว (สปป.ลาว) เพื่อการแก้ไขปัญหายาเสพติดร่วมกัน โดยขอยกเลิกเฉพาะโครงการพัฒนาทางเลือกเพื่อปลูกพืชทดแทนพืชเสพติด หมู่บ้านอุดมไซ เมืองเวียงทอง                     แขวงบอลิคำไซ สปป.ลาว ปีงบประมาณ พ.ศ. 2562 - 2565 (โครงการฯ) ตามที่กระทรวงยุติธรรมเสนอ
สาระสำคัญของเรื่อง
กระทรวงยุติธรรมเสนอคณะรัฐมนตรีเพื่อขอยกเลิกโครงการพัฒนาทางเลือกเพื่อปลูกพืชทดแทน   พืชเสพติด หมู่บ้านอุดมไซ เมืองเวียงทอง แขวงบอลิคำไซ สาธารณรัฐประชาธิปไตยประชาชนลาว (สปป.ลาว) ปีงบประมาณ พ.ศ. 2562 - 2565 ซึ่งเป็นโครงการภายใต้แผนปฏิบัติการความร่วมมือไทย - สปป.ลาว เพื่อการแก้ไขปัญหายาเสพติดร่วมกัน ตามที่คณะรัฐมนตรีมีมติ (26 มีนาคม 2562) เห็นชอบไว้แล้ว แต่โดยที่พื้นที่เป้าหมายของโครงการฯ เป็นพื้นที่ควบคุมพิเศษของกระทรวงป้องกันประเทศ ซึ่งไม่สามารถดำเนินการในพื้นที่ดังกล่าวได้ ประกอบกับ สปป.ลาว ได้แจ้งขอยกเลิกการดำเนินโครงการดังกล่าวแล้ว ทั้งนี้ ทั้งสองฝ่ายยังไม่ได้ข้อสรุปในการเปลี่ยนแปลงพื้นที่ดำเนินการแห่งใหม่ซึ่งจะได้มีการหารือถึงความร่วมมือด้านการพัฒนาทางเลือกในพื้นที่อื่น ๆ ในการประชุม                      ทวิภาคีไทย - สปป.ลาว ในช่วงต้นปี พ.ศ. 2564 ต่อไป
22. เรื่อง ขออนุมัติดำเนินโครงการเข้าร่วมงาน The International Horticultural Expo (EXPO 2020 Floriade Almere)
คณะรัฐมนตรีมีมติอนุมัติตามที่กระทรวงเกษตรและสหกรณ์ (กษ.) เสนอ ดังนี้
1. การดำเนินโครงการเข้าร่วม The International Horticultural Expo (EXPO 2020 Floriade Almere)
2. ให้ กษ. โดยกรมส่งเสริมการเกษตรเป็นหน่วยงานหลักและหน่วยงานทั้งภาครัฐและเอกชนที่เกี่ยวข้อง เข้าร่วมงาน EXPO 2020 Floriade Almere
3. วงเงินประมาณสำหรับการดำเนินงานโครงการฯ ของกรมส่งเสริมการเกษตร จำนวน 187.64 ล้านบาท จากงบประมาณรายจ่ายประจำปีงบประมาณ พ.ศ. 2564 - 2566
4. ให้หน่วยงานที่เกี่ยวข้องบรรจุคำขอตั้งงบประมาณรายจ่ายประจำปี พ.ศ. 2565 ถึง 2566 เพื่อดำเนินกิจกรรมในส่วนของหน่วยงานนั้น ๆ ต่อไป
สาระสำคัญของเรื่อง
คณะรัฐมนตรีมีมติ (13 สิงหาคม 2534) เห็นชอบการเข้าร่วมงานมหกรรมพืชสวนโลกเป็นครั้งแรก โดยรัฐบาลมอบหมายให้กระทรวงเกษตรและสหกรณ์ (กษ.) เป็นหน่วยงานหลักดำเนินการ ซึ่งต่อมาประเทศไทยได้ร่วมลงนามเป็นสมาชิกอย่างเป็นทางการขององค์การนิทรรศการนานาชาติ (Bureau of International Expositions : BIE) ในปี พ.ศ. 2536 และมีโอกาสเข้าร่วมหรือเป็นเจ้าภาพในการจัดงานมหกรรมพืชสวนโลกนับตั้งแต่นั้นเป็นต้นมา โดยในครั้งนี้ ราชอาณาจักรเนเธอร์แลนด์เป็นเจ้าภาพในการจัดงาน ภายใต้ชื่อ The International Horticultural Expo (EXPO 2020 Floriade Almere) ณ เมือง Almere ราชอาณาจักรเนเธอร์แลนด์ ซึ่งการจัดกิจกรรมดังกล่าว เป็นการประชาสัมพันธ์สินค้าพืชสวน สินค้าเกษตร และผลิตภัณฑ์สินค้าเพื่อสุขภาพของไทย รวมถึงสร้างเครือข่ายด้านการค้าในเวทีนานาชาติและส่งเสริมการสร้างภาพลักษณ์ของประเทศในด้านศิลปวัฒนธรรมและ               การท่องเที่ยว ตลอดจนเป็นการสร้างความสัมพันธ์อันดีระหว่างประเทศไทยกับราชอาณาจักรเนเธอร์แลนด์ โดยมี                       การเตรียมความพร้อมก่อนเปิดงานตั้งแต่เดือนตุลาคม 2563 - เมษายน 2565 และมีระยะเวลาการจัดนิทรรศการตั้งแต่เดือนเมษายน 2565 - ตุลาคม 2565 รวมระยะเวลาดำเนินการตั้งแต่การเตรียมการจนเสร็จสิ้นการส่งมอบพื้นที่คืน 3 ปี งบประมาณ (ตั้งแต่ปีงบประมาณ พ.ศ. 2564 - 2566) ใช้งบประมาณทั้งสิ้น 187.64 ล้านบาท
23. เรื่อง ผลการประชุมรัฐมนตรีเศรษฐกิจอาเซียน (ASEAN Economic Ministers: AEM) ครั้งที่ 52 และ              การประชุมที่เกี่ยวข้อง
คณะรัฐมนตรีมีมติรับทราบผลการประชุมรัฐมนตรีเศรษฐกิจอาเซียน (ASEAN Economic Ministers: AEM) ครั้งที่ 52 และการประชุมที่เกี่ยวข้อง โดยมีผู้ช่วยรัฐมนตรีประจำกระทรวงพาณิชย์ (พณ.)  (นายสรรเสริญ สมะลาภา) เป็นผู้แทนเข้าร่วมการประชุมดังกล่าว เมื่อวันที่ 24 – 29 สิงหาคม 2563 ผ่านการประชุมทางไกล ตามที่กระทรวงพาณิชย์ (พณ.) เสนอ
สาระสำคัญของผลการประชุมฯ สรุป ดังนี้
1. การประชุมรัฐมนตรีเศรษฐกิจอาเซียน (AEM) ครั้งที่ 52 มีผลการประชุมที่สำคัญ เช่น
1.1 รับทราบความคืบหน้าการดำเนินการประเด็นสำคัญด้านเศรษฐกิจที่สาธารณรัฐสังคมนิยมเวียดนามผลักดันให้บรรลุผลสำเร็จในปี 2563 โดยอาเซียนดำเนินการแล้วเสร็จ 2 จาก 13 ประเด็น ได้แก่                 การจัดทำดัชนีวัดการบูรณาการด้านดิจิทัลของอาเซียนและการจัดตั้งเครือข่ายศูนย์นวัตกรรมในอาเซียน
1.2 แลกเปลี่ยนความเห็นเกี่ยวกับสถานการณ์และการตอบสนองต่อการระบาดของโรค    ติดเชื้อไวรัสโคโรนา (COVID-19) โดยเน้นย้ำความสำคัญของการมีส่วนร่วมของผู้มีส่วนได้ส่วนเสียที่เกี่ยวข้องในการจัดทำกรอบการฟื้นฟูที่ครอบคลุมของอาเซียน
1.3 เร่งรัดให้สาธารณรัฐฟิลิปปินส์ลงนามความตกลงการค้าบริการอาเซียนภายใน             ปี 2563 เพื่อให้ประเทศสมาชิกสามารถเริ่มกระบวนการให้สัตยาบันความตกลงการค้าบริการอาเซียนและมีผลบังคับใช้โดยเร็วที่สุด
1.4 เร่งรัดให้บรูไนดารุซซาลาม สาธารณรัฐอินโดนีเซีย และสาธารณรัฐฟิลิปปินส์ ดำเนินกระบวนการภายในประเทศเพื่อให้สัตยาบันความตกลงว่าด้วยพาณิชย์อิเล็กทรอนิกส์ของอาเซียนเพื่อให้สามารถมีผลใช้ได้ในการประชุมสุดยอดอาเซียน ครั้งที่ 37 เดือนพฤศจิกายน 2563
1.5 เน้นย้ำความสำคัญของการปฏิรูปองค์การการค้าโลก (WTO) โดยเฉพาะการผลักดันการแต่งตั้งสมาชิกองค์กรอุทธรณ์ในตำแหน่งที่ว่างอยู่
2. การประชุมคณะมนตรีเขตการค้าเสรีอาเซียน (AFTA Council) ครั้งที่ 34 มีผลการประชุมที่สำคัญ เช่น
2.1 ข้อตกลงที่ได้ข้อสรุปและพร้อมจะลงนามภายในปีนี้ ได้แก่ ข้อตกลงยอมรับร่วมสินค้ายานยนต์และชิ้นส่วนยานยนต์ ข้อตกลงยอมรับร่วมสาขาวัสดุก่อสร้างและการทบทวนข้อตกลงยอมรับร่วมในผลการตรวจสอบและรับรองของอาเซียน
2.2 ประเด็นที่ได้ข้อสรุปแล้ว ได้แก่ กรอบความตกลงอาเซียนด้านยาแผนโบราณและผลิตภัณฑ์เสริมอาหาร และระบบรับรองถิ่นกำเนิดสินค้าด้วยตนเองของอาเซียน
2.3 รับทราบการดำเนินการต่าง ๆ เช่น การเชื่อมโยงระบบอิเล็กทรอนิกส์ ณ จุดเดียวของอาเซียนเพื่อแลกเปลี่ยนใบรับรองถิ่นกำเนิดสินค้า (ซึ่งได้เริ่มการทดสอบการแลกเปลี่ยนข้อมูลอิเล็กทรอนิกส์ของใบขนสินค้าอาเซียนและหนังสือรับรองด้านสุขอนามัยพืชแล้ว) การเริ่มใช้แนวปฏิบัติเรื่องการใช้มาตรการที่ไม่ใช่ภาษีของอาเซียน และการทบทวนความตกลงการค้าสินค้าของอาเซียนให้เสร็จในปี 2564
3. การหารือของรัฐมนตรีเศรษฐกิจอาเซียนกับประเทศคู่เจรจา มีผลการประชุมที่สำคัญ เช่น
3.1 รัฐมนตรีของกลุ่มประเทศที่เจรจาความตกลงหุ้นส่วนทางเศรษฐกิจระดับภูมิภาค (RCEP) สามารถสรุปประเด็นที่เหลือทั้งหมดและให้เร่งรัดกระบวนการตรวจสอบและขัดเกลาถ้อยคำทางกฎหมายให้แล้วเสร็จโดยเร็ว ทั้งนี้ ยังยืนยันเป้าหมายที่จะให้ลงนามความตกลงฯ ในการประชุมผู้นำประเทศสมาชิก RCEP ครั้งที่ 4 ในเดือนพฤศจิกายน 2563 และกำหนดจะจัดประชุมรัฐมนตรี RCEP สมัยพิเศษ ครั้งที่ 11 ในช่วงต้นเดือนตุลาคม 2563 เพื่อหาข้อสรุปทั้งหมดและเตรียมการขั้นสุดท้ายสำหรับการลงนาม
3.2 ผลการหารือในประเด็นระหว่างอาเซียนและประเทศต่าง ๆ สรุปได้ ดังนี้
(1) อาเซียน-จีน เห็นชอบการพิจารณาการเปิดเสรีการค้าสินค้าอ่อนไหวเพิ่มเติมภายใต้การยกระดับความตกลงเขตการค้าเสรีอาเซียน-จีน
(2) อาเซียน-เกาหลี เห็นพ้องการเจรจาเปิดเสรีสินค้าอ่อนไหวเพิ่มเติมภายใต้ความตกลงการค้าสินค้าอาเซียน-เกาหลี และได้รับรองร่างเอกสารข้อริเริ่มร่วมของรัฐมนตรีเศรษฐกิจอาเซียนและเกาหลีในการเสริมสร้างความเชื่อมโยงทางเศรษฐกิจระหว่างกัน
(3) อาเซียนบวกสาม รับรองแผนปฏิบัติการของอาเซียนบวกสามว่าด้วยการบรรเทาผลกระทบทางเศรษฐกิจจากการแพร่ระบาดของ COVID-19
(4) อาเซียน-ฮ่องกง รับทราบการบังคับใช้ความตกลงการค้าเสรีอาเซียน-ฮ่องกง และความตกลงด้านการลงทุนอาเซียน-ฮ่องกง
(5) อาเซียน-อินเดีย มีความเห็นต่างในเรื่องการเริ่มกระบวนการทบทวนความ             ตกลงการค้าสินค้าอาเซียน-อินเดีย โดยอาเซียนต้องการให้มีการหารือเพื่อกำหนดขอบเขตของการทบทวนให้ชัดเจนก่อนการจัดตั้งคณะกรรมการร่วม ในขณะที่อินเดียเรียกร้องให้จัดตั้งคณะกรรมการร่วมเพื่อเริ่มเจรจาทบทวนความ                ตกลงฯ ทันที โดยมีเป้าหมายลดการขาดดุลการค้ากับอาเซียนเป็นหลัก
(6) อาเซียน-แคนาดา รับทราบแนวทางการพิจารณาความเป็นไปได้ในการจัดทำความตกลงอาเซียน-แคนาดา ได้แก่ การจัดทำเอกสาร Reference Paper ที่ระบุถึงขอบเขต ความคาดหวัง และ                 ข้อบทที่คาดว่าจะบรรจุไว้ในความตกลงภายในเดือนมกราคม 2564 และการพิจารณาผลตาม Reference Paper เกี่ยวกับการเปิดการเจรจาภายในเดือนสิงหาคม 2564
4. การหารือระหว่างรัฐมนตรีเศรษฐกิจอาเซียนกับสภาที่ปรึกษาธุรกิจอาเซียน (ASEAN-BAC) รับทราบความคืบหน้าการดำเนินการและข้อเสนอแนะของ ASEAN-BAC โดยเฉพาะแนวทางดำเนินการเพื่อให้เศรษฐกิจของอาเซียนฟื้นตัวภายหลักการระบาดใหญ่ของ COVID-19 เช่น การเปลี่ยนผ่านสู่ยุคดิจิทัลของวิสาหกิจขนาดกลาง ขนาดย่อม และรายย่อย และการลดต้นทุนการค้าภายในอาเซียน
24. เรื่อง  (ร่าง) การมีส่วนร่วมที่ประเทศกำหนด (Nationally Determined Contribution: NDC) ฉบับปรับปรุงของประเทศไทย (Thailand’s Updated NDC)
คณะรัฐมนตรีมีมติเห็นชอบ (ร่าง) การมีส่วนร่วมที่ประเทศกำหนด (Nationally Determined Contribution: NDC) ฉบับปรับปรุงของประเทศไทย (Thailand’s Updated NDC) ตามที่กระทรวงทรัพยากรธรรมชาติและสิ่งแวดล้อม (ทส.) เสนอ
สาระสำคัญของ (ร่าง) NDC ฉบับปรับปรุงของประเทศไทยยังคงยืนยันเป้าหมายการลดก๊าซเรือนกระจกตามที่ได้จัดส่งไปใน Intended Nationally Determined Contribution: IND (NDC ฉบับที่ 1) คือการลดปริมาณการปล่อยก๊าซเรือนกระจกร้อยละ 20 – 25 จากกรณีปกติในปี 2573 โดยได้มีการปรับปรุงข้อมูลให้มีความทันสมัยและสอดคล้องกับสถานการณ์ปัจจุบัน และเพิ่มเติมรายละเอียดแนวทางและมาตรการดำเนินงานให้ชัดเจน ทั้งนี้ (ร่าง) NDC ฉบับปรับปรุงของประเทศไทย มีสาระสำคัญสรุปได้ ดังนี้
หัวข้อ
สาระสำคัญ
1. การลดก๊าซเรือนกระจก (Mitigation Component)
ประเทศไทยมีความตั้งใจที่จะลดการปล่อยก๊าซเรือนกระจกร้อยละ 20 – 25 จากปริมาณการปล่อยก๊าซเรือนกระจกในกรณีปกติ (business-as-usual: BAU) ภายในปี 2573 โดยประเทศไทยอยู่ระหว่างดำเนินการจัดทำยุทธศาสตร์ระยะยาวในการพัฒนาแบบปล่อยก๊าซเรือนกระจกต่ำ (Long-term Low Greenhouse Gas Emissions and Development Strategy, LT-LEDS) ซึ่งจะเป็นพื้นฐานในการยกระดับเป้าหมายการลดก๊าซเรือนกระจกของ NDC ฉบับต่อไป (ปี 2568) ทั้งนี้ ขอบเขตข้อมูลประกอบ NDC สรุปได้ ดังนี้
- กรณีฐาน: คาดการณ์ปริมาณการปล่อยก๊าซเรือนกระจกในกรณีปกติ (BAU) จากปีฐาน พ.ศ. 2548
- กรอบเวลาดำเนินการ: ปี 2564 – 2573
- เป้าหมาย: ปริมาณการปล่อยก๊าซเรือนกระจกลดลงจากกรณีปกติ (BAU)
-ภาคส่วน: ทุกภาคเศรษฐกิจ ยกเว้น ภาคการใช้ที่ดิน การเปลี่ยนแปลงการใช้ที่ดิน และป่าไม้ เช่น ภาคพลังงาน ภาคการขนส่ง ภาคอุตสาหกรรม เป็นต้น
- ก๊าซ: คาร์บอนไดออกไซด์ มีเทน ไนตรัสออกไซด์ ไฮโดรฟลูออโรคาร์บอน               เปอร์ฟลูออโรคาร์บอน ซัลเฟอร์ เฮกซะฟลูออไรด์
- แผนการดำเนินงาน: เป้าหมาย NDC ของประเทศไทยได้ถูกบูรณาการในยุทธศาสตร์และแผนต่าง ๆ เช่น แผนพัฒนาเศรษฐกิจและสังคมแห่งชาติ ฉบับที่ 12 พ.ศ. 2560 – 2564 แผนแม่บทรองรับการเปลี่ยนแปลงสภาพภูมิอากาศ        พ.ศ. 2558 -2593 แผนที่นำทางการลดก๊าซเรือนกระจกของประเทศ ปี                  พ.ศ. 2564 – 2573 (NDC Roadmap) แผนปฏิบัติการลดก๊าซเรือนกระจกของประเทศ ปี พ.ศ. 2563 – 2573 รายสาขา เป็นต้น
2. การปรับตัวต่อผลกระทบจากการเปลี่ยนแปลงสภาพภูมิอากาศ (Adaptation Component)
ประเทศไทยได้จัดทำแผนการปรับตัวต่อการเปลี่ยนแปลงสภาพภูมิอากาศแห่งชาติ (National Adaptation Plan: NAP) โดยมีวัตถุประสงค์เพื่อสร้างขีดความสามารถในการปรับตัวและเพิ่มภูมิคุ้มกันต่อการเปลี่ยนแปลงสภาพภูมิอากาศใน 6 สาขา ได้แก่ การจัดการน้ำ การเกษตรและความมั่นคงทางอาหาร การท่องเที่ยว การสาธารณสุข การจัดการทรัพยากรธรรมชาติและการตั้งถิ่นฐานและความมั่นคงของมนุษย์ ซึ่งมีกรอบระยะเวลาระหว่างปี 2561 - 2580
3. ความต้องการได้รับการสนับสนุน (Support needs)
การสนับสนุนในด้านการเงิน การพัฒนาและถ่ายทอดเทคโนโลยี และการเพิ่มขีดความสามารถในประเด็นต่อไปนี้
- การดำเนินการตามนโยบาย เช่น การสนับสนุนด้านเทคนิคเพื่อใช้ในการวิเคราะห์แนวทางการลดการปล่อยก๊าซเรือนกระจก การเสริมสร้างขีดความสามารถของหน่วยงานรายสาขาและระดับภูมิภาค เป็นต้น
- การพัฒนาและถ่ายทอดเทคโนโลยีเกี่ยวกับการลดการปล่อยก๊าซเรือนกระจกและการปรับตัวต่อผลกระทบจากการเปลี่ยนแปลงสภาพภูมิอากาศ
- เครื่องมือและกลไกสนับสนุนการดำเนินการ เช่น การพัฒนาระบบติดตามและประเมินผลของการดำเนินงานนโยบายด้านกลไกทางการเงินระดับชาติที่เกี่ยวข้องกับการเปลี่ยนแปลงสภาพภูมิอากาศ
- ข้อมูลด้านภูมิอากาศ และระบบติดตามและประเมินผลการดำเนินงาน เช่น การเพิ่มประสิทธิภาพระบบการแจ้งเตือนภัยล่วงหน้าสำหรับการจัดการภัยพิบัติ
ในการประชุมคณะกรรมการนโยบายการเปลี่ยนแปลงสภาพภูมิอากาศแห่งชาติครั้งที่ 1/2563             เมื่อวันที่ 7 พฤษภาคม 2563 โดยมีรองนายกรัฐมนตรี (พลเอก ประวิตร วงษ์สุวรรณ) เป็นประธาน และมีปลัดกระทรวงทรัพยากรธรรมชาติและสิ่งแวดล้อมเป็นเลขานุการ มีมติเห็นชอบต่อ (ร่าง) NDC ฉบับปรับปรุงของประเทศไทยดังกล่าวแล้ว
25.  เรื่อง  ร่างปฏิญญาพิเศษของการประชุมระดับรัฐมนตรีกลุ่มประเทศไม่ฝักใฝ่ฝ่ายใดโดยวิธีออนไลน์ ในช่วงเดียวกับการอภิปรายทั่วไปของการประชุมสมัชชาสหประชาชาติ สมัยสามัญ ครั้งที่ 75
คณะรัฐมนตรีมีมติเห็นชอบต่อร่างปฏิญญาพิเศษของการประชุมระดับรัฐมนตรีกลุ่มประเทศไม่ฝักใฝ่ฝ่ายใดโดยวิธีออนไลน์ ในช่วงเดียวกับการอภิปรายทั่วไปของการประชุมสมัชชาสหประชาชาติ สมัยสามัญ ครั้งที่ 75 โดยหากมีความจำเป็นต้องแก้ไขหรือเปลี่ยนแปลงเนื้อหาของเอกสารฯ ในส่วนที่ไม่ใช่สาระสำคัญ และไม่ขัดต่อผลประโยชน์ของไทยก่อนการรับรอง ให้กระทรวงการต่างประเทศ (กต.) ดำเนินการได้โดยไม่ต้องนำเสนอคณะรัฐมนตรีพิจารณาอีกครั้ง รวมทั้งให้รัฐมนตรีว่าการกระทรวงการต่างประเทศหรือผู้ที่ได้รับมอบหมายร่วมให้การรับรองร่างปฏิญญาพิเศษฯ ดังกล่าว ตามที่กระทรวงการต่างประเทศ (กต.) เสนอ
สาระสำคัญ
รัฐสมาชิกของกลุ่มประเทศไม่ฝักใฝ่ฝ่ายใดประณามการปะทะกันระหว่างสาธารณรัฐอาเซอร์ไบจานกับสาธารณรัฐอาร์เมเนีย และแสดงความเสียใจต่อการสูญเสียชีวิต ซึ่งรวมถึงผู้เสียชีวิตที่เป็นพลเรือนและสนับสนุนความเป็นเอกราช อำนาจอธิปไตย และบูรณภาพแห่งดินแดนของสาธารณรัฐอาเซอร์ไบจานและแสดงความเป็นอันหนึ่งอันเดียวกับสาธารณรัฐอาเซอร์ไบจาน ซึ่งสอดคล้องกับหลักการของกลุ่มประเทศไม่ฝักใฝ่ฝ่ายใด และรับทราบข้อเรียกร้องของเลขาธิการสหประชาชาติเมื่อวันที่ 27 กันยายน 2563  ทั้งนี้ สาระสำคัญของร่างปฏิญญาพิเศษฯ อยู่บนพื้นฐานของข้อมติของคณะมนตรีความมั่นคงแห่งสหประชาชาติ
แต่งตั้ง
26. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับทรงคุณวุฒิ
(กระทรวงสาธารณสุข)
คณะรัฐมนตรีมีมติอนุมัติตามที่รัฐมนตรีว่าการกระทรวงสาธารณสุขเสนอแต่งตั้ง นายฐิติ
กวักเพฑูรย์ นายแพทย์เชี่ยวชาญ (ด้านเวชกรรม สาขาพยาธิวิทยา) โรงพยาบาลราชวิถี กรมการแพทย์ ให้ดำรงตำแหน่ง นายแพทย์ทรงคุณวุฒิ (ด้านเวชกรรม สาขาพยาธิวิทยา) โรงพยาบาลราชวิถี กรมการแพทย์ กระทรวงสาธารณสุข ตั้งแต่วันที่ 12 พฤศจิกายน 2562 ซึ่งเป็นวันที่มีคุณสมบัติครบถ้วนสมบูรณ์ ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
27. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทบริหารระดับสูง (กระทรวงพลังงาน)
คณะรัฐมนตรีมีมติอนุมัติตามที่รัฐมนตรีว่าการกระทรวงพลังงานเสนอแต่งตั้งข้าราชการพลเรือนสามัญ สังกัดกระทรวงพลังงาน ให้ดำรงตำแหน่งประเภทบริหารระดับสูง จำนวน 2 ราย เพื่อทดแทนตำแหน่งที่ว่าง ดังนี้
1. นายเพทาย หมุดธรรม รองผู้อำนวยการสำนักงานนโยบายและแผนพลังงาน ดำรงตำแหน่ง ผู้ตรวจราชการกระทรวง สำนักงานปลัดกระทรวง
2. นายภูมี ศรีสุวรรณ รองอธิบดีกรมเชื้อเพลิงธรรมชาติ ดำรงตำแหน่ง ผู้ตรวจราชการกระทรวง สำนักงานปลัดกระทรวง
ทั้งนี้ ตั้งแต่วันที่ทรงพระกรุณาโปรดเกล้าโปรดกระหม่อมแต่งตั้งเป็นต้นไป
28. เรื่อง การแต่งตั้งผู้ทรงคุณวุฒิ ผู้แทนสถาบันหรือบุคคลอื่นที่เกี่ยวข้องกับการผังเมืองเป็นกรรมการในคณะกรรมการผังเมือง
คณะรัฐมนตรีมีมติอนุมัติตามที่กระทรวงมหาดไทยเสนอแต่งตั้งบุคคลเป็นกรรมการในคณะกรรมการผังเมือง ดังนี้
ก. ผู้ทรงคุณวุฒิ จำนวน 9 คน ประกอบด้วย
1. นายปรีชา รณรงค์                ด้านการผังเมือง
2. นายสมชัย ศรีวิบูลย์              ด้านสถาปัตยกรรมศาสตร์
3. นายโอฬาร ศักยโรจน์กุล        ด้านวิศวกรรมศาสตร์
4. นายปฏิคม วงษ์สุวรรณ          ด้านนิติศาสตร์
5. นายพิชัย อุทัยเชฏฐ์              ด้านเศรษฐศาสตร์
6. นายชยพล ธิติศักดิ์               ด้านสังคมศาตร์
7. นายสุรเจตส์ บุญญาอรุณเนตร   ด้านสิ่งแวดล้อม
8. นายสด แดงเอียด                ด้านประวัติศาสตร์หรือโบราณคดี
9. นายสรวิศ ธานีโต                ด้านเกษตรกรรม
ข. ผู้แทนสถาบันหรือบุคคลอื่นที่เกี่ยวข้องกับการผังเมือง จำนวน 4 คน (ภาคประชาสังคม 1 คน) ประกอบด้วย
1. นายปวิณ ชำนิประศาสน์
2. นายวัฒนา เชาวสกู
3. นางพรศิริ มโนหาญ
4. นายวิฑูรย์ สิมะโชคดี
ทั้งนี้ ตั้งแต่วันที่ 12 ตุลาคม 2563 เป็นต้นไป
..............
(โปรดตรวจสอบมติคณะรัฐมนตรีที่เป็นทางการจากสำนักเลขาธิการคณะรัฐมนตรีอีกครั้ง)

ที่มา : https://www.thaigov.go.th/news/contents/details/35890