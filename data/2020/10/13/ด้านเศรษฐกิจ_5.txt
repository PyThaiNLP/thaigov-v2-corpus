รัฐบาลไทย-ข่าวทำเนียบรัฐบาล-“สคร. จัดเก็บเงินนำส่งรายได้แผ่นดินปีงบประมาณ 2563 ได้ตามเป้าหมาย”


วันจันทร์ที่ 12 ตุลาคม 2563
พิมพ์
“สคร. จัดเก็บเงินนำส่งรายได้แผ่นดินปีงบประมาณ 2563 ได้ตามเป้าหมาย”
ในเดือน ก.ย.2563 สคร.จัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 จำนวน 6,573 ลบ. ส่งผลให้ ณ สิ้นปีงบประมาณ 2563 (1 ต.ค.2562 – 30 ก.ย.2563) มีเงินนำส่งรายได้แผ่นดิน รวมจำนวน 188,861 ลบ.
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า ในเดือนกันยายน 2563 สคร. จัดเก็บเงินนำส่งรายได้แผ่นดินจากรัฐวิสาหกิจและกิจการที่กระทรวงการคลังถือหุ้นต่ำกว่าร้อยละ 50 (กิจการฯ) จำนวน 6,573 ล้านบาท ส่งผลให้ ณ สิ้นปีงบประมาณ 2563 (1 ตุลาคม 2562 – 30 กันยายน 2563) มีเงินนำส่งรายได้แผ่นดินจากรัฐวิสาหกิจและกิจการฯ รวมจำนวน 188,861 ล้านบาท เป็นไปตามเป้าหมายเงินนำส่งรายได้แผ่นดินตามเอกสารงบประมาณจำนวน 188,800 ล้านบาท โดยรัฐวิสาหกิจที่นำส่งรายได้แผ่นดินสะสมสูงสุด 10 อันดับแรก มีดังนี้
หน่วย : ล้านบาท
ลำดับที่    รัฐวิสาหกิจ    เงินนำส่งรายได้แผ่นดิน
1    สำนักงานสลากกินแบ่งรัฐบาล        46,598
2    บริษัท ปตท. จำกัด (มหาชน)        29,198
3    การไฟฟ้าฝ่ายผลิตแห่งประเทศไทย    28,619
4    ธนาคารออมสิน            18,000
5    บริษัท ท่าอากาศยานไทย จำกัด (มหาชน)    10,500
6    บริษัท กสท โทรคมนาคม จำกัด (มหาชน)    8,890
7    การไฟฟ้าส่วนภูมิภาค            6,715
8    การท่าเรือแห่งประเทศไทย        6,230
9    ธนาคารอาคารสงเคราะห์        5,922
10    ธนาคารเพื่อการเกษตรและสหกรณ์การเกษตร    5,660
อื่นๆ                22,529
รวม                188,861
หมายเหตุ : ข้อมูลเงินนำส่งรายได้แผ่นดินของรัฐวิสาหกิจที่กระทรวงการคลัง โดย สคร. จัดเก็บ ซึ่งไม่รวมเงินนำส่งรัฐประเภทอื่น เช่น ภาษีหรือค่าธรรมเนียมอื่นๆ
นายประภาศ คงเอียด ผู้อำนวยการ สคร. ยังกล่าวเพิ่มเติมว่า สำหรับในปีงบประมาณ 2564 สคร. มีเป้าหมายการจัดเก็บจำนวน 159,800 ล้านบาท ซึ่งจากสถานการณ์การแพร่ระบาดของโรคติดเชื้อไวรัสโคโรนา 2019 (COVID - 19) ได้ส่งผลกระทบต่อฐานะทางการเงินของรัฐวิสาหกิจ และอาจส่งผลกระทบต่อการจัดเก็บเงินนำส่งรายได้แผ่นดินด้วย อย่างไรก็ดี สคร. จะกำกับติดตามการนำส่งรายได้แผ่นดินของรัฐวิสาหกิจอย่างใกล้ชิด เพื่อให้เงินนำส่งรายได้แผ่นดินของรัฐวิสาหกิจช่วยรักษาเสถียรภาพทางการคลังในระยะยาวต่อไป
สำนักงานคณะกรรมการนโยบายรัฐวิสาหกิจ
สำนักนโยบายและแผนรัฐวิสาหกิจ
โทร. 0 2298 5880 - 7 ต่อ 3156

ที่มา : https://www.thaigov.go.th/news/contents/details/35909