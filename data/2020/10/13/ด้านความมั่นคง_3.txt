รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ร่วมน้อมรำลึก วันคล้ายวันสวรรคตในหลวง รัชกาลที่ 9 พระมหากษัตริย์ผู้ทรงพระคุณอันประเสริฐของแผ่นดินไทย


วันจันทร์ที่ 12 ตุลาคม 2563
สำนักงานปลัดกระทรวงกลาโหม ร่วมน้อมรำลึก วันคล้ายวันสวรรคตในหลวง รัชกาลที่ 9 พระมหากษัตริย์ผู้ทรงพระคุณอันประเสริฐของแผ่นดินไทย
เนื่องในวันคล้ายวันสวรรคตของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม ของทุกปี พสกนิกรทุกหมู่เหล่าล้วนมีความตั้งใจที่จะแสดงออกถึงความจงรักภักดี และรำลึกในพระมหากรุณาธิคุณอันยิ่งใหญ่อย่างหาที่สุดมิได้
ที่พระองค์ได้ทรงบำเพ็ญพระราชกรณียกิจ บำบัดทุกข์บำรุงสุขแก่ปวงชนชาวไทยตลอดมา
โดย พลเอก ณัฐ อินทรเจริญ ปลัดกระทรวงกลาโหม พร้อมด้วย คุณรมิดา อินทรเจริญ นายกสมาคมภริยาข้าราชการ สำนักงานปลัดกระทรวงกลาโหม เป็นประธานในพิธีทำบุญตักบาตร และพิธีสวดพระพุทธมนต์ถวายเป็นพระราชกุศลแด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เนื่องในโอกาสวันคล้ายวันสวรรคต ในศาลาว่าการกลาโหม โดยมีพิธีสวดพระพุทธมนต์ ถวายภัตตาหาร และจตุปัจจัยไทยธรรมแด่พระสงฆ์จำนวน 10 รูป และพิธีทำบุญตักบาตรพระสงฆ์และสามเณร จำนวน 89 รูป
ทั้งนี้ ข้าราชการของสำนักงานปลัดกระทรวงกลาโหมจักน้อมนำแนวทางตามที่พระองค์ได้พระราชทานไว้เป็นเครื่องยึดเหนี่ยวในการปฏิบัติหน้าที่ และปฏิบัติตน เพื่อสร้างคุณประโยชน์แก่ประเทศชาติ และประชาชนสืบไป(12 ต.ค. 63)

ที่มา : https://www.thaigov.go.th/news/contents/details/35894