รัฐบาลไทย-ข่าวทำเนียบรัฐบาล-จับกัง1 แจงยิบลูกจ้างแห่ลาออกบ.มิตซูบิชิฯ เหตุได้ค่าตอบแทนสูง ในโครงการสมัครใจ


วันศุกร์ที่ 2 ตุลาคม 2563
จับกัง1 แจงยิบลูกจ้างแห่ลาออกบ.มิตซูบิชิฯ เหตุได้ค่าตอบแทนสูง ในโครงการสมัครใจ
รมว.แรงงาน ยันเศรษฐกิจไทย ไม่ได้ตกต่ำจนโรงงานแห่เลิกจ้าง เผย บ.มิตซูบิชิฯ ชลบุรี เปิดโครงการเออร์ลี่รีไทร์ ให้ค่าตอบแทนสูงถึง 16-37 เดือน ทำลูกจ้างตบเท้าเข้าโครงการ ชี้คนอยากได้เงินก้อน หรือ อาจจะมีแผนทำธุรกิจส่วนตัว รวมทั้งอาจจะกลับไปทำเกษตรที่บ้าน
วันที่ 2 ต.ค. นายสุชาติ ชมกลิ่น รมว.แรงงาน กล่าวถึงกรณีที่มีข่าวพนักงานบริษัท มิตซูบิชิ เอลเลเวเตอร์ เอเชีย จำกัด จ.ชลบุรี กอดคอกันอำลา เนื่องจากถูกเลิกจ้างว่า ท่านนายกรัฐมนตรี พล.อ.ประยุทธ์ จันทร์โอชา มีความเป็นห่วงลูกจ้างของบริษัท มิตซูบิชิฯ ที่ได้รับผลกระทบจากการถูกเลิกจ้างในครั้งนี้ จึงกำชับให้กระทรวงแรงงานเข้าไปตรวจสอบข้อเท็จจริง ซึ่งจากการตรวจสอบพบว่า ไม่ได้เป็นการเลิกจ้างปิดกิจการ แต่เป็นโครงการให้ลูกจ้างสมัครใจลาออก โดยมีผลตอบแทนเป็นเงินชดเชยที่สูงกว่ากฎหมายกำหนด คือ 16-37 เดือน ทำให้ลูกจ้างสนใจสมัครเข้าโครงการจำนวนมากถึง 970 คนเกินยอดที่ตั้งเป้าไว้แค่ 686 คน โดยส่วนใหญ่ต้องการนำเงินก้อนไปเปลี่ยนแผนชีวิต หรือไปประกอบอาชีพด้านอื่นแทน จึงไม่อยากให้คนที่ได้รับทราบข่าวสารที่ไม่ถูกต้อง และคนไม่ทราบข้อมูลที่เป็นจริงจะตกใจว่าเศรษฐกิจไทยตกต่ำจนมีการเลิกจ้างงานจำนวนมาก ซึ่งข้อเท็จจริงไม่ได้เป็นอย่างนั้น
นายสุชาติ กล่าวว่า รายละเอียดและที่มาที่บริษัทมิตซูบิชิ เอลเลเวเตอร์ เอเชีย จำกัด ต้องเปิดโครงการให้ลูกจ้างสมัครใจลาออก มีดังนั้น บริษัทฯมีลูกจ้างจำนวน 2,400 คน มีการปรับลดจำนวนลูกจ้างเนื่องจากมีคำสั่งซื้อลดลงจากผลกระทบการแพร่ระบาดของโรคติดเชื้อไวรัสโควิด-19 โดยมีประกาศโครงการให้ลูกจ้างสมัครใจลาออก มีการจ่ายเงินช่วยเหลือพิเศษเท่ากับค่าชดเชยตามกฎหมายและยังมีเงินเพิ่มพิเศษมากกว่ากฎหมายกำหนด โดยต่ำสุดที่ได้รับคนละ 16 เดือน สูงสุดได้รับคนละ 37 เดือน มีผลตั้งแต่วันที่ 1 ต.ค.2563 จุดนี้จึงทำให้มีลูกจ้างสนใจสมัครเข้าร่วมโครงการจำนวน 970 คน ซึ่งเกินกว่าเป้าหมายที่บริษัทอนุมัติ ให้สมัครใจลาออกจำนวน 686 คน ซึ่งบริษัทได้จ่ายเงินค่าช่วยเหลือพิเศษและเงินเพิ่มพิเศษให้กับลูกจ้างแล้วจำนวนประมาณ 560 ล้านบาท
“เหตุการณ์ดังกล่าวสะท้อนว่า ทางบริษัทฯยังมีศักยภาพในการจ้างงานได้อีก เพียงแต่เสนอผลตอบแทนเป็นค่าชดเชยที่สูง จึงทำให้ลูกจ้างสนใจที่จะได้รับเงินก้อน ไม่ได้กลัวตกงาน และไม่ได้หมายความว่าเศรษฐกิจไทยมีปัญหาจนมีการเลิกจ้างจำนวนมาก ทั้งนี้ที่ผ่านมากระทรวงแรงงานได้จัดงาน JOB EXPO โดยรวบรวมงานกว่าล้านตำแหน่งมาให้กับนักศึกษาจบใหม่ และผู้ไม่มีงานทำได้สมัครเข้าทำงาน ซึ่งได้รับความสนใจเป็นอย่างมาก โดยกระทรวงแรงงานไม่เคยทอดทิ้งแรงงานที่ได้รับความเดือดร้อน” รมว.แรงงาน กล่าว

ที่มา : https://www.thaigov.go.th/news/contents/details/35634