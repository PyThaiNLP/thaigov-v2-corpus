รัฐบาลไทย-ข่าวทำเนียบรัฐบาล-กระทรวงดิจิทัลฯ เร่งระดมทุกหน่วยงานในสังกัด จัดทำข้อมูลเปิดภาครัฐ (Open Data) บูรณาการข้อมูลเน้นความสะดวกผู้ใช้งาน


วันศุกร์ที่ 2 ตุลาคม 2563
กระทรวงดิจิทัลฯ เร่งระดมทุกหน่วยงานในสังกัด จัดทำข้อมูลเปิดภาครัฐ (Open Data) บูรณาการข้อมูลเน้นความสะดวกผู้ใช้งาน
กระทรวงดิจิทัลฯ เร่งระดมทุกหน่วยงานในสังกัด จัดทำข้อมูลเปิดภาครัฐ (Open Data) บูรณาการข้อมูลเน้นความสะดวกผู้ใช้งาน
เมื่อวันที่ 1 ตุลาคม 2563 นางสาวอัจฉรินทร์ พัฒนพันธ์ชัย ปลัดกระทรวงดิจิทัลเพื่อเศรษฐกิจและสังคม เป็นประธานการประชุมเพื่อพิจารณาอนุมัติการจัดทำข้อมูลเปิดภาครัฐ ( Open Data) ของทุกหน่วยงานในสังกัดกระทรวงดิจิทัลเพื่อเศรษฐกิจและสังคม ณ ห้องประชุม MOC ชั้น 6  ศูนย์ราชการเฉลิมพระเกียรติฯ ถนนแจ้งวัฒนะ หลักสี่ กรุงเทพฯ โดยมีผู้แทนจากหน่วยงานในสังกัดกระทรวงฯ ร่วมประชุม อาทิ บริษัท กสท.โทรคมนาคม จำกัด (มหาชน) บริษัท ทีโอที จำกัด (มหาชน) เป็นต้น โดยก่อนหน้านี้ กระทรวงฯได้ร่วมพิจารณาถึงการจัดเตรียมข้อมูลเปิดภาครัฐ และร่วมพิจารณาการจัดทำข้อมูลที่จะจัดส่งหรือเชื่อมโยงเพื่อเปิดเผยยังศูนย์กลางข้อมูลเปิดภาครัฐของแต่ละหน่วยงาน ซึ่งข้อมูลเปิดภาครัฐ คือ “ข้อมูลที่หน่วยงานของรัฐต้องเปิดเผยต่อสาธารณะตามกฎหมายว่าด้วยข้อมูลข่าวสารของราชการในรูปแบบข้อมูลดิจิทัลที่สามารถเข้าถึงและใช้ได้อย่างเสรี ไม่จำกัดแพลตฟอร์ม ไม่เสียค่าใช้จ่าย เผยแพร่ ทำซ้ำ หรือใช้ประโยชน์ได้โดยไม่จำกัดวัตถุประสงค์” หรือสรุปได้ว่า คือ ข้อมูลภาครัฐที่ผ่านกระบวนการจัดลำดับชั้นความลับของข้อมูลแล้วว่าเป็น “ข้อมูลสาธารณะ” ผู้ใช้งานสามารถนำข้อมูลเหล่านี้ไปใช้งาน วิเคราะห์ หรือดัดแปลงได้ตามความต้องการ
*************

ที่มา : https://www.thaigov.go.th/news/contents/details/35633