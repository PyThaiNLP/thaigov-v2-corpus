รัฐบาลไทย-ข่าวทำเนียบรัฐบาล-นายกรัฐมนตรีลงนามแสดงความเสียใจเนื่องจากเจ้าผู้ครองรัฐคูเวตเสด็จสวรรคต 


วันศุกร์ที่ 2 ตุลาคม 2563
นายกรัฐมนตรีลงนามแสดงความเสียใจเนื่องจากเจ้าผู้ครองรัฐคูเวตเสด็จสวรรคต
นายกรัฐมนตรีลงนามแสดงความเสียใจเนื่องจากเจ้าผู้ครองรัฐคูเวตเสด็จสวรรคต
วันนี้ (2 ตุลาคม 2563) เวลา 11.00 น. ณ สถานเอกอัครราชทูตคูเวตประจำประเทศไทย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เดินทางไปลงนามแสดงความเสียใจ กรณี His Highness Sheikh Sabah Al-Ahmad Al-Jaber Al-Sabah เจ้าผู้ครองรัฐคูเวตเสด็จสวรรคต
โดยภายหลังการลงนามนายกรัฐมนตรีได้หารือกับ นายมุฮัมมัด ฮุซัยน์ เอ็ม เอ อัลฟัยลากาวี (Mr. Mohammad Husain Alfailakawi) เอกอัครราชทูตรัฐคูเวตประจำประเทศไทย นายกรัฐมนตรีแสดงความเสียใจกับประเทศและประชาชนคูเวตต่อการสูญเสียนี้ และขอถวายพระพรแด่ เชค นาวาฟ อัลอะห์มัด อัลญาบิร อัศเศาะบาฮ์ (His Highness Sheikh Nawaf Al-Ahmad Al-Jaber Al-Sabah) เจ้าผู้ครองรัฐคูเวตพระองค์ใหม่ ทั้งนี้ นายกรัฐมนตรีได้ยืนยันพร้อมกระชับความร่วมมือระหว่างไทย-คูเวตในทุกมิติ

ที่มา : https://www.thaigov.go.th/news/contents/details/35635