รัฐบาลไทย-ข่าวทำเนียบรัฐบาล-‘สุชาติ’ มอบ ที่ปรึกษารัฐมนตรีฯ ส่งเสริมแรงงานสัมพันธ์แบบหุ้นส่วนในสถานประกอบการ จ.เพชรบุรี


วันอังคารที่ 20 ตุลาคม 2563
‘สุชาติ’ มอบ ที่ปรึกษารัฐมนตรีฯ ส่งเสริมแรงงานสัมพันธ์แบบหุ้นส่วนในสถานประกอบการ จ.เพชรบุรี
รัฐมนตรีว่าการกระทรวงแรงงาน มอบหมาย ที่ปรึกษารัฐมนตรีว่าการกระทรวงแรงงาน ประธานเปิดการประชุมมาตรการส่งเสริมแรงงานสัมพันธ์เชิงรุกในช่วงโควิด -19 ยกระดับคุณภาพชีวิตและผลิตภาพแรงงาน ส่งเสริมระบบแรงงานสัมพันธ์แบบหุ้นส่วน และบรรเทาปัญหาการเลิกจ้าง
เมื่อวันที่ 20 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้
นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานเปิดการประชุมมาตรการส่งเสริมแรงงานสัมพันธ์เชิงรุกในภาวะวิกฤต COVID-19 ยกระดับคุณภาพชีวิตและผลิตภาพแรงงาน ส่งเสริมระบบแรงงานสัมพันธ์แบบหุ้นส่วน และบรรเทาปัญหาการเลิกจ้าง ณ บริษัท ซีอาร์ซี ไทวัสดุ จำกัด สาขาเพชรบุรี ตำบลสมอพลือ อำเภอบ้านลาด จังหวัดเพชรบุรี โดยมี รองผู้ว่าราชการจังหวัดเพชรบุรี นายอำเภอบ้านลาด นายกองค์การบริหารส่วนตำบลสมอพลือ ผู้บริหารบริษัท ซีอาร์ซี ไทวัสดุ จำกัด และหัวหน้าส่วนราชการในสังกัดกระทรวงแรงงานจังหวัดเพขรบุรี ให้การต้อนรับ โดยที่ปรึกษารัฐมนตรีฯ กล่าวว่า รัฐบาล ภายใต้การนำของ พล.อ.ประยุทธ์ จันทร์โอชา นายกรัฐมนตรี ให้ความสำคัญกับการส่งเสริมระบบการจ้างงานเพื่อการขับเคลื่อนเศรษฐกิจของประเทศ และในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ดิฉันมาเป็นประธานเปิดการประชุมมาตรการส่งเสริมแรงงานสัมพันธ์เชิงรุกในภาวะวิกฤต COVID-19 ยกระดับคุณภาพชีวิตและผลิตภาพแรงงาน ส่งเสริมระบบแรงงานสัมพันธ์แบบหุ้นส่วน และบรรเทาปัญหาการเลิกจ้าง ซึ่งระบบแรงงานสัมพันธ์มีความสำคัญต่อระบบการจ้างงานและควรน้อมนำหลักปรัชญาเศรษฐกิจพอเพียงและศาสตร์พระราชาของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาปรับใช้ในการสร้างแรงงานสัมพันธ์ที่ดีภายใต้กรอบแนวคิด” นายจ้างและลูกจ้างร่วมกันเป็นหุ้นส่วนการทำงาน” และร่วมมือในการพัฒนาระบบแรงงานสัมพันธ์ในองค์กร การแก้ไขปัญหาข้อพิพาทแรงงานและข้อขัดแย้ง โดยนำหลักสุจริตใจมาใช้เป็นหลักการเจรจาต่อรอง ตลอดจนการส่งเสริมและสนับสนุนให้เกิดความร่วมมือระหว่างนายจ้างและลูกจ้าง ก่อให้เกิดความสัมพันธ์อันดีและมิตรภาพที่ยั่งยืน และเกิดความสันติสุขในแวดวงแรงงาน โดยเฉพาะในช่วงที่กำลังอยู่ในสถานการณ์การแพร่ระบาดของโควิด – 19
นางธิวัลรัตน์ กล่าวอีกว่า การจัดการประชุมในวันนี้ ถือว่าเป็นประโยชน์ต่อการพัฒนาการบริหารแรงงานสัมพันธ์ นายจ้างลูกจ้างได้ร่วมกันเป็นหุ้นส่วนความคิด หุ้นส่วนชีวิตและหุ้นส่วนการทำงาน เกิดความมั่นคงก้าวหน้าในการดำเนินธุรกิจ ซึ่งในยุคโควิด -19 นี้ นายจ้างลูกจ้างต้องร่วมมือกันในเชิงรุก ไม่ก่อให้เกิดปัญหาข้อขัดแย้ง ต้องประดับประคอง ให้สถานประกอบกิจการดำเนินการต่อไปโดยไม่มีการเลิกจ้างหรือปิดกิจการ ควรมีการใช้ระบบทวิภาคีในการปรึกษาหารือ หรือเจรจากันหากมีความจำเป็น ต้องลดจำนวนลูกจ้าง ขอให้นำมาตรการและแนวทางบรรเทาปัญหาการเลิกจ้างมาใช้เป็นแนวทางในการดำเนินการแก้ไขปัญหาข้อพิพาทแรงงานและข้อขัดแย้ง และร่วมมือกันในการพัฒนาระบบแรงงานสัมพันธ์ในองค์กรต่อไป

ที่มา : https://www.thaigov.go.th/news/contents/details/36097