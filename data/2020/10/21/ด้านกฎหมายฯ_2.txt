รัฐบาลไทย-ข่าวทำเนียบรัฐบาล- "น้องบีม" เข้าขอบคุณ รมว.ยุติธรรม หลังคดีถูกรถพ่วงชนนาน ๑๕ ปี จบ "สมศักดิ์" ชี้เป็นคดีตัวอย่างการเร่งช่วยประชาชน แนะชาวบ้านหากเดือดร้อนไม่มีที่พึ่งสามารถร้องเรียนได้ที่สำนักงานยุต


วันอังคารที่ 20 ตุลาคม 2563
"น้องบีม" เข้าขอบคุณ รมว.ยุติธรรม หลังคดีถูกรถพ่วงชนนาน ๑๕ ปี จบ "สมศักดิ์" ชี้เป็นคดีตัวอย่างการเร่งช่วยประชาชน แนะชาวบ้านหากเดือดร้อนไม่มีที่พึ่งสามารถร้องเรียนได้ที่สำนักงานยุต
ในวันพุธที่ ๑๔ ตุล
"น้องบีม" เข้าขอบคุณ รมว.ยุติธรรม หลังคดีถูกรถพ่วงชนนาน ๑๕ ปี จบ "สมศักดิ์" ชี้เป็นคดีตัวอย่างการเร่งช่วยประชาชน แนะชาวบ้านหากเดือดร้อนไม่มีที่พึ่งสามารถร้องเรียนได้ที่สำนักงานยุติธรรมจังหวัดทั่วประเทศ ข้าราชการทุกคนพร้อมช่วยเหลือ
ในวันพุธที่ ๑๔ ตุลาคม ๒๕๖๓ เวลา ๑๐.๐๐ น. ณ บริเวณหน้าห้องประชุมกระทรวงยุติธรรม ๑ ชั้น ๙ อาคารราชบุรีดิเรกฤทธิ์ ศูนย์ราชการเฉลิมพระเกียรติฯ นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วย ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม นางอรัญญา ทองน้ำตะโก อธิบดีกรมบังคับคดี และ นางสาวภัทรลดา แก้วผ่อง หรือน้องบีม พร้อมด้วย นางสาวพรทิพย์ จันทรัตน์ มารดา ร่วมแถลงข่าวฯ
นายสมศักดิ์ฯ กล่าวว่า คดีของน้องบีมเกิดขึ้นเมื่อปี พ.ศ.๒๕๔๘ ถูกรถบรรทุก ๑๘ ล้อ พุ่งชนรถกระบะ ที่น้องบีมนั่งมากับบิดาและมารดา จนทำให้บิดาเสียชีวิต และน้องบีมบาดเจ็บสาหัสจนเดินไม่ได้ เหตุเกิดที่ อำเภอไชยา จังหวัดสุราษฎร์ธานี จึงได้มีการฟ้องคดีเพื่อเรียกค่าเสียหายทางแพ่งและศาลพิพากษาให้น้องบีมชนะคดี ได้ค่าเสียหายรวม ๕ ล้านบาท ซึ่งได้เงินก้อนแรกมา ๒๘๐,๐๐๐ บาท แต่ทางทนายความคนเก่าได้ใช้หนังสือมอบอำนาจไปแอบเจรจายอมความกับจำเลย ทำให้ครอบครัวน้องบีมไม่ได้รับเงินค่าเสียหายตามคำพิพากษา จึงได้มาร้องเรียนต่อกระทรวงยุติธรรม เมื่อปี พ.ศ.๒๕๖๐ และได้รับการช่วยเหลือจนในที่สุด เมื่อวันที่ ๓๐ กันยายน ๒๕๖๓ ศาลฎีกาพิพากษาให้จำเลยชดใช้ค่าสินไหมให้แก่ครอบครัวน้องบีม แต่ได้มีการประนีประนอมและทำบันทึกข้อตกลงชำระหนี้ จำนวน ๓,๘๑๕,๙๑๕ บาท โดยให้สั่งจ่ายเป็นเช็ค ๒๙ ฉบับดังเดิม เริ่มฉบับแรกเมื่อวันที่ ๓๑ ตุลาคม ๒๕๖๓ เป็นเช็คจำนวน ๙๐๐,๐๐๐ บาท จากนั้นให้ทยอยชำระหนี้ซึ่งจะครบจำนวนในปี พ.ศ.๒๕๖๖ หากชำระเสร็จครบถ้วนจึงจะมีการถอนบังคับคดี
"ในเรื่องนี้หากครอบครัวของน้องบีมไม่ได้รับการชำระเงินตามที่กำหนด ขอให้กลับมาร้องเรียน ตนจะตามเรื่องนี้ให้ถึงที่สุด ซึ่งการติดตามให้บังคับคดี มีความรวดเร็วเป็นสิ่งที่เป็นประโยชน์ต่อสังคมและประชาชน ซึ่งคดีนี้ถือเป็นตัวอย่างของการทำงานของกรมบังคับคดีที่มีความรวดเร็วและติดตามจนสำเร็จ ทั้งนี้หากประชาชนเดือดร้อน ไม่ได้รับความเป็นธรรม ขอให้ท่านมาที่กระทรวงยุติธรรม หรือสำนักงานยุติธรรมจังหวัดทั่วประเทศ ข้าราชการทุกคนพร้อมที่จะให้ความช่วยเหลือ" นายสมศักดิ์ กล่าว
ด้าน นางสาวภัทรลดาฯ กล่าวว่า ขอขอบคุณกระทรวงยุติธรรม และกรมบังคับคดีที่ช่วยเหลือตั้งแต่แรกจนจบคดี ตนดีใจมากที่ได้รับความเป็นธรรม ตนพูดไม่ออกไม่มีอะไรจะบอกนอกจากคำว่าขอบคุณมากๆ

ที่มา : https://www.thaigov.go.th/news/contents/details/36080