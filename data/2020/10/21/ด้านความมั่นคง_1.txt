รัฐบาลไทย-ข่าวทำเนียบรัฐบาล-กรมการจัดหางาน เปิดรับแรงงานไปทำงานเกาหลี ในประเภทกิจการเกษตร/ปศุสัตว์  และก่อสร้าง


วันอังคารที่ 20 ตุลาคม 2563
พิมพ์
กรมการจัดหางาน เปิดรับแรงงานไปทำงานเกาหลี ในประเภทกิจการเกษตร/ปศุสัตว์  และก่อสร้าง
กรมการจัดหางาน เปิดรับสมัครทดสอบภาษาเกาหลีและทักษะการทำงาน (Point System) ครั้งที่ 9 เพื่อไปทำงานสาธารณรัฐเกาหลี ในประเภทกิจการเกษตร/ปศุสัตว์  และก่อสร้าง
มีโควตาผู้สอบผ่านทั้งหมด 2,691 คน โดยจะเปิดรับสมัครระหว่างวันที่ 28-31 ตุลาคม 2563
นายสุชาติ พรชัยวิเศษกุล อธิบดีกรมการจัดหางาน เปิดเผยว่า  ตามที่รัฐบาลไทย โดยกระทรวงแรงงาน และรัฐบาลสาธารณรัฐเกาหลี โดยกระทรวงแรงงาน และการจ้างงานสาธารณรัฐเกาหลี ลงนามในบันทึกความเข้าใจว่าด้วยการจัดส่งแรงานไปทำงานสาธารณรัฐเกาหลี ตามระบบการจ้างแรงงานต่างชาติ (Employment Permit System for Foreign Workers : EPS) โดยกรมการจัดหางาน เป็นหน่วยงานผู้ส่ง ทำหน้าที่ในการรับสมัครคัดเลือก และจัดส่งคนหางานไปทำงาน คนหางานที่จะเดินทางไปทำงานต้องผ่านการทดสอบภาษาเกาหลี (EPS – TOPIK) และทักษะการทำงาน ตามที่ทางการเกาหลีกำหนด โดยสำนักบริการพัฒนาบุคลากรแห่งเกาหลี (Human Resources Development Service of Korea : HRD Korea) เป็นหน่วยงานที่รับผิดชอบการจัดสอบ โดยในรอบนี้ได้รับโควตาผู้สอบผ่านทั้งสิ้น  2,691 คน  เป็นประเภทงาน เกษตร/ ปศุสัตว์ จำนวน 710 คน และงานก่อสร้าง จำนวน 1,981 คน
สำหรับการรับสมัครในครั้งนี้ ได้เปิดรับสมัครประเภทงาน เกษตร/ ปศุสัตว์ รับสมัครทั้งเพศชาย และเพศหญิง และงานก่อสร้าง รับสมัครเฉพาะเพศชาย คุณสมบัติของผู้สมัครงานมีดังนี้ อายุระหว่าง 18 – 39 ปีบริบูรณ์ ไม่จำกัดวุฒิการศึกษา สายตาไม่บอดสี ร่างกายสมบูรณ์ สุขภาพแข็งแรง และไม่เป็นโรคที่อาจจะเป็นอุปสรรคต่อการทำงานหรือเป็นโรคติดต่อตามที่ทางการเกาหลีกำหนด เช่น ไวรัสตับอักเสบบี ซิฟิลิส และวัณโรค มีความประพฤติดี ไม่มีประวัติกระทำผิดทางอาญาหรือเป็นภัยต่อสังคม และความมั่นคง และไม่มีประวัติการถูกลงโทษจำคุก เป็นบุคคลซึ่งไม่ถูกห้ามเดินทางออกนอกประเทศ ไม่มีประวัติการถูกเนรเทศหรือเคยถูกปฏิเสธการเข้าสาธารณรัฐเกาหลี หรือเคยกระทำผิดกฎหมายของสาธารณรัฐเกาหลี เป็นบุคคลซึ่งไม่มีประวัติเกี่ยวข้องกับยาเสพติดทุกชนิด ไม่เคยพำนักอาศัยในสาธารณรัฐเกาหลีด้วยวีซ่า E-9 หรือ E-10  หรือ วีซ่า E-9 และ E-10 รวมกัน 5 ปี หรือมากกว่า 5 ปีขึ้นไป  หลักฐานและเอกสารที่ใช้ประกอบการสมัคร ได้แก่ สำเนาหนังสือเดินทาง (ถ้ามี) ต้องระบุวัน เดือน ปีเกิดให้ครบถ้วน จำนวน 2 ฉบับ สำเนาบัตรประจำตัวประชาชน ต้องชัดเจนและระบุวัน เดือน ปีเกิดให้ครบถ้วนจำนวน 2 ฉบับ  รูปถ่ายสีขนาด 3.5 x 4.5 เซนติเมตร  ฉากด้านหลังสีขาว ไม่สวมเสื้อสีขาว และรวบผมให้เห็นใบหู ถ่ายมาแล้วไม่เกิน 3 เดือน จำนวน 3 ใบ
ผู้สนใจสามารถยื่นใบสมัครพร้อมหลักฐานด้วยตนเอง ณ ศูนย์การรับสมัคร ซึ่งมีทั้งหมด  5 แห่ง ได้แก่  1.ศูนย์การรับสมัครกรุงเทพมหานคร ณ อาคารเดอะฮับ รังสิต ชั้น 3 บริเวณศูนย์การค้าเซียร์รังสิต จังหวัดปทุมธานี  2.ศูนย์การรับสมัครจังหวัดลำปาง ณ โรงแรมบุษย์น้ำทอง อำเภอเมือง จังหวัดลำปาง  3.ศูนย์การรับสมัครจังหวัดอุดรธานี ณ ศูนย์การค้าบิ๊กซีซูเปอร์เซ็นเตอร์ อุดรธานี 2 จังหวัดอุดรธานี  4.ศูนย์การรับสมัครจังหวัดขอนแก่น ณ ศูนย์การค้าเซ็นทรัลขอนแก่น อำเภอเมือง จังหวัดขอนแก่น ระหว่างวันที่ 28 – 31 ตุลาคม 2563 ระหว่างเวลา 09.00 – 16.00 น.  และ 5.ศูนย์การรับสมัครจังหวัดนครราชสีมา ณ ศูนย์การค้าเทอร์มินอล 21 โคราช จังหวัดนครราชสีมา ระหว่างวันที่ 28 – 30 ตุลาคม 2563 ระหว่างเวลา 09.00 – 16.00 น.  ซึ่งผู้สมัครงานสามารถลงทะเบียนเพื่อแจ้งความประสงค์ในการสมัคร เพื่อเลือกวันที่ที่จะสมัครได้ที่ toea.doe.go.th โดยไม่ต้องใส่ www.  ได้ตั้งแต่วันที่ 19 ตุลาคม  2563 จนถึงวันปิดรับสมัคร
ทั้งนี้ สามารถสอบถามรายละเอียดเพิ่มเติมได้ที่ กองบริหารแรงงานไทยไปต่างประเทศ กรมการจัดหางาน โทร. 0-2245-9429 0-2245-6716  สำนักงานจัดหางานกรุงเทพมหานครพื้นที่ 1-10  สำนักงานจัดหางานจังหวัดทุกจังหวัด หรือที่สายด่วนกระทรวงแรงงาน โทร.1506 กด 2 กรมการจัดหางาน นายสุชาติฯ กล่าว

ที่มา : https://www.thaigov.go.th/news/contents/details/36075