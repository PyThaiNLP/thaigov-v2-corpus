รัฐบาลไทย-ข่าวทำเนียบรัฐบาล-พม. จัดงานมหกรรมชุมชน คนภาคกลางและตะวันตก เนื่องในวันที่อยู่อาศัยโลก 2563  ที่จังหวัดสุพรรณบุรี


วันอังคารที่ 20 ตุลาคม 2563
พม. จัดงานมหกรรมชุมชน คนภาคกลางและตะวันตก เนื่องในวันที่อยู่อาศัยโลก 2563  ที่จังหวัดสุพรรณบุรี
พม. จัดงานมหกรรมชุมชน คนภาคกลางและตะวันตก เนื่องในวันที่อยู่อาศัยโลก 2563 ที่จังหวัดสุพรรณบุรี
วันนี้ (20 ต.ค. 63) เวลา 13.30 น.  นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ เป็นประธานเปิดงานมหกรรมชุมชน คนภาคกลางและตะวันตก ตอน...การพัฒนาคุณภาพชีวิตอย่างยั่งยืน (Local Sustainable Development Goals) เนื่องในวันที่อยู่อาศัยโลก ภาคกลางและตะวันตก ปี 2563 โดยมีผู้บริหารสถาบันพัฒนาองค์กรชุมชน พร้อมด้วยผู้แทนหน่วยงานที่เกี่ยวข้อง ผู้นำชุมชนภาคกลางและตะวันตก และเครือข่ายการพัฒนาที่อยู่อาศัยภาคกลางและตะวันตก เข้าร่วมงาน ณ วัดป่าเลไลยก์วรวิหาร อำเภอเมืองสุพรรณบุรี จังหวัดสุพรรณบุรี
นายสากล กล่าวว่า เนื่องด้วย องค์การที่อยู่อาศัยแห่งสหประชาชาติ (UN – HABITAT) กำหนดให้วันจันทร์แรกของเดือนตุลาคมของทุกปี เป็น “วันที่อยู่อาศัยโลก” หรือ “World Habitat Day” ตั้งแต่ปี 2528 เพื่อให้ประเทศต่างๆ ในโลกให้ความสำคัญกับสถานการณ์การอยู่อาศัยและการตั้งถิ่นฐานของมนุษย์ ตลอดจนตระหนักถึงสิทธิพื้นฐานของการมีที่อยู่อาศัยที่เหมาะสมของประชากรทุกคนบนโลก สำหรับ ปี 2563 วันที่อยู่อาศัยโลกตรงกับวันจันทร์ที่ 5 ตุลาคมที่ผ่านมา  โดย UN – HABITAT ได้มีคำขวัญว่า “Housing for all A better urban future” หรือ “ที่อยู่อาศัยสำหรับทุกคน เพื่ออนาคตเมืองที่ดีขึ้นกว่าเดิม” ทั้งนี้ กระทรวงการพัฒนาสังคมและความมั่นคงของมนุษย์ (พม.) โดยสถาบันพัฒนาองค์กรชุมชน (องค์การมหาชน) หรือ พอช. ร่วมกับขบวนองค์กรชุมชนทั่วประเทศ จัดมหกรรมบ้านมั่นคง : ที่อยู่อาศัยสำหรับทุกคนเพื่ออนาคตเมืองที่ดีขึ้นกว่าเดิม เพื่อรณรงค์ให้ภาคีเครือข่ายทุกภาคส่วนมีส่วนร่วมในการแก้ไขปัญหาที่อยู่อาศัยของผู้มีรายได้น้อยและพัฒนาคุณภาพชีวิตรอบด้าน โดยมีการจัดงานระหว่างเดือนตุลาคมถึงพฤศจิกายน  2563 ในพื้นที่ทุกภูมิภาคทั่วประเทศ ได้แก่ 1) กรุงเทพมหานคร 2) ภาคกลางและตะวันตก ณ จังหวัดสุพรรณบุรี 3) ภาคตะวันออก ณ จังหวัดปราจีนบุรี 4) ภาคเหนือ ณ จังหวัดน่าน  5) ภาคอีสาน ณ จังหวัดขอนแก่น และ 6) ภาคใต้ ณ จังหวัดชุมพร
นายสากล กล่าวต่อไปว่า ประเทศไทยมีครัวเรือนทั้งหมดประมาณ 21.4 ล้านครัวเรือน แต่ยังขาดแคลนที่อยู่อาศัยและมีความต้องการที่อยู่อาศัยอีกประมาณ 5 ล้านครัวเรือน โดยรัฐบาลมีแผนแม่บทการพัฒนาที่อยู่อาศัยระยะ 20 ปี (พ.ศ. 2560 - 2579) และได้มอบหมายให้ กระทรวง พม. โดย พอช. รับผิดชอบการพัฒนาที่อยู่อาศัยอาศัยให้แก่ประชาชนที่มีรายได้น้อยทั่วประเทศประมาณ 1,050,000 ครัวเรือน ซึ่งขณะนี้ ได้สนับสนุนการแก้ไขปัญหาที่อยู่อาศัยทุกประเภทไปแล้วกว่า 3,000 ชุมชนเมืองและชนบททั่วประเทศ หรือ ประมาณ 249,000 ครัวเรือน ทั้งนี้ การพัฒนาที่อยู่อาศัยในประเทศไทยมีการขับเคลื่อนงานทั้งแผนแม่บทการพัฒนาที่อยู่อาศัยระดับชาติ กลไกคณะกรรมการทั้งระดับชาติและระดับจังหวัด โดยมีหน่วยงานรับผิดชอบดำเนินการร่วมกับเครือข่ายองค์กรชุมชนและท้องถิ่น เพื่อช่วยกันพัฒนาที่อยู่อาศัยของชุมชนในเชิงพื้นที่ ซึ่งรัฐบาลพร้อมสนับสนุนงบประมาณผ่านหน่วยงานต่างๆ ไปสู่ท้องถิ่น สำหรับกระทรวง พม. โดย พอช. ได้ผลักดันการคลี่คลายปัญหาข้อติดขัด เรื่องระเบียบ กฎหมาย ให้เอื้อต่อการพัฒนาที่อยู่อาศัย การอนุญาตให้ใช้และให้เช่าที่ดินของรัฐ โดยชุมชนร่วมรับผิดชอบในรูปแบบกลุ่มหรือสหกรณ์ ถือว่าเป็นองค์ประกอบสำคัญที่จะทำให้การพัฒนาที่อยู่อาศัยในประเทศไทยสามารถบรรลุเป้าหมายตามแผนแม่บทการพัฒนาที่กำหนดไว้ และนำสู่เป้าหมายการพัฒนาที่ยั่งยืนได้ อีกทั้งภาคีเครือข่ายทุกภาคส่วนจะต้องร่วมกันพัฒนาชุมชนและสังคมในมิติต่างๆ ไปพร้อมกัน
นายสากล กล่าวเพิ่มเติมว่า สำหรับการจัดงานครั้งนี้ จะทำให้เกิดการแลกเปลี่ยน เรียนรู้ ระหว่างเครือข่ายชุมชนและภาคีเครือข่ายต่างๆ เพื่อร่วมกันระดมความคิดในการแก้ไขปัญหาที่อยู่อาศัย ซึ่งจะส่งผลดีต่อการขับเคลื่อนแผนพัฒนาโดยชุมชนเป็นแกนนำ ทั้งนี้ ขอขอบคุณทุกภาคีเครือข่ายที่เกี่ยวข้องและขอให้ช่วยกันหนุนเสริมในการขับเคลื่อนงานพัฒนาในภาคกลางและตะวันตกทั้ง 13 จังหวัด ภายใต้แผนยุทธศาสตร์จังหวัด เพื่อการพัฒนาที่อยู่อาศัยที่ยั่งยืนต่อไป

ที่มา : https://www.thaigov.go.th/news/contents/details/36095