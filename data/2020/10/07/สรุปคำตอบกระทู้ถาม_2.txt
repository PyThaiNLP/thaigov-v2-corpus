รัฐบาลไทย-ข่าวทำเนียบรัฐบาล-การสร้างสะพานข้ามคลองมหาสวัสดิ์ ในซอยชัยพฤกษ์ ๓๓ แยก ๔ ตลิ่งชัน


วันอังคารที่ 6 ตุลาคม 2563
พิมพ์
การสร้างสะพานข้ามคลองมหาสวัสดิ์ ในซอยชัยพฤกษ์ ๓๓ แยก ๔ ตลิ่งชัน
สรุปการตอบกระทู้ถามในการประชุมวุฒิสภา วันจันทร์ที่ ๑๗ สิงหาคม ๒๕๖๓
เรื่อง  การสร้างสะพานข้ามคลองมหาสวัสดิ์ ในซอยชัยพฤกษ์ ๓๓ แยก ๔ ตลิ่งชัน
ผู้ตั้งกระทู้ถาม  นายคำนูณ สิทธิสมาน
ถาม  นายกรัฐมนตรี
ผู้ตอบ  รัฐมนตรีช่วยว่าการกระทรวงมหาดไทย (นายทรงศักดิ์  ทองศรี)
ผู้ถาม :   นายคำนูณ สิทธิสมาน ถามกระทู้โดยสรุปดังนี้
ตามที่ได้มีการสร้างสะพานข้ามคลองมหาสวัสดิ์ ในซอยชัยพฤกษ์ ๓๓ แยก ๔ เขตตลิ่งชันเป็นสะพานเชื่อมระหว่างองค์การบริหารส่วนตำบลมหาสวัสดิ์ จังหวัดนนทบุรี และเขตตลิ่งชัน กรุงเทพมหานคร การเปิดใช้สะพานดังกล่าวทำให้มียานยนต์เข้ามาสัญจรมากขึ้น ถนนภายในชุมชนที่คับแคบเกิดความแออัดไม่สะดวกต่อการสัญจร รวมทั้งมิจฉาชีพได้ใช้สะพานดังกล่าวหลบหนีจากการลักทรัพย์ในบ้านเรือนประชาชนทั้งสองฝั่งมากยิ่งขึ้น และรูปแบบของช่วงลงสะพานที่เป็นโค้งหักศอกอาจไม่ปลอดภัยต่อการสัญจร กระทบต่อการสัญจรทางน้ำทำลายวิถีการท่องเที่ยวทางเรือของผู้ประกอบการสมาคมเรือไทยในพื้นที่ เพื่อแก้ปัญหาให้ประชาชนชุมชนตลิ่งชันที่ได้รับความเดือดร้อน ขอฝากให้ท่านรัฐมนตรีลงพื้นที่ในวันทำงานให้เห็นถึงความเดือดร้อนของประชาชนอย่างแท้จริง เพื่อหาวิธีการเยียวยาประชาชนที่ได้รับความเดือดร้อน นอกจากนี้ขอให้ประชาชนที่ได้รับความเดือดร้อนมายื่นหนังสือต่อคณะกรรมาธิการการศาสนา คุณธรรม จริยธรรม ศิลปะ และวัฒนธรรมวุฒิสภา เพื่อพิจารณาหาทางออกให้กับประชาชนต่อไป อีกทั้งความสำคัญเชิงประวัติศาสตร์ของคลองมหาสวัสดิ์ ซึ่งเป็นคลองขุดขึ้นเมื่อปี พ.ศ. ๒๔๐๒ ในสมัยพระบาทสมเด็จพระจอมเกล้าเจ้าอยู่หัวได้รับการยืนยันเป็นลายลักษณ์อักษรจากกรมศิลปากรว่าคลองมหาสวัสดิ์เป็นโบราณสถาน โดยความเป็นโบราณสถานไม่ได้ขึ้นอยู่กับการจดทะเบียนโบราณสถาน คลองมหาสวัสดิ์จึงได้รับการพิจารณาแล้วว่าเป็นโบราณสถาน ตามนิยามในพระราชบัญญัติโบราณสถานฯ พ.ศ. ๒๕๐๔ และที่แก้ไขเพิ่มเติม (ฉบับที่ ๒) พ.ศ. ๒๕๓๕ แม้ยังไม่ได้ประกาศรายชื่อโบราณสถานก็ถือว่าเป็นโบราณสถาน ดังเช่น วัดชัยพฤกษ์มาลาราชวรวิหาร ดังนั้น การดำเนินการกับโบราณสถานต้องขออนุญาตจากกรมศิลปากรก่อนแต่สะพานแห่งนี้ไม่ได้รับการอนุญาตจากกรมศิลปากรก่อนการก่อสร้างจึงเป็นปัญหาข้อกฎหมาย
ขอเรียนถามว่า เมื่อเกิดการกระทำความผิดตามพระราชบัญญัติโบราณสถาน ตามคำนิยามในพระราชบัญญัติโบราณสถาน โบราณวัตถุศิลปวัตถุ และพิพิธภัณฑสถานแหงชาติ พ.ศ. ๒๕๐๔ และที่แก้ไขเพิ่มเติม (ฉบับที่ ๒) พ.ศ ๒๕๓๕ โดยชัดแจ้งเจ้าหน้าที่ผู้เกี่ยวข้องได้ดำเนินการอย่างไร และจะมีวิธีเยียวยาความเดือดร้อนให้กับพี่น้องประชาชนที่ได้รับผลกระทบจากการเปิดใช้สะพานดังกล่าวอย่างไร โดยเฉพาะฝั่งตลิ่งชัน อีกทั้งนโยบายในภาพรวมต่อคลองมหาสวัสดิ์ ที่เคยได้รับการสำรวจจากกระทรวงคมนาคมให้คลองมหาสวัสดิ์เป็น ๑ ใน ๑๒ คลองที่มีศักยภาพที่จะพัฒนาเส้นทางสัญจรทางน้ำและเป็นแหล่งท่องเที่ยวสำคัญในเชิงเกษตรวัฒนธรรม และวิถีชีวิตของผู้คนในท้องถิ่นจะมีการดำเนินการต่อไปอย่างไร
ผู้ตอบ :  รัฐมนตรีช่วยว่าการกระทรวงมหาดไทย (นายทรงศักดิ์  ทองศรี) ตอบชี้แจงกระทู้โดยสรุปดังนี้
นายทรงศักดิ์  ทองศรี รัฐมนตรีช่วยว่าการกระทรวงมหาดไทยผู้ได้รับมอบหมายให้ตอบกระทู้ถามตอบชี้แจงว่า โครงการก่อสร้างสะพานข้ามคลองมหาสวัสดิ์ กรมเจ้าท่าได้ตรวจสอบในเบื้องต้นแล้วพบว่า อยู่ในพื้นที่ของสำนักงานเจ้าท่าภูมิภาคที่ ๒ สาขานนทบุรี และได้รับอนุญาตให้ปลูกสร้างสิ่งล่วงล้ำลำน้ำจากองค์การบริหารส่วนตำบลมหาสวัสดิ์ โดยอาศัยอำนาจตามความในมาตรา ๑๑๗ ตามพระราชบัญญัติการเดินเรือในน่านน้ำไทย พระพุทธศักราช ๒๔๕๖ ซึ่งได้มอบอำนาจ “เจ้าท่า” ให้องค์การปกครองส่วนท้องถิ่น ตามคำสั่งกรมเจ้าท่าที่ ๑๘๕/๒๕๔๘ ทั้งนี้ สะพานแห่งนี้เอกชนได้ดำเนินการสร้างโดยได้รับความเห็นชอบจากหน่วยงานที่เกี่ยวข้องเป็นการดำเนินการถูกต้องตามกฎหมายทุกประการ และได้มีการสำรวจความคิดเห็นของประชาชนทั้งฝั่งจังหวัดนนทบุรีและฝั่งเขตตลิ่งชัน กรุงเทพมหานคร โดยประชาชนส่วนใหญ่เห็นด้วยกับการสร้างสะพาน ซึ่งเป็นสะพานเชื่อมโยงกันระหว่างสองฝั่งทำให้ได้รับความสะดวก นอกจากนี้ ประชาชนขอให้ดำเนินการตีเส้นจราจรติดไฟสัญญาณ หรือมีป้ายเตือนเรื่องความปลอดภัยในการใช้สะพาน ส่วนเรื่องการสัญจรทางน้ำมีเรือที่ใช้เส้นทางนี้เป็นประจำประมาณ ๖ ลำ สามารถสัญจรผ่านสะพานได้ตามปกติ ส่วนประเด็นโบราณสถานนั้น ได้มีหนังสือจากกรมศิลปากรว่าสะพานดังกล่าวอยู่นอกเขตพื้นที่สำคัญของวัดชัยพฤกษ์มาลาราชวรวิหาร จึงไม่มีผลกระทบต่อโบราณสถานดังกล่าว และได้ดำเนินการประเมินผลกระทบต่อสิ่งแวดล้อมด้วย ส่วนเรื่องการท่องเที่ยวนั้น เนื่องจากมีหลายกระทรวงที่เกี่ยวข้องจึงขอนำประเด็นที่ท่านเสนอแนะเพื่อส่งต่อรัฐมนตรีที่เกี่ยวข้องดำเนินการต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35717