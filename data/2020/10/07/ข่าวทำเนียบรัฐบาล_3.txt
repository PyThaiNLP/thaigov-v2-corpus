รัฐบาลไทย-ข่าวทำเนียบรัฐบาล-นายกรัฐมนตรีลั่นดำเนินคดีกับทุกคนที่เกี่ยวข้องกับคดีบอส อยู่วิทยา หากพบหลักฐานโยงว่ากระทำความผิดหรือทุจริต


วันอังคารที่ 6 ตุลาคม 2563
พิมพ์
นายกรัฐมนตรีลั่นดำเนินคดีกับทุกคนที่เกี่ยวข้องกับคดีบอส อยู่วิทยา หากพบหลักฐานโยงว่ากระทำความผิดหรือทุจริต
นายกรัฐมนตรีลั่นดำเนินคดีกับทุกคนที่เกี่ยวข้องกับคดีนายวรยุทธ อยู่วิทยา หรือ บอส หากพบหลักฐานโยงว่ากระทำความผิดหรือทุจริต
วันนี้ (6 ต.ค. 63) เวลา 13.15 น. ณ ตึกสันติไมตรี (หลังใน) ทำเนียบรัฐบาล ภายหลังการประชุมคณะรัฐมนตรี  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แถลงถึงคดีที่อยู่ในความสนใจของประชาชน กรณีการลักลอบค้าสัตว์ป่า ซึ่งได้มีการตั้งคณะกรรมการสอบสวนเพื่อสืบหาข้อเท็จจริง พร้อมกำชับให้กระทรวงทรัพยากรธรรมชาติและสิ่งแวดล้อมเร่งสืบหาข้อเท็จจริง
นายกรัฐมนตรีกล่าวถึงการดำเนินคดีอาญาต่อนายวรยุทธ อยู่วิทยา หรือ บอส  ทราบว่า ขณะนี้ อินเตอร์โพลได้ออกหมายแดงแล้ว ซึ่งเจ้าหน้าที่ตำรวจสามารถดำเนินการจับกุมได้ทันที เพื่อนำตัวเข้าสู่การดำเนินคดีตามกฎหมาย  ขณะเดียวกัน คณะกรรมการป้องกันและปราบปรามการทุจริตแห่งชาติ (ป.ป.ช.)  สำนักงานคณะกรรมการป้องกันและปราบปรามการทุจริตในภาครัฐ (ป.ป.ท.) กรมสอบสวนคดีพิเศษ (DSI) และสำนักงานตำรวจแห่งชาติ ตั้งคณะกรรมการตรวจสอบดำเนินคดีกับผู้เกี่ยวข้องทุกฝ่ายรวมทั้งเจ้าหน้าที่ตำรวจ หากพบหลักฐานว่าดำเนินการผิดกฎหมายร่วมด้วย
นายกรัฐมนตรียังได้ตอบคำถามกรณีการชุมนุมที่จะเกิดขึ้นในวันที่ 14 ต.ค. นี้ว่า เจ้าหน้าที่ตำรวจจะเป็นดูแล ซึ่งกำชับให้ทุกฝ่ายปฏิบัติงานด้วยความละมุนละม่อม ไม่ใช้ความรุนแรง นายกรัฐมนตรีกล่าวในตอนท้ายว่า รัฐบาลเร่งดำเนินคดีแก่ผู้ที่กระทำผิด ทุจริต เพื่อสร้างความมั่นใจให้แก่ประชาชน หากมีหลักฐานข้อเท็จจริงก็ต้องดำเนินการตามกฎหมายทุกประการ
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35733