รัฐบาลไทย-ข่าวทำเนียบรัฐบาล-นายกฯ ส่งเสริมการพัฒนาพันธุ์ข้าว ช่วยประชาสัมพันธ์ ข้าวกข43 ดีกับคนต้องการลดน้ำหนัก/เบาหวาน


วันอังคารที่ 6 ตุลาคม 2563
พิมพ์
นายกฯ ส่งเสริมการพัฒนาพันธุ์ข้าว ช่วยประชาสัมพันธ์ ข้าวกข43 ดีกับคนต้องการลดน้ำหนัก/เบาหวาน
นายกฯ ส่งเสริมการพัฒนาพันธุ์ข้าว ช่วยประชาสัมพันธ์ ข้าวกข43 ดีกับคนต้องการลดน้ำหนัก/เบาหวาน
นางสาวรัชดา ธนาดิเรก รองโฆษกประจำสำนักรัฐมนตรี เปิดเผยว่า ก่อนเริ่มการประชุมครม. นายกรัฐมนตรี ได้มอบข้าวกข43 แก่คณะรัฐมนตรีและผู้เข้าร่วมประชุม อีกทั้งยังฝากให้ทีมโฆษกรัฐบาลประชาสัมพันธ์ข้าวพันธุ์นี้ด้วย เพราะรัฐบาลมีนโยบายส่งเสริมการพัฒนาพันธุ์ข้าวที่มีคุณสมบัติตรงตามความต้องการตลาด และเหมาะสมกับสภาพภูมิอากาศ รวมถึงมีความต้านทานต่อโรค
สำหรับข้าวพันธุ์กข43 เป็นพันธุ์ข้าวจากการผสมข้ามพันธุ์ระหว่างพันธุ์ข้าวเจ้าหอมสุพรรณบุรี (พันธุ์แม่) กับพันธุ์สุพรรณบุรี1 (พันธุ์พ่อ) มีความความนุ่มอร่อย กลิ่นหอมอ่อนๆ ได้รับการรับรองพันธุ์ข้าวตั้งแต่ปี 2552
คุณสมบัติที่โดดเด่นคือเป็นพันธุ์ข้าวที่มีอายุการเก็บเกี่ยวสั้น เพียง 95 วันก็เก็บเกี่ยวได้ อีกทั้งยังเป็นพันธุ์ข้าวที่มีความต้านทานต่อโรคใบไหม้และปัญหาเพลี้ยกระโดดสีน้ำตาล มากไปกว่านั้น ยังมีคุณสมบัติเชิงสุขภาพด้วย จากการศึกษาวิจัยของกรมการข้าว ร่วมกับคณะแพทยศาสตร์ โรงพยาบาลรามาธิบดี มหาวิทยาลัยมหิดล พบว่า ข้าวพันธุ์ กข43 ให้ปริมาณน้ำตาลกลูโคสต่ำกว่าข้าวชนิดอื่น ๆ มีค่าดัชนีน้ำตาลอยู่ที่ 57.5 จึงเหมาะกับผู้ที่ต้องการลดน้ำหนัก ผู้ที่ใส่ใจน้ำตาลในอาหาร หรือผู้เป็นโรคเบาหวานเป็นอย่างยิ่ง
--------------------------------------

ที่มา : https://www.thaigov.go.th/news/contents/details/35740