รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในการประชุมแนวทางการส่งเสริมการลงทุนใน EEC ในยุค New Normal


วันอังคารที่ 6 ตุลาคม 2563
คำกล่าว พลเอก ประยุทธ์ จันทร์โอชา นายกรัฐมนตรี ในการประชุมแนวทางการส่งเสริมการลงทุนใน EEC ในยุค New Normal
คำกล่าว พลเอก ประยุทธ์ จันทร์โอชา นายกรัฐมนตรี ในการประชุมแนวทางการส่งเสริมการลงทุนใน EEC ในยุค New Normal
คำกล่าว
พลเอก ประยุทธ์ จันทร์โอชา นายกรัฐมนตรี
ในการประชุมแนวทางการส่งเสริมการลงทุนใน EEC ในยุค New Normal
วันพฤหัสบดีที่ 1 ตุลาคม 2563 เวลา 09.45 น
ณ ห้องประชุม 1 ชั้น 4
สำนักงานศุลกากรท่าเรือแหลมฉบัง จังหวัดชลบุรี
***************************
ท่านรองนายกรัฐมนตรี ท่านรัฐมนตรี
ผู้บริหารหน่วยงานภาครัฐ ภาคเอกชน และนักลงทุนทุกท่าน
ผมรู้สึกยินดีเป็นอย่างยิ่งที่ได้มีโอกาสมาพบปะกับผู้ประกอบการทั้งไทยและต่างชาติ ซึ่งล้วนเป็นนักลงทุนรายสำคัญในพื้นที่ EEC ในวันนี้  ในนามของรัฐบาล ผมต้องขอขอบคุณทุกท่านที่ได้ให้ความเชื่อมั่น ในศักยภาพของประเทศไทย และขยายการลงทุน โดยเฉพาะในพื้นที่ EEC อย่างต่อเนื่อง
ในภาวะที่ทุกประเทศทั่วโลกต้องเผชิญกับวิกฤติการแพร่ระบาดของไวรัส COVID-19 รัฐบาลได้พยายามมุ่งมั่นแก้ไขปัญหาอย่างเต็มกำลัง ทั้งการควบคุมการแพร่ระบาดให้อยู่ในวงจำกัด ซึ่งได้รับความร่วมมืออย่างดีจากทุกฝ่ายจนเราประสบความสำเร็จและได้รับคำชื่นชมจากนานาชาติ
นอกจากนี้ ยังได้ระดมทุกฝ่ายมาช่วยกันแก้ไขปัญหาเศรษฐกิจ ช่วยเหลือเยียวยาผู้ที่ได้รับผลกระทบทุกกลุ่ม ผ่านทางมาตรการด้านการเงินและการคลัง รวมทั้ง เร่งส่งเสริมให้เกิดการจ้างงานใหม่ โดยเมื่อเร็วๆ นี้ กระทรวงแรงงานได้จัดงาน JOB EXPO รวบรวมงานทั้งในประเทศและต่างประเทศกว่า 1 ล้านอัตรา รวมถึงการจ้างงานกลุ่มนักศึกษาจบใหม่ โดยได้รับความร่วมมือจากภาคเอกชนเป็นอย่างดีอีกด้วย
นอกเหนือจากมาตรการฟื้นฟูเศรษฐกิจในระยะสั้น รัฐบาลยังได้ให้ความสำคัญกับการวางรากฐานการพัฒนาขีดความสามารถในการแข่งขันของประเทศ ในระยะยาว ตามทิศทางของยุทธศาสตร์ชาติ 20 ปี เพื่อยกระดับประเทศให้พ้นจากกับดักประเทศรายได้ปานกลาง ทั้งการก่อสร้างโครงสร้างพื้นฐานที่สำคัญ โดยเฉพาะระบบคมนาคมขนส่งและโลจิสติกส์ การส่งเสริมให้เกิดการลงทุนและการพัฒนาอุตสาหกรรมเป้าหมายการยกระดับขีดความสามารถด้านวิทยาศาสตร์เทคโนโลยีและนวัตกรรม และอีกหนึ่งโครงการที่สำคัญของรัฐบาล คือ โครงการพัฒนาเขตพัฒนาพิเศษภาคตะวันออก หรือ EEC ที่รัฐบาลได้ริเริ่มมาตั้งแต่ปี 2560
รัฐบาลมุ่งหวังให้ EEC เป็นเขตเศรษฐกิจพิเศษที่ใหญ่และทันสมัยที่สุด เพื่อให้เป็นฐานการลงทุนของอุตสาหกรรมเป้าหมายแห่งอนาคต และเป็น Logistics Hub ของภูมิภาค ซึ่งที่ผ่านมาก็ได้รับความสนใจจากนักลงทุนทั่วโลก ตั้งแต่ปี 2560 เป็นต้นมา มีคำขอรับการส่งเสริมการลงทุนในพื้นที่ EEC เพิ่มขึ้นอย่างต่อเนื่อง แม้กระทั่งในช่วงวิกฤติ COVID ในปีนี้ การลงทุนใน EEC ก็ยังอยู่ในระดับสูง ในช่วงครึ่งปีที่ผ่านมา (มกราคม - มิถุนายน 2563) มีคำขอรับการส่งเสริมใน EEC จำนวน 225 โครงการ เพิ่มขึ้นร้อยละ 6 และมีมูลค่าเงินลงทุนกว่า 85,000 ล้านบาท ลดลงเพียงร้อยละ 3 โดยคิดเป็นสัดส่วนสูงถึงร้อยละ 54 ของคำขอรับการส่งเสริมการลงทุนทั้งประเทศ
นอกจากนี้ โครงการลงทุนโครงสร้างพื้นฐานขนาดใหญ่ต่างๆ ใน EEC ต่างก็มีความก้าวหน้าตามแผนงานอย่างน่าพอใจและได้ตัวผู้ชนะการประมูลครบถ้วนแล้ว ไม่ว่าจะเป็นโครงการรถไฟความเร็วสูงเชื่อม 3 สนามบิน โครงการเมืองการบินอู่ตะเภา โครงการขยายท่าเรือแหลมฉบังและมาบตาพุด รวมทั้งโครงการพัฒนาเขตนวัตกรรม EECi ที่จังหวัดระยอง
การแพร่ระบาดของ COVID ในครั้งนี้เป็นทั้งวิกฤติและโอกาส อีกทั้งโครงการลงทุนโครงสร้างพื้นฐานต่างๆ ที่ผมกล่าวมา จะก่อให้เกิดโอกาสทางธุรกิจใหม่ๆ ตามมาอีกมากมาย เช่น การพัฒนาเทคโนโลยีดิจิทัล ผลิตภัณฑ์สมาร์ทอิเล็กทรอนิกส์ หุ่นยนต์และระบบอัตโนมัติ ไปจนถึงอุตสาหกรรมด้านการแพทย์ เกษตรและอาหาร ซึ่งประเทศไทยมีศักยภาพและมีความพร้อมที่จะรองรับการลงทุนในอุตสาหกรรมเหล่านี้
สุดท้ายนี้ ผมขอขอบคุณนักลงทุนทุกท่านที่ได้ตัดสินใจเลือกประเทศไทยเป็นแหล่งลงทุนระยาว และให้ความเชื่อมั่นในการขยายการลงทุนในประเทศไทยเสมอมา ผมหวังเป็นอย่างยิ่งว่า ท่านทั้งหลายจะร่วมเป็นส่วนหนึ่งในการฟื้นฟูและขับเคลื่อนเศรษฐกิจไทยให้มีความเข้มแข็งต่อไป
*******************

ที่มา : https://www.thaigov.go.th/news/contents/details/35720