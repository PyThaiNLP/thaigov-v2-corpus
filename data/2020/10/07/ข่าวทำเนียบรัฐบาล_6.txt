รัฐบาลไทย-ข่าวทำเนียบรัฐบาล-​ครม.เห็นชอบเลื่อนการเสนอตัวไทยเป็นเจ้าภาพยูธโอลิมปิก


วันอังคารที่ 6 ตุลาคม 2563
พิมพ์
​ครม.เห็นชอบเลื่อนการเสนอตัวไทยเป็นเจ้าภาพยูธโอลิมปิก
​ครม.เห็นชอบเลื่อนการเสนอตัวไทยเป็นเจ้าภาพยูธโอลิมปิก
น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี (ครม.) เห็นชอบการเลื่อนเสนอตัวเป็นเจ้าภาพจัดการแข่งขันกีฬายูธโอลิมปิกเกมส์ครั้งที่ 5 จากเดิมในปี พ.ศ. 2569 หรือปี 2026 เป็นปีพ.ศ.2573 หรือปี 2030 สืบเนื่องมาจาก คณะกรรมการโอลิมปิคแห่งประเทศไทย ในพระบรมราชูปถัมภ์ ได้รับหนังสือจากคณะกรรมการโอลิมปิกสากล (IOC) เมื่อวันที่ 17 ก.ค.ที่ผ่านมา แจ้งการเลื่อนจัดการแข่งขันยูธโอลิมปิกครั้งที่ 4 ที่สาธารณรัฐเซเนกัล จากเดิมกำหนดจัดขึ้นในปี พ.ศ.2565 หรือปี 2022 เป็นปี พ.ศ. 2569 หรือปี 2026 จึงทำให้ประเทศไทยต้องเลื่อนการเสนอตัวเป็นเจ้าภาพจัดการแข่งขันยูธโอลิมปิกครั้งที่ 5 ออกไปก่อน
ทั้งนี้สำนักเลขาธิการครม.ให้ความเห็นว่า การเสนอตัวเป็นเจ้าภาพจัดการแข่งขันยูธโอลิมปิก มีหลายขั้นตอนที่ต้องดำเนินการอย่างต่อเนื่องเพื่อเตรียมความพร้อม เช่น การเตรียมข้อมูลความพร้อมในการจัดการแข่งขัน การประสานงานกับต่างประเทศ การประชาสัมพันธ์ ซึ่งจำเป็นต้องใช้ระยะเวลาในการเตรียมการ ดังนั้น กระทรวงการท่องเที่ยวและกีฬาและหน่วยงานที่เกี่ยวข้องควรดำเนินการในด้านต่างๆให้ครบถ้วนทุกมิติ รวมทั้งจัดทำรายละเอียดของแผนงาน และกิจกรรมที่ต้องดำเนินการ และประมาณการค่าใช้จ่ายที่เกี่ยวข้องเพื่อเสนอครม.พิจารณาอีกครั้งหนึ่ง ก่อนตอบรับการเป็นเจ้าภาพอย่างเป็นทางการต่อไป
--------------

ที่มา : https://www.thaigov.go.th/news/contents/details/35737