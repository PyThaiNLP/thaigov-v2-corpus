รัฐบาลไทย-ข่าวทำเนียบรัฐบาล-ความปลอดภัยของข้อมูลส่วนบุคคลในระบบปฏิบัติการ “ไทยชนะ”


วันอังคารที่ 6 ตุลาคม 2563
พิมพ์
ความปลอดภัยของข้อมูลส่วนบุคคลในระบบปฏิบัติการ “ไทยชนะ”
สรุปการตอบกระทู้ถามในการประชุมวุฒิสภา วันจันทร์ที่ ๑๔ สิงหาคม ๒๕๖๓
เรื่อง  ความปลอดภัยของข้อมูลส่วนบุคคลในระบบปฏิบัติการ “ไทยชนะ”
ผู้ตั้งกระทู้ถาม  นายอำพล  จินดาวัฒนะ
ถาม  นายกรัฐมนตรี
ผู้ตอบ  รัฐมนตรีว่าการกระทรวงดิจิทัลเพื่อเศรษฐกิจและสังคม
ผู้ถาม :  นายอำพล  จินดาวัฒนะ ถามกระทู้โดยสรุปดังนี้
สืบเนื่องจากศูนย์บริหารสถานการณ์การแพร่ระบาดของโรคติดเชื้อไวรัสโคโรน่า ๒๐๑๙  (Covid - 19) (ศบค.) ได้มีการจัดทำระบบปฏิบัติการที่มีชื่อว่า “ไทยชนะ” ใช้ในการลงทะเบียนสำหรับผู้ประกอบการและประชาชนทั่วไป เพื่อเก็บรวบรวมข้อมูล ซึ่งเป็นหนึ่งในมาตรการควบคุมและป้องกันการระบาดของ Covid - 19 ในช่วงผ่อนปรนระยะที่ ๒ นั้น ปรากฏว่า ข้อมูลที่เก็บรวบรวมนั้นส่วนหนึ่งเป็นข้อมูลส่วนบุคคล โดยผู้ลงทะเบียนต้องให้ความยินยอมให้หน่วยงานเจ้าของมาตรการ คือ กระทรวงสาธารณสุข หน่วยงานภายใต้สังกัดกระทรวงสาธารณสุขและหน่วยงานอื่นใดที่ได้รับมอบหมายจากกระทรวงสาธารณสุข เก็บ รวบรวม ใช้ และเปิดเผยข้อมูลใด ๆ ซึ่งอาจรวมถึงข้อมูลส่วนบุคคลที่ผู้ลงทะเบียนได้ให้ไว้ เพื่อประโยชน์ในการป้องกันและควบคุมการแพร่ระบาดของโรค Covid – 19 และโรคติดต่ออื่น จากการกำหนดเงื่อนไขและความยินยอมดังกล่าว ทำให้ประชาชนทั่วไปมีความกังวล และมีข้อห่วงใยว่า หากมีการนำข้อมูลไปใช้นอกขอบวัตถุประสงค์ของการควบคุมและป้องกันการระบาดของ Covid - 19 หรือหากมีการนำข้อมูลของผู้ลงทะเบียนไปใช้แสวงหาประโยชน์อันมิใช่ประโยชน์สาธารณะที่เกี่ยวข้องกับการควบคุมและป้องกันการระบาดของ Covid - 19 หรือโรคระบาดอื่น จะทำให้เกิดความเสียหายและกระทบสิทธิของประชาชนได้
ขอเรียนถามว่า รัฐบาลมีมาตรการป้องกันหรือการควบคุมมิให้มีการนำข้อมูลของผู้ลงทะเบียนในระบบปฏิบัติการ “ไทยชนะ” ไปใช้นอกขอบวัตถุประสงค์ของการควบคุมและป้องกันการระบาดของโรค Covid - 19 หรือโรคระบาดอื่นหรือไม่ อย่างไร รวมทั้ง จะเก็บรวบรวมข้อมูลของผู้ลงทะเบียนในระบบปฏิบัติการ “ไทยชนะ” ไว้นานเพียงใด และเมื่อครบกำหนดระยะเวลาแล้ว รัฐบาลจะดำเนินการกับข้อมูลของผู้ลงทะเบียนอย่างไร ตลอดจนเมื่อได้ดำเนินการตามระบบปฏิบัติการ “ไทยชนะ” แล้ว ได้มีการนำไปใช้ในการติดตามผู้ติดเชื้อได้หรือไม่ และได้ผลดีหรือไม่อย่างไร
ผู้ตอบ :       รัฐมนตรีว่าการกระทรวงดิจิทัลเพื่อเศรษฐกิจและสังคม ตอบชี้แจงกระทู้โดยสรุปดังนี้
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ผู้ได้รับมอบหมายให้ตอบกระทู้ถามตอบชี้แจงว่า จากสถานการณ์การแพร่ระบาดของโรค Covid - 19 ในขณะนี้จึงต้องให้ประชาชนดาวน์โหลดแอปพลิเคชัน “ไทยชนะ” เพื่อลงทะเบียนเช็คอิน - เช็คเอาท์ ด้วยหมายเลขโทรศัพท์ของผู้ใช้บริการ ข้อมูลของผู้ลงทะเบียนในระบบปฏิบัติการ “ไทยชนะ” ได้มีการเก็บไว้ในฐานข้อมูลเดียวกัน หน่วยงานที่สามารถเข้าถึงเข้าถึงมูลได้มีเพียงกรมควบคุมโรคเท่านั้น และต้องเป็นกรณีที่มีการติดเชื้อจากโรคระบาดเท่านั้น จึงจะสามารถเปิดข้อมูลของผู้ลงทะเบียนได้เพื่อติดตามมาดำเนินการสอบสวนโรค ในกรณีที่พบผู้ติดเชื้อ Covid - 19 ไปแพร่เชื้อที่จังหวัดระยอง สามารถนำข้อมูลของผู้ลงทะเบียนมาใช้เพื่อติดตามมาสอบสวนโรคได้ จำนวน ๓๐๐ คน รัฐบาลได้มีการจัดเก็บข้อมูลอย่างระมัดระวัง และดำเนินการอย่างรอบคอบที่สุด ทั้งนี้ การจัดเก็บข้อมูลต้องใช้เวลาเกิน ๖๐ วัน เพื่อให้ทราบถึงต้นทางของบุคคลที่เป็นผู้แพร่เชื้อ จึงต้องขยายเวลาในการเก็บข้อมูลจาก ๖๐ วัน เป็น ๙๐ วัน เพื่อเป็นการตรวจสอบอย่างเคร่งครัด และทราบถึงที่มาและที่ไปของเชื้อที่แพร่ระบาด หลังจากระยะเวลาผ่านไป ๙๐ วันแล้ว จึงจะลบข้อมูลและเบอร์โทรศัพท์ของผู้ที่ลงทะเบียนทั้งหมด ดังนั้น หากประชาชนให้ความร่วมมือในการดาวน์โหลดแอปพลิเคชัน “ไทยชนะ เพื่อเช็คอิน - เช็คเอำท์ เมื่อเข้าใช้บริการในร้านค้าหรือสถานประกอบบริการจะเป็นประโยชน์ต่อการควบคุมโรคอย่างมาก
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35729