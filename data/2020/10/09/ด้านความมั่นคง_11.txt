รัฐบาลไทย-ข่าวทำเนียบรัฐบาล-‘จับกัง1’ ปลื้ม 3 เดือน แรงงานไทยโกยเงินกลับเกือบ 800 ลบ. หลังจากเก็บผลไม้ป่าในฟินแลนด์และสวีเดน


วันพฤหัสบดีที่ 8 ตุลาคม 2563
‘จับกัง1’ ปลื้ม 3 เดือน แรงงานไทยโกยเงินกลับเกือบ 800 ลบ. หลังจากเก็บผลไม้ป่าในฟินแลนด์และสวีเดน
รมว.แรงงาน เผย นายกรัฐมนตรี ให้ความสำคัญกับการจัดส่งแรงงานไทยไปทำงานในต่างประเทศ ชื่นชมแรงงานไทยมีทักษะฝีมือเป็นที่ยอมรับของนายจ้างต่างชาติ กำชับเจ้าหน้าที่ด่านตรวจคนหางานสุวรรณภูมิดูแล 895 แรงงานไทยกลับจากเก็บผลไม้ป่าที่ฟินแลนด์ สวีเดน
เมื่อวันที่ 8 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ท่านนายกรัฐมนตรี พล.อ.ประยุทธ์ จันทร์โอชา ได้ให้ความสำคัญกับการจัดส่งแรงงานไทยไปทำงานในต่างประเทศ โดยจะจัดส่งไปอย่างมีเกียรติ มีศักดิ์ศรี ซึ่งขณะนี้ มีหลายประเทศแสดงความสนใจแรงงานไทย เนื่องจากแรงงานไทย มีวินัยในการทำงานและมีทักษะฝีมือดี และประเทศไทยมีมาตรการต่างๆ ที่สามารถควบคุมการแพร่ระบาดของเชื้อโควิด -19 ได้ ทั้งนี้ ในการส่งแรงงานไทยไปทำงานต่างประเทศนั้น จะดำเนินการโดยยึดหลักความปลอดภัยของแรงงานไทยเป็นสำคัญ
นายสุชาติ กล่าวต่อว่า ในวันนี้มีแรงงานไทยเดินทางกลับจากประเทศฟินแลนด์ เวลา 13.00 น. จำนวน 365 คน และกลับจากสวีเดน กลุ่มแรก เวลา 11.30 น. จำนวน 254 คน กลุ่มสอง เวลา 14.40 น. จำนวน 276 คน ถึงท่าอากาศยานสุวรรณภูมิ รวมสองประเทศจำนวนทั้งสิ้น 895 คน โดยตั้งแต่วันที่ 1-7 ตุลาคมที่ผ่านมา มีแรงงานทั้งสองประเทศเดินทางกลับไทยแล้ว 3,270 คน กลับจากฟินแลนด์ 689 คน และสวีเดน 2,581 คน แรงงานเหล่านี้ได้เดินทางไปทำงานเก็บผลไม้ป่าที่ประเทศฟินแลนด์ ฤดูกาล 2020 เมื่อวันที่ 29 กรกฎาคมที่ผ่านมา เป็นเวลา 3 เดือน โดยได้รับค่าจ้างเดือนละประมาณ 80,000 บาท คิดเป็นเม็ดเงินที่นำรายได้เข้าประเทศเกือบ 800 ล้านบาท สำหรับการดูแลอำนวยความสะดวกแก่แรงงานไทยกลุ่มนี้ นอกจากด่านตรวจคนหางานสุวรรณภูมิ กรมการจัดหางาน กระทรวงแรงงานแล้ว ยังมีการท่าอากาศยาน ที่สนับสนุนชุด PE และเจ้าหน้าที่ทหารจากกระทรวงกลาโหมมาดูการปฎิบัติงานของเจ้าหน้าที่กระทรวงแรงงาน และดูแลอำนวยความสะดวกให้พร้อมสนับสนุนชุดหน้ากากอนามัย และถุงมือยางให้อีกหากไม่เพียงพอ ซึ่งการปฏิบัติงานเป็นไปด้วยความเรียบร้อย ทั้งนี้ แรงงานไทยทุกคนเมื่อเดินทางถึงประเทศไทยแล้วจะต้องเข้าสู่ขั้นตอนการกักตัว 14 วันตามสถานที่เฝ้าระวังที่รัฐจัดให้ต่อไป
“ท่านนายกฯ ได้ให้ความสำคัญกับการจัดส่งแรงงานไทยไปทำงานในต่างประเทศและชื่นชมแรงงานไทยทุกคนที่มีทักษะฝีมือจนเป็นที่ยอมรับของนายจ้างต่างชาติ และไทยเป็นประเทศที่ควบคุมการแพร่ระบาดของโควิด – 19 ได้ ในวันนี้ผมได้กำชับให้เจ้าหน้าที่ด่านตรวจคนหางานสุวรรณภูมิ กรมการจัดหางาน ดูแลแรงงานไทยทุกคนที่เดินทางกลับจากเก็บผลไม้ป่าที่ฟินแลนด์และสวีเดน เพราะพวกเขาเหล่านี้ถือว่าเป็นคนไทยที่เสียสละไปทำงานในต่างแดนและส่งรายได้กลับมาเลี้ยงดูครอบครัว รวมทั้งเป็นการนำรายได้เข้าประเทศเป็นเม็ดเงินมหาศาล” นายสุชาติ กล่าวในท้ายสุด

ที่มา : https://www.thaigov.go.th/news/contents/details/35822