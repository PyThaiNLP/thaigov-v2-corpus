รัฐบาลไทย-ข่าวทำเนียบรัฐบาล-สธ.ตั้งหน่วยปฐมพยาบาลดูแลประชาชนอพยพจากเหตุก๊าซแอมโมเนียรั่วในพื้นที่ อ.เขาค้อ


วันพฤหัสบดีที่ 8 ตุลาคม 2563
สธ.ตั้งหน่วยปฐมพยาบาลดูแลประชาชนอพยพจากเหตุก๊าซแอมโมเนียรั่วในพื้นที่ อ.เขาค้อ
กระทรวงสาธารณสุข เผยสถานการณ์ก๊าซแอมโมเนียรั่วในพื้นที่ อ.เขาค้อเริ่มคลี่คลาย ระดับความเข้มข้นแอมโมเนียในพื้นที่ 25 ส่วนในล้านส่วน เตรียมอพยพประชาชนกลับที่พัก มอบโรงพยาบาลเขาค้อ ตั้งหน่วยปฐมพยาบาลดูแลประชาชนที่อพยพ ตลอด 24 ชั่วโมง
กระทรวงสาธารณสุข เผยสถานการณ์ก๊าซแอมโมเนียรั่วในพื้นที่ อ.เขาค้อเริ่มคลี่คลาย ระดับความเข้มข้นแอมโมเนียในพื้นที่ 25 ส่วนในล้านส่วน เตรียมอพยพประชาชนกลับที่พัก มอบโรงพยาบาลเขาค้อ ตั้งหน่วยปฐมพยาบาลดูแลประชาชนที่อพยพ ตลอด 24 ชั่วโมง พร้อมติดตามเฝ้าระวังและประเมินสุขภาพประชาชนที่ได้รับผลกระทบเป็นระยะจนกว่าจะปลอดภัย
นายแพทย์ภานุมาศ ญาณเวทย์สกุล ผู้ตรวจราชการกระทรวงสาธารณสุข เขตสุขภาพที่ 2 ให้สัมภาษณ์ว่า ศูนย์บัญชาการเหตุการณ์ กรณี เหตุก๊าซแอมโมเนียรั่วไหล ณ โรงน้ำแข็งยั่งยืนเขาค้อ ตำบลแคมป์สน อำเภอเขาค้อ จังหวัดเพชรบูรณ์ เมื่อวันที่ 7 ตุลาคม 2563 เวลาประมาณ 13.30 น โดยการอำนวยการนายกฤษณ์ คงเมือง ผู้ว่าราชการจังหวัดเพชรบูรณ์ ได้บูรณาการหน่วยงานในพื้นที่และหน่วยงานที่เกี่ยวข้อง เข้าดำเนินการ โดยพบผู้ได้รับบาดเจ็บ 2 ราย เป็นผู้ปฏิบัติงานในโรงงานและเจ้าหน้าที่ป้องกันภัยฝ่ายพลเรือน ทั้ง 2 รายได้รับการรักษาปลอดภัยแล้ว นอกจากนี้ ได้ประชาสัมพันธ์แจ้งเตือนให้ประชาชนในระยะ 500 เมตรจากที่เกิดเหตุ จำนวน 48 ราย ปิดประตู หน้าต่างให้มิดชิด และอพยพไปอยู่พื้นที่ปลอดภัย ณ วัดแคมป์สน พร้อมสั่งการให้โรงพยาบาลเขาค้อ เตรียมพร้อมรองรับเหตุฉุกเฉินตลอด 24 ชั่วโมง
ทั้งนี้ จากการตรวจสอบพบสาเหตุเกิดจากรอยรั่วจากวาล์วถังก๊าซในโรงงาน ขนาดบรรจุประมาณ 2 ตัน ที่ไม่สามารถปิดได้เนื่องจากชำรุดเสียหาย เจ้าหน้าที่ได้ดำเนินการฉีดน้ำบริเวณโดยรอบอย่างต่อเนื่องตลอดเวลาจนความเข้มข้นของก๊าซแอมโมเนียไม่เป็นอันตราย ตามคำแนะนำของผู้เชี่ยวชาญ ขณะนี้สถานการณ์เริ่มคลี่คลาย พบระดับความเข้มข้นแอมโมเนียในพื้นที่ 25 ส่วนในล้านส่วน เตรียมอพยพประชาชนกลับที่พัก โดยมอบหมายให้โรงพยาบาลเขาค้อ ตั้งหน่วยปฐมพยาบาลดูแลประชาชนที่อพยพ ตลอด 24 ชั่วโมง พร้อมติดตามเฝ้าระวังและประเมินสุขภาพประชาชนที่ได้รับผลกระทบเป็นระยะจนกว่าจะปลอดภัย พร้อมแนะนำหากมีอาการผิดปกติ เช่น หายใจติดขัด ไอ แสบตา ใจสั่น รีบไปพบแพทย์ทันทีหรือโทรสายด่วน 1669
สำหรับอันตรายของไอระเหยของแอมโมเนีย หากสูดดมเข้าไปจะทําให้เกิดการระคายเคืองและเกิดแผลไหม้ต่อระบบทางเดินหายใจ มีเสมหะ เจ็บหน้าอก ชักหมดสติ และอาจทําให้เสียชีวิตได้ หากสัมผัสแอมโมเนียจะทําให้ผิวหนังและตาไหม้และสูญเสียการมองเห็น และถ้าสัมผัสกับแอมโมเนียในสภาพของเหลวจะทําให้เกิดแผลไหม้เนื่องจากความเย็นจัด(Cold Burn) ส่วนระดับความเข้มข้นของแอมโมเนียที่มีผลกระทบต่อสุขภาพ ในระดับ 50 ส่วนในล้าน ส่วนกลิ่นรุนแรงมากจนรู้สึกอึดอัด ระดับ 400 – 700 ส่วนในล้านส่วน จะแสบตาและจมูกรู้สึกระคายเคือง ระดับ 5,000 ส่วนในล้านส่วน กล้ามเนื้อเกร็งและหายใจไม่ออก อาจเสียชีวิตได้ภายใน 2 – 3 นาที ขอแนะนำประชาชนหากเกิดเหตุการณ์สารแอมโมเนียรั่ว ให้รีบออกจากพื้นที่ ใช้ผ้าชุบน้ำปิดจมูก ปาก รีบอาบน้ำชำระล้างร่างกายทันที
************************************ 8 ตุลาคม 2563

ที่มา : https://www.thaigov.go.th/news/contents/details/35818