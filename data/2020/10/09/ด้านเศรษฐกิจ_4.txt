รัฐบาลไทย-ข่าวทำเนียบรัฐบาล-สำนักงานสลากฯ เตือนการซื้อ-ขาย สลากผ่านสื่อสังคมออนไลน์ ตัวแทนที่นำไปขายต่อจะถูกยกเลิกสัญญา และผู้ซื้ออาจไม่ได้รับสลากที่ตนสั่งซื้อ


วันพฤหัสบดีที่ 8 ตุลาคม 2563
พิมพ์
สำนักงานสลากฯ เตือนการซื้อ-ขาย สลากผ่านสื่อสังคมออนไลน์ ตัวแทนที่นำไปขายต่อจะถูกยกเลิกสัญญา และผู้ซื้ออาจไม่ได้รับสลากที่ตนสั่งซื้อ
ต่อกรณีที่มีการใช้สื่อสังคมออนไลน์ เป็นช่องทางในการขายสลากกินแบ่งรัฐบาล โดยมีการลงรูปภาพและข้อความเชิญชวนให้มีการซื้อขายสลากกินแบ่งรัฐบาลจำนวนมาก นั้น
วันนี้ (8 ตุลาคม 2563) ที่สำนักงานสลากกินแบ่งรัฐบาล พันตำรวจเอกบุญส่ง จันทรีศรี ผู้อำนวยการสำนักงานสลากกินแบ่งรัฐบาล เปิดเผยต่อผู้สื่อข่าวถึงกรณีดังกล่าวว่า การที่ตัวแทนจำหน่ายสลากฯ หรือผู้ที่ทำรายการซื้อจองล่วงหน้าฯ ได้ นำสลากที่ได้รับจากสำนักงานสลากกินแบ่งรัฐบาล ไปขายต่อ เป็นการกระทำที่ผิดเงื่อนไขและหลักเกณฑ์ตามที่กำหนดไว้ในสัญญาการรับสลากไปจำหน่าย ที่กำหนดให้ ผู้ขายมีหน้าที่ต้องไปขายด้วยตนเองทุกงวดตลอดอายุสัญญา และต้องขายในลักษณะขายปลีกให้แก่ผู้บริโภคโดยตรงเท่านั้น ห้ามนำไปขายส่งหรือขายให้แก่ผู้ที่ซื้อสลากเพื่อนำไปขายต่อเป็นอันขาด หากตรวจพบว่าไม่ได้ขายด้วยตนเองจะถือว่าผิดสัญญา และสำนักงานฯ จะบอกเลิกสัญญา รวมถึงยกเลิกสิทธิการลงทะเบียน กรณีเป็นผู้ซื้อจองล่วงหน้าฯ ซึ่งขณะนี้ สำนักงานฯ อยู่ระหว่างการดำเนินการตรวจสอบ และผู้ที่จำหน่ายสลากเกินราคา มีความผิดตามกฎหมาย ระวางโทษปรับไม่เกินหนึ่งหมื่นบาท
ผู้อำนวยการสำนักงานสลากกินแบ่งรัฐบาล กล่าวต่อไปอีกว่า ในส่วนของผู้ซื้อสลากนั้น ขอให้ระมัดระวังในการซื้อสลากผ่านระบบการจำหน่ายผ่านสื่อสังคมออนไลน์ ทั้งนี้ หากผู้ซื้อยังไม่ได้รับใบสลากมาไว้ในครอบครอง เมื่อถูกรางวัล ท่านอาจไม่สามารถนำสลากขอรับเงินรางวัลได้

ที่มา : https://www.thaigov.go.th/news/contents/details/35811