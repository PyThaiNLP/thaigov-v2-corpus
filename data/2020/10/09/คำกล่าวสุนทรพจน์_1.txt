รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี พิธีเปิดงาน “การขับเคลื่อนนโยบาย อาชีวศึกษายกกำลังสอง” 


วันพฤหัสบดีที่ 8 ตุลาคม 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี พิธีเปิดงาน “การขับเคลื่อนนโยบาย อาชีวศึกษายกกำลังสอง”
คำกล่าว พลเอก ประยุทธ์ จันทร์โอชา นายกรัฐมนตรี พิธีเปิดงาน “การขับเคลื่อนนโยบาย อาชีวศึกษายกกำลังสอง”
คำกล่าว
พลเอก ประยุทธ์ จันทร์โอชา นายกรัฐมนตรี
พิธีเปิดงาน “การขับเคลื่อนนโยบาย อาชีวศึกษายกกำลังสอง”
วันพุธที่ 7 ตุลาคม 2563 เวลา 09.30 น.
ณ ห้องประชุมปทุมมาศ อาคารเฉลิมพระเกียรติ
ในโอกาสครบรอบพระชนมายุ 5 รอบ 2 เมษายน 2558
วิทยาลัยการอาชีวศึกษาปทุมธานี จังหวัดปทุมธานี
ท่านรัฐมนตรีและท่านรัฐมนตรีช่วยว่าการกระทรวงศึกษาธิการ
ปลัดกระทรวง
ผู้บริหารภาครัฐ ภาคเอกชน
และผู้มีเกียรติทุกท่าน
ผมรู้สึกยินดีและเป็นเกียรติอย่างยิ่งที่ได้มาเป็นประธานพิธีเปิดงาน “การขับเคลื่อนนโยบาย อาชีวศึกษายกกำลังสอง” ในวันนี้ ซึ่งจะเป็นการแสดงนโยบาย
ด้านอาชีวศึกษา ถือเป็นโอกาสอันดีที่ทุกท่านจะได้ร่วมมือกันยกระดับคุณภาพอาชีวะไทยให้ก้าวไกล และเป็นกำลังสำคัญของประเทศ
การศึกษาและการพัฒนาทุนมนุษย์เป็นเครื่องมือสำคัญในการสร้างชาติ สร้างประเทศ ระบบการศึกษาจะต้องผลิตบุคลากรออกมาให้สอดรับกับความต้องการ
ของตลาดแรงงาน เพื่อให้คนไทยสามารถประกอบอาชีพได้อย่างมั่นคง มีรายได้ และสามารถยกระดับฐานะความเป็นอยู่ของตนเองและครอบครัวได้ จากที่กระทรวงศึกษาธิการ
ได้จัดงานอาชีวศึกษายกกำลังสอง ในครั้งนี้ เพื่อแสดงให้เห็นถึงความสำคัญของการศึกษาและอาชีวะไทย ซึ่งการจัดงานในครั้งนี้ ไม่เพียงแต่จะเป็นการร่วมกันกำหนดอนาคตของชาติ จากการกำหนดการศึกษาของลูกหลานของเราเท่านั้น แต่ยังเป็นการเสริมสร้างและพัฒนาบุคลากรทางการศึกษา ให้ได้มีโอกาสทบทวนองค์ความรู้ในการปฏิบัติงานด้านวิชาชีพที่เป็นระดับสากลและทันสมัย ตลอดจนนำความก้าวหน้าทางเทคโนโลยีมาปรับใช้กับคนอาชีวะ
อาชีวศึกษา เป็นการเรียนรู้ทักษะจากการปฏิบัติงานจริง นับเป็นแหล่งการผลิตบุคลากรที่สำคัญของตลาดแรงงาน ซึ่งถือเป็นหัวใจสำคัญในการขับเคลื่อนประเทศ อาชีวศึกษาจึงจำเป็นต้องมีการปรับรูปแบบให้สอดรับกับบริบทโลกและทันต่อการเปลี่ยนแปลง ต้องมีความเป็นเลิศในสาขาวิชาชีพของตน เป็นบุคลากรที่มีฝีมือ ตลอดจนมีทักษะที่เป็นที่ต้องการ และมีความคิดสร้างสรรค์นำไปสู่การสร้างนวัตกรรมและเทคโนโลยีสมัยใหม่
ภารกิจในครั้งนี้ ผมยังถือว่าอยู่ในช่วงจังหวะของการเริ่มต้น ซึ่งยังมี
อีกหลายเรื่อง หลายด้านที่ต้องบูรณาการความร่วมมือกันเดินไปข้างหน้า ผมและรัฐบาลมีหน้าที่ในการแก้ไข ขจัดปัญหาและอุปสรรค ที่เป็นสิ่งกีดขวางการดำเนินภารกิจ
ด้านการศึกษา ซึ่งรวมถึงด้านการจัดสรรงบประมาณ หากคิดว่ามีความจำเป็นที่จะต้องปรับรูปแบบ ปรับแนวทางการบริหารการใช้จ่ายเงินงบประมาณให้มีประสิทธิภาพสูงสุด รัฐบาลก็พร้อมที่จะให้การสนับสนุน เช่นเดียวกับปัญหาอื่น ๆ ที่เป็นข้อติดขัดในการขับเคลื่อนด้านการศึกษาให้ไปข้างหน้า ขอให้สะท้อนปัญหามาถึงผมโดยเร็วหรือผ่านมาทางท่านรัฐมนตรีว่าการกระทรวงศึกษาธิการ เพื่อผมจะได้หาแนวทางแก้ไขให้เดินหน้าไปได้อย่างรวดเร็ว และคล่องตัวมากขึ้น
การให้ความสำคัญกับ 7 สายอาชีพหลัก ถือเป็นจุดเริ่มต้นที่ดี
จากที่มีภาคเอกชนมากกว่า 30 องค์กร ร่วมกับวิทยาลัยอาชีวะ ในลักษณะ 1 ต่อ 1 เพื่อจัดตั้งเป็นศูนย์พัฒนาศักยภาพบุคคลเพื่อความเป็นเลิศ (Human Capital Excellence Center: HCEC และอีกสิ่งสำคัญที่ประเทศไทยต้องเร่งดำเนินการ คือ การเร่งผลิตบุคลากรคุณภาพ ให้เพียงพอต่อความต้องการของตลาด ขณะเดียวกัน ผมคิดว่า เรายังสามารถขยายความเป็นเลิศในสายอาชีพอื่น ๆ ได้อีก รวมถึงสามารถสร้างความร่วมมือกับภาคเอกชนที่หลากหลาย และสามารถกระจายตัวไปได้ทั่วประเทศ เพราะตามเป้าหมายนั้น เราต้องมีศูนย์นี้ ครบ 100 ศูนย์ ในปี 2564 ดังนั้น สิ่งสำคัญ คือ ต้องคำนึงถึงความสามารถของท้องถิ่นในแต่พื้นที่ที่มีบริบทที่แตกต่างกัน โดยเฉพาะด้านภูมิปัญญาท้องถิ่นของไทย ที่ยังสามารถส่งเสริม และสนับสนุนให้เกิดวงจรธุรกิจที่มีนวัตกรรม มีความคิดสร้างสรรค์ รวมถึงการนำเทคโนโลยีสมัยใหม่เข้ามาประยุกต์ใช้ เพื่อการสร้างผลิตผลที่เป็นเอกลักษณ์ของไทย และสอดคล้องกับอัตลักษณ์ในแต่ละพื้นที่ได้ด้วย
ในภายภาคหน้า ความร่วมมือของภาครัฐ ภาคเอกชน และทุกภาคส่วน จะเป็นการร่วมกันผลิตกำลังคนอาชีวะทักษะสูง ที่เข้าถึงความต้องการที่เกิดขึ้น และตอบโจทย์ประเทศ สอดคล้องกับยุทธศาสตร์ชาติ 20 ปี การพัฒนาอาชีวศึกษาในครั้งนี้จะช่วยเพิ่มขีดความสามารถในการแข่งขันให้กลุ่มอุตสาหกรรมต่าง ๆ ของประเทศไทย จากการ
มีบุคลากรที่มีองค์ความรู้ พร้อมต่อการปฏิบัติงาน และสามารถปฏิบัติงานได้จริง และยังสร้างความเชื่อมั่นให้นักลงทุนทั้งในประเทศและต่างประเทศร่วมพัฒนาลงทุน
ในประเทศไทย ซึ่งในระยะยาวจะช่วยให้ประเทศไทยมีความั่นคง มั่งคั่ง ยั่งยืน หลุดพ้นจากกับดักรายได้ปานกลาง เป็นประเทศพัฒนาแล้ว ที่ประชาชนมีคุณภาพชีวิตที่ดี
ในโอกาสนี้ ผมขอขอบคุณทุกภาคส่วน ทั้งภาคราชการ และภาคเอกชน ตลอดจนผู้บริหารโรงเรียนทุกท่าน ที่เป็นส่วนสำคัญในการพัฒนาและสร้างการเปลี่ยนแปลง
ระบบการศึกษาอาชีวะไทยและเยาวชนไทย และเป็นส่วนสำคัญในการขับเคลื่อนให้ปรากฎเป็นผลสัมฤทธิ์เกิดขึ้น โดยเฉพาะภาคเอกชน ที่ได้ให้ความร่วมมือเข้ามาสนับสนุoและให้โอกาสคนอาชีวะ ได้เป็นกำลังสำคัญที่มีคุณภาพและความพร้อมต่อการปฏิบัติงานจริง
ผมมีหลักคิดว่า ฐานรากของการมีคนดี และคนเก่ง คือคุณภาพการศึกษา และฐานรากของระบบเศรษฐกิจที่ดีคือการมีคนดี และคนเก่ง เข้ามาเป็นกลไกขับเคลื่อนในการพัฒนาระบบเศรษฐกิจของประเทศ ดังนั้นการปรับเปลี่ยนระบบการศึกษา โดยเฉพาะงานอาชีวศึกษายกกำลังสองในวันนี้ จะเป็นส่วนเชื่อมต่อสำคัญในการนำพาประเทศให้เติบโต และก้าวหน้าได้อย่างแข็งแกร่ง และจะเป็นการยกระดับความภาคภูมิใจ ยกระดับศักดิ์ศรีของผู้ที่ผ่านการศึกษาด้านอาชีวะ อันเป็นกำลังสำคัญของประเทศ
บัดนี้ ได้เวลาอันสมควรแล้ว ผมขอเปิดงาน“การขับเคลื่อนนโยบาย อาชีวศึกษายกกำลังสอง” นี้ และขออำนวยพรให้การสัมมนาสำเร็จลุล่วงด้วยดีเป็นประโยชน์ต่อการศึกษาไทย อาชีวะไทย และเยาวชนไทย ต่อไป
ขอบคุณครับ

ที่มา : https://www.thaigov.go.th/news/contents/details/35791