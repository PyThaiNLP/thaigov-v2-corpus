รัฐบาลไทย-ข่าวทำเนียบรัฐบาล-​คณะกรรมการนโยบายการกีฬาแห่งชาติ อนุมัติแนวทางการจัดทำแผนพัฒนาการกีฬาแห่งชาติ ฉบับที่ 7   


วันพฤหัสบดีที่ 8 ตุลาคม 2563
พิมพ์
​คณะกรรมการนโยบายการกีฬาแห่งชาติ อนุมัติแนวทางการจัดทำแผนพัฒนาการกีฬาแห่งชาติ ฉบับที่ 7
​คณะกรรมการนโยบายการกีฬาแห่งชาติ อนุมัติแนวทางการจัดทำแผนพัฒนาการกีฬาแห่งชาติ ฉบับที่ 7
วันนี้ (8 ต.ค. 63) เวลา 10.00 น. ณ ห้องประชุม 301 ตึกบัญชาการ 1 ทำเนียบรัฐบาล พลเอก ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการนโยบายการกีฬาแห่งชาติ ครั้งที่ 1/2563 โดยมีนายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา เข้าร่วมด้วย
ที่ประชุมได้รับทราบการขับเคลื่อนการดำเนินงานกิจการและกิจกรรมด้านการกีฬา ในสถานการณ์แพร่ระบาดของโรคโควิด-19 และ (ร่าง) แผนการปฏิรูปประเทศด้านการกีฬา ซึ่งมีสาระสำคัญเพื่อกำหนดกิจกรรมปฏิรูปที่จะส่งผลให้เกิดการเปลี่ยนแปลงต่อประชาชนอย่างมีนัยสำคัญ (Big Rock) คือ การส่งเสริมประชาชนเป็นศูนย์กลางในการสร้างวิถีชีวิตทางการกีฬาอย่างทั่วถึงและเท่าเทียม และการสร้างโอกาสทางการกีฬาและการพัฒนานักกีฬา โดยกิจกรรมดังกล่าวจะมุ่งเน้นให้ท้องถิ่นเข้ามามีบทบาทสำคัญในการดำเนินการพัฒนาโครงสร้างพื้นฐานทางการกีฬาเพื่อประชาชน และการสร้างนักกีฬาเพื่อความเป็นเลิศ รวมทั้งการจัดกิจกรรมกีฬาเพื่อการออกกำลังกายและเพื่อการแข่งขัน ตลอดจนการพัฒนาการกีฬาเพื่อสร้างเศรษฐกิจอย่างครบวงจร
นอกจากนี้ ที่ประชุมได้มีการพิจารณาแนวทางการจัดทำแผนพัฒนาการกีฬาแห่งชาติ ฉบับที่ 7 (พ.ศ. 2565-2570) โดยกรอบแนวคิดในการศึกษาจะยึดโยงกับประเด็นสำคัญ ทั้งยุทธศาสตร์ชาติ 20 ปี (พ.ศ. 2561 - 2580) แผนแม่บทภายใต้ยุทธศาสตร์ชาติ (14) ประเด็นศักยภาพการกีฬา (พ.ศ. 2561 - 2580)  (ร่าง) แผนแม่บทเฉพาะกิจภายใต้ยุทธศาสตร์ชาติอันเป็นผลมาจากสถานการณ์โควิด-19 (พ.ศ. 2564 - 2565)   (ร่าง) แผนปฏิรูปประเทศด้านการศึกษา และด้านวัฒนธรรม กีฬา และแรงงาน และการพัฒนาทรัพยากรมนุษย์  แผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 - 2564)  พระราชบัญญัตินโยบายการกีฬาแห่งชาติ พ.ศ. 2561 และประกาศกระทรวงการท่องเที่ยวและกีฬาต่อสถานการณ์ โควิด-19 โดย ได้มอบหมายให้รัฐมนตรีว่าการกระทรวงการท่องเที่ยวและกีฬาเสนอรายชื่อผู้ที่เกี่ยวข้องในวงการกีฬา เพื่อแต่งตั้งอนุกรรมการการจัดทำแผนพัฒนาการกีฬาแห่งชาติ ฉบับที่ 7 (พ.ศ. 2565 - 2570) (โดยให้เสนอที่ประชุมทราบอีกครั้ง ก่อนประธานฯ ลงนาม)
ในการนี้ รองนายกรัฐมนตรี ได้ยังกำชับถึงการกำหนดการควบคุมการใช้สารต้องห้ามทางการกีฬาว่า เป็นเรื่องที่สำคัญ ซึ่งการกีฬาแห่งประเทศไทยจะต้องเร่งดำเนินการหาวิธีการให้นักกีฬา อาจรวมไปถึงประชาชนได้ทราบเกี่ยวกับรายการสารต้องห้ามมีอะไรบ้าง เนื่องจากเป็นเรื่องที่อาจส่งผลกระทบต่อการกีฬาของประเทศได้
--------------------------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35803