รัฐบาลไทย-ข่าวทำเนียบรัฐบาล-นายกรัฐมนตรีติดตามสถานการณ์อุทกภัยใกล้ชิด สั่งเฝ้าระวังและช่วยเหลือประชาชนเร่งด่วน


วันเสาร์ที่ 10 ตุลาคม 2563
พิมพ์
นายกรัฐมนตรีติดตามสถานการณ์อุทกภัยใกล้ชิด สั่งเฝ้าระวังและช่วยเหลือประชาชนเร่งด่วน
นายกรัฐมนตรีติดตามสถานการณ์อุทกภัยใกล้ชิด สั่งเฝ้าระวังและช่วยเหลือประชาชนเร่งด่วน
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า วันนี้ (10 ตุลาคม 2563) พลเอก ประยุทธ์ จันทร์โอชา นายกรัฐมนตรีและ รมว.กลาโหม ได้ติดตามสถานการณ์อุทกภัย และนำ้ป่าไหลหลากในหลายพื้นที่ เช่นปากช่อง จังหวัด นครราชสีมา เพชรบุรี และพื้นที่อื่นๆ พร้อมทั้งรับรายงานการดำเนินการเพื่อช่วยเหลือประชาชน และบรรเทาสาธารณภัย
สำหรับพื้นที่น้ำท่วมส่วนใหญ่ส่งผลกระทบต่อการสัญจร และบ้านเรือนประชาขน นายกฯได้สั่งการให้หน่วยงานที่เกี่ยงข้อง ทั้งพลเรือน ทหาร และท้องถิ่นทำความเข้าใจกับพี่น้องประชาชน เกี่ยวกับสถานการณ์และเร่งช่วยเหลือ พร้อมรีบระบายน้ำออกจากพื้นที่อย่างเร่งด่วน เพื่อป้องกันน้ำที่จะไหลมาสมทบ
นอกจากนั้น นายกฯ ยังได้สั่งการเพื่อแก้ปัญหา เช่น ให้เร่งเพิ่มการขุดลอกลุ่มน้ำสาขา ทำพนังกั้นน้ำ ทั้งนี้ นายกฯยังกำชับให้ทุกหน่วยงานที่ได้สั่งการให้เตรียมความพร้อมไว้ก่อนหน้านี้แล้ว ได้ให้ความสำคัญกับการบรรเทาความเดือดร้อนอย่างเร่งด่วนและต่อเนื่อง ไม่ทอดทิ้งให้ประชาชนที่ประสบกับความลำบากจากอุทกภัยฉับพลันนี้ และหากประชาชนต้องการความช่วยเหลือให้รีบติดต่อ เจ้าหน้าที่หรือหน่วยงานของรัฐที่พร้อมให้การช่วยเหลือตลอด 24 ชม.
..............
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35871