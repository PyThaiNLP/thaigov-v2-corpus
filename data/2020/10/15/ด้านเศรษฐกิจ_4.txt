รัฐบาลไทย-ข่าวทำเนียบรัฐบาล-ธพส. อวดเบิกจ่ายงบลงทุนไตรมาส 3 ได้เกินเป้า 181 % พร้อมจัดสัมมนาต่างจังหวัดสิ้นเดือนนี้ ตามนโยบาย รมว.คลัง


วันพุธที่ 14 ตุลาคม 2563
พิมพ์
ธพส. อวดเบิกจ่ายงบลงทุนไตรมาส 3 ได้เกินเป้า 181 % พร้อมจัดสัมมนาต่างจังหวัดสิ้นเดือนนี้ ตามนโยบาย รมว.คลัง
ธพส.รับนโยบายการดำเนินงานด้านเศรษฐกิจภาพรวมจาก รมว.คลัง ชูผลเบิกจ่ายงบลงทุน เร่งรัดการใช้จ่ายงบประมาณไตรมาส 3 เกินเป้า พร้อมจัดสัมมนากระตุ้นเศรษฐกิจ และการท่องเที่ยวภายในประเทศ ตามนโยบายรัฐบาล ระหว่างวันที่ 23-24 ตุลาคมนี้ ณ จ.เชียงใหม่
บริษัท ธนารักษ์พัฒนาสินทรัพย์ จำกัด (ธพส.) รับนโยบายการดำเนินงานด้านเศรษฐกิจภาพรวมจาก นายอาคม เติมพิทยาไพสิฐ รัฐมนตรีว่าการกระทรวงการคลัง ชูผลเบิกจ่ายงบลงทุน เร่งรัดการใช้จ่ายงบประมาณไตรมาส 3 เกินเป้า พร้อมจัดสัมมนากระตุ้นเศรษฐกิจ และการท่องเที่ยวภายในประเทศ ตามนโยบายรัฐบาล ระหว่างวันที่ 23-24 ตุลาคมนี้ ณ จังหวัดเชียงใหม่
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด กล่าวว่า ธพส. ได้เข้ารับนโยบายการดำเนินงานเร่งด่วนจากนายอาคม เติมพิทยาไพสิฐ รัฐมนตรีว่าการกระทรวงการคลังคนใหม่ โดยเน้นการแก้ปัญหาเศรษฐกิจภาพรวม ดูแลภาคธุรกิจที่ได้รับผลกระทบจากโควิด-19 ซึ่งส่งผลกระทบต่อกำลังซื้อและระบบฐานรากภายในประเทศ จึงให้ความสำคัญกับการบริหารภาพรวมเศรษฐกิจให้ฟื้นตัวโดยเร็ว เร่งรัดการใช้จ่ายงบประมาณแผ่นดิน เพื่อให้กระแสเม็ดเงินไหลเวียนเข้าสู่ระบบเศรษฐกิจของประเทศ
สำหรับไตรมาส 3 ที่ผ่านมา ธพส. สามารถเบิกจ่ายงบลงทุนที่ได้รับอนุมัติจาก สำนักงานสภาพัฒนาการเศรษฐกิจและสังคมแห่งชาติจำนวน 429 ล้านบาท ได้มากกว่าที่ตั้งไว้ถึง 181 เปอร์เซ็นต์  ซึ่งส่วนใหญ่เป็นงบลงทุนในการพัฒนาพื้นที่ส่วนขยายโครงการศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซนซี กว่า 160 ล้านบาท
นอกจากนี้ เพื่อสนองนโยบายจากภาครัฐ ธพส. ยังเตรียมจัดสัมมนาเพื่อถ่ายทอดนโยบายการดำเนินงานในปีงบประมาณ 2564 ให้แก่พนักงาน ณ จังหวัดเชียงใหม่ หวังกระตุ้นเศรษฐกิจ และการท่องเที่ยวภายในประเทศ ระหว่างวันที่ 23-24  ตุลาคม นี้ อีกด้วย
ส่วนประชาสัมพันธ์ บริษัท ธนารักษ์พัฒนาสินทรัพย์ จำกัด (ธพส.)
โทร. 0 2142 2264

ที่มา : https://www.thaigov.go.th/news/contents/details/35958