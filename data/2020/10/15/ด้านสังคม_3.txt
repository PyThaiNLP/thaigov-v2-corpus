รัฐบาลไทย-ข่าวทำเนียบรัฐบาล-พม. เยี่ยมให้กำลังใจผู้ได้รับบาดเจ็บจากอุบัติเหตุรถไฟชนรถบัสโดยสาร ที่จังหวัดฉะเชิงเทรา


วันพุธที่ 14 ตุลาคม 2563
พม. เยี่ยมให้กำลังใจผู้ได้รับบาดเจ็บจากอุบัติเหตุรถไฟชนรถบัสโดยสาร ที่จังหวัดฉะเชิงเทรา
พม. เยี่ยมให้กำลังใจผู้ได้รับบาดเจ็บจากอุบัติเหตุรถไฟชนรถบัสโดยสาร ที่จังหวัดฉะเชิงเทรา
วันที่ 12 ต.ค. 63 เวลา 16.30 น. ที่โรงพยาบาลพุทธโสธร อำเภอเมือง จังหวัดฉะเชิงเทรา นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ (ปลัด พม.) พร้อมด้วยคณะผู้บริหารกระทรวง พม. และเจ้าหน้าที่หน่วยงานที่เกี่ยวข้อง ลงพื้นที่ เยี่ยมและให้กำลังใจประชาชนที่ประสบอุบัติเหตุจากกรณีรถไฟชนรถบัสโดยสาร พร้อมทั้งเร่งให้ความช่วยเหลือตามภารกิจของกระทรวง พม.
นางพัชรี กล่าวว่า จากกรณีเกิดอุบัติเหตุรถไฟชนรถบัสโดยสาร ที่จังหวัดฉะเชิงเทรา ทำให้มีผู้เสียชีวิตจำนวน 18 ราย  และผู้ได้รับบาดเจ็บจำนวน 35 ราย  ซึ่งขณะนึ้ กำลังรักษาตัวที่โรงพยาบาล จำนวน 10 ราย ทั้งนี้ รัฐบาลโดยกระทรวง พม. มีความห่วงใยประชาชนทุกคนที่ได้รับผลกระทบจากอุบัติเหตุในครั้งนี้ จึงได้ลงพื้นที่เยี่ยมและให้กำลังใจผู้ที่ได้รับบาดเจ็บ ซึ่งมีภูมิลำเนาอยู่หลายจังหวัด ทั้งนี้ สำหรับแนวทางการช่วยเหลือ จะมีการประสานไปยังสำนักงานพัฒนาสังคมและความมั่นคงของมนุษย์จังหวัดแต่ละจังหวัด เพื่อลงพื้นที่เยี่ยมครอบครัวตามภูมิลำเนาของผู้เสียชีวิตและผู้ได้รับบาดเจ็บ เพื่อประเมินทางสังคมและเร่งช่วยเหลือตามภารกิจของกระทรวง พม. โดยจะพิจารณาเงินสงเคราะห์ต่างๆ เพื่อบรรเทาความเดือดร้อนในเบื้องต้น และบูรณาการกับหน่วยงานที่เกี่ยวข้อง เพื่อให้ความช่วยเหลือในทุกมิติ อาทิ ทุนการศึกษาของเด็ก การฝึกอาชีพ การจัดหางาน และการรักษาพยาบาล เป็นต้น อย่างไรก็ตาม กระทรวง พม. พร้อมให้ความช่วยเหลืออย่างเต็มที่และขอให้กำลังใจทุกครอบครัวสามารถก้าวเดินต่อไปข้างหน้าได้ และหากต้องการความช่วยเหลือเพิ่มเติม สามารถแจ้งมาที่ ศูนย์ช่วยเหลือสังคม สายด่วน พม. โทร.1300 ตลอด 24 ชั่วโมง

ที่มา : https://www.thaigov.go.th/news/contents/details/35941