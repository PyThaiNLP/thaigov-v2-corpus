รัฐบาลไทย-ข่าวทำเนียบรัฐบาล-นายกรัฐมนตรี และคณะรัฐมนตรีชมกิจกรรมรณรงค์ประชาสัมพันธ์สืบสานเทศกาลถือศีลกินผัก (กินเจ) ประจำปี ๒๕๖๓ 


วันพุธที่ 14 ตุลาคม 2563
นายกรัฐมนตรี และคณะรัฐมนตรีชมกิจกรรมรณรงค์ประชาสัมพันธ์สืบสานเทศกาลถือศีลกินผัก (กินเจ) ประจำปี ๒๕๖๓
นายกรัฐมนตรี และคณะรัฐมนตรีชมกิจกรรมรณรงค์ประชาสัมพันธ์สืบสานเทศกาลถือศีลกินผัก (กินเจ) ประจำปี ๒๕๖๓
วันที่ ๑๒ ตุลาคม ๒๕๖๓ เวลา ๐๘.๓๐ น. ก่อนการประชุมคณะรัฐมนตรี (ครม.) นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วย นางยุพา ทวีวัฒนะกิจบวร ปลัดกระทรวงวัฒนธรรม ผู้ว่าราชการจังหวัดภูเก็ต ประธานสภาวัฒนธรรมกรุงเทพมหานคร ผู้บริหารกระทรวงวัฒนธรรม และภาคีเครือข่ายด้านวัฒนธรรม ร่วมให้การต้อนรับ พลเอก ประยุทธ์ จันทร์โอชา นายกรัฐมนตรี คณะรัฐมนตรี และสื่อมวลชน พร้อมนำชมกิจกรรมรณรงค์ประชาสัมพันธ์สืบสานเทศกาลถือศีลกินผัก (กินเจ) ประจำปี ๒๕๖๓ ได้แก่ นิทรรศการสืบสานเทศกาลถือศีลกินผัก (กินเจ) เยาวราช กรุงเทพฯ ,ชลบุรี ,นครสวรรค์ และภูเก็ต การแสดงเชิดสิงห์โต และการจัดแสดงอาหารเจ ณ ตึกสันติไมตรี ทำเนียบรัฐบาล
ทั้งนี้ เนื่องในเทศกาลประเพณีถือศีลกินผัก (กินเจ) ซึ่งถือเป็นเทศกาลสำคัญที่ดีงามของคนจีนและคนไทยเชื้อสายจีนที่ถือปฏิบัติสืบทอดกันมาอย่างยาวนาน ซึ่งในปีนี้ตรงกับวันที่ ๑๗ – ๒๕ ตุลาคม ๒๕๖๓ กระทรวงวัฒนธรรมในฐานะหน่วยงานที่มีภารกิจในการอนุรักษ์ รักษา สืบสาน และต่อยอดวัฒนธรรมประเพณีอันดีงามให้คงอยู่ จึงบูรณาร่วมกับหน่วยงานภาครัฐ ภาคเอกชน และภาคประชาชน ส่งเสริมและสนับสนุนการจัดงานเทศกาลถือศีลกินผัก (กินเจ) ประจำปี ๒๕๖๓ ทั่วทุกภูมิภาคของประเทศ อาทิ งานเทศกาลกินเจเยาวราช ประจำปี ๒๕๖๓ งานเทศกาลถือศีลกินเจ ณ ศาลเจ้าพ่อ-เจ้าแม่ หน้าผาปากน้ำโพธิ์ จ.นครสวรรค์ เป็นต้น

ที่มา : https://www.thaigov.go.th/news/contents/details/35956