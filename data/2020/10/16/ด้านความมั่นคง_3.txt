รัฐบาลไทย-ข่าวทำเนียบรัฐบาล-‘สุชาติ’ ส่งที่ปรึกษารัฐมนตรี ลุยเมืองกาญจน์ ส่งเสริมอาชีพแรงงานอิสระ สร้างรายได้ที่มั่นคง


วันพฤหัสบดีที่ 15 ตุลาคม 2563
‘สุชาติ’ ส่งที่ปรึกษารัฐมนตรี ลุยเมืองกาญจน์ ส่งเสริมอาชีพแรงงานอิสระ สร้างรายได้ที่มั่นคง
รัฐมนตรีสุชาติ ชมกลิ่น มอบหมายให้ ที่ปรึกษารัฐมนตรีฯ ลงพื้นที่จังหวัดกาญจนบุรี เยี่ยมและให้กำลังใจกลุ่มแรงงานนอกระบบ รับฟังข้อมูลการขับเคลื่อนนโยบายด้านแรงงาน ประชุมหัวหน้าส่วน ส่งเสริมอาชีพแรงงานอิสระกลุ่มผู้สูงอายุ ให้มีรายได้ที่มั่นคง
เมื่อวันที่ 15 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานตรวจเยี่ยมและให้กำลังใจกลุ่มแรงงานนอกระบบ ณ ศูนย์เรียนรู้เศรษฐกิจพอเพียงบ้านหนองทราย ตำบลหนองสาหร่าย อำเภอพนมทวน จังหวัดกาญจนบุรี โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน เข้าร่วมในครั้งนี้ด้วย โอกาสนี้ได้ตรวจเยี่ยมและให้กำลังใจแก่กลุ่มอาชีพที่มาร่วมออกบูธ ได้แก่ กลุ่มผู้รับงานไปทำที่บ้าน 1 กลุ่ม คือ กลุ่มจักรสานเส้นพลาสติก กลุ่มผู้สูงอายุจังหวัดกาญจนบุรี จำนวน 6 กลุ่ม ได้แก่ กลุ่มขนมกล้วยอบเนย  ขนมทองม้วน  ขนมนางเล็ด  พริกแกง  ผ้าขาวม้าทอมือ  ข้าวสารบรรจุถุง  กลุ่มการทำพรมเช็ดเท้า  และไม้กรวดดอกหญ้า เป็นต้น
ในช่วงบ่าย ที่ปรึกษารัฐมนตรีฯ เป็นประธานการประชุมมอบนโยบาย และแนวทางการปฏิบัติราชการกระทรวงแรงงานของรัฐมนตรีว่าการกระทรวงแรงงาน ให้กับหัวหน้าส่วนราชการสังกัดกระทรวงแรงงาน พร้อมตรวจเยี่ยมการดำเนินงานของศูนย์บริการเบ็ดเสร็จ (One Stop Service : OSS) ที่เปิดบริการให้นายจ้างพาแรงงานต่างด้าวมาดำเนินการขอใบอนุญาตทำงานให้แล้วเสร็จภายใน 31 ตุลาคมนี้ และเยี่ยมชมร้านค้าของกลุ่มผู้รับงานไปทำที่บ้านซึ่งได้เปิดพื้นที่จัดแสดงและจำหน่ายสินค้าของกลุ่มผู้รับงานไปทำที่บ้านและกลุ่มผู้สูงอายุภายในจังหวัดอีกด้วย ณ สำนักงานจัดหางานจังหวัดกาญจนบุรี ถ.แม่น้ำแม่กลอง ต.ปากแพรก อ.เมือง จ.กาญจนบุรี โดยที่ปรึกษารัฐมนตรีฯ กล่าวว่า ท่านนายกรัฐมนตรี พล.อ.ประยุทธ์ จันทร์โอชา ได้ให้ความสำคัญกับการส่งเสริมอาชีพให้แก่พี่น้องประชาชนในพื้นที่ต่างจังหวัด เพื่อให้เกิดการจ้างงาน และมีรายได้ที่มั่นคง เป็นการกระจายรายได้ไปสู่ท้องถิ่น ในวันนี้ท่านสุชาติ ชมกลิ่น รัฐมนตรีว่าการกระทรวงแรงงาน จึงได้มอบหมายให้ดิฉันและคณะลงพื้นที่จังหวัดกาญจนบุรี เพื่อมาประชุมมอบนโยบายและแนวทางการปฏิบัติราชการของกระทรวงแรงงาน พร้อมรับฟังข้อมูลสภาพปัญหาและข้อเสนอแนะจากทุกภาคส่วนในพื้นที่ ตลอดจนเยี่ยมเยียนพบปะพูดคุยเพื่อสร้างขวัญและกำลังใจในการพัฒนาอาชีพของกลุ่มผู้รับงานไปทำที่บ้านและกลุ่มผู้สูงอายุในพื้นที่อีกด้วย
โอกาสนี้ ที่ปรึกษา รมว.แรงงาน ได้กำชับให้หัวหน้าส่วนราชการในสังกัดกระทรวงแรงงานในพื้นที่เข้าไปดูแลส่งเสริมคุณภาพชีวิตของแรงงานอิสระตามภารกิจของหน่วยงาน ทั้งการให้สมัครเป็นผู้ประกันตนมาตรา 40 ในระบบประกันสังคม การสมัครเป็นสมาชิกกองทุนเพื่อผู้รับงานไปทำที่บ้าน การรณรงค์ส่งเสริมด้านอาชีวอนามัยและความปลอดภัยในการทำงาน การส่งเสริมการพัฒนาทักษะฝีมือและฝึกอาชีพตามความต้องการ เพื่อสร้างความยั่งยืนให้แก่กลุ่มอาชีพ ตลอดจนเป็นการยกระดับคุณภาพชีวิตของแรงงานอิสระให้ดียิ่งขึ้น
จากนั้น ที่ปรึกษารัฐมนตรีฯ และคณะ ยังได้ไปตรวจเยี่ยมการดำเนินงานลงทะเบียนสิทธิเพื่อขอรับการฉีดวัคซีนไข้หวัดใหญ่ การมอบใบรับรองแก่เครือข่าย “บวร” (บ้าน วัด โรงเรียน) จำนวน 3 ราย และมอบสิ่งของเพื่อการดำรงชีวิตประจำวันแก่ผู้ทุพพลภาพ จำนวน 1 ราย ณ สำนักงานประกันสังคมจังหวัดกาญจนบุรี ถนนแม่น้ำแม่กลอง ตำบลปากแพรก อำเภอเมือง จังหวัดกาญจนบุรี
สำหรับสถานการณ์ด้านแรงงาน พบว่า ในไตรมาส 2 ปี 2563 มีประชากร 796,705 คน อยู่ในวัยทำงาน 648,172 คน อยู่ในกำลังแรงงาน 464,099 คน ผู้มีงานทำ 446,959 คน อยู่ในภาคเกษตร 189,206 คน อยู่นอกภาคเกษตร 257,726 คน ผู้ว่างงาน 13,763 คน มีแรงงานนอกระบบ 290,962 คน มีสถานประกอบการกองทุนเงินทดแทน 3,276 แห่ง ลูกจ้าง 69,924 คน กองทุนประกันสังคม 3,118 แห่ง ลูกจ้าง 128,721 คน ขอรับสิทธิประโยชน์กรณีว่างงานจากเหตุสุดวิสัยโควิด -19 จำนวน 12,259 ราย เป็นเงิน 113,204,326 บาท มีแรงงานต่างด้าว 3 สัญชาติ 26,404 คน ชนกลุ่มน้อย 5,795 คน

ที่มา : https://www.thaigov.go.th/news/contents/details/35998