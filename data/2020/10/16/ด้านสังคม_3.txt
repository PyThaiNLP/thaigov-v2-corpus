รัฐบาลไทย-ข่าวทำเนียบรัฐบาล-สาธิต ลงพื้นที่ให้กำลังใจ อสม.และเจ้าหน้าที่ ร่วมกันเฝ้าระวังป้องกันจ.สุราษฎร์ธานีจากโควิด 19


วันพฤหัสบดีที่ 15 ตุลาคม 2563
สาธิต ลงพื้นที่ให้กำลังใจ อสม.และเจ้าหน้าที่ ร่วมกันเฝ้าระวังป้องกันจ.สุราษฎร์ธานีจากโควิด 19
รัฐมนตรีช่วยว่าการกระทรวงสาธารณสุข ชื่นชมการจัดการโควิด 19 จังหวัดสุราษฎร์ธานี มี อสม. เจ้าหน้าที่ทำงานร่วมกับชุมชน เฝ้าระวัง ป้องกันโรค ทำให้ไม่พบผู้ติดเชื้อรายใหม่เพิ่ม
รัฐมนตรีช่วยว่าการกระทรวงสาธารณสุข ชื่นชมการจัดการโควิด 19 จังหวัดสุราษฎร์ธานี มี อสม. เจ้าหน้าที่ทำงานร่วมกับชุมชน เฝ้าระวัง ป้องกันโรค ทำให้ไม่พบผู้ติดเชื้อรายใหม่เพิ่ม
วันนี้  (15 ตุลาคม 2563) ที่จังหวัดสุราษฎร์ธานี ​ดร.สาธิต​ ปิตุ​เต​ชะ​ รัฐมนตรี​ช่วยว่าการ​กระทรวง​สาธารณสุข​ พร้อมด้วย นายแพทย์​พิทักษ์พล บุณยมาลิก ผู้​ตรวจราชการ​กระทรวง​สาธารณสุข​เขต​สุขภาพ​ที่​ 11​ และคณะ ลง​พื้นที่​ตรวจเยี่ยมให้กำลังใจเจ้าหน้าที่และอาสาสมัครสาธารณสุขประจำหมู่บ้าน ที่โรงพยาบาลบ้านนาเดิม โรงพยาบาลท่าชนะ โรงพยาบาลท่าโรงช้าง
ดร.สาธิตกล่าวว่า อสม.เป็นกำลังสำคัญ ที่ทำงานร่วมกับเจ้าหน้าที่สาธารณสุข ดูแลสุขภาพประชาชนในพื้นที่ โดยเฉพาะช่วยสถานการณ์โควิด 19 ที่ผ่านมา อสม.ได้ลงเคาะประตูบ้านให้ความรู้ เฝ้าระวัง ป้องกัน ควบคุมโรคโควิด 19  และทำงานร่วมกับโรงพยาบาลส่งเสริมตำบล โรงพยาบาลชุมชน ผู้นำชุมชน และภาคีเครือข่ายในพื้นที่ โดยที่รพ. ท่าชนะ พบผู้ติดเชื้อ 1 รายเป็นผู้สัมผัสจากกรณีการติดเชื้อที่สนามมวย โรงพยาบาลท่าชนะได้ติดตามผู้สัมผัสมาตรวจหาเชื้อเกือบ 100 ราย ไม่พบการติดเชื้อ และผู้นำชุมชน ผู้ใหญ่บ้าน กำนัน อสม. ได้ช่วยกันเฝ้าระวังต่อที่บ้านจนครบ 1 เดือนหลังจากออกจากโรงพยาบาล ส่วนผู้สัมผัสได้ช่วยกันติดตามสอดส่องเฝ้าระวังอาการจนครบ 14 วันอย่างเข้มแข็ง ส่งผลให้ท่าชนะไม่มีผู้ติดเชื้อในอำเภอเพิ่ม เป็นตัวอย่างความสำเร็จของการจัดการแบบบูรณาการและการมีส่วนร่วมของภาคีเครือข่ายที่เข้มแข็ง ขอให้รักษาแนวทางปฏิบัติเช่นนี้ต่อไป
นอกจากนี้ การเฝ้าระวัง ป้องกันควบคุมโรคติดเชื้อไวรัสโคโรนา 2019 ภายใต้ศูนย์ปฏิบัติการบริหารจัดการสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ระดับอำเภอ/ จังหวัด เข้มข้นมาตรการคัดกรองและติดตามกลุ่มต้องเฝ้าระวัง ทั้งในประชาชนทั่วไป อสม. และบุคลากรทุกคนในโรงพยาบาลมีการบังคับใช้มาตรการทางสังคมป้องกันโรคควบคู่กับการใช้มาตรการทางกฎหมาย การจัดบริการหน่วยบริการแบบ New normal อาทิ การให้บริการจัดส่งยาผู้ป่วยโรคเรื้อรัง เช่น เบาหวาน โรคความดันโลหิตสูงที่บ้านและการให้บริการโรคระบบทางเดินหายใจแยกจากผู้ป่วยอื่น ส่งผลให้จังหวัดสุราษฎร์ธานีไม่พบผู้ติดเชื้อโควิด 19 รายใหม่
“เจ้าหน้าที่สาธารณสุข และอสม.จะต้องมีสุขภาพดี กินอาหารที่มีประโยชน์ ลดหวานมันเค็ม ร่วมกับการออกกำลังกาย เป็นต้นแบบคนในชุมชนในการสวมหน้ากาก 100 เปอร์เซนต์ ล้างมือบ่อย ๆ  เว้นระยะห่าง เมื่อทุกคนช่วยกันจะช่วยป้องกันโควิด 19 ได้”  ดร.สาธิตกล่าว
****************************************** 15 ตุลาคม 2563

ที่มา : https://www.thaigov.go.th/news/contents/details/35991