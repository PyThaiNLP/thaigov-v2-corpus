รัฐบาลไทย-ข่าวทำเนียบรัฐบาล-Monthly Customs Press 1/2564


วันพฤหัสบดีที่ 15 ตุลาคม 2563
พิมพ์
Monthly Customs Press 1/2564
อธิบดีกรมศุลกากร มีนโยบายให้มีการประชาสัมพันธ์เชิงรุก เพื่อสร้างการรับรู้ ความเข้าใจแก่ประชาชนและผู้ที่มีส่วนเกี่ยวข้องในเชิงนโยบาย โครงการ และประเด็นต่าง ๆ โดยคณะโฆษกกรมศุลกากรและหน่วยงานที่เกี่ยวข้องจะร่วมดำเนินการแถลงข่าวเป็นประจำทุกเดือน
วันนี้ (วันพฤหัสบดีที่ 15 ตุลาคม  2563) เวลา 14.00 น. ณ ศูนย์แถลงข่าว ชั้น 2 อาคาร 1 กรมศุลกากร นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร กล่าวว่า นายพชร อนันตศิลป์ อธิบดีกรมศุลกากร มีนโยบายให้มีการประชาสัมพันธ์เชิงรุก เพื่อสร้างการรับรู้ ความเข้าใจแก่ประชาชนและผู้ที่มีส่วนเกี่ยวข้องในเชิงนโยบาย โครงการ และประเด็นต่าง ๆ โดยคณะโฆษกกรมศุลกากรและหน่วยงานที่เกี่ยวข้องจะร่วมดำเนินการแถลงข่าวเป็นประจำทุกเดือนและสำหรับประเด็นที่น่าสนใจในการแถลงข่าวประจำเดือนตุลาคม 2563 ได้แก่ ผลการตรวจพบการกระทำความผิดประจำเดือนกันยายน 2563 ซึ่งมีรายละเอียด ดังนี้
1. ผลการตรวจพบการกระทำความผิดประจำเดือนกันยายน 2563
ตามที่อธิบดีกรมศุลกากรมีนโยบายให้การเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักร เพื่อให้เกิดความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ. ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาที่มีความเสี่ยงในการลักลอบนำสินค้าเข้ามาในราชอาณาจักรเพิ่มขึ้น นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ องค์การตำรวจสากล(Interpol) สำนักงานป้องกันและปราบปรามยาเสพติด (Drug Enforcement Administration: DEA) เป็นต้น เพื่อแลกเปลี่ยนข้อมูลการข่าวระหว่างกัน
สำหรับเดือนกันยายน 2563 กรมศุลกากรตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากร จำนวน 1,460 คดี คิดเป็นมูลค่ารวม 243 ล้านบาท  ทั้งนี้ กรมศุลกากรตรวจพบการกระทำความผิดในปีงบประมาณ พ.ศ. 2563  (ตั้งแต่เดือนตุลาคม 2562 – กันยายน 2563) ทั้งสิ้น 24,508 คดี
คิดเป็นมูลค่ารวมทั้งสิ้น 3,258 ล้านบาท
ผลงานที่น่าสนใจในช่วงเดือนกันยายน 2563 มีดังนี้
1.1 การจับกุมยาเสพติดให้โทษประเภทเอ็กซ์ตาซี่
เมื่อวันที่ 9 กันยายน 2563 กรมศุลกากร ได้ตรวจพบพัสดุต้องสงสัย ต้นทางจากต่างประเทศ จำนวน 1 หีบห่อ จึงประสานเจ้าหน้าที่ ป.ป.ส. เจ้าหน้าที่ตำรวจ เจ้าหน้าที่ ศรภ. กองบัญชาการกองทัพไทยและพนักงานบริษัท ไปรษณีย์ไทย จำกัด ร่วมกันเปิดตรวจพัสดุดังกล่าว ผลการตรวจสอบ พบเป็นยาเสพติดให้โทษประเภท 1 (เอ็กซ์ตาซี่) เม็ดสีฟ้า จำนวนประมาณ 50,070 เม็ด น้ำหนักรวมสิ่งห่อหุ้มประมาณ 16.17 กิโลกรัม คิดเป็นมูลค่าประมาณ 40 ล้านบาท
ทั้งนี้สถิติการตรวจยึดยาเสพติดและวัตถุออกฤทธิ์ต่อจิตและประสาทในปีงบประมาณ พ.ศ. 2563 ตั้งแต่เดือนตุลาคม 2562 – กันยายน 2563 มีจำนวนคดี 223 คดี มูลค่ากว่า 1,340 ล้านบาท
1.2 การจับกุมน้ำมันดีเซล
เมื่อวันที่ 7 กันยายน  2563 กรมศุลกากร ได้ทำการตรวจสอบรถบรรทุกน้ำมัน จำนวน 2 คัน โดยคันที่ 1 ริมถนนพระราม 2 ตำบลบางน้ำจืด อำเภอเมือง จังหวัดสมุทรสาคร พบน้ำมันดีเซล 16,000 ลิตร คันที่ 2 ริมถนนหมายเลข 2020 ตำบลบางหญ้าแพรก อำเภอเมือง จังหวัดสมุทรสาคร พบน้ำมันดีเซล 16,000 ลิตร มีเมืองกำเนิดต่างประเทศที่ไม่มีหลักฐานการผ่านพิธีการศุลกากรมาแสดงขณะตรวจค้น รวมประมาณ 32,000 ลิตร คิดเป็นมูลค่าประมาณ 8 แสนบาท
ทั้งนี้สถิติการจับกุมน้ำมันเชื้อเพลิงในปีงบประมาณ พ.ศ. 2563  ตั้งแต่เดือนตุลาคม 2562 – กันยายน 2563 ได้แก่ น้ำมันดีเซล จำนวน 315 คดี ปริมาณ 5.66 แสนลิตร มูลค่ากว่า 12.2 ล้านบาท น้ำมันเบนซิน จำนวน 367 คดี ปริมาณ 1.57 แสนลิตร มูลค่ากว่า 3.8 ล้านบาท
1.3 การจับกุมสินค้าเกษตร
เมื่อวันที่ 1 กันยายน 2563 กรมศุลกากรได้ตรวจค้นห้องเย็นแห่งหนึ่ง ตำบลคลองสอง อำเภอคลองหลวง จังหวัดปทุมธานี พบสินค้าเกษตรประเภทมันฝรั่ง มีเมืองกำเนิดต่างประเทศ โดยไม่มีเอกสารหลักฐานการผ่านพิธีการทางศุลกากรมาแสดงขณะตรวจค้น ปริมาณกว่า 15 ตัน มูลค่ากว่า 4 แสนบาท
เมื่อวันที่ 21 กันยายน 2563 กรมศุลกากรได้ทำการตรวจค้นบริเวณป่าสวนยาง ตำบลควนลัง อำเภอหาดใหญ่ จังหวัดสงขลา ผลการตรวจค้นพบ กระเทียมบรรจุกระสอบจำนวน 1,000 กระสอบ โดยไม่พบเอกสารหลักฐานการผ่านพิธีการทางศุลกากร  มูลค่ากว่า 320,000 บาท
เมื่อวันที่ 25 กันยายน 2563 กรมศุลกากรได้ออกลาดตระเวนเพื่อป้องกันการกระทำความผิดทางกฎหมายศุลกากร บริเวณทางหลวงแผ่นดินหมายเลข 43 หาดใหญ่- ปัตตานี พบรถบรรทุกสิบล้อจำนวน 2 คัน มีคลุมผ้าใบมิดชิด ขับมุ่งหน้าเข้า อำเภอหาดใหญ่ จังหวัดสงขลา จึงได้แสดงตัวขอตรวจค้น ผลการตรวจค้นพบมะพร้าว จำนวนรวมประมาณ 27 ตัน โดยไม่มีเอกสารหลักฐานการนำเข้าหรือเอกสารประกอบจากหน่วยงานที่เกี่ยวข้อง มูลค่ากว่า 430,000 บาท
ทั้งนี้ สถิติการตรวจยึดสินค้าเกษตรในปีงบประมาณ พ.ศ. 2563 ตั้งแต่เดือนตุลาคม 2562 – กันยายน 2563 มีจำนวนคดี ทั้งสิ้น 627 คดี มูลค่ากว่า 44.8 ล้านบาท
1.4 การจับกุมบุหรี่
เมื่อวันที่ 9 กันยายน 2563 กรมศุลกากร โดยสำนักงานศุลกากรท่าเรือกรุงเทพ ได้ทำการตรวจสอบสินค้าที่นำเข้าทางเรือ พบบุหรี่ที่นำเข้าจากต่างประเทศ โดยได้รับแจ้งจากตัวแทนฯ เครื่องหมายการค้า ว่ามีการละเมิดเครื่องหมายการค้า ดังกล่าว จำนวน 1,040 หีบห่อ (CT) ปริมาณ 520,000 ซอง ถือเป็นการนำของที่ผ่านหรือกำลังผ่านพิธีการศุลกากรเข้ามาในราชอาณาจักร โดยหลีกเลี่ยงข้อห้าม อันเป็นความผิดฐานสำแดงเท็จหลีกเลี่ยงข้อห้าม ตามมาตรา 202 และมาตรา 244 ประกอบ มาตรา 252 แห่ง พ.ร.บ. ศุลกากร พ.ศ.2560 พ.ร.บ.เครื่องหมายการค้า พ.ศ.2534 และ พ.ร.บ. การส่งออกไปนอกและการนำเข้ามาในราชอาณาจักรซึ่งสินค้า พ.ศ. 2522 คิดเป็นมูลค่าประมาณ 46 ล้านบาท
ต่อมาเมื่อวันที่ 30 กันยายน 2563 กรมศุลกากร โดยสำนักงานศุลกากรท่าเรือกรุงเทพ ได้ทำการตรวจสอบพบบุหรี่ละเมิดเครื่องหมายการค้า จำนวน 1,000 หีบห่อ  (50 COTTON/หีบห่อ) (10 ซอง/COTTON) ปริมาณรวม 500,000 ซอง (20 มวน/ซอง) ถือเป็นการนำของที่ผ่านหรือกำลังผ่านพิธีการศุลกากรเข้ามาในราชอาณาจักร โดยหลีกเลี่ยงข้อห้าม อันเป็นความผิดฐานสำแดงเท็จหลีกเลี่ยงข้อห้าม ตามมาตรา 202 และมาตรา 244 ประกอบ มาตรา 252 แห่ง พ.ร.บ. ศุลกากร พ.ศ.2560 พ.ร.บ. เครื่องหมายการค้า พ.ศ.2534 และ พ.ร.บ. การส่งออกไปนอกและการนำเข้ามาในราชอาณาจักรซึ่งสินค้า พ.ศ. 2522  คิดเป็นมูลค่าประมาณ 43.9 ล้านบาท
ทั้งนี้สถิติการจับกุมบุหรี่และบุหรี่ไฟฟ้าในปีงบประมาณ พ.ศ. 2563  ตั้งแต่เดือนตุลาคม 2562 – กันยายน 2563 มีจำนวนคดี ได้แก่ 1. บุหรี่ จำนวน 849 คดี คิดเป็นมูลค่ารวม 248.5 ล้านบาท  2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 656 คดี คิดเป็นมูลค่ารวม 15.1 ล้านบาท
1.5. ผลการจับกุมผลิตภัณฑ์ทางการแพทย์
เมื่อวันที่ 8 ตุลาคม 2563 กรมศุลกากรตรวจพบผลิตภัณฑ์ทางการแพทย์ที่แสดง(สำแดง) เป็นสิ่งปรุงแต่งที่มีกลิ่นหอม ผ่านทางสำนักงานศุลกากรตรวจสินค้าท่าอากาศยานสุวรรณภูมิ เมื่อส่งสินค้าตัวอย่างให้สำนักงานคณะกรรมการอาหารและยาตรวจสอบ พบว่า เป็นสินค้าที่เข้าข่ายเป็นเครื่องมือแพทย์ ตามพระราชบัญญัติเครื่องมือแพทย์ พ.ศ. 2551 ซึ่งแก้ไขและเพิ่มเติมโดยพระราชบัญญัติเครื่องมือแพทย์ (ฉบับที่ 2) พ.ศ. 2562 สินค้าเข้าข่ายเป็นยา ตามพระราชบัญญัติยา พ.ศ. 2510 และสินค้าที่เข้าข่ายเป็นอาหาร ตามพระราชบัญญัติอาหาร พ.ศ. 2522 ซึ่งเป็นการนำของต้องกำกัดเข้ามาในราชอาณาจักรโดยไม่ได้รับอนุญาต คิดเป็นมูลค่าประมาณ 3 แสนบาท

ที่มา : https://www.thaigov.go.th/news/contents/details/35999