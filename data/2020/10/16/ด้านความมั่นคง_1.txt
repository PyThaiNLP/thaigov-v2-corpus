รัฐบาลไทย-ข่าวทำเนียบรัฐบาล-‘สุชาติ’ ส่ง ที่ปรึกษารัฐมนตรี คิกออฟ บริการฉีดวัคซีนไข้หวัดใหญ่ผู้ประกันตน อายุ 50 ปีขึ้นไป รพ.เครือข่ายทั่วประเทศ


วันพฤหัสบดีที่ 15 ตุลาคม 2563
‘สุชาติ’ ส่ง ที่ปรึกษารัฐมนตรี คิกออฟ บริการฉีดวัคซีนไข้หวัดใหญ่ผู้ประกันตน อายุ 50 ปีขึ้นไป รพ.เครือข่ายทั่วประเทศ
รัฐมนตรีสุชาติ ชมกลิ่น มอบหมาย ที่ปรึกษารัฐมนตรีฯ ตรวจเยี่ยมการให้บริการวัคซีนไข้หวัดใหญ่แก่ผู้ประกันตน ณ โรงพยาบาลพระจอมเกล้าเพชรบุรี ส่งเสริมสุขภาพและป้องกันโรคผู้ประกันตนกลุ่มเสี่ยง ที่มีอายุตั้งแต่ 50 ปีขึ้นไป เริ่มดีเดย์ 15 ต.ค.ที่โรงพยาบาลเครือ
เมื่อวันที่ 15 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมาย นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานเยี่ยมชมกิจกรรมส่งเสริมสุขภาพป้องกันโรคและการฉีดวัคซีนป้องกันโรคไข้หวัดใหญ่ (Healthy Thailand เพื่อผู้ประกันตน) ณ โรงพยาบาลพระจอมเกล้าเพชรบุรี อ.เมืองเพชรบุรี จ.เพชรบุรี โดยมี นางเอกรัตน์ นาคาคง รองผู้ว่าราชการจังหวัดเพชรบุรี นายแพทย์ชุมพล เดชะอำไพ ผู้อำนวยการโรงพยาบาลพระจอมเกล้าเพชรบุรี และนายนันทชัย ปัญญาสุรฤทธิ์ ผู้ตรวจราชการสำนักงานประกันสังคม ร่วมให้การต้อนรับ
โดยที่ปรึกษารัฐมนตรีฯ กล่าวว่า รัฐบาล ภายใต้การนำของพลเอกประยุทธ์ จันทร์โอชา นายกรัฐมนตรี ได้มีความห่วงใยสุขภาพของพี่น้องประชาชน โดยเฉพาะช่วงที่มีการแพร่ระบาดของโควิด – 19 แม้ว่าประเทศไทยจะควบคุมการแพร่ระบาดได้ก็ตาม แต่การมีสุขภาพที่ดีของทุกคนจึงเป็นสิ่งสำคัญ และในวันนี้ ท่านสุชาติ ชมกลิ่น รัฐมนตรีว่าการกระทรวงแรงงาน ได้มอบหมายให้ดิฉันมาตรวจเยี่ยมและกำลังใจผู้ประกันตนที่เข้ารับการฉีดวัคซีนไข้หวัดใหญ่ เนื่องจากในแต่ละปีพบว่า มีกลุ่มเสี่ยงที่ป่วยเป็นไข้หวัดใหญ่เป็นจำนวนมาก กระทรวงแรงงาน โดยสำนักงานประกันสังคม จึงได้จัดกิจกรรมส่งเสริมสุขภาพป้องกันโรคและการฉีดวัคซีนป้องกันโรคไข้หวัดใหญ่ (Healthy Thailand เพื่อผู้ประกันตน) โดยมีวัตถุประสงค์เพื่อสร้างภูมิคุ้มกันให้แก่ผู้ประกันตนให้ได้รับวัคซีนไข้หวัดใหญ่ ลดอัตราการเจ็บป่วยของผู้ประกันตนที่มีอายุ 50 ปีขึ้นไป มุ้งเน้นให้การคุ้มครองดูแลผู้ประกันตนซึ่งเป็นแรงงานสำคัญของประเทศ โดยเล็งเห็นถึงความสำคัญของการป้องกันมากกว่าการรักษา ที่สำนักงานประกันสังคมร่วมกับโรงพยาบาลพระจอมเกล้าเพชรบุรี จัดให้มีขึ้นในวันนี้
นางธิวัลรัตน์ กล่าวต่อว่า การฉีดวัคซีนไข้หวัดใหญ่ซึ่งผู้ประกันตน มาตรา 33 และมาตรา 39 ที่มีอายุ 50 ปีขึ้นไป สามารถรับบริการได้ที่โรงพยาบาลตามสิทธิ หรือโรงพยาบาลตามที่สำนักงานประกันสังคมกำหนด โดยในวันนี้สำนักงานประกันสังคมกรุงเทพมหานครพื้นที่ 9 ร่วมกับโรงพยาบาลนพรัตนราชธานี ได้จัดให้บริการฉีดวัคซีนไข้หวัดใหญ่ให้แก่ผู้ประกันตน ณ คลินิกประกันสังคมชั้น 2 อาคารนวราชจักรี นับเป็นนิมิตรหมายอันดีของความร่วมมือระหว่างสำนักงานประกันสังคมและพันธมิตรสถานพยาบาลประกันสังคม ในการส่งเสริมสุขภาพป้องกันโรคเพื่อให้ลูกจ้าง ผู้ประกันตน มีสุขภาพพลานามัยที่ดี มีความปลอดภัยในการทำงาน โดยเฉพาะในช่วงที่ต้องปรับตัวให้เข้ากับวิถีการดำรงชีวิตแบบใหม่ (New Normal) เพื่อลดความเสี่ยงในการเกิดโรคต่างๆ รวมถึงโรคระบาดจากเชื้อ COVID-19 ที่ส่งผลกระทบต่อทุกประเทศทั่วโลก โดยสำนักงานประกันสังคมจะเริ่มให้บริการฉีดวัคซีนไข้หวัดใหญ่ ในปี 2563 ได้ตั้งแต่วันที่ 15 ตุลาคม ถึงวันที่ 31 ธันวาคม 2563 และตั้งแต่ปี 2564 เป็นต้นไป ให้บริการได้ระหว่างวันที่ 1 พฤษภาคม ถึง 31 สิงหาคมของทุกปี

ที่มา : https://www.thaigov.go.th/news/contents/details/35982