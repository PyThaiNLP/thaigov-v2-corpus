รัฐบาลไทย-ข่าวทำเนียบรัฐบาล-อนุทิน สนับสนุนจังหวัดอำนาจเจริญเป็นศูนย์กลางด้านสมุนไพร


วันพฤหัสบดีที่ 15 ตุลาคม 2563
อนุทิน สนับสนุนจังหวัดอำนาจเจริญเป็นศูนย์กลางด้านสมุนไพร
รองนายกรัฐมนตรีและรัฐมนตรีว่าการกระทรวงสาธารณสุข พร้อมสนับสนุนอำนาจเจริญเป็นศูนย์กลางด้านสมุนไพร นำร่องปลูกกัญชาทางการแพทย์ร่วมวิสาหกิจชุมชน เริ่ม 16 ตุลาคมนี้ ฝาก อสม.ช่วยรณรงค์ประชาชนการ์ดอย่าตก จนกว่าจะมีวัคซีนโควิด 19
รองนายกรัฐมนตรีและรัฐมนตรีว่าการกระทรวงสาธารณสุข พร้อมสนับสนุนอำนาจเจริญเป็นศูนย์กลางด้านสมุนไพร นำร่องปลูกกัญชาทางการแพทย์ร่วมวิสาหกิจชุมชน เริ่ม 16 ตุลาคมนี้ ฝาก อสม.ช่วยรณรงค์ประชาชนการ์ดอย่าตก จนกว่าจะมีวัคซีนโควิด 19
วันนี้ (15 ตุลาคม 2563) นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข ให้สัมภาษณ์ภายหลังเป็นประธานเปิดอาคารทันตกรรมและแพทย์แผนไทย สำนักสาธารณสุขจังหวัดอำนาจเจริญ ว่า ในปี 2564 รัฐบาลมีแผนสนับสนุนให้จังหวัดอำนาจเจริญเป็นศูนย์กลางด้านสมุนไพร และอนุมัติให้เป็นพื้นที่นำร่องในการปลูกกัญชาทางการแพทย์ ซึ่งเป็นความร่วมมือระหว่างโรงพยาบาลส่งเสริมสุขภาพตำบลในพื้นที่และวิสาหกิจชุมชน เพื่อขายให้กับองค์การเภสัชกรรม โดยจะเริ่มวันที่ 16 ตุลาคม 2563 และจะมีการอบรม อสม. เกี่ยวกับการปลูกและการใช้กัญชาทางการแพทย์ด้วย
นายอนุทินกล่าวต่อว่า ในช่วงสถานการณ์โรคโควิด 19 อสม.ได้เข้ามาช่วยบุคลากรสาธารณสุขในชุมชนและโรงพยาบาล รวมทั้งเฝ้าระวังคนต่างถิ่นที่เข้ามาในพื้นที่ คัดกรองความเสี่ยง สอบถามอาการป่วย ให้คำแนะนำประชาชน รณรงค์ให้ใส่หน้ากากผ้า/หน้ากากอนามัย ล้างมือ เว้นระยะห่าง ทำให้ประเทศไทยควบคุมโรคโควิด 19 ในชุมชนได้เป็นอย่างดีจนทั่วโลกยอมรับและชื่นชม โดยเรียก อสม.ว่าเป็น Village Health Volunteers (VHV) ดังนั้น ขอให้ อสม.ช่วยรณรงค์ให้ประชาชนการ์ดอย่าตกอย่างต่อเนื่อง จนกว่าจะมีวัคซีนป้องกันโควิด 19 ช่วงนี้จึงควรใส่หน้ากากอนามัยหรือหน้ากากผ้าไว้ก่อน เป็นการสร้างสุขภาพที่ดี ช่วยป้องกันโรคโควิด 19 วัณโรค และโรคระบบทางเดินหายใจอื่นๆ เมื่อการเจ็บป่วยจากโรคเหล่านี้ลดลงก็จะช่วยประหยัดงบประมาณค่ารักษาพยาบาลให้แก่ประเทศ เรียกว่าความรู้ด้านสุขภาพที่ อสม.ถ่ายทอดแก่ประชาชนไม่มีวันหมดอายุ ต่างจากวัคซีนที่มีวันหมดอายุได้
ทั้งนี้ ภายในเดือนธันวาคม 2563 สำนักงานสาธารณสุขจังหวัดอำนาจเจริญ จะเปิดให้บริการทันตกรรมและแพทย์แผนไทยเต็มรูปแบบ เพิ่มการเข้าถึงบริการประชาชน ลดความแออัดของโรงพยาบาลทั่วไป รวมทั้งภายในอาคารทันตกรรมและแพทย์แผนไทย ยังเปิดจำหน่ายสินค้าสมุนไพรจากศูนย์แพทย์แผนไทยพนา โรงพยาบาลพนา เป็นทางเลือกให้กับประชาชน
********************************** 15 ตุลาคม 2563

ที่มา : https://www.thaigov.go.th/news/contents/details/35997