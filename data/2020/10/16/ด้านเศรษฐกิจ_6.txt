รัฐบาลไทย-ข่าวทำเนียบรัฐบาล-โครงการคนละครึ่งเริ่มลงทะเบียนพรุ่งนี้


วันพฤหัสบดีที่ 15 ตุลาคม 2563
พิมพ์
โครงการคนละครึ่งเริ่มลงทะเบียนพรุ่งนี้
ระบบการลงทะเบียนและแอปพลิเคชันต่างๆ ของโครงการคนละครึ่งมีความพร้อมแล้วสำหรับการเปิดรับลงทะเบียนของประชาชนที่สนใจเข้าร่วมโครงการ โดยจะเปิดให้ลงทะเบียนตั้งแต่วันพรุ่งนี้ (16 ตุลาคม 2563)  เป็นต้นไป ตั้งแต่เวลา 06.00 น. – 23.00 น.
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยว่า ระบบการลงทะเบียนและแอปพลิเคชันต่างๆ ของโครงการคนละครึ่งมีความพร้อมแล้วสำหรับการเปิดรับลงทะเบียนของประชาชนที่สนใจเข้าร่วมโครงการ โดยจะเปิดให้ลงทะเบียนตั้งแต่วันพรุ่งนี้ (16 ตุลาคม 2563)  เป็นต้นไป ตั้งแต่เวลา 06.00 น. – 23.00 น.
การลงทะเบียนเข้าร่วมโครงการนี้มีขั้นตอนง่ายๆ เพียง 3 ขั้นตอน คือ 1) ลงทะเบียนผ่านเว็บไซต์ www.คนละครึ่ง.com โดยกรอกข้อมูลชื่อ-สกุล เลขบัตรประจำตัวประชาชน รหัสหลังบัตรประจำตัวประชาชน วันเดือนปีเกิด และเบอร์โทรศัพท์ที่จะติดตั้งแอปพลิเคชัน “เป๋าตัง” 2) รอรับ SMS แจ้งผลการลงทะเบียน 3) ติดตั้งแอปพลิเคชัน “เป๋าตัง” และยืนยันตัวตน และเมื่อดำเนินการครบก็สามารถใช้จ่ายกับร้านค้าที่ติดตั้งแอปพลิเคชัน “ถุงเงิน” ที่เข้าร่วมโครงการเพื่อรับสิทธิได้ ตั้งแต่วันที่ 23 ตุลาคม – 31 ธันวาคม 2563 ระหว่างเวลา 06.00 น. – 23.00 น. ซึ่งผู้ได้รับสิทธิจะต้องเริ่มใช้จ่ายภายใน 14 วัน นับตั้งแต่วันถัดจากวันที่ตนได้รับ SMS แจ้งรับสิทธิหรือวันที่เปิดให้เริ่มใช้จ่ายตามโครงการ มิเช่นนั้นจะถูกตัดสิทธิและไม่สามารถลงทะเบียนได้อีก
รองโฆษกกระทรวงการคลัง ได้ย้ำว่า ระบบการลงทะเบียนเข้าร่วมโครงการคนละครึ่งของธนาคารกรุงไทย จำกัด (มหาชน) ได้มีการพัฒนาโดยมีการขยาย bandwidth เพื่อรองรับการลงทะเบียนของประชาชนที่สนใจเข้าร่วมโครงการได้พร้อมกัน 100,000 คนต่อวินาที และไม่ได้มีการจำกัดผู้เข้าลงทะเบียนต่อวัน จึงขอเชิญชวนประชาชนที่มีสัญชาติไทยอายุ 18 ปีบริบูรณ์ขึ้นไปในวันลงทะเบียน มีบัตรประจำตัวประชาชน และไม่เป็นผู้มีบัตรสวัสดิการแห่งรัฐซึ่งได้รับสิทธิจากโครงการอื่นแล้ว  ลงทะเบียนเข้าร่วมโครงการ โดยสามารถลงทะเบียนได้ต่อเนื่องจนกว่าจะครบ10 ล้านคน อย่างไรก็ดี  ผู้ได้รับสิทธิและใช้สิทธิตามโครงการคนละครึ่งแล้ว จะไม่สามารถเข้าร่วมมาตรการช้อปดีมีคืนได้ จึงขอให้พิจารณาเข้าร่วมโครงการหรือมาตรการที่เหมาะสมกับการใช้จ่ายของท่าน
สำหรับการลงทะเบียนของผู้ประกอบการร้านค้า ตั้งแต่วันที่ 1 – 14 ตุลาคม 2563 มีผู้ประกอบการร้านค้าสมัครเข้าร่วมโครงการสะสมจำนวน 236,648 ร้านค้า แบ่งเป็นร้านอาหารและเครื่องดื่มจำนวน 115,824 ร้านค้า ร้านธงฟ้าจำนวน 42,382 ร้านค้า ร้าน OTOP จำนวน 9,564 ร้านค้า และร้านค้าทั่วไปและอื่นๆ จำนวน 68,878 ร้านค้า โดยผู้ประกอบการร้านค้ายังสามารถลงทะเบียนได้อย่างต่อเนื่อง ผ่านเว็บไซต์ www.คนละครึ่ง.com ระหว่างเวลา  06.00 น. – 23.00 น. ของทุกวัน หรือลงทะเบียนผ่านทางสาขาธนาคารกรุงไทย จำกัด (มหาชน) หรือจุดรับลงทะเบียนในวันและเวลาทำการ โดยธนาคารกรุงไทยจะช่วยติดตั้งและแนะนำการใช้แอปพลิเคชัน “ถุงเงิน” เพื่อรับชำระเงินจากการขายสินค้า

ที่มา : https://www.thaigov.go.th/news/contents/details/35992