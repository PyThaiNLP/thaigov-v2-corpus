รัฐบาลไทย-ข่าวทำเนียบรัฐบาล-นายกฯ เสียใจและสั่งช่วยเหลือประชาชนที่ประสบอุบัติเหตุรถไฟชนกับรถบัส ขณะเดินทางไปทำบุญ


วันอาทิตย์ที่ 11 ตุลาคม 2563
พิมพ์
นายกฯ เสียใจและสั่งช่วยเหลือประชาชนที่ประสบอุบัติเหตุรถไฟชนกับรถบัส ขณะเดินทางไปทำบุญ
นายกฯ เสียใจและสั่งช่วยเหลือประชาชนที่ประสบอุบัติเหตุรถไฟชนกับรถบัส ขณะเดินทางไปทำบุญ
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่านายกรัฐมนตรี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม รับทราบเหตุรถไฟบรรทุกสินค้าชนกับรถบัสของประชาชนในพื้นที่จังหวัดฉะเชิงเทรา ส่งผลให้มีผู้เสียชีวิต และผู้บาดเจ็บ โดยนายกรัฐมนตรีได้แสดงความเสียใจต่อเหตุการณ์ที่เกิดขึ้น และกำชับให้ผู้ว่าราชการจังหวัดฉะเชิงเทรา หน่วยงานบรรเทาสาธารณภัย หน่วยบริหารการแพทย์ฉุกเฉิน รวมทั้งเจ้าหน้าที่ตำรวจ เร่งดูแลและให้ความช่วยเหลือผู้บาดเจ็บ และอำนวยความสะดวกแก่ญาติผู้เสียชีวิตให้ดีที่สุด นอกจากนี้นายกรัฐมนตรีได้สั่งการให้หน่วยงานที่เกี่ยวข้องตรวจสอบหาสาเหตุของอุบัติเหตุในครั้งนี้เพื่อดำเนินการป้องกันและแก้ไขปัญหาต่อไปในอนาคต
นายกรัฐมนตรียังแสดงความห่วงใยประชาชน ในการเดินทางช่วงวันหยุดและอยู่ในช่วงการทำบุญทอดกฐิน เนื่องจากเป็นช่วงที่มีพายุเข้าไทยอย่างต่อเนื่องในหลายพื้นที่ ส่งผลกระทบต่อการเดินทาง ที่ลำบากขึ้นและต้องใช้ความระมัดระวังเป็นพิเศษ และขอให้หน่วยงาน เช่น กระทรวงคมนาคม ตำรวจ ทหาร ดูแลทั้งเส้นทางคมนาคม ให้เดินทางได้อย่างสะดวก และแจ้งเตือนประชาชนในพื้นที่ที่ควรหลีกเลี่ยง
นอกจากนั้น ทหารและพลเรือนที่มีหน้าที่รับผิดชอบต้องเตรียมพร้อมสำหรับบรรเทาภัยหากเกิดขึ้น จะได้รีบช่วยเหลือได้ทันที รวมทั้งขอให้ประชาชนใช้ถนน ยานพาหนะขับขี่อย่างปลอดภัยด้วยความไม่ประมาท
--------------------------

ที่มา : https://www.thaigov.go.th/news/contents/details/35878