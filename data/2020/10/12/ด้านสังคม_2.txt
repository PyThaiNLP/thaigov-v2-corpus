รัฐบาลไทย-ข่าวทำเนียบรัฐบาล-อนุทิน ลงพื้นที่เยี่ยมผู้ประสบภัยน้ำท่วม อ.ปากช่อง จ.นครราชสีมา


วันอาทิตย์ที่ 11 ตุลาคม 2563
อนุทิน ลงพื้นที่เยี่ยมผู้ประสบภัยน้ำท่วม อ.ปากช่อง จ.นครราชสีมา
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เยี่ยมผู้ประสบภัยน้ำท่วม อำเภอปากช่อง จังหวัดนครราชสีมา พร้อมมอบเวชภัณฑ์ เครื่องอุปโภคบริโภค กำชับทีมแพทย์ให้บริการและดูแลประชาชนอย่างเต็มที่
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เยี่ยมผู้ประสบภัยน้ำท่วม อำเภอปากช่อง จังหวัดนครราชสีมา พร้อมมอบเวชภัณฑ์ เครื่องอุปโภคบริโภค กำชับทีมแพทย์ให้บริการและดูแลประชาชนอย่างเต็มที่
วันนี้ (11 ตุลาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์พงศ์เกษม ไข่มุกด์ ผู้ตรวจราชการกระทรวงสาธารณสุข เขตสุขภาพที่ 9 และคณะผู้บริหาร ลงพื้นที่ตรวจเยี่ยมและให้กำลังใจผู้ประสบอุทกภัยพื้นที่ อำเภอปากช่อง จังหวัดนครราชสีมา พร้อมมอบเวชภัณฑ์ เครื่องอุปโภคบริโภคที่โรงพยาบาลส่งเสริมสุขภาพตำบลขนงพระใต้, บริษัท ทีโอที จำกัด สาขาปากช่อง และศาลาวัดท่ามะนาว ตำบลหนองสาหร่าย อำเภอปากช่อง
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า พลเอกประยุทธ์ จันทร์โอชา นายกรัฐมนตรี มีความห่วงใยประชาชนที่ได้รับผลกระทบจากอุทกภัยพื้นที่อำเภอปากช่อง ได้รับทราบความเสียหายที่เกิดขึ้น และกำชับให้ลงพื้นที่เพื่อช่วยเหลือเป็นการเร่งด่วน ทั้งนี้ ได้กำชับให้ทีมแพทย์และสาธารณสุขให้บริการดูแลสุขภาพประชาชนอย่างเต็มที่ รวมถึงร่วมมือกับหน่วยงานในพื้นที่ เพื่อให้การดูแลครอบคลุมทุกด้านให้มากที่สุด
นายอนุทิน กล่าวต่อว่า ขอให้กำลังใจพี่น้องประชาชน และขอยืนยันว่า กระทรวงสาธารณสุขมีความพร้อมอย่างเต็มที่ ทั้งในพื้นที่ อ.ปากช่อง และทุกภาคของประเทศในการให้บริการดูแลสุขภาพอนามัยและรักษาพยาบาล  โดยเฉพาะช่วงภายหลังน้ำลด มักมีโรคที่ตามมากับน้ำท่วม เช่น โรคฉี่หนู ต้องรักษาร่างกายให้สะอาดอยู่เสมอ
และต้องระวังอันตรายจากอุปกรณ์ไฟฟ้า ปลั๊กไฟ ที่อาจเกิดขึ้นได้
สำหรับอำเภอปากช่อง มีพื้นที่ที่ได้รับผลกระทบ 6 ตำบล ได้แก่ ต.หมูสี ต.ขนงพระใต้ ต.หนองสาหร่าย ต.จันทึก ต.ปากช่อง และเทศบาลเมืองปากช่อง มีสถานบริการที่ได้รับผลกระทบ คือ คลินิกหมอครอบครัวประปา ต.ประปา ได้รับความเสียหายจากน้ำท่วมพื้นอาคาร ยังไม่สามารถเปิดให้บริการได้ตามปกติ
ทั้งนี้ ทีมแพทย์และสาธารณสุขได้จัดหน่วยบริการทางการแพทย์เคลื่อนที่ โดยมีทีมแพทย์และเจ้าหน้าที่ จากโรงพยาบาลปากช่องนานา ศูนย์อนามัยที่ 9 นครราชสีมา ดูแลพี่น้องประชาชน โดยเฉพาะโรคเรื้อรัง ให้ได้รับยาต่อเนื่อง พร้อมทีมสุขภาพจิต จากศูนย์สุขภาพจิตที่ 9 นครราชสีมา รพ.จิตเวชนครราชสีมา เยียวยา ฟื้นฟูจิตใจและประเมินความเครียดเบื้องต้น แก่ประชาชนที่ได้รับผลกระทบประสบภัยน้ำท่วม จำนวน 2 จุด ได้แก่ โรงพยาบาลส่งเสริมสุขภาพตำบลขนงพระใต้  และศาลาวัดท่ามะนาว ตำบลหนองสาหร่าย อำเภอปากช่อง
***************************************  11 ตุลาคม 2563

ที่มา : https://www.thaigov.go.th/news/contents/details/35881