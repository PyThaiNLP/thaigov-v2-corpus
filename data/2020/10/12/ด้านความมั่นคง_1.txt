รัฐบาลไทย-ข่าวทำเนียบรัฐบาล-‘จับกัง1’ลุยอุบลฯ มอบสิทธิประโยชน์ช่วยเหลือ ผู้ประกันตนที่ทุพพลภาพ มีขวัญกำลังใจดำรงชีวิต


วันอาทิตย์ที่ 11 ตุลาคม 2563
‘จับกัง1’ลุยอุบลฯ มอบสิทธิประโยชน์ช่วยเหลือ ผู้ประกันตนที่ทุพพลภาพ มีขวัญกำลังใจดำรงชีวิต
รัฐมนตรีสุชาติ ชมกลิ่น พร้อมด้วย ผู้ช่วยรัฐมนตรีประจำกระทรวงแรงงาน ลงพื้นที่อุบลราชธานี มอบเงินสิทธิประโยชน์ประกันสังคม ช่วยเหลือผู้ประกันตนที่ทุพพลภาพ จำนวน 2 ราย เป็นเงินมูลค่ากว่า 200,000 บาท พร้อมมอบสิ่งของเพื่อเป็นขวัญและกำลังใจในการดำรงชีวิต
เมื่อวันที่ 10 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายพรศักดิ์ เจริญประเสริฐ ผู้ช่วยรัฐมนตรีประจำสำนักนายกรัฐมนตรี ปฏิบัติหน้าที่ประจำกระทรวงแรงงาน ลงพื้นที่จังหวัดอุบลราชธานี โดยมี นายศุภศิษย์ กอเจริญยศ รองผู้ว่าราชการจังหวัดอุบลราชธานี และหัวหน้าส่วนราชการสังกัดกระทรวงแรงงาน ให้การต้อนรับ เพื่อตรวจเยี่ยมให้กำลังผู้ประกันตน รวมทั้งติดตามคุณภาพชีวิต และมอบสิ่งของเพื่อเป็นขวัญและกำลังใจให้แก่ผู้ประกันตนที่ทุพพลภาพ จำนวน 2 ราย รายแรก คือ นายอาทิตย์ศักดิ์ แสงงาม อายุ 36 ปี อยู่บ้านเลขที่ 87 หมู่ 10 บ้านท่าช้างน้อย ต.ท่าช้าง อ.สว่างวีระวงศ์ จ.อุบลราชธานี เป็นผู้ประกันตนที่ทุพพลภาพเนื่องจากแขน ขาไม่มีแรง ตรวจพบเป็นโรคกล้ามเนื้ออักเสบ อาการปัจจุบันเหนื่อยง่าย สามารถช่วยเหลือตัวเองในกิจวัตรประจำวันได้ทุพพลภาพเมื่อวันที่ 1 กรกฎาคม 2559 มีสิทธิได้รับเงินทดแทนการขาดรายได้กรณีทุพพลภาพเดือนละ 2,400 บาท ตลอดชีวิต รับเงินมาแล้วตั้งแต่เดือนกรกฎาคม 2559 ถึงเดือนกันยายน 2563 รวมเป็นเงินทั้งสิ้น 122,400 บาท
รายที่สอง คือ นายสุนทร ธุลีผง อายุ 46 ปี อยู่บ้านเลขที่ 150 หมู่ 2 ต.ท่าช้าง อ.สว่างวีระวงศ์ จ.อุบลราชธานี เป็นผู้ประกันตนที่ทุพพลภาพเนื่องจากประสบอุบัติเหตุขับรถจักรยานยนต์ล้มเมื่อวันที่ 18 เมษายน 2558 มีอาการสมองบวม ปัจจุบันสามารถช่วยเหลือตัวเองในกิจวัตรประจำวันได้แล้ว สื่อสารปกติ แต่ยังมีปัญหาด้านความจำ ทุพพลภาพเมื่อวันที่ 4 พฤษภาคม 2559 มีสิทธิได้รับเงินทดแทนการขาดรายได้กรณีทุพพลภาพเดือนละ 2,400 บาท ตลอดชีวิต รับเงินมาแล้วตั้งแต่เดือนพฤษภาคม 2559 ถึงเดือนกันยายน 2563 รวมเป็นเงินทั้งสิ้น 110,240 บาท

ที่มา : https://www.thaigov.go.th/news/contents/details/35875