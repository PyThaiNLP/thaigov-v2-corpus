รัฐบาลไทย-ข่าวทำเนียบรัฐบาล-จุรินทร์ ชู เกษตรตามแนวพระราชดำริ ควบคู่การท่องเที่ยว เป็นทางรอดทุกวิกฤติ


วันจันทร์ที่ 26 ตุลาคม 2563
จุรินทร์ ชู เกษตรตามแนวพระราชดำริ ควบคู่การท่องเที่ยว เป็นทางรอดทุกวิกฤติ
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ พบปะเกษตรกรชาวสวนมะพร้าว สวนมะพร้าวบ้านพังกา ตําบลตลิ่งงาม อําเภอเกาะสมุย จังหวัดสุราษฎร์ธานี
นายจุรินทร์ กล่าวว่า กระทรวงพาณิชย์จะมาช่วยจัดงานร่วมกับการท่องเที่ยวเพื่อดึงนักท่องเที่ยวมาเที่ยวที่นี่มากขึ้น จะมีส่วนช่วยให้คนมาเที่ยวมากขึ้น ส่งเสริมไทยเที่ยวไทยเป็นหลัก ถ้าฝรั่งมาก็ต้องมีมาตรการตรวจโรค สมุยถือว่าทำได้ดี แต่กรณีมีข่าวว่าชาวฝรั่งเศสติดโควิดหนึ่งคนแต่เราจัดการได้ภายในเวลาไม่กี่ชั่วโมงทุกอย่างเรียบร้อย
" อย่าตกใจอย่ากลัว ไม่ใช่เรื่องลบแต่เป็นเรื่องบวก ให้เห็นว่าสมุยมีมาตรการแก้ปัญหาภายในเวลาไม่กี่ชั่วโมงมันใจได้ มาเที่ยวได้ ต่อไปเวลาที่จะต้องดึงนักท่องเที่ยวไทยมาก็ประสานกับกระทรวงพาณิชย์มาจัดกิจกรรมต่างๆดึงคนมาเที่ยวสมุย เช่น สมุยราคาพิเศษ มากินซีฟู้ดซื้อของราคาถูก ก็จะค่อยๆดีขึ้น เราอย่าฝากชีวิตไว้กับพืชเกษตรตัวเดียวบางจังหวัดฝากชีวิตไว้กับการท่องเที่ยว การเกษตรโค่นหมด พอมีปัญหาโควิดจึงไม่มีรายได้จากทางอื่น จังหวัดสุราษฎร์ธานี และที่นี่ยังฝากอนาคตทางเศรษฐกิจไว้กับสองตัวคือการท่องเที่ยว กับ การเกษตรช่วยให้เรามีทางรอดเวลาที่การท่องเที่ยวตกต่ำยังสามารถเอายาง ปาล์ม ผลไม้ พืชเกษตรตัวอื่นไปขายได้
" เวลาทำการเกษตรก็อย่าทำตัวเดียวให้ทำแบบผสมผสาน ถ้ามีพืชเกษตรตัวอื่น ก็ยังมีพืชเกษตรตัวอื่นขายได้เหมือนที่ในหลวงสอนไว้ เป็นเรื่องที่ถูกต้องเราต้องเดินไปในแนวทางนี้ เราต้องทำไปเสริมรายได้ถือว่าเป็นสิ่งที่ถูกแล้ว" นายจุรินทร์ กล่าว
นายจุรินทร์ กล่าวว่า ตนมารับผิดชอบพืชเกษตรหลายตัวร่วมกับกระทรวงเกษตรถือว่าปีที่ผ่านมาเราทำราคาพืชผลทางการเกษตรได้ดีพอสมควร ยางราคาก็กระเตื้องขึ้นทั้งปาล์ม ทุเรียน มังคุด เช่น ที่นี่มีมังคุดอินทรีย์ขายได้กิโลกรัมละ 150 บาทซึ่งเป็นความต้องการของตลาด มันมังคุดชนิดอื่นราคาก็ดีขึ้นขอให้เราทำให้มีคุณภาพ การทำพืชเกษตรทุกชนิดต้องทำให้มีคุณภาพ และช่วงนี้ได้มี นางเตือนใจ สมวงศ์ เกษตรดรสวนผสม ตามแนวพระราชดำริในหลวงร.9 กล่าวต่อรองนายกฯและรมว.พาณิชย์ว่าเธอเป็นชาวสวนเกษตนอินทรีย์และปลูกผลไม้หลายชนิดล้วนได้ราคาดี และยึดหลักการปลูกแบบปลอดสารพิษทำให้เป็นทางเลือกของตลาด
ส่วนการที่เกษตรกรได้แลกเปลี่ยนเรื่องปัญหาโรคระบาดในพืช นายจุรินทร์ บอกว่าปัญหาใหญ่ของพวกเราตอนนี้เป็นเรื่องด้วงได้พูดกับผู้แทนเกษตรจังหวัดแล้วว่าต้องมีมาตรการเข้ามาดูแลแบบทั่วและมอบหมายให้นายอำเภอบูรณาการแนวทางและข้อเสนอแนะรวมทั้งอุปสรรคปัญหาที่เกี่ยวกับข้อกฎหมาย
รายงานเกาะสมุย ระบุว่า สถานการณ์ปัจจุบัน มีพื้นที่ที่แมลงศัตรูมะพร้าวเหล่านั้นระบาดทำความเสียหาย และความเดือดร้อนให้แก่ชาวสวน ซึ่งการระบาดของแมลงศัตรูมะพร้าวในพื้นที่อำเภอเกาะสมุย ในปี 2555 ที่มีการระบาดอย่างหนัก พบแมลงศัตรูมะพร้าว ทั้งหมด 4 ชนิด ได้แก่ ด้วงแรดมะพร้าว ด้วงงวง แมลงดำหนามมะพร้าว และหนอนหัวดำมะพร้าว และยังมีแนวโน้มที่จะระบาดเพิ่มขึ้นอีก และส่งผลให้เกิดความเสียหายแก่เกษตรกรชาวสวนมะพร้าวอย่างรุนแรง
การลงพื้นที่ของรองนายกรัฐมนตรีและรัฐมนตรีว่าการกระทรวงพาณิชย์ มีคณะร่วมด้วยนางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ นายบุญยฤทธิ์ กัลยาณมิตร ปลัดกระทรวงพาณิชย์ นางอรมน ทรัพย์ทวีธรรม อธิบดีกรมเจรจาการค้าระหว่างประเทศ นายสมเด็จ สุสมบูรณ์ อธิบดีกรมส่งเสริมการค้าระหว่างประเทศ นายกีรติ รัชโน อธิบดีกรมการค้าต่างประเทศ นายวัฒนศักดิ์ เสือเอี่ยม รองอธิบดีกรมการค้าภายใน รักษาการอธิบดีกรมการค้าภายใน นายวิวรรธน์ นิลวัชรมณี ส.ส. เขต 2 จังหวัดสุราษฎร์ธานี นายธีระพงศ์ ช่วยชู นายอำเภอเกาะสมุย
นายจุรินทร์ ยังได้ขอบคุณพี่น้องชาวสมุยที่เลือกตัวแทนพรรคประชาธิปัตย์ และในจังหวัดสุราษฎร์ธานีเลือกผู้แทนพรรคประชาธิปัตย์ครบทั้ง 6 คน 6 เขตเลือกตั้งขอขอบคุณในฐานะหัวหน้าพรรคและสั่งการไปแล้วว่าต้องดูแลประชาชน เมื่อชาวบ้านเลือกไปแล้วอย่าทิ้ง ทำหน้าที่ให้สมบูรณ์ทั้งงานในพรรค งานในสภา

ที่มา : https://www.thaigov.go.th/news/contents/details/36219