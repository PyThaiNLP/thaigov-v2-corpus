รัฐบาลไทย-ข่าวทำเนียบรัฐบาล-แค่ 127 วินาที!! สินเชื่อบ้าน ดอกเบี้ย 0.1% ต่อปี ของ ธอส. เต็ม 650 ล้านบาท


วันจันทร์ที่ 26 ตุลาคม 2563
พิมพ์
แค่ 127 วินาที!! สินเชื่อบ้าน ดอกเบี้ย 0.1% ต่อปี ของ ธอส. เต็ม 650 ล้านบาท
ธอส.เปิดให้ประชาชนจองสิทธิ์สินเชื่อช่วง Platinum Period อัตราดอกเบี้ยเฉลี่ย 3 ปีแรกเพียง 0.1% ต่อปี ผ่าน Application : GHB ALL ในวันอาทิตย์ที่ 25 ต.ค.2563 มีลูกค้าให้ความสนใจจองสิทธิ์สินเชื่อเต็มกรอบวงเงิน 650 ล้านบาทเรียบร้อยแล้วภายใน 127 วินาที
ธนาคารอาคารสงเคราะห์ (ธอส.) เผยหลังจากที่ธนาคารได้เปิดให้ประชาชนที่ต้องการมีบ้าน จองสิทธิ์สินเชื่อช่วง Platinum Period อัตราดอกเบี้ยเฉลี่ย 3 ปีแรกเพียง 0.1% ต่อปี ผ่าน Application : GHB ALL ในวันอาทิตย์ที่  25 ตุลาคม 2563 ตั้งแต่เวลา 15.00 น. ล่าสุดพบว่า มีลูกค้าประชาชนให้ความสนใจจองสิทธิ์สินเชื่อเต็มกรอบวงเงิน 650 ล้านบาทเรียบร้อยแล้วภายในระยะเวลาเพียง 2.07 นาที หรือ 127 วินาทีเท่านั้น โดยมีผู้ได้สิทธิ์ จำนวน 213 ราย สะท้อนให้เห็นถึงความต้องการของประชาชนที่ยังคงให้ความสนใจในผลิตภัณฑ์สินเชื่ออัตราดอกเบี้ยต่ำของ ธอส. เพื่อลดภาระค่าใช้จ่ายด้านดอกเบี้ย และเปิดโอกาสให้ประชาชนที่ต้องการมีบ้านเป็นของตนเองและครอบครัวเข้าถึงได้ง่าย สะดวกรวดเร็ว สอดคล้องกับวิถีชีวิตแบบ New Normal
ทั้งนี้ สินเชื่อช่วง Platinum Period อัตราดอกเบี้ย 2 ปีแรก คงที่ 0.1% ต่อปี ปีที่ 3 อัตราดอกเบี้ย MRR ลบ 6.05% ต่อปี(ปัจจุบันอัตราดอกเบี้ย MRR ธอส. เท่ากับ 6.150% ต่อปี) อัตราดอกเบี้ยเฉลี่ย 3 ปีแรก ณ ปัจจุบันเพียง 0.1 % ต่อปี พิเศษ! 3 ฟรีค่าธรรมเนียม ให้กู้รายละไม่เกิน 5 ล้านบาทต่อหลักประกัน ให้สิทธิ์เฉพาะลูกค้าที่จองสิทธิ์สินเชื่อบ้านอัตราดอกเบี้ยพิเศษของ ธอส. ในงาน Money Expo กรุงเทพฯ ครั้งที่ 20 ภายในวันที่ 25 ตุลาคม 2563 ก่อนเวลา 12.00 น.เรียบร้อยแล้วเท่านั้น สอบถามรายละเอียดเพิ่มเติมที่ศูนย์ลูกค้าสัมพันธ์ (Call Center) โทร 0-2645-9000 Facebook Fanpage ธนาคารอาคารสงเคราะห์ และ www.ghbank.co.th

ที่มา : https://www.thaigov.go.th/news/contents/details/36199