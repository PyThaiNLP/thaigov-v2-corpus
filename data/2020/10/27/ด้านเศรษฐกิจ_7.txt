รัฐบาลไทย-ข่าวทำเนียบรัฐบาล-รมช.มนัญญา เปิดงาน “ร่วมใจ สร้างความสุข” ผู้ประสบอุทกภัย จังหวัดสุโขทัย 


วันจันทร์ที่ 26 ตุลาคม 2563
รมช.มนัญญา เปิดงาน “ร่วมใจ สร้างความสุข” ผู้ประสบอุทกภัย จังหวัดสุโขทัย
รมช.มนัญญา เปิดงาน “ร่วมใจ สร้างความสุข” ผู้ประสบอุทกภัย จังหวัดสุโขทัย แจกเมล็ดพันธุ์พืช พันธุ์ไม้ผล ช่วยเหลือพี่น้องเกษตรกร มอบเงินอุดหนุนสหกรณ์ พร้อมพบปะตัวแทนเกษตรกรรุ่นใหม่ที่เข้าร่วมโครงการนำลูกหลานหลานเกษตรกรกลับบ้าน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงาน “ร่วมใจ สร้างความสุข” ผู้ประสบอุทกภัย จังหวัดสุโขทัย พร้อมมอบนโยบายส่งเสริมการทำเกษตรอินทรีย์ ณ สหกรณ์นิคมศรีสำโรง อำเภอศรีสำโรง จังหวัดสุโขทัย ว่างานดังกล่าวเป็นการบูรณาการร่วมกันระหว่างหน่วยงาน ได้แก่ กรมวิชาการเกษตร กรมส่งเสริมสหกรณ์ กรมตรวจบัญชีสหกรณ์ และองค์การส่งเสริมกิจการโคนมแห่งประเทศไทย ซึ่งในช่วงเดือนสิงหาคม 2563 พื้นที่จังหวัดสุโขทัยได้รับผลกระทบจากอุทกภัย ทำให้พืชผลทางการเกษตรที่เพาะปลูกได้รับความเสียหาย ส่งผลกระทบต่อการดำเนินชีวิตทั้งทางเศรษฐกิจและสังคมของเกษตรกรที่ประสบอุทกภัย รวมทั้งเกษตรกรที่เป็นสมาชิกสหกรณ์ ประกอบกับการตรวจเยี่ยมผู้ประสบอุทกภัยของนายกรัฐมนตรี พลเอกประยุทธ์ จันทร์โอชา เมื่อวันพุธที่ 2 กันยายน ที่ผ่านมา ณ วัดคลองกระจง หมู่ที่ 3 ตำบลคลองกระจง อำเภอศรีสำโรง จังหวัดสุโขทัย นายกรัฐมนตรีได้กล่าวปราศรัยกับประชาชนผู้ประสบอุทกภัยในประเด็นที่รัฐบาลจะบรรเทาความเดือดร้อนโดยให้การสนับสนุนพันธุ์พืชแก่เกษตรกร กระทรวงเกษตรและสหกรณ์จึงได้เล็งเห็นความสำคัญในการบรรเทาความเดือดร้อนแก่พี่น้องเกษตรกรผู้ประสบอุทกภัย เพื่อให้เกิดการสร้างรายได้ และลดค่าใช้จ่ายในครัวเรือน จึงได้ดำเนินโครงการ “ร่วมใจ สร้างความสุข” ผู้ประสบอุทกภัย จังหวัดสุโขทัย โดยแจกเมล็ดพันธุ์พืช พันธุ์ไม้ผล และถ่ายทอดองค์ความรู้ในการเก็บเมล็ดพันธุ์ การขยายพันธุ์ไม้ผล และการลดต้นทุนการผลิตให้เกษตรกร เพื่อช่วยเหลือ ฟื้นฟูผู้ประสบอุทกภัยให้กลับมาสามารถเพาะปลูกพืชได้ มีพืชผัก ผลไม้ไว้รับประทาน จ​ำ​หน่ายผลผลิตเพิ่มรายได้ให้ครอบครัว และสามารถนำองค์ความรู้ด้านการผลิตเมล็ดพันธุ์เก็บไว้ใช้ในครัวเรือน และพัฒนาเป็นธุรกิจต่อไปในอนาคต
นอกจากนี้ รัฐมนตรีช่วยว่าการกระทรวงเกษตรและสหกรณ์ ยังได้มอบเงินอุดหนุนอุปกรณ์การตลาด สิ่งก่อสร้าง แก่สหกรณ์ที่ได้รับการสนับสนุน จำนวน 2 แห่ง ได้แก่ สหกรณ์นิคมศรีสำโรง จำกัด 53,100,000 บาท และสหกรณ์นิคมหนองบัวพัฒนา จำกัด 1,519,600 บาท พร้อมมอบใบรับรองเกษตรอินทรีย์ แก่เกษตรกรที่ผ่านการคัดเลือกจากกรมวิชาการเกษตร จำนวน 3 ราย มอบใบรับรองเกษตรดี ที่เหมาะสม (GAP) แก่เกษตรกรที่ผ่านการคัดเลือกจากกรมวิชาการเกษตร จำนวน 3 ราย มอบถุงปัจจัยการผลิตพร้อมผลิตภัณฑ์นมจากองค์การส่งเสริมกิจการโคนมแห่งประเทศไทยภาคเหนือตอนล่าง จังหวัดสุโขทัย จำนวน 500 ชุด จากนั้นได้เยี่ยมชมนิทรรศการจากหน่วยงานของกรมวิชาการเกษตร นำเสนอการผลิตชีวภัณฑ์เพื่อใช้ทางการเกษตร การผลิตพืชอินทรีย์ กรมส่งเสริมสหกรณ์ นำเสนอโครงการนำลูกหลานเกษตรกรกลับบ้าน สานต่ออาชีพการเกษตร จังหวัดสุโขทัย จำนวน 5 ราย สหกรณ์นิคมศรีสำโรง นำเสนอผลการดำเนินงานสำคัญสำนักงานตรวจบัญชีสหกรณ์สุโขทัย นำเสนอการบริหารจัดการบัญชี ชี้ทางรวย ช่วยเกษตรกรไทย และองค์การส่งเสริมกิจการโคนมแห่งประเทศไทยภาคเหนือตอนล่างจังหวัดสุโขทัย นำเสนอประวัติความเป็นมา และผลิตภัณฑ์นมไทยเดนมาร์ก
รมช.มนัญญา กล่าวว่า กระทรวงเกษตรและสหกรณ์ได้ขับเคลื่อนนโยบายต่างๆ เพื่อยกระดับสหกรณ์เข้มแข็ง สร้างอาชีพ สร้างรายได้ให้แก่เกษตรกรและสมาชิกสหกรณ์อย่างยั่งยืน ผ่านการขับเคลื่อนโครงการ “นำลูกหลานเกษตรกรกลับบ้าน สานต่ออาชีพการเกษตร” สนับสนุนให้ลูกหลานสมาชิกสหกรณ์หรือบุคคลทั่วไปที่จากบ้านไปประกอบอาชีพในกรุงเทพฯ หรือต่างจังหวัด กลับมาทำการเกษตรที่บ้านเกิด ส่งเสริมการประกอบอาชีพร่วมกับหน่วยภาคีและสถาบันเกษตรกร สนับสนุนการรวมกลุ่มการผลิต ตลอดจนการจัดหาตลาดรองรับ พร้อมทั้งส่งเสริมการนำหลักปรัชญาเศรษฐกิจพอเพียงไปใช้ในการประกอบอาชีพและดำรงชีวิต เพื่อให้เกษตรกรได้มีอาชีพที่ยั่งยืนและมีคุณภาพชีวิตที่ดีขึ้น โดยได้เยี่ยมชมนิทรรศการและการจัดแสดงและจำหน่ายผลผลิตทางการเกษตร และสินค้าแปรรูป ของเกษตรกรรุ่นใหม่ที่เข้าร่วมโครงการนำลูกหลานเกษตรกลับบ้าน สานต่ออาชีพเกษตรกร จังหวัดสุโขทัย อาทิ ผักสด ผลไม้สด สินค้าเกษตรแปรรูป เป็นต้น รวมทั้งพบปะผู้แทนเกษตรกรรุ่นใหม่ที่เข้าร่วมโครงการฯ จำนวน 5 ราย ทั้งนี้ ในพื้นที่จังหวัดสุโขทัย มีผู้สมัครเข้าร่วมโครงการฯ จำนวน 76 ราย มีสหกรณ์สมัครเข้าร่วมโครงการฯ จำนวน 7 แห่ง มีผู้เข้าร่วมโครงการทั่วประเทศ 7,559 ราย จาก 77 จังหวัด จำนวนสหกรณ์เข้าร่วมโครงการ 691 สหกรณ์ ที่ผ่านมา สำนักงานสหกรณ์จังหวัดสุโขทัย ได้จัดการประชุมชี้แจงและจัดโครงการฝึกอบรมและศึกษาดูงาน โครงการสร้างเครือข่ายลูกหลานเกษตรกรกลับบ้าน สานต่ออาชีพทางการเกษตร นำผู้สมัครเข้าร่วมโครงการฯ ศึกษาดูงานกิจกรรมกิจกรรมการเกษตรที่ประสบความสำเร็จ เพื่อแลกเปลี่ยนองค์ความรู้ ประสบการณ์ และเรียนรู้ร่วมกัน รวมทั้งการถ่ายทอดองค์ความรู้ด้านการเกษตรต่างๆ ตามความต้องการของกลุ่มเป้าหมายด้วย

ที่มา : https://www.thaigov.go.th/news/contents/details/36229