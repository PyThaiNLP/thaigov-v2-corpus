รัฐบาลไทย-ข่าวทำเนียบรัฐบาล-มท.1 ลงพื้นที่ประชุมคณะกรรมการขับเคลื่อนไทยไปด้วยกันระดับจังหวัด จังหวัดลำพูน 


วันเสาร์ที่ 24 ตุลาคม 2563
พิมพ์
มท.1 ลงพื้นที่ประชุมคณะกรรมการขับเคลื่อนไทยไปด้วยกันระดับจังหวัด จังหวัดลำพูน
มท.1 ลงพื้นที่ประชุมคณะกรรมการขับเคลื่อนไทยไปด้วยกันระดับจังหวัด จังหวัดลำพูน
วันนี้ (24 ต.ค. 63) เวลา 14.30 น. ที่ห้องประชุมจามเทวี ชั้น 1 ศาลากลางจังหวัดลำพูน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะกรรมการขับเคลื่อนไทยไปด้วยกันระดับจังหวัด จังหวัดลำพูน โดยมี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย คณะทำงานรัฐมนตรีว่าการกระทรวงมหาดไทย นายวรยุทธ เนาวรัตน์ ผู้ว่าราชการจังหวัดลำพูน คณะกรรมการขับเคลื่อนไทยไปด้วยกันระดับจังหวัด จังหวัดลำพูน และเจ้าหน้าที่ที่เกี่ยวข้อง ร่วมประชุม
พลเอก อนุพงษ์ เผ่าจินดา กล่าวว่า การดำเนินงานคณะกรรมการขับเคลื่อนไทยไปด้วยกันระดับจังหวัด เป็นการติดตามการขับเคลื่อนงานตามแผนงานของทุกส่วนราชการในจังหวัด โดยมุ่งเน้นกระบวนการมีส่วนร่วมของทุกภาคส่วนโดยเฉพาะอย่างยิ่งภาคประชาชนและภาควิชาการในการร่วมเป็นผู้ทรงคุณวุฒิเพื่อขับเคลื่อนการดำเนินงานตามแผนงานยุทธศาสตร์ที่ได้กำหนดไว้ในแผนพัฒนาจังหวัดที่สอดคล้องตั้งแต่ยุทธศาสตร์ชาติลงสู่แผนงานระดับพื้นที่ รวมถึงการนำเสนอแผนจากระดับล่าง ตั้งแต่แผนหมู่บ้านขึ้นสู่ระดับนโยบาย เพื่อให้เกิดการแก้ไขปัญหาได้ตรงจุดตามความต้องการของประชาชน และแผนงานที่กำหนดไว้สามารถขับเคลื่อนได้ตามวัตถุประสงค์ของแผนงาน/โครงการ
นายวรยุทธ เนาวรัตน์ กล่าวว่า จังหวัดลำพูน มีพื้นที่ประมาณ 4,505.88 ตารางกิโลเมตร แบ่งการปกครองออกเป็น 8 อำเภอ จำนวนประชากร 402,363 คน 177,017 ครัวเรือน โดยได้กำหนดวิสัยทัศน์ในการเป็น "เมืองแห่งความสุข บนความพอเพียง" โดยกำหนดประเด็นยุทธศาสตร์ 5 ด้าน ได้แก่ เมืองที่เป็นมิตรกับสิ่งแวดล้อม เมืองหัตถนวัตกรรมสร้างสรรค์ เมืองเกษตรสีเขียว เมืองจุดหมายปลายทางการท่องเที่ยวเชิงประสบการณ์วัฒนธรรม และเมืองแห่งคุณภาพชีวิต
นายสรสิทธิ์  ชลิศราพงศ์ ประธานสภาอุตสาหกรรมจังหวัดลำพูน นำเสนอประเด็น "การบริหารจัดการน้ำเพื่อการแก้ไขปัญหาการขาดแคลนน้ำของจังหวัดลำพูน" ได้แก่ การป้องกันและแก้ไขปัญหาการขาดแคลนน้ำในนิคมอุตสาหกรรม การป้องกันและแก้ไขปัญหาน้ำเพื่อการเกษตรและอุปโภคบริโภค และการต่อยอดขยายผลโครงการชุมชนพัชรธรรม ฟื้นฟูจิตวิญญาณลุ่มน้ำกวง โดยในระยะเร่งด่วน ควรดำเนินการขุดลอกแก้มลิงในลำน้ำกวง ความจุ 600,000 ลูกบาศก์เมตร งบประมาณ 10 ล้านบาท ขณะนี้อยู่ระหว่างดำเนินการสำรวจโดยโครงการชลประทานลำพูน เพื่อเพียงพอต่อปริมาณความต้องการใช้น้ำของจังหวัดลำพูน
นายณรงค์ ธรรมจารี ประธานหอการค้าจังหงัดลำพูน นำเสนอประเด็น "แนวทางการแก้ไขปัญหาหมอกควันและไฟป่าอย่างยั่งยืน" ในพื้นที่ดอยขะม้อ ต.มะเขือแจ้ อ.เมืองลำพูน และพื้นที่บ้านก้อแซนด์บ๊อกซ์ ต.ก้อ อ.ลี้  ซึ่งปัญหาดังกล่าวส่งผลกระทบต่อการท่องเที่ยว การลงทุน และสุขภาพของประชาชนชาวลำพูน โดยแก้ปัญหาด้วยการสร้างความตระหนัก การมีส่วนร่วมของประชาชน การยกระดับคุณภาพชีวิตของประชาชน
พลเอก อนุพงษ์ เผ่าจินดา กล่าวเพิ่มเติมว่า ในฐานะผู้รับผิดชอบกำกับดูแลในพื้นที่ระดับจังหวัดลำพูน จะได้ติดตาม เร่งรัด การแก้ไขปัญหาทั้งสองประเด็นดังกล่าว และขอให้คณะกรรมการขับเคลื่อนไทยไปด้วยกันระดับจังหวัด จังหวัดลำพูน เร่งดำเนินการสำรวจปัญหาความต้องการของประชาชนเพิ่มเติม เพื่อให้ประชาชนมีคุณภาพชีวิตที่ดีควบคู่กับสิ่งแวดล้อมที่ดี ซึ่งจะได้มีการติดตามผลการดำเนินการอย่างต่อเนื่องต่อไป
https://youtu.be/1eb5VBopCzk

ที่มา : https://www.thaigov.go.th/news/contents/details/36190