รัฐบาลไทย-ข่าวทำเนียบรัฐบาล-ธอส. มอบสิทธิพิเศษแทนคำขอบคุณบุคลากรทางการแพทย์ สินเชื่อ “HOME FOR MEDICAL” ดอกเบี้ยคงที่ปีแรก 0.67% ต่อปี


วันพุธที่ 7 ตุลาคม 2563
พิมพ์
ธอส. มอบสิทธิพิเศษแทนคำขอบคุณบุคลากรทางการแพทย์ สินเชื่อ “HOME FOR MEDICAL” ดอกเบี้ยคงที่ปีแรก 0.67% ต่อปี
ธอส.มอบสิทธิพิเศษแทนคำขอบคุณกลุ่มบุคลากรทางการแพทย์ที่ปฏิบัติหน้าที่รักษาและป้องกันการแพร่ระบาดของไวรัสโคโรนา 2019 ได้มีที่อยู่อาศัยเป็นของตนเอง จัดทำผลิตภัณฑ์สินเชื่อ “HOME FOR MEDICAL” กรอบวงเงิน 1,000 ล้านบาท อัตราดอกเบี้ยคงที่ปีแรก 0.67% ต่อปี
ธนาคารอาคารสงเคราะห์ ขอมอบสิทธิพิเศษแทนคำขอบคุณกลุ่มบุคลากรทางการแพทย์ที่ปฏิบัติหน้าที่รักษาและป้องกันการแพร่ระบาดของไวรัสโคโรนา 2019 (COVID-19) ได้มีที่อยู่อาศัยเป็นของตนเอง จัดทำผลิตภัณฑ์สินเชื่อ “HOME FOR MEDICAL” กรอบวงเงิน 1,000 ล้านบาท อัตราดอกเบี้ยคงที่ปีแรก 0.67% ต่อปี ผ่อนนานสูงสุด 40 ปี!!! กรณีกู้ 1 ล้านบาท ผ่อนเริ่มต้นปีแรกเพียง 2,900 บาท/เดือน ยื่นคำขอกู้และทำนิติกรรมภายในวันที่ 30 ธันวาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการเพิ่มโอกาสให้กลุ่มบุคลากรทางการแพทย์ได้มีที่อยู่อาศัยเป็นของตนเองพร้อมสร้างขวัญกำลังใจในฐานะที่เป็นแกนหลักในการปฏิบัติหน้าที่อย่างหนักเพื่อรักษาและป้องกันการแพร่ระบาดของไวรัสโคโรนา 2019 (COVID-19) ในประเทศไทย          มาอย่างต่อเนื่อง ธอส. ในฐานะสถาบันการเงินเฉพาะกิจของรัฐที่มีพันธกิจ “ทำให้คนไทยมีบ้าน” จึงได้จัดเตรียมวงเงิน 1,000 ล้านบาท จัดทำผลิตภัณฑ์ สินเชื่อ HOME FOR MEDICAL อัตราดอกเบี้ยปีที่ 1 เพียง 0.67% ต่อปี ปีที่ 2 อัตราดอกเบี้ย 3.50 % ต่อปี ปีที่ 3 อัตราดอกเบี้ย MRR – 2.65 (ปัจจุบันเท่ากับ 3.50%) ต่อปี และปีที่ 4 จนถึงตลอดอายุสัญญาเงินกู้ กรณีลูกค้าสวัสดิการ อัตราดอกเบี้ยเท่ากับ MRR–1.00% ต่อปี กรณีลูกค้ารายย่อยที่หน่วยงานทำ MOU กับ ธอส. อัตราดอกเบี้ยเท่ากับ MRR-0.75% ต่อปี กรณีรายย่อยทั่วไป อัตราดอกเบี้ยเท่ากับ MRR-0.50% ต่อปี กรณีซื้ออุปกรณ์ อัตราดอกเบี้ยเท่ากับ MRR (ปัจจุบันอัตราดอกเบี้ย MRR ธอส.เท่ากับ 6.150% ต่อปี) อัตราดอกเบี้ยเฉลี่ย 3 ปีแรกเพียง 2.55% เท่านั้น ให้กู้เพื่อซื้อ ปลูกสร้าง ต่อเติม ซ่อมแซม ไถ่ถอนจำนอง ซื้อที่ดินเปล่าที่เป็นทรัพย์ NPA ของ ธอส. ซื้ออุปกรณ์หรือสิ่งอำนวยความสะดวกที่เกี่ยวเนื่องกับที่อยู่อาศัยพร้อมกับเพื่อซื้อหรือไถ่ถอนจำนอง และกู้เพิ่มเพื่อปลูกสร้าง ต่อเติม ขยาย และซ่อมแซม ผ่อนชำระได้นานสูงสุด 40 ปี กรณีกู้ 1 ล้านบาท ผ่อนชำระเริ่มต้นปีแรกเพียงเดือนละ 2,900 บาทเท่านั้น
ทั้งนี้ ผู้กู้ต้องเป็นผู้ที่ประกอบอาชีพ แพทย์ พยาบาล เทคนิคการแพทย์ รังสีวิทยา เภสัชกร เจ้าหน้าที่สอบสวนโรค เจ้าหน้าที่ซักประวัติ พนักงานช่วยเหลือคนไข้ เจ้าหน้าที่เคลื่อนย้ายผู้ป่วย/เวรเปล พนักงานผู้ช่วยวิชาชีพ นักรังสีเทคนิค พนักงานล้างเครื่องมือแพทย์ เจ้าหน้าที่ประสานงานแปลภาษา เจ้าหน้าที่การเงินในสถานพยาบาล นักโภชนาการ นักกายภาพ เจ้าหน้าที่ห้องดับจิต นักจิตวิทยา เจ้าหน้าที่ประชาสัมพันธ์ เจ้าหน้าที่รับโทรศัพท์ พนักงานขับรถฉุกเฉินของสถานพยาบาล นักกิจกรรมบำบัด และตำแหน่งอื่น ๆ ที่เกี่ยวข้องด้านการแพทย์และสาธารณสุข และเปิดใช้บริการ Application : GHB  ALL  ได้ยื่นคำขอกู้และทำนิติกรรมได้แล้วตั้งแต่บัดนี้ถึงวันที่ 30 ธันวาคม 2563 สอบถามรายละเอียดเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/35768