รัฐบาลไทย-ข่าวทำเนียบรัฐบาล-คลังแจงรัฐบาลออกมาตรการดูแล SMEs ครอบคลุมทุกกลุ่ม 


วันพุธที่ 7 ตุลาคม 2563
พิมพ์
คลังแจงรัฐบาลออกมาตรการดูแล SMEs ครอบคลุมทุกกลุ่ม
นายอรรถพล  อรรถวรเดช  รองผู้อำนวยการสำนักงานเศรษฐกิจการคลัง รักษาราชการแทนผู้อำนวยการสำนักงานเศรษฐกิจการคลัง ชี้แจงรัฐบาลได้ออกมาตรการดูแลช่วยเหลือ SMEs ครอบคลุมทุกกลุ่ม
วันนี้ (7 ต.ค.63) นายอรรถพล  อรรถวรเดช  รองผู้อำนวยการสำนักงานเศรษฐกิจการคลัง รักษาราชการแทนผู้อำนวยการสำนักงานเศรษฐกิจการคลัง ได้ชี้แจงกรณีมีกระแสข่าวในสื่อโซเชียลมีเดียเกี่ยวกับ ข้อเรียกร้องให้รัฐบาลดูแล SMEs กว่า 90% เข้าไม่ถึงมาตรการช่วยเหลือของรัฐบาลว่า รัฐบาลให้ความสำคัญและมีมาตรการด้านการเงินเพื่อให้ความช่วยเหลือแก่ SMEs อย่างต่อเนื่อง ดังนี้
1.พ.ร.ก.Soft Loan ของ ธปท. โดย ธปท.ให้สถาบันการเงินกู้ยืมในอัตรา 0.01% ต่อปี เพื่อให้สถาบันการเงินปล่อยกู้ให้แก่ SMEs และการพักชำระหนี้เงินต้นและดอกเบี้ยให้กับ SMEs เป็นระยะเวลา 6 เดือน
2.โครงการค้ำประกันสินเชื่อ PGS Soft Loan พลัส โดย บสย.ค้ำประกันสินเชื่อให้กับ SMEs ที่มีคุณสมบัติตาม พ.ร.ก.Soft Loan คิดอัตราค่าธรรมเนียม 1.75% ต่อปี ระยะเวลาค้ำประกัน 8 ปี
3.มาตรการช่วยเหลือผ่านสถาบันการเงินเฉพาะกิจ อาทิ โครงการสินเชื่อดอกเบี้ยต่ำ โดยธนาคารออมสิน โครงการสินเชื่อ Extra Cash โดยธนาคารพัฒนาวิสาหกิจขนาดกลางฯ เป็นต้น
4. โครงการช่วยเหลือ SMEs รายย่อยผ่านกองทุน สสว. โดยให้สินเชื่อแก่ SMEs ทั่วไป รวมถึงธุรกิจท่องเที่ยว ดอกเบี้ย 1% ต่อปี ระยะเวลากู้ 7 ปี ปลอดชำระเงินต้น 1 ปี
ทั้งนี้ กระทรวงการคลังได้ร่วมกับสมาคมสถาบันการเงินของรัฐ จัดทำเว็บไซต์ www.เราไม่ทิ้งกัน-ด้านการเงิน.com และ ธปท. ได้จัดทำเว็บไซต์ www.bot.or.th/covid19 เพื่อรวบรวมมาตรการด้านการเงินของสถาบันการเงินในการให้ความช่วยเหลือฯ ซึ่งจะอำนวยความสะดวกให้ประชาชนและผู้ประกอบการเข้าถึงข้อมูลและมาตรการช่วยเหลือดังกล่าวได้รวดเร็วขึ้น อย่างไรก็ตาม กระทรวงการคลัง ติดตามสถานการณ์อย่างใกล้ชิด ตลอดจนแก้ไขปัญหาข้อติดขัดในการดำเนินมาตรการต่างๆ และพร้อมที่จะออกมาตรการที่เหมาะสมมาดูแลเศรษฐกิจไทยได้อย่างทันการณ์ต่อไป
-----------------------

ที่มา : https://www.thaigov.go.th/news/contents/details/35762