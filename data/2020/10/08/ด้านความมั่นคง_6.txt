รัฐบาลไทย-ข่าวทำเนียบรัฐบาล-'สมาคม ร.พ.เอกชน' เข้าพบ ‘จับกัง1’ รับทราบนโยบายแรงงาน ร่วมมือยกระดับบริการทางการแพทย์แก่ผู้ประกันตน


วันพุธที่ 7 ตุลาคม 2563
'สมาคม ร.พ.เอกชน' เข้าพบ ‘จับกัง1’ รับทราบนโยบายแรงงาน ร่วมมือยกระดับบริการทางการแพทย์แก่ผู้ประกันตน
รัฐมนตรีว่าการกระทรวงแรงงาน ให้การต้อนรับ นายกสมาคมโรงพยาบาลเอกชน และคณะ รับทราบนโยบายด้านแรงงานและข้อเสนอแนะแนวทางพัฒนายกระดับบริการทางการแพทย์แก่ผู้ประกันตน พัฒนาระบบบริการให้มีประสิทธิภาพมากยิ่งขึ้น
เมื่อวันที่ 7 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน ให้การต้อนรับ
ศาสตราจารย์ ดร.นายแพทย์ เฉลิม หาญพานิชย์ นายกสมาคมโรงพยาบาลเอกชน และคณะ ในโอกาสเข้าพบเพื่อมอบกระเช้าแสดงความยินดีในวาระที่รัฐมนตรีว่าการกระทรวงแรงงานเข้ารับตำแหน่ง พร้อมขอรับทราบนโยบายและข้อเสนอแนะจากรัฐมนตรีว่าการกระทรวงแรงงาน เพื่อเป็นแนวทางในการพัฒนาบริการทางการแพทย์และการประสานงานร่วมมือระหว่างภาครัฐและเอกชน เพื่อให้บรรลุนโยบายและยุทธ์ศาสตร์ของประเทศต่อไปอย่างมีประสิทธิภาพ ณ ห้องจัตุมงคล ชั้น 6 อาคารกระทรวงแรงงาน โดยมี นายสุทธิ สุโกศล ปลัดกระทรวงแรงงาน ร่วมเป็นเกียรติให้การต้อนรับในครั้งนี้ด้วย
นายสุชาติ กล่าวว่า จากการหารือกับนายกสมาคมโรงพยาบาลเอกชน ทางสมาคมฯ มีข้อเสนอให้เกิดการมีส่วนร่วมในการเสนอความเห็นการจัดระบบบริการทางการแพทย์ของสำนักงานประกันสังคม ซึ่งอาจเป็นกรรมการในคณะกรรมการการแพทย์ ประเด็นการทำเส้นล้างไต ของผู้ประกันตนที่ต้องสำรองจ่าย หรือให้โรงพยาบาลตั้งเบิกกับสำนักงานประกันสังคม ในเรื่องนี้ต้องการให้โรงพยาบาลตั้งเบิกกับสำนักงานประกันสังคมโดยผู้ประกันตนไม่ต้องสำรองจ่าย สำนักงานประกันสังคมควรมีการประชาสัมพันธ์สิทธิล้างไตทางเส้นเลือด ที่ดีกว่าสำนักงานหลักประกันสุขภาพแห่งชาติ (สปสช.) ที่ให้ล้างทางช่องท้อง นอกจากนี้ รมว.แรงงาน ต้องการให้โรงพยาบาลจัดบริการแก่ผู้ประกันตน แบบ Premium เช่น มีห้องรอระหว่างรอพบแพทย์ เป็นต้น

ที่มา : https://www.thaigov.go.th/news/contents/details/35781