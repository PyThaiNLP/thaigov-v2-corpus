รัฐบาลไทย-ข่าวทำเนียบรัฐบาล-รพ.สต.หนองสีดา จ.สระบุรี ต้นแบบศูนย์ร่วมสุข ดูแลฟื้นฟูใกล้บ้าน ลดแออัดในโรงพยาบาลใหญ่


วันพฤหัสบดีที่ 22 ตุลาคม 2563
รพ.สต.หนองสีดา จ.สระบุรี ต้นแบบศูนย์ร่วมสุข ดูแลฟื้นฟูใกล้บ้าน ลดแออัดในโรงพยาบาลใหญ่
เลขานุการรัฐมนตรีว่าการกระทรวงสาธารณสุข ชื่นชมรพ.สต.หนองสีดา เป็นต้นแบบศูนย์ร่วมสุขในพื้นที่ ดูแลบำบัดฟื้นฟูร่างกายผู้ป่วยทุกกลุ่มวัย ทั้งผู้ป่วยหลอดเลือดสมอง เด็กพัฒนาการช้า ผู้สูงอายุ และคนพิการ
เลขานุการรัฐมนตรีว่าการกระทรวงสาธารณสุข ชื่นชมรพ.สต.หนองสีดา เป็นต้นแบบศูนย์ร่วมสุขในพื้นที่ ดูแลบำบัดฟื้นฟูร่างกายผู้ป่วยทุกกลุ่มวัย ทั้งผู้ป่วยหลอดเลือดสมอง เด็กพัฒนาการช้า ผู้สูงอายุ และคนพิการ โดยการมีส่วนร่วมของ เจ้าหน้าที่สาธารณสุข ชุมชน อสม. และจิตอาสา ทำให้ผู้ป่วยได้รับการฟื้นฟูใกล้บ้าน คุณภาพชีวิตดีขึ้น ช่วยลดแออัดในโรงพยาบาลขนาดใหญ่
วันนี้  (22 ตุลาคม 2563) ที่จังหวัดสระบุรี นายวัชรพงศ์ คูวิจิตรสุวรรณ เลขานุการรัฐมนตรีว่าการกระทรวงสาธารณสุข พร้อมนายแพทย์สมยศ ศรีจารนัย สาธารณสุขนิเทศก์ เขตสุขภาพที่ 4  และคณะผู้บริหาร ลง​พื้นที่​ตรวจเยี่ยมให้กำลังใจเจ้าหน้าที่และอาสาสมัครสาธารณสุขประจำหมู่บ้าน ที่ โรงพยาบาลส่งเสริมสุขภาพตำบลหนองสีดา และ โรงพยาบาลส่งเสริมสุขภาพตำบลคชสิทธิ์
นายวัชรพงศ์ กล่าวว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ลง​พื้นที่​ตรวจเยี่ยมให้กำลังใจบุคลากรสาธารณสุขที่ทุ่มเท ดูแลสุขภาพประชาชนในพื้นที่ จังหวัดสระบุรี ซึ่งต้องขอชื่นชมโรงพยาบาลส่งเสริมสุขภาพตำบลหนองสีดา ที่ทำงานร่วมกับหน่วยงานท้องถิ่น จัดตั้งศูนย์ร่วมสุข  ดูแลบำบัดฟื้นฟูร่างกายผู้ป่วยหลอดเลือดสมอง เด็กพัฒนาการช้า ผู้สูงอายุ และคนพิการในพื้นที่และโดยรอบ มีนักกายภาพบำบัดจาก โรงพยาบาลหนองแซง  เจ้าหน้าที่โรงพยาบาลส่งเสริมสุขภาพตำบลและทีมอาสาสมัครสาธารณสุขประจำหมู่บ้าน และจิตอาสาในชุมชนช่วยกันดูแล สำหรับ อสม.และจิตอาสาฟื้นฟู จะทำหน้าที่ตรวจคัดกรองผู้ป่วย ช่วยนักกายภาพบำบัดและเจ้าหน้าที่ดูแลผู้ป่วยด้วยเครื่องพยุงฝึกเดิน เตียงฝึกยืน นวดกดจุด  ราวฝึกเดินและยืดเหยียดกล้ามเนื้อ และพอกเข่าและตาด้วยสมุนไพร ส่งผลให้ผู้ป่วยที่เข้ารับบริการมีอาการดีขึ้นกว่าร้อยละ 30  และยังช่วยลดความแออัดของโรงพยาบาลใหญ่ได้ นอกจากนี้ รพ.สต. หนองสีดา ได้รับความร่วมมือจาก อบต.หนองหัวโพ นำรถกู้ชีพเพื่อใช้รับส่งผู้ป่วย ทำให้ช่วยลดค่าใช้จ่ายในการเดินทางรักษา ถือได้ว่าเป็นชุมชนที่เข้มแข็ง และร่วมมือร่วมใจกันดูแลคนในชุมชน
ทั้งนี้ ศูนย์ร่วมสุข โรงพยาบาลส่งเสริมสุขภาพตำบลหนองสีดา เปิดให้บริการทุกวันพฤหัสบดี ให้บริการผู้ป่วยได้วันละ 30 คน ซึ่งศูนย์ฯ ได้สนับสนุนกายอุปกรณ์ให้ผู้ที่เข้ารักษานำไปใช้ในชีวิตประจำวันจำนวน 15 ราย เข้าไปปรับปรุงสภาพบ้านและสิ่งแวดล้อมจำนวน 7 หลัง และขึ้นทะเบียนผู้พิการ 8 ราย
**********************22 ตุลาคม 2563

ที่มา : https://www.thaigov.go.th/news/contents/details/36160