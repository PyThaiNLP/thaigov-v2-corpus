รัฐบาลไทย-ข่าวทำเนียบรัฐบาล-ธพส. เตรียมจับมือ ทีโอที เล็งเปิดพื้นที่ศูนย์ประชุมฯ เชียงใหม่ ปั้นไอเดียจัดแข่งขันสตาร์ทอัพ ขานรับนโยบาย รมว.คลัง


วันพฤหัสบดีที่ 22 ตุลาคม 2563
พิมพ์
ธพส. เตรียมจับมือ ทีโอที เล็งเปิดพื้นที่ศูนย์ประชุมฯ เชียงใหม่ ปั้นไอเดียจัดแข่งขันสตาร์ทอัพ ขานรับนโยบาย รมว.คลัง
ธพส. เตรียมเจรจาบริษัท ทีโอที จำกัด (มหาชน) เปิดพื้นที่สนับสนุนการแข่งขันสตาร์ทอัพที่ศูนย์ประชุมและแสดงสินค้านานาชาติฯ เชียงใหม่ หวังสานธุรกิจใหม่  สร้างรายได้สู่ชุมชน ขานรับนโยบาย รมว.คลัง เพื่อฟื้นฟูเศรษฐกิจฐานราก
บริษัท ธนารักษ์พัฒนาสินทรัพย์ จำกัด (ธพส.) เตรียมเจรจาบริษัท ทีโอที จำกัด (มหาชน) เปิดพื้นที่สนับสนุนการแข่งขันสตาร์ทอัพที่ศูนย์ประชุมและแสดงสินค้านานาชาติฯ เชียงใหม่ หวังสานธุรกิจใหม่ สร้างรายได้สู่ชุมชน ขานรับนโยบายรัฐมนตรีว่าการกระทรวงการคลังเพื่อฟื้นฟูเศรษฐกิจฐานราก
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (ธพส.) เปิดเผยว่า ภายหลังจากเข้ารับนโยบายฟื้นฟูเศรษฐกิจจากนายอาคม เติมพิทยาไพสิฐ รัฐมนตรีว่าการกระทรวงการคลัง  ธพส. มีแผนเข้าเจรจากับ ทีโอที เตรียมจัดกิจกรรมการแข่งขันสตาร์ทอัพขึ้น เพื่อค้นหานวัตกรรมและแนวธุรกิจใหม่ที่จะช่วยกระตุ้นเศรษฐกิจและสร้างรายได้ให้กับชุมชน โดย ธพส. จะให้การสนับสนุนพื้นที่จัดกิจกรรม ณ ศูนย์ประชุมและแสดงสินค้านานาชาติเฉลิมพระเกียรติ 7 รอบ พระชนมพรรษา จังหวัดเชียงใหม่ ตลอดการจัดงาน
ปัจจุบันศูนย์ประชุมฯ เชียงใหม่ มีความพร้อมในการรองรับการประชุม การจัดงานนิทรรศการ และงานแสดงสินค้าในระดับประเทศ มีสิ่งอำนวยความสะดวกและการบริการที่ทันสมัย ทั้งนี้ หากมีการจัดกิจกรรมแข่งขันสตาร์ทอัพขึ้น ย่อมจะช่วยสร้างสีสันและกระตุ้นเศรษฐกิจให้กับจังหวัดเชียงใหม่และภาคเหนือ ทั้งยังผลักดันให้ผู้ประกอบการสตาร์ทอัพมีเวทีในการโชว์ไอเดีย เปิดโอกาสการขยายตัวทางธุรกิจให้เติบโตเป็นที่รู้จัก   ที่สำคัญจะช่วยกระตุ้นกระแสเม็ดเงินให้ไหลเวียนเข้าสู่ระบบเศรษฐกิจฐานรากของประเทศได้ตามนโยบายของรัฐมนตรีว่าการกระทรวงการคลัง
ส่วนประชาสัมพันธ์ บริษัท ธนารักษ์พัฒนาสินทรัพย์ จำกัด (ธพส.)
โทร. 0 2142 2264

ที่มา : https://www.thaigov.go.th/news/contents/details/36150