รัฐบาลไทย-ข่าวทำเนียบรัฐบาล-ปังไม่หยุด!! ลงทะเบียน “คนละครึ่ง” เต็มโควตา 10 ล้านคนแล้ว


วันศุกร์ที่ 30 ตุลาคม 2563
พิมพ์
ปังไม่หยุด!! ลงทะเบียน “คนละครึ่ง” เต็มโควตา 10 ล้านคนแล้ว
--
#ไทยคู่ฟ้า ได้รับความสนใจอย่างท่วมท้น สำหรับมาตรการ “คนละครึ่ง” ที่เปิดให้ประชาชนที่สนใจร่วมลงทะเบียนโครงการ ตั้งแต่วันที่ 16 ต.ค. 63 ที่ผ่านมา ล่าสุด เมื่อกดตรวจสอบสิทธิผ่านเว็บไซต์ www.คนละครึ่ง .com จะพบว่า จำนวนสิทธิคงเหลือนั้นเป็น 0 แล้ว เท่ากับว่า มีผู้ลงทะเบียนรับสิทธิโครงการเต็มจำนวน 10 ล้านคน ซึ่งระบบจะทำการตรวจสอบและส่ง SMS แจ้งยืนยันสิทธิโดยเร็ว
.
ข้อมูล ณ วันที่ 28 ต.ค. 63 เวลา 12.00 น. มียอดการใช้จ่ายสะสม 1,225.44 ล้านบาท แบ่งเป็นเงินที่ประชาชนจ่าย 626.97 ล้านบาท และภาครัฐร่วมจ่ายอีก 598.47 ล้านบาท คำนวณเป็นยอดใช้จ่ายเฉลี่ย 229 บาทต่อครั้ง และมีการใช้จ่ายครบทุกจังหวัด โดยจังหวัดที่มีการใช้จ่ายสะสมมากที่สุด 5 อันดับแรก ได้แก่ กรุงเทพมหานคร สงขลา นครศรีธรรมราช สุราษฎร์ธานี และเชียงใหม่ ตามลำดับ สำหรับร้านค้าที่สนใจเข้าร่วมโครงการยังลงทะเบียนได้ต่อเนื่อง ผ่านทางเว็บไซต์ www.คนละครึ่ง .com และสาขาธนาคารกรุงไทยโดยไม่มีการปิดรับลงทะเบียน ซึ่งขณะนี้มีร้านค้าเข้าร่วมแล้วกว่า 400,000 ร้านค้า
.
ขอย้ำเตือนกันตรงนี้ว่า หากผู้ลงทะเบียนและผ่านการตรวจสอบแล้ว ไม่ใช้สิทธิครั้งแรกภายใน 14 วัน จะถูกตัดสิทธิ โดยกระทรวงการคลัง จะนำยอดผู้ลงทะเบียนแต่ไม่ได้ใช้สิทธิไปเปิดให้ประชาชนลงทะเบียนรอบใหม่อีกครั้ง
.
อย่างไรก็ตาม ขณะนี้มีพฤติกรรมโฆษณาชวนเชื่อ เช่น สแกนคิวอาร์โค้ดแลกเป็นเงินสด จึงขอย้ำเตือนให้ประชาชนระมัดระวัง และผู้ที่กระทำผิดจะถูกดำเนินการตามกฎหมาย หากต้องการแจ้งเบาะแสการกระทำผิด สามารถส่งข้อมูลไปได้ที่ halfhalf@fpo.go.th หรือ โทร. 02 273 9020 ต่อ 3697 3527 3548 3509

ที่มา : https://www.thaigov.go.th/news/contents/details/36344