รัฐบาลไทย-ข่าวทำเนียบรัฐบาล-ออมสิน จัดงานวันออมแห่งชาติ 2563 “รากฐานสังคมดี เริ่มที่การออม” พร้อมออกแคมเปญจูงใจเด็กฝากต่อเนื่อง รับสิทธิพิเศษ 3 ต่อ ชวน สมาชิกธนาคารโรงเรียน “แข่งกันออม” ลุ้นทุนการศึกษา


วันศุกร์ที่ 30 ตุลาคม 2563
พิมพ์
ออมสิน จัดงานวันออมแห่งชาติ 2563 “รากฐานสังคมดี เริ่มที่การออม” พร้อมออกแคมเปญจูงใจเด็กฝากต่อเนื่อง รับสิทธิพิเศษ 3 ต่อ ชวน สมาชิกธนาคารโรงเรียน “แข่งกันออม” ลุ้นทุนการศึกษา
พิธีเปิดงานวันออมแห่งชาติ ประจำปี 2563 ด้วยแนวคิด “รากฐานสังคมดี เริ่มที่การออม” ซึ่งธนาคารออมสินในฐานะสถาบันเพื่อการออมได้จัดกิจกรรมมากมายเกี่ยวกับการออมในปีนี้ โดยมี นายวิทัย รัตนากร ผู้อำนวยการธนาคารออมสิน เป็นประธานในพิธีเปิดงาน
วันนี้ (30 ตุลาคม 2563) ณ หอประชุมบุรฉัตร ธนาคารออมสิน สำนักงานใหญ่ ได้มีพิธีเปิดงานวันออมแห่งชาติ ประจำปี 2563 ด้วยแนวคิด “รากฐานสังคมดี เริ่มที่การออม” ซึ่งธนาคารออมสินในฐานะสถาบันเพื่อการออมได้จัดกิจกรรมมากมายเกี่ยวกับการออมในปีนี้ ได้แก่ การแจกกระปุกเพื่อส่งเสริมการออมสำหรับการฝากเงินในวันนี้ การรับฝากเงินสำหรับเด็กในกิจกรรมพิเศษ “เด็กดี มีวินัย ได้ลุ้นโชค” และพิธีมอบรางวัลการประกวดวาดภาพการ์ตูนส่งเสริมการออม ทั้งในประเภทเยาวชนจนถึงประชาชนทั่วไป โดยมี นายวิทัย รัตนากร ผู้อำนวยการธนาคารออมสิน เป็นประธานในพิธีเปิดงาน
นายวิทัย รัตนากร ผู้อำนวยการธนาคารออมสิน เปิดเผยถึงการจัดงานวันออมแห่งชาติของธนาคารออมสินในปีนี้ ว่า มีกิจกรรมส่งเสริมการออมเป็นพิเศษสำหรับเด็ก คือ กิจกรรม “เด็กดี มีวินัย ได้ลุ้นโชค” สำหรับผู้ที่มีอายุ 7-15 ปี เปิดบัญชีเงินฝากเผื่อเรียก Youth Savings ขั้นต่ำ 100 บาท โดยฝากในวันนี้ (30 ตุลาคม 2563) และฝากเงินต่อเนื่องทุกเดือนๆ ละ 50 บาทขึ้นไป จนถึงวันที่ 31 สิงหาคม 2564 จะได้รับสิทธิพิเศษ 3 ต่อ คือ ต่อที่ 1 ได้รับอัตราดอกเบี้ยพิเศษ 1.25% ต่อปี โดยต้องมียอดเงินฝากสูงสุดไม่เกิน 100,000 บาท ต่อที่ 2 ได้รับเงินขวัญถุง 100 บาท และต่อที่ 3 ลุ้นรับของรางวัลมูลค่า 10,000 บาท จำนวน 108 รางวัล รวมมูลค่า 1,080,000 บาท หรือถ้าฝากในวันที่ 31 ตุลาคม 2563 ถึงวันที่ 30 พฤศจิกายน 2563 และฝากเงินต่อเนื่องทุกเดือนๆ ละ 50 บาทขึ้นไป จนถึงวันที่ 31 สิงหาคม 2564 ได้รับอัตราดอกเบี้ยสูงสุด 0.50% ต่อปี และได้รับสิทธิ์ลุ้นของรางวัลมูลค่า 10,000 บาท ด้วยเช่นกัน โดยกำหนดจับรางวัลในวันที่ 30 กันยายน 2564
ขณะที่กิจกรรมการออมในสถานศึกษา ได้จัด โครงการแข่งกันออมกับออมสิน ซึ่งเริ่มตั้งแต่วันที่ 1 มกราคม ถึง วันที่ 30 กันยายน 2564 เป็นกิจกรรมกระตุ้นการออมต่อเนื่องในกลุ่มสถานศึกษา นักเรียน-นักศึกษา ที่เป็นสมาชิกธนาคารโรงเรียนธนาคารออมสิน ให้มีความตื่นตัวกับการออมและมีส่วนร่วมกันวางแผนการออมอย่างสม่ำเสมอ โดยมี “รางวัลยอดนักออม” สำหรับนักเรียนที่มีวินัยการออมดีเด่น พิจารณาจากความถี่ในการฝากเงิน-ถอนเงิน พร้อมด้วยส่งผลงานคลิปส่งเสริมการออมสำหรับเยาวชน โดยมีรางวัลทุนการศึกษา โล่ และ เกียรติบัตร จำนวน 100 รางวัล เงินรางวัลรวม 800,000 บาท และ “รางวัลสถานศึกษาส่งเสริมการออม” สำหรับสถานศึกษาที่ส่งเสริมการออม พิจารณาจากจำนวนรายการเคลื่อนไหวในการฝากเงิน-ถอนเงิน สะสมตลอดช่วงโครงการ และจัดกิจกรรมส่งเสริมการออมอย่างสม่ำเสมอ ธนาคารฯ ให้รางวัลทุนการศึกษา โล่ และ เกียรติบัตร จำนวน 100 รางวัล เงินรางวัลรวม 1,480,000 บาท
นอกจากนี้ ยังได้จัดทำของที่ระลึกชิ้นพิเศษคู่กับกิจกรรมวันออมเหมือนเช่นทุกปี ซึ่งในปีนี้เป็น “กระปุกออมสิน 107 ปี ธนาคารออมสิน” มอบให้ผู้ฝากเงินด้วยตัวเองหรือเปิดบัญชีใหม่ ตั้งแต่ 500 บาทขึ้นไป จำนวน 1 ชิ้น ต่อ 1 ราย ในวันศุกร์ที่ 30 ตุลาคม 2563 นี้เท่านั้น ณ ธนาคารออมสินทุกสาขาทั่วประเทศ

ที่มา : https://www.thaigov.go.th/news/contents/details/36347