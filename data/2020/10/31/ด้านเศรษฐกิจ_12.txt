รัฐบาลไทย-ข่าวทำเนียบรัฐบาล-กระทรวงเกษตรฯ พร้อมแก้ไขปัญหาภัยแล้งให้ประชาชน ลงพื้นที่ติดตามการดำเนินโครงการแก้มลิงบ้านไร่ออก 


วันศุกร์ที่ 30 ตุลาคม 2563
กระทรวงเกษตรฯ พร้อมแก้ไขปัญหาภัยแล้งให้ประชาชน ลงพื้นที่ติดตามการดำเนินโครงการแก้มลิงบ้านไร่ออก
กระทรวงเกษตรฯ พร้อมแก้ไขปัญหาภัยแล้งให้ประชาชน ลงพื้นที่ติดตามการดำเนินโครงการแก้มลิงบ้านไร่ออก ต.บ่อหิน อ.สิเกา และโครงการอ่างเก็บน้ำคลองซา ต.บางดี อ.ห้วยยอด จ.ตรัง
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ลงพื้นที่ติดตามการดำเนินโครงการแก้มลิงบ้านไร่ออก ต.บ่อหิน อ.สิเกา จ.ตรัง ซึ่งการดำเนินโครงการดังกล่าว เกิดขึ้นเนื่องจากพื้นที่นี้กำลังประสบกับปัญหาสถานการณ์ภัยแล้งและยิ่งจะทวีความรุนแรงเพิ่มมากขึ้น และจากการคาดการณ์มีแนวโน้มจะเพิ่มขึ้นอย่างต่อเนื่อง ประกอบกับความต้องการใช้น้ำก็มีปริมาณเพิ่มสูงขึ้นทุกปี เพราะการขยายตัวของครัวเรือนและภาคเกษตรเพิ่มมากขึ้น แหล่งน้ำธรรมชาติและบ่อน้ำบาดาลที่อยู่ในปัจจุบันไม่สามารถกักเก็บน้ำได้ในปริมาณที่มากพอสำหรับความต้องการใช้น้ำของประชาชน จึงส่งผลกระทบกับประชาชนคือขาดแคลนน้ำเพื่อการอุปโภค-บริโภค เพื่อการเกษตร และน้ำเพื่อการประกอบอาชีพ จึงจำเป็นต้องจัดหาแหล่งกักเก็บน้ำผิวดินเพิ่มเพื่อการรวมน้ำจากแหล่งธรรมชาติให้ได้มากพอ จึงจะแก้ไขปัญหาความเดือดร้อนให้ประชาชนพ้นจากสถานการณ์ภัยแล้งได้อย่างถาวรตลอดทั้งปี
กระทรวงเกษตรฯ โดยกรมชลประทาน จึงดำเนินการสำรวจแหล่งน้ำในพื้นที่ หมู่ที่ 5 บ้านไร่ออก ต.บ่อหิน อ.สิเกา จ.ตรัง เพื่อกักเก็บน้ำผิวดินไว้ใช้ในฤดูแล้ง และเป็นการแก้ไขปัญหาภัยแล้งให้กับประชาชนในพื้นที่ประมาณ 369 ครัวเรือน จำนวน 1,187 คน ได้มีน้ำใช้ในการอุปโภค-บริโภค เพื่อการเกษตรและเพื่อการประกอบอาชีพ ทำให้ประชาชนมีคุณภาพชีวิตที่ดีขึ้น ปัจจุบันอยู่ระหว่างเตรียมความพร้อมการก่อสร้าง ด้านการสำรวจและออกแบบคาดว่าจะแล้วเสร็จในปี 2564 และคาดว่าจะเริ่มก่อสร้างได้ใน ปี 2566
จากนั้นได้เดินทางไปรับฟังบรรยายสรุปความคืบหน้าในการดำเนินงานโครงการอ่างเก็บน้ำคลองซา ต.บางดี อ.ห้วยยอด จ.ตรัง ซึ่งประชาชนในพื้นที่ประสบปัญหาความเดือดร้อนเนื่องจากขาดแคลนน้ำทำการเกษตร กระทรวงเกษตรฯ โดยกรมชลประทาน ได้ทำการตรวจสอบสภาพภูมิประเทศ และศึกษาวางโครงการ พบว่า มีแนวทางให้ความช่วยเหลือได้ โดยการก่อสร้างโครงการอ่างเก็บน้ำคลองซา บ้านคลองซา ตำบลบางดี อำเภอห้วยยอด จังหวัดตรัง ลักษณะโครงการประกอบด้วย การก่อสร้างทำนบดินขนาดกว้าง 8 เมตร ยาว 288 เมตร สูง 23.70 เมตร ความจุที่ระดับเก็บกักประมาณ 13.43 ล้านลูกบาศก์เมตร พร้อมก่อสร้างระบบท่อส่งน้ำ ความยาว 15.25 กิโลเมตร ซึ่งจะสามารถส่งน้ำช่วยเหลือพื้นที่เพาะปลูกบางส่วนใน ต.บางดี อ.ห้วยยอด จ.ตรัง ได้ประมาณ 5,000 ไร่ เพื่อการอุปโภคและบริโภคของราษฎร จำนวน 4 หมู่บ้าน ประมาณ 1,600 ครัวเรือน ตลอดจนสามารถบรรเทาอุทกภัยในเขตพื้นที่ใกล้เคียงได้ ปัจจุบันอยู่ระหว่างการเจรจาทำความเข้าใจกับราษฎร เพื่อสร้างการมีส่วนร่วมในการพัฒนาแหล่งน้ำ หากราษฎรส่วนใหญ่เห็นด้วยกับการดำเนินโครงการ กรมชลประทานจะดำเนินการเตรียมความพร้อมด้านการสำรวจ ออกแบบ การขออนุญาตใช้พื้นที่ และจัดเข้าแผนงานก่อสร้างตามความเหมาะสมต่อไป
"ดีใจที่วันนี้มีโอกาสมาดูสภาพพื้นที่จริง สิ่งที่รัฐบาลดำเนินการโดยกระทรวงเกษตรและสหกรณ์นั่นคือสามารถสัมผัสและจับต้องได้ จึงขอยืนยันว่าจะดำเนินการที่จะสร้างในส่วนของแก้มลิงบ้านไร่ออกอย่างแน่นอน และสำหรับในส่วนของโครงการอ่างเก็บน้ำคลองซาจะเกิดขึ้นได้หรือไม่นั้น จะขอให้ทุกฝ่ายเอาประโยชน์ส่วนรวมเป็นที่ตั้ง อยากให้ประชาชนในพื้นที่มีความเห็นร่วมกัน ให้มีการพูดคุยกัน และได้มอบหมายให้กรมชลประทานประสานและสร้างความเข้าใจต่อพี่น้องประชาชน โดยต้องอยู่บนพื้นฐานที่ไม่มีการทะเลาะเบาะแว้ง ถ้าสามารถพูดคุยได้ โครงการนี้จะเกิดขึ้นอย่างแน่นอน ซึ่งจะให้กรมชลประทานประเมินความคุ้มค่าต่อไป ทั้งนี้ ในนามของรัฐบาลจะดูแลพี่น้องเกษตรกรเป็นหลัก ทั้งในเรื่องของแหล่งน้ำ ราคาพืชผล และด้านการตลาด จะทำให้พี่น้องเกษตรกรอยู่ดีกินดี และขอให้มั่นใจว่าพื้นที่ภาคใต้ จะพัฒนาให้ดียิ่งขึ้นต่อไป อย่างไรก็ตาม นายกรัฐมนตรีได้กำชับให้ดูแลและรับฟังปัญหาจากพี่น้องประชาชน เพื่อมาร่วมกันแก้ไข โดยไม่มีแบ่งแยกพรรค พร้อมกำชับให้ข้าราชการพยายามเข้าถึงประชาชนให้มากที่สุด โดยช่วยเหลือพี่น้องประชาชนให้เหมือนคนในครอบครัว" นายเฉลิมชัย กล่าว

ที่มา : https://www.thaigov.go.th/news/contents/details/36370