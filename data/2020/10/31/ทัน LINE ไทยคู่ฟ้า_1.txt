รัฐบาลไทย-ข่าวทำเนียบรัฐบาล-ชาวสวนยางเฮ! ราคายางพารายังแรงไม่หยุด


วันศุกร์ที่ 30 ตุลาคม 2563
พิมพ์
ชาวสวนยางเฮ! ราคายางพารายังแรงไม่หยุด
--
#ไทยคู่ฟ้า มีข่าวดีมาบอกครับ...สัปดาห์นี้ราคายางพารายังแรงไม่หยุด โดยยางแผ่นรมควันพุ่งแตะสูงสุด 77.85 บาท/กก. ที่ตลาดกลางยางพารา จ.นครศรีธรรมราช ส่วนตลาดกลางฯ จ.สงขลา และตลาดกลางฯ จ.สุราษฎร์ธานี ราคาอยู่ที่ 77.72 บาท/กก. หลังจากเปิดตลาดสัปดาห์นี้เพียง 2 วัน ราคาเพิ่มขึ้นกว่า 11 บาท คาดการณ์ว่าราคาสามารถพุ่งสูงต่อเนื่องแตะ 80 บาท/กก. ได้ภายในสัปดาห์นี้ ซึ่งราคายางจะยังคงอยู่ในแนวบวกอย่างต่อเนื่อง และทะลุแนวต้านสูงสุดในรอบ 3 ปี 5 เดือน
.
สาเหตุที่ราคายางปรับตัวสูงขึ้นมาจากหลายปัจจัย เช่น ปริมาณผลผลิตยางธรรมชาติน้อยกว่าตัวเลขที่คาดการณ์ไว้ ความต้องการยางในตลาดเพิ่มสูงขึ้น ทั้งสินค้าประเภทยุทธภัณฑ์ ถุงมือยาง ยางยืด การจำหน่ายรถยนต์ของจีนซึ่งเป็นผู้นำเข้ายางเพิ่มขึ้น โดยเฉพาะรถบรรทุกขนาดใหญ่ เป็นต้น
.
นอกจากนี้ ยังเป็นผลพวงมาจากการดำเนินงานของรัฐบาล โดยเฉพาะการขับเคลื่อนโมเดล “เกษตรพาณิชย์ทันสมัย” ซึ่งเป็นความร่วมมือของกระทรวงเกษตรฯ และกระทรวงพาณิชย์ ทั้งโครงการประกันรายได้ชาวสวนยาง และล่าสุดคือ 6 มาตรการปฏิรูปยางพารา เพื่อเพิ่มราคา สร้างเสถียรภาพราคา เพิ่มขีดความสามารถในการแข่งขัน เน้นลงทุนแปรรูปส่งเสริมวิจัยสร้างผลิตภัณฑ์ใหม่ ใช้กลยุทธ์ใหม่การขายการตลาดเชิงรุกเจาะจีนทุกมณฑลและเปิดตลาดใหม่ๆ ในประเทศต่างๆ
Cr : กระทรวงเกษตรและสหกรณ์

ที่มา : https://www.thaigov.go.th/news/contents/details/36341