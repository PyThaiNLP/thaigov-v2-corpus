รัฐบาลไทย-ข่าวทำเนียบรัฐบาล-นายกฯ เปิดงาน “สวัสดีข้าวสาร”  ภายใต้แนวคิด “The Modern Thainess” พร้อมโชว์การทำ “ผัดไทย” ร่วมกับนักศึกษามหาวิทยาลัยราชภัฏสวนดุสิต  


วันศุกร์ที่ 30 ตุลาคม 2563
พิมพ์
นายกฯ เปิดงาน “สวัสดีข้าวสาร”  ภายใต้แนวคิด “The Modern Thainess” พร้อมโชว์การทำ “ผัดไทย” ร่วมกับนักศึกษามหาวิทยาลัยราชภัฏสวนดุสิต
นายกรัฐมนตรี เปิดงาน “สวัสดีข้าวสาร”  ภายใต้แนวคิด “The Modern Thainess” พร้อมโชว์การทำ “ผัดไทย” ร่วมกับนักศึกษามหาวิทยาลัยราชภัฏสวนดุสิต
วันนี้ (30 ต.ค.63) นายอนุชา  บูรพชัยศรี โฆษกประจำสำนักนายกรัฐมนตรี เผยพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมเป็นประธานพิธีเปิดงาน “สวัสดีข้าวสาร”  เปิดตัวถนนข้าวสารโฉมใหม่ภายใต้แนวคิด “The Modern Thainess” เพื่อส่งเสริมการท่องเที่ยวและกระตุ้นเศรษฐกิจในพื้นที่กรุงเทพมหานคร
โอกาสนี้ นายกรัฐมนตรีย้ำนโยบายรัฐบาลในการส่งเสริมการท่องเที่ยวภายในประเทศ กระตุ้นการจับจ่ายใช้สอย เกิดเงินหมุนเวียนในระบบ ด้วยการจัดกิจกรรมในสถานที่ท่องเที่ยวทั่วประเทศ ซึ่งกิจกรรมถนนข้าวสารวันนี้ แสดงให้เห็นถึงความพร้อมของประเทศไทยในการต้อนรับนักท่องเที่ยว รัฐบาลขับเคลื่อนเศรษฐกิจฐานราก ด้วยการผ่อนคลายมาตรการโควิด-19 อย่างต่อเนื่อง ซึ่งยังคงควบคุมและจำกัดการแพร่ระบาดได้ในระดับที่น่าพอใจ อย่างไรก็ตาม นายกรัฐมนตรียังขอให้ทุกคนปฏิบัติตามมาตรการด้านสุขภาพ เพื่อป้องกัน โรคโควิด-19 อย่างเคร่งครัดโดยใช้ชีวิตแบบ New Normal
ทั้งนี้ นายกรัฐมนตรียังย้ำว่า รัฐบาลสนับสนุนเม็ดเงินในระบบเพื่อหมุนเวียน กระตุ้นให้กลุ่มคนที่มีศักยภาพให้ มีการใช้จ่ายมากยิ่งขึ้น โดยเฉพาะในระบบเศรษฐกิจฐานรากผู้มีรายได้น้อยซึ่งจะต้องมีการพัฒนารายได้ต่อไป เพื่อให้มีความเข้มแข็งและใช้ชีวิตอยู่ได้อย่างมีความสุขและพอเพียงตามศักยภาพและกำลังของแต่ละบุคคล และไม่ให้เกิดปัญหาหนี้สินในอนาคต โดยในช่วงท้ายนายกรัฐมนตรีฝากให้คนไทยรักสามัคคี  ด้วยการยึดมั่นในสถาบันชาติ ศาสนา พระมหากษัตริย์ ทำให้ประเทศไทยเจริญมาตั้งแต่อดีตและจะเติบโตก้าวหน้าต่อไป
จากนั้น นายกรัฐมนตรี ได้เยี่ยมชมร้านค้าผู้ประกอบการบริเวณถนนข้าวสาร และสินค้า Bangkok Brand โดยตลอดทางประชาชนที่อยู่บริเวณโดยรอบและผู้ประกอบการได้ให้กำลังใจโดยการมอบช่อดอกไม้และบอกให้นายกรัฐมนตรีสู้ ๆ พร้อมกันนี้นายกรัฐมนตรีได้ประกอบอาหารเมนู “ผัดไทย” ที่บูธของมหาวิทยาลัยราชภัฏสวนดุสิตและร่วมพูดคุยกับนักศึกษาอย่างเป็นกันเอง  ก่อนเดินทางไปเปิดงานสืบสานประเพณีลอยกระทง พุทธศักราช 2563 "ลอยกระทงวิถีใหม่ สืบสานวัฒนธรรมไทย" ณ คลองผดุงกรุงเกษม ข้างทำเนียบรัฐบาลต่อไป
----------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36381