รัฐบาลไทย-ข่าวทำเนียบรัฐบาล-กระทรวงอุตสาหกรรมร่วมกระตุ้นเศรษฐกิจจ้างแรงงาน ในระบบอุตสาหกรรมอ้อยและน้ำตาลทราย ช่วงฤดูการผลิตปี 2563/2564 กว่า 30,000 อัตรา


วันศุกร์ที่ 30 ตุลาคม 2563
พิมพ์
กระทรวงอุตสาหกรรมร่วมกระตุ้นเศรษฐกิจจ้างแรงงาน ในระบบอุตสาหกรรมอ้อยและน้ำตาลทราย ช่วงฤดูการผลิตปี 2563/2564 กว่า 30,000 อัตรา
กระทรวงอุตสาหกรรม ขานรับนโยบายของภาครัฐเตรียมกระตุ้นเศรษฐกิจจ้างแรงงานในระบบอุตสาหกรรมอ้อยและน้ำตาลทราย ในฤดูการผลิตปี 2563/2564 กว่า 30,000 อัตรา สร้างรายได้ กว่า 900 ล้านบาท หวังช่วยขับเคลื่อนเศรษฐกิจไทย
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า กระทรวงอุตสาหกรรมพร้อมเร่งเดินหน้าการลงทุนในภาคอุตสาหกรรมอ้อยและน้ำตาลทราย เพื่อให้เกิดการจ้างแรงงาน ในประเทศอย่างต่อเนื่อง โดยในฤดูการผลิตปี 2563/2564 ได้เตรียมงบประมาณเพื่อจ้างลูกจ้างชั่วคราวในช่วงของการหีบอ้อยทั่วประเทศ จำนวน 1,342 อัตรา เป็นเงิน จำนวน 83,360,800 บาท จากเงิน กองทุนอ้อยและน้ำตาลทราย ถือเป็นการนำเงินจากกองทุนฯ มากระตุ้นเศรษฐกิจ พร้อมทั้งสร้างรายได้ให้แก่ประชากรในชุมชนท้องถิ่น ซึ่งการจ้างลูกจ้างชั่วคราวในการดำเนินการในช่วงของการ  หีบอ้อยนั้น สำนักงานคณะกรรมการอ้อยและน้ำตาลทราย ได้ดำเนินการจ้างแรงงานมาอย่างต่อเนื่องในทุกฤดูการหีบอ้อย ทำให้ประชาชนในพื้นที่มีรายได้นำไปพัฒนาคุณภาพชีวิต สร้างความเข้มแข็งให้กับชุมชนท้องถิ่น
“ทั้งนี้ นอกจากในส่วนของภาครัฐที่มีการจ้างแรงงานชั่วคราวในระบบอุตสาหกรรมอ้อยและน้ำตาลทราย ช่วงของการหีบอ้อย ในฤดูการผลิตปี 2563/2564 ที่คาดว่าจะเปิดหีบในช่วงเดือนธันวาคมแล้วนั้น ทางโรงงานน้ำตาลทั่วประเทศรวม 57 แห่ง ก็ได้เตรียมแผนการจ้างงานเพื่อเข้ามาทำงานในช่วงของการหีบอ้อย โดยคาดว่าแต่ละโรงงานจะมีการจ้างแรงงานชั่วคราวกว่า 500 อัตรา รวมการจ้างแรงงานชั่วคราวทั่วประเทศในโรงงานน้ำตาลกว่า 29,000 อัตรา สร้างรายได้ให้แก่ชุมชนกว่า 800 ล้านบาท ตอบสนองนโยบายของภาครัฐในการกระตุ้นเศรษฐกิจ”นายสุริยะ กล่าว.

ที่มา : https://www.thaigov.go.th/news/contents/details/36362