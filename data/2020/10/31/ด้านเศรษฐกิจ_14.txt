รัฐบาลไทย-ข่าวทำเนียบรัฐบาล-‘รมช.ประภัตร’ ตรวจเยี่ยมกลุ่มเกษตรกรแปลงใหญ่ โคแม่พันธุ์อำเภอศรีสมเด็จ จ.ร้อยเอ็ด


วันศุกร์ที่ 30 ตุลาคม 2563
‘รมช.ประภัตร’ ตรวจเยี่ยมกลุ่มเกษตรกรแปลงใหญ่ โคแม่พันธุ์อำเภอศรีสมเด็จ จ.ร้อยเอ็ด
‘รมช.ประภัตร’ ตรวจเยี่ยมกลุ่มเกษตรกรแปลงใหญ่
โคแม่พันธุ์อำเภอศรีสมเด็จ จ.ร้อยเอ็ด ชี้แจงโครงการโคขุนกู้วิกฤติ โควิด19 ปล่อยสินเชื่อแล้ว 16 ล้านบาท
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวในโอกาสตรวจเยี่ยมกลุ่มวิสาหกิจชุมชนเกษตรกรแปลงใหญ่โคแม่พันธุ์อำเภอศรีสมเด็จ บ้านเหล่าดอนไฮ หมู่ 8 ตำบลเมืองเปลือย อ.ศรีสมเด็จ จ.ร้อยเอ็ด ว่า กลุ่มเกษตรกรแปลงใหญ่โคแม่พันธุ์อำเภอศรีสมเด็จได้รับสินเชื่อจากธนาคารเพื่อการเกษตรและสหกรณ์ (ธ.ก.ส.)ในการดำเนินงานตามหลักของเกษตรแปลงใหญ่โคแม่พันธุ์อำเภอศรีสมเด็จ จังหวัดร้อยเอ็ด คือการลดต้นทุนการผลิต เพิ่มผลผลิต เพิ่มคุณภาพผลผลิต การตลาด และการจัดการ โดยการเลี้ยงโคแม่พันธุ์เพื่อการผลิตลูกจำหน่าย (โคต้นน้ำ) ตามหลักตลาดนำการผลิต เช่น พันธุ์บราห์มัน ชาร์โรเล่ห์  และแองกัส โดยมีการเชื่อมโยงตลาด กับกลุ่มผู้ผลิตโคขุนในพื้นที่ จึงสามารถดำเนินงานได้เป็นอย่างดี มีสมาชิก จำนวน 46 ราย  มีแม่โคภายในกลุ่ม 468 ตัว  เป็นการเลี้ยงโคแม่พันธุ์ต้นน้ำเพื่อผลิตลูกโคตามสายพันธุ์ที่ตลาดต้องการ เชื่อมโยงกับกลุ่มที่รับซื้อลูกโคไปเลี้ยงขุนระยะสั้น และมีการเชื่อมโยงกับตลาดอย่างครบวงจร
นอกจากนั้น รัฐมนตรีช่วยว่าการกระทรวงเกษตรและสหกรณ์ ยังได้นำเสนอโครงการส่งเสริมการเลี้ยงสัตว์ และกิจการอื่นที่เกี่ยวเนื่อง (โคเนื้อสร้างชาติ)  แก่พี่น้องประชาชนที่มาร่วมงาน เพื่อเป็นทางเลือกในการประกอบอาชีพ ทั้งนี้ ในจังหวัดร้อยเอ็ด มีกลุ่มเกษตรกรเข้าร่วมโครงการดังกล่าว  และได้รับการอนุมัติสินเชื่อไปแล้วจำนวน 6 กลุ่ม เป็นจำนวนเงิน 16,300,000 บาท ตลอดจนโครงการเสริมสร้างรายได้ให้แก่เกษตรกรในช่วงฤดูแล้ง ปี 2563/2564 ที่ทางกระทรวงเกษตรฯ เตรียมนำเสนอ ครม.  อาทิ การปลูกพืชใช้น้ำน้อย (ข้าวโพดเลี้ยงสัตว์ ถั่วเขียว) การสนับสนุนการแปรรูปสินค้าเกษตร การส่งเสริมการเลี้ยงปลาดุก (ปลาตะเพียนขาว) การปลูกพืชอาหารสัตว์  และการเลี้ยงไก่พื้นเมือง (ไก่พื้นเมือง, เป็ดไข่, เป็ดเทศ) เป็นต้น
ทั้งนี้ จ.ร้อยเอ็ด มีเกษตรกรผู้เลี้ยงสัตว์ จำนวน 100,335 ราย  ชนิดสัตว์ โคเนื้อ 259,162 ตัว โคนม 608 ตัว กระบือ60,919 ตัว สุกร 100,074 ตัว และ ไก่ จำนวน 4,108,902 ตัว  พื้นที่ปลูกพืชอาหารสัตว์ 9,145 ไร่

ที่มา : https://www.thaigov.go.th/news/contents/details/36372