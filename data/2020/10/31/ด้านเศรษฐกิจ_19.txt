รัฐบาลไทย-ข่าวทำเนียบรัฐบาล-รมว.กษ. นำทีม กยท. พบปะสมาชิกชุมนุมสหกรณ์อุตสาหกรรมการยางตรังจำกัด


วันศุกร์ที่ 30 ตุลาคม 2563
รมว.กษ. นำทีม กยท. พบปะสมาชิกชุมนุมสหกรณ์อุตสาหกรรมการยางตรังจำกัด
รมว.กษ. นำทีม กยท. พบปะสมาชิกชุมนุมสหกรณ์อุตสาหกรรมการยางตรังจำกัด พร้อมทั้งติดตามผลการดำเนินงานโครงการส่งเสริมการใช้ยางในภาครัฐ และเยี่ยมชมกระบวนการผลิตเสาหลักนำทางยางพารา
รมว.กษ. นำทีม กยท. พบปะสมาชิกชุมนุมสหกรณ์อุตสาหกรรมการยางตรังจำกัด พร้อมทั้งติดตามผลการดำเนินงานโครงการส่งเสริมการใช้ยางในภาครัฐ และเยี่ยมชมกระบวนการผลิตเสาหลักนำทางยางพารา
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ นำทีมผู้บริหารการยางแห่งประเทศไทย พบปะพูดคุยกับสมาชิกชุมนุมสหกรณ์อุตสาหกรรมการยางตรัง จำกัด มอบเงินรายได้เพิ่มแก่เกษตรกรสมาชิกสหกรณ์ที่จำหน่ายน้ำยางสดแก่สหกรณ์ เพื่อผลิตเสาหลักนำทางยางพาราจำนวน 11 สหกรณ์สมาชิก นอกจากนี้ ยังร่วมพิธีลงนามซื้อขายน้ำยางสดเพื่อแปรรูปเป็นน้ำยางข้นผลิตเสาหลักนำทางยางพาราระหว่างประธานชุมนุมสหกรณ์อุตสาหกรรมการยางตรัง จำกัด กับ ผู้ว่าการการยางแห่งประเทศไทยพร้อมทั้งติดตามผลการดำเนินงานโครงการส่งเสริมการใช้ยางในภาครัฐ และเยี่ยมชมกระบวนการผลิตเสาหลักนำทางยางพารา ณ ชุมนุมสหกรณ์อุตสาหกรรมการยางตรัง ตำบลหนองปรือ อำเภอรัษฎา จังหวัดตรัง
ทั้งนี้ ชุมนุมสหกรณ์อุตสาหกรรมการยางตรัง จำกัด เป็นการรวมตัวของสหกรณ์ทั้ง 11 สหกรณ์ ได้ร่วมตัวเป็นเครือข่ายเพื่อสร้างการเชื่อมโยงและช่วยเหลือซึ่งกันและกันสนับสนุนการผลิตเสาหลักนำทางของสหกรณ์กองทุนสวนยางบ้านหนองครก จำกัด และต่อมาได้ขอจัดตั้งเป็นชุมนุมสหกรณ์ที่เน้นเรื่องการแปรรูปผลิตภัณฑ์จากยางพารา การขับเคลื่อนการผลิตเสาหลักนำทางยางพารา หมอน ที่นอนยางพารา และผลิตภัณฑ์รูปแบบอื่น ๆ เป็นองค์กรทำหน้าที่ด้านการตลาดให้แก่สหกรณ์ที่ผลิต คือ สหกรณ์กองทุนสวนยางบ้านหนองครก จำกัด จะรับเป็นองค์กรของการผลิตและวิจัยพัฒนาผลิตภัณฑ์จากยางพารา เป็นการแก้ไขจุดอ่อนของการแปรรูปผลิตภัณฑ์จากยางพาราที่มีข้อจำกัดเรื่องเงินทุนในการผลิต และการบริหารจัดการตลาด เพิ่มศักยภาพในการบริหารจัดการเชิงรุกด้านการผลิตและการตลาด และการรับซื้อน้ำยางสดเพื่อเป็นวัตถุดิบในการแปรรูปผลิตภัณฑ์ยางพาราที่มีลักษณะครบวงจรและสามารถเชื่อมโยงกับเกษตรกรสมาชิกได้จำนวนมากยิ่งขึ้นในการส่งน้ำยางสดผลิตเป็นน้ำยางข้น เป็นวัตถุดิบเพื่อจัดทำเสาหลักนำทาง
ยางพาราหรือผลิตภัณฑ์อื่น เป็นนวัตกรรมที่จะยกระดับรายได้แก่สมาชิกสหกรณ์รวม 11 สหกรณ์ จำนวน 4,810 ราย เนื้อที่ยางพาราที่เปิดกรีด จำนวน50,664 ไร่
สำหรับการดำเนินงานดังกล่าว เป็นการดำเนินงานที่สอดคล้องกับนโยบายของกระทรวงเกษตรและสหกรณ์ ทั้งโครงการสร้างความเข้มแข็งของสถาบันเกษตรกร และโครงการส่งเสริมการใช้ยางในภาครัฐ อีกทั้งยังสอดคล้องกับทิศทางการพัฒนาภาคชุมนุมสหกรณ์อุตสาหกรรมการยางตรังจำกัด และสอดคล้องกับการพัฒนาเพื่อสร้างความเข้มแข็งแก่เกษตรกรในการรวมตัวเป็นสถาบันของเกษตรกรและการยกระดับรายได้แก่เกษตรกรผ่านกลไกสหกรณ์ด้วย
"กระทรวงเกษตรและสหกรณ์ในฐานะกำกับดูแลการยางแห่งประเทศไทยได้มุ่งมั่นที่จะพัฒนายางพาราทั้งระบบ สิ่งสำคัญคือการทำให้ยางพารามีราคาสูงขึ้น ซึ่งนโยบายการประกันรายได้ถือเป็นแนวทางที่ช่วยเกษตรกรอีกทางหนึ่งนอกจากนี้ จะต้องมีมาตรการให้ภาครัฐใช้ยางภายในประเทศให้มากที่สุดต้องมีการแปรรูปเพิ่มมากขึ้น ตัด Supply ออกจากตลาดให้มากที่สุด เพื่อรักษาเสถียรภาพราคายาง และที่ผ่านมา กระทรวงเกษตรฯ ได้มีการนำยางพารามาใช้ในส่วนต่าง ๆ อาทิ การนำยางพารามาใช้ในการทำเขื่อนยาง และการทำถนนราดยางในพื้นที่ของกรมชลประทาน เป็นต้น อีกทั้งยังได้ร่วมมือกับกระทรวงคมนาคมในการทำอุปกรณ์ทางด้านการจราจรและอำนวยความปลอดภัยจากยางพาราด้วย อย่างไรก็ตาม กระทรวงเกษตรฯ พร้อมที่จะร่วมมือกับทุกภาคส่วน เพื่อพัฒนายางพาราให้เกิดความยั่งยืนต่อไป" นายเฉลิมชัยกล่าว

ที่มา : https://www.thaigov.go.th/news/contents/details/36383