รัฐบาลไทย-ข่าวทำเนียบรัฐบาล-“กอช. จัดงานวันออมแห่งชาติ มอบรางวัลส่งเสริมการออมยอดเยี่ยม 34 รางวัล พร้อมตั้งเป้าปี 64 เดินหน้าเพิ่มสมาชิก กอช. ครอบคลุมทุกสถานศึกษา”


วันศุกร์ที่ 30 ตุลาคม 2563
พิมพ์
“กอช. จัดงานวันออมแห่งชาติ มอบรางวัลส่งเสริมการออมยอดเยี่ยม 34 รางวัล พร้อมตั้งเป้าปี 64 เดินหน้าเพิ่มสมาชิก กอช. ครอบคลุมทุกสถานศึกษา”
กองทุนการออมแห่งชาติ (กอช.) จัดงานมอบรางวัลส่งเสริมการออมกับ กอช. ยอดเยี่ยม ประจำปี 2563 เนื่องในวันออมแห่งชาติ จำนวน 34 รางวัล เพื่อเป็นการขอบคุณภาคีเครือข่าย หน่วยรับสมัครสมาชิก และตัวแทน กอช. ที่มีอยู่กว่า 160,000 หน่วยทั่วทั้งประเทศ
กองทุนการออมแห่งชาติ (กอช.) จัดงานมอบรางวัลส่งเสริมการออมกับ กอช. ยอดเยี่ยม ประจำปี 2563 เนื่องในวันออมแห่งชาติ จำนวน 34 รางวัล เพื่อเป็นการขอบคุณภาคีเครือข่าย หน่วยรับสมัครสมาชิก และตัวแทน กอช. ที่มีอยู่กว่า 160,000 หน่วยทั่วทั้งประเทศ และพร้อมเดินหน้าส่งเสริม การออมในสถานศึกษาครอบคลุมทุกสถาบันในปี พ.ศ.2564
วันนี้ (30 ตุลาคม 2563) ณ โถงวายุภักษ์ 4 ชั้น 4 อาคารสำนักงานปลัดกระทรวงการคลัง จัดงานมอบรางวัลส่งเสริมการออมยอดเยี่ยม ประจำปี 2563 เนื่องในวันออมแห่งชาติ วันที่ 31 ตุลาคม 2563 โดยมี นายกฤษฎา จีนะวิจารณะ ปลัดกระทรวงการคลัง ในฐานะประธานกรรมการกองทุนการออมแห่งชาติ เป็นประธาน ในพิธีมอบรางวัล พร้อมด้วย นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ เพื่อขอบคุณเครือข่าย หน่วยรับสมัครสมาชิก กอช. ทั่วทั้งประเทศ
นายกฤษฎา จีนะวิจารณะ ปลัดกระทรวงการคลัง ในฐานะประธานกรรมการกองทุนการออมแห่งชาติ กล่าวว่า ประเทศไทยจำเป็นต้องสร้างระบบการออมที่เข้มแข็ง เพื่อเสริมเสถียรภาพของระบบเศรษฐกิจพื้นฐานของประเทศ รวมถึงรองรับสภาพสังคมของประเทศที่มีการเปลี่ยนแปลงโครงสร้างประชากรสู่สังคมผู้สูงอายุ ตามแผนพัฒนาเศรษฐกิจและสังคมแห่งชาติ ฉบับที่ 12 พ.ศ. 2560 - 2564 ยุทธศาสตร์ที่ 2 ด้านการสร้างความเป็นธรรมและลดความเหลื่อมล้ำในสังคม ตอบสนองต่อแผนยุทธศาสตร์ชาติ 20 ปี (พ.ศ. 2561– 2580) ยุทธศาสตร์ที่ 4 ด้านการสร้างโอกาสและความเสมอภาคทางสังคมนั้น ในเรื่องการรองรับสังคมสูงวัยอย่างมีคุณภาพ โดยเตรียมความพร้อมในทุกมิติ ทั้งมิติเศรษฐกิจ สังคม สุขภาพ และสภาพแวดล้อม โดยเฉพาะการส่งเสริมการออมและการลงทุนระยะยาวของประชาชนตั้งแต่ก่อนเกษียณอายุ เพื่อสร้างหลักประกันและความมั่นคงในการดำรงชีวิตหลังเกษียณในระดับพื้นฐาน เพื่อให้ประชาชนเข้าสู่วัยเกษียณอย่างมีคุณภาพ มีรายได้และชีวิตความเป็นอยู่ที่ดี กอช. จึงถือเป็นกลไกสำคัญในการส่งเสริมให้คนไทย ที่ไม่มีสวัสดิการด้านบำนาญได้เข้าถึงการออมกับ กอช. เพื่อความมั่นคงทางการเงินได้เหมือนข้าราชการ
โดยในปี พ.ศ. 2563 กอช. ได้มุ่งพัฒนาความยั่งยืนระดับประเทศผ่านการสร้างวินัยการออมของประชาชน อันเป็นปัจจัยของความสําเร็จ ที่เป็นเป็นรากฐานสำคัญของการพัฒนาประเทศ และสร้างหลักประกันเงินออมไว้ใช้ในยามเกษียณรายเดือนหลังอายุ 60 ปี ผ่านโครงการการขับเคลื่อนและส่งเสริมวินัยการออม การพัฒนาเครือข่ายตัวแทน กอช. ประจำหมู่บ้าน ทุกหมู่บ้าน ในการลงพื้นที่ให้ความรู้วางแผนทางการเงิน รับสมัครสมาชิก และเพิ่มเครือข่ายหน่วยบริการสมาชิกทั่วประเทศ รวมทั้งได้จัดทำสมุดเงินออมสะสม (Pass book) ให้สมาชิก สืบเนื่องจากความต้องการของประชาชนส่วนใหญ๋ได้สะท้อนความคิดเห็นผ่านการลงพื้นที่ของ กอช. โดยสมาชิกสามารถติดต่อขอรับได้ที่ธนาคารออมสินทุกสาขาทั่วประเทศ ไม่มีค่าใช้จ่ายใดๆ
เนื่องในวันที่ 31 ตุลาคม ของทุกปี ถือเป็น “วันออมแห่งชาติ” ซึ่งในปีนี้ กอช. ได้จัดงานมอบรางวัลส่งเสริมการออมกับ กอช. ยอดเยี่ยมประจำปี 2563 ในวันศุกร์ที่ 30 ตุลาคม 2563 นับเป็นการสร้างเสริมวินัยการออมให้กับประชาชนได้ตระหนักถึงการออม ถือเป็นหนึ่งในเรื่องหลักที่รัฐบาลให้ความสำคัญในการยกระดับคุณภาพชีวิตของประชาชนให้ดีขึ้น และก้าวสู่สังคมผู้สูงวัยอย่างมีคุณภาพ
ทาง กอช. ได้จัดให้มีการมอบรางวัลเกียรติยศแก่หน่วยงานความร่วมมือสนับสนุนส่งเสริมการออม และรางวัลผลงานส่งเสริมการออมยอดเยี่ยมแก่องค์กร หน่วยงานที่ดำเนินการประชาสัมพันธ์ พร้อมขับเคลื่อนการเพิ่มจำนวนสมาชิก กอช. ดีเด่น ในช่วงเดือนมกราคม – กันยายน 2563 เป็นต้นมา และเพื่อเป็นเกียรติแก่หน่วยงานความร่วมมือที่มีการส่งเสริมวินัยการออมกับ กอช. ยอดเยี่ยม ที่ได้ร่วมกันส่งเสริมและสนับสนุนให้ประชาชนมีวินัยในการออมเงินไว้ใช้ในวัยเกษียณกับ กอช.
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) กล่าวว่า ในปี 2563 กอช. ได้มุ่งเน้นการสร้างเครือข่ายเพิ่มมากขึ้น ผ่านตัวแทน กอช. ที่เป็นบุคคลประจำหมู่บ้านเพื่ออำนวยความสะดวกให้สมาชิกและประชาชนได้เข้าถึงการออมกับ กอช. เพิ่มมากขึ้น ทั้งยังจัดอบรมให้ความรู้เกี่ยวกับการเป็นหน่วยรับสมัครสมาชิก กอช. แก่เสมียนตราจังหวัด และเสมียนตราอำเภอ ทั่วประเทศ ในโครงการอบรมเชิงปฏิบัติการผู้รับผิดชอบงาน กอช. ในพื้นที่ ซึ่งมีการอบรมให้ความรู้ ครู ก และ ครู ข ครอบคลุมทุกจังหวัดทั่วประเทศ นอกจากนี้ ยังเพิ่มช่องทางบริการผ่าน บริษัท บิ๊กซี ซูเปอร์เซ็นเตอร์ จำกัด (มหาชน) และบริษัท แกร็บแท็กซี่ (ประเทศไทย) จำกัด ซึ่งจากเดิม กอช. มีช่องทางรับสมัครสมาชิกผ่านทาง ธนาคารกรุงไทย ธนาคารออมสิน ธนาคารเพื่อการเกษตรและสหกรณ์การเกษตร ธนาคารอาหารสงเคราะห์ ที่ว่าการอำเภอ สำนักงานคลังจังหวัด สถาบันการเงินชุมชน เทสโก้โลตัส เคาน์เตอร์เซอร์วิส และตู้บุญเติม รวมแล้วกว่า 160,000 หน่วยทั่วประเทศ และเพื่อเป็นการอำนวยความสะดวกให้แก่สมาชิก กอช. ยังพัฒนาช่องทางแอปพลิเคชัน ให้สมาชิกสามารถเข้าถึงเงินออมได้ทุกที่ ทุกเวลา ตรวจสอบสิทธิ สมัครส่งเงินออมสะสม ในการตอบโจทย์ไลฟ์สไตล์ที่เปลี่ยนไป
ปัจจุบัน กอช. เปิดดำเนินการมาแล้ว 5 ปี มีจำนวนสมาชิกประมาณ 2.38 ล้านคน (ข้อมูล ณ วันที่ 30 กันยายน 2563) โดยสมาชิกส่วนใหญ่ ร้อยละ 47.96 ประกอบอาชีพเกษตรกร รองลงมาเป็นผู้ประกอบอาชีพอิสระ ร้อยละ 30.67 และอาชีพค้าขาย ร้อยละ 6.39
และงานนี้เป็นการมอบรางวัลส่งเสริมการออมกับ กอช. ยอดเยี่ยม ประจำปี 2563 จำนวน 34 รางวัล โดยแบ่งเป็น
1. รางวัลเกียรติยศหน่วยงานภาครัฐ / ภาคเอกชน จำนวน 8 รางวัล
2. รางวัลระดับจังหวัด รวมทั้งสิ้น 13 รางวัล จำแนกเป็น
2.1 รางวัลยอดสมาชิกสูงสุดระดับจังหวัด ประจำปี 2563 ตามภูมิภาค จำนวน 6 รางวัล
2.2 รางวัลจังหวัดที่มีผลการดำเนินงานการส่งเสริมวินัยการออมดีเด่นที่มีสมาชิกเพิ่มขึ้นจากเป้าหมายสูงสุด ตามภูมิภาค จำนวน 6 รางวัล
2.3 รางวัลจังหวัดที่ส่งเสริมการออมกับ กอช. ยอดเยี่ยม จำนวน 1 รางวัล
3. รางวัลระดับเครือข่ายที่มียอดเงินออมสูงสุดประจำปี 2563 จำนวน 8 รางวัล
4. รางวัลประกวดเรียงความส่งเสริมการออมกับ กอช. ระดับเยาวชน หัวข้อ “ออมกับ กอช. เพื่อความมั่นคงในอนาคต” ในโครงการส่งเสริมการออมกับ กอช. กลุ่มนักเรียนในสถานศึกษา ร่วมกับกระทรวงมหาดไทย จำนวน 5 รางวัล
ทั้งนี้ กอช. ขอขอบคุณภาคีเครือข่าย และผู้เข้าร่วมรับรางวัลทุกๆ ท่าน ที่ร่วมกันขับเคลื่อนและส่งเสริมการออมให้กับสมาชิก โดย กอช. จะยังคงมุ่งมั่นพัฒนา ขยายช่องทางการรับสมัครสมาชิกให้ครอบคลุมทั่วประเทศ พร้อมรับฟังความคิดเห็นจากประชาชน และสมาชิก กอช. ทั้งในพื้นที่ และจากช่องทางต่างๆ เพื่อนำมาพัฒนา ปรับปรุง กองทุนการออมแห่งชาติ ที่ถือเป็นกองทุนบำนาญภาคประชาชนอย่างแท้จริง ทั่วถึง เท่าเทียม และในปี พ.ศ. 2564 กอช. จะเร่งสร้างเสริมวินัยการออมในกลุ่มเยาวชนให้ครอบคลุมทุกสถานศึกษา ได้สมัครเป็นสมาชิก กอช. โดยความร่วมมือกับกระทรวงศึกษาธิการ ผ่านโครงการการขับเคลื่อนการสร้างวินัยการออม ระหว่าง กองทุนการออมแห่งชาติ กับ สถานศึกษาส่งเสริมวินัยการออมกับ กอช. กลุ่มนักเรียน นักศึกษา
สำหรับผู้ที่สนใจสามารถสมัครสมาชิก กอช. เพียงมีอายุ 15 – 60 ปี เป็นผู้ประกอบอาชีพอิสระที่ไม่มีสวัสดิการบำนาญจากรัฐ หรือเป็นผู้ประกันตนมาตรา 40 ทางเลือก 1 สามารถสมัครสมาชิก โดยสามารถตรวจสอบสิทธิก่อนการสมัครได้ที่แอปพลิเคชัน “กอช” หรือที่ www.nsf.or.th สอบถามข้อมูลเพิ่มเติมได้ที่สายด่วนเงินออม โทร. 02-049-9000

ที่มา : https://www.thaigov.go.th/news/contents/details/36368