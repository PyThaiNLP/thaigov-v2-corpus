รัฐบาลไทย-ข่าวทำเนียบรัฐบาล-ธนาคารออมสิน จับมือ สภาอุตสาหกรรมท่องเที่ยวแห่งประเทศไทย ผนึกกำลังช่วย SMEs ภาคการท่องเที่ยว ปล่อยกู้ไม่วิเคราะห์รายได้ วงเงิน 3,000 ล้านบาท


วันศุกร์ที่ 30 ตุลาคม 2563
พิมพ์
ธนาคารออมสิน จับมือ สภาอุตสาหกรรมท่องเที่ยวแห่งประเทศไทย ผนึกกำลังช่วย SMEs ภาคการท่องเที่ยว ปล่อยกู้ไม่วิเคราะห์รายได้ วงเงิน 3,000 ล้านบาท
ธนาคารออมสินจึงร่วมกับสภาอุตสาหกรรมท่องเที่ยวแห่งประเทศไทย เดินหน้าเร่งให้ความช่วยเหลือ โดยจัดสรรวงเงิน 3,000 ล้านบาท ตามโครงการ “สินเชื่อ SMEs มีที่ มีเงิน” ให้ผู้ประกอบการธุรกิจท่องเที่ยว
นายวิทัย รัตนากร ผู้อำนวยการธนาคารออมสิน เปิดเผยถึงกรณีที่ผู้ประกอบการธุรกิจ SMEs ภาคการท่องเที่ยวประสบปัญหาสภาพคล่องเนื่องจากขาดรายได้ แต่ยังไม่สามารถเข้าถึงแหล่งทุนที่จะใช้ประคับประคองกิจการให้ดำเนินต่อได้ เนื่องจากข้อจำกัดของเงื่อนไขกระบวนการปล่อยสินเชื่อที่ต้องมีการวิเคราะห์รายได้และพิจารณาภาระของผู้กู้ เป็นต้น ดังนั้น เพื่อปลดล็อกดังกล่าวให้แก่ผู้ประกอบการ โดยเฉพาะธุรกิจ SMEs ภาคการท่องเที่ยวที่ได้รับผลกระทบรุนแรง ธนาคารออมสินจึงร่วมกับสภาอุตสาหกรรมท่องเที่ยวแห่งประเทศไทย เดินหน้าเร่งให้ความช่วยเหลือ โดยจัดสรรวงเงิน 3,000 ล้านบาท ตามโครงการ “สินเชื่อ SMEs มีที่ มีเงิน” ให้ผู้ประกอบการธุรกิจท่องเที่ยว สามารถนำที่ดินมาเป็นหลักประกันการกู้ด้วยเงื่อนไขผ่อนปรน กล่าวคือธนาคารจะไม่พิจารณาภาระผู้กู้และไม่วิเคราะห์รายได้ โดยพร้อมให้กู้สูงถึง 70% ของราคาประเมินที่ดินของทางราชการ ให้วงเงินกู้สูงสุด 10 ล้านบาทสำหรับบุคคลธรรมดา และ 50 ล้านบาทสำหรับนิติบุคคล ในอัตราดอกเบี้ยเงินกู้ 5.99% ต่อปี ให้ผู้กู้มาไถ่ถอนที่ดินคืนเมื่อไหร่ก็ได้ที่พร้อม ภายในเวลา 3 ปี ซึ่งการที่ธนาคารออมสินได้รับการสนับสนุนให้สามารถปล่อยกู้ด้วยเงื่อนไขผ่อนปรน เชื่อว่าจะช่วยผู้ประกอบการท่องเที่ยวที่เดือดร้อนจากผลกระทบการระบาดโควิด-19 ให้ได้รับวงเงินกู้ไปหมุนเวียนประคับประคองกิจการต่อไป
ด้านนายชัยรัตน์ ไตรรัตนจรัสพร ประธานสภาอุตสาหกรรมท่องเที่ยวแห่งประเทศไทย หรือ สทท. กล่าวว่า จากวิกฤตการณ์การแพร่ระบาดของโควิด-19 ที่ส่งผลกระทบทำให้ภาคการท่องเที่ยวชะงักงัน สร้างความเดือดร้อนแก่ธุรกิจการท่องเที่ยวอย่างมาก ประเมินว่าธุรกิจท่องเที่ยวมีแนวโน้มปิดกิจการถาวรเป็นสัดส่วนกว่าร้อยละ 30 ของธุรกิจท่องเที่ยวทั้งหมดในไทย ซึ่งถือเป็นสถานการณ์ที่น่าเป็นห่วง โดยเริ่มเห็นผู้ประกอบการท่องเที่ยวบางรายประกาศขายกิจการแล้ว อย่างไรก็ตาม ผู้ประกอบการคาดหวังว่าสถานการณ์ท่องเที่ยวในไตรมาสที่ 4 จะดีขึ้นได้บ้างเนื่องจากเข้าสู่ฤดูกาลท่องเที่ยว ที่ผ่านมามีหลายหน่วยงานเร่งหามาตรการให้ความช่วยเหลือผู้ประกอบการ ที่แม้จะยังไม่สามารถชดเชยรายได้ที่ขาดหายไป แต่ก็คาดหวังว่าจะสามารถช่วยให้ธุรกิจอยู่รอดจนกว่าสถานการณ์จะกลับเข้าสู่ภาวะปกติ
“สำหรับความร่วมมือกับธนาคารออมสินในครั้งนี้ เป็นความพยายามช่วยเหลือผู้ประกอบการให้ได้มีทุนเสริมสภาพคล่องในการทำธุรกิจให้เดินหน้าต่อได้โดยไม่ต้องปิดกิจการ โดยสามารถใช้ที่ดินเป็นหลักประกันขอกู้เงื่อนไขผ่อนปรน ในโครงการ “สินเชื่อ SMEs มีที่ มีเงิน” จากวงเงิน 3,000 ล้านบาทที่ได้รับจัดสรรเพื่อผู้ประกอบการที่เป็นสมาชิกของ สทท. เป็นกรณีพิเศษ” นายชัยรัตน์กล่าวเสริม
ทั้งนี้ สมาชิกของ สทท. ที่ประสงค์ขอสินเชื่อโครงการ “สินเชื่อ SMEs มีที่ มีเงิน” สามารถติดต่อได้ที่สภาอุตสาหกรรมท่องเที่ยวแห่งประเทศไทย และที่ธนาคารออมสินทุกสาขาทั่วประเทศ หรือลงทะเบียนแจ้งความประสงค์ที่ www.gsb.or.th ตั้งแต่บัดนี้เป็นต้นไป สอบถามรายละเอียดเพิ่มเติมได้ที่ GSB SMEs Call Center  โทร. 02-299-8899
https://www.gsb.or.th/news/gsbpr69/

ที่มา : https://www.thaigov.go.th/news/contents/details/36371