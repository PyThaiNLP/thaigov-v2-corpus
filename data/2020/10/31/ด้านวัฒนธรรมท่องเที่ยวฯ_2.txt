รัฐบาลไทย-ข่าวทำเนียบรัฐบาล-วธ.ร่วมกับม.เทคโนโลยีราชมงคลกรุงเทพ เปิดงานลอยกระทงวิถีใหม่ ผสานนวัตกรรมและประเพณี พร้อมโชว์ลอยกระทง 5 ภาค และลอยโคมวิถีใหม่


วันศุกร์ที่ 30 ตุลาคม 2563
วธ.ร่วมกับม.เทคโนโลยีราชมงคลกรุงเทพ เปิดงานลอยกระทงวิถีใหม่ ผสานนวัตกรรมและประเพณี พร้อมโชว์ลอยกระทง 5 ภาค และลอยโคมวิถีใหม่
วธ.ร่วมกับม.เทคโนโลยีราชมงคลกรุงเทพ เปิดงานลอยกระทงวิถีใหม่ ผสานนวัตกรรมและประเพณี พร้อมโชว์ลอยกระทง 5 ภาค และลอยโคมวิถีใหม่ โดยใช้แสงเทียนจากไฟ LED ปลัด วธ.ปลื้ม  คนรุ่นใหม่เห็นคุณค่าของวัฒนธรรมประเพณีไทยและเผยแพร่สิ่งที่ดีงามสู่เยาวชนรุ่นหลัง
ช่วงค่ำของวันที่ ๒๙ ตุลาคม ๒๕๖๓ ดร.ยุพา ทวีวัฒนะกิจบวร ปลัดกระทรวงวัฒนธรรม เป็นประธานในพิธีเปิดงานลอยกระทงวิถีใหม่ ผสานนวัตกรรมและประเพณี โดยมีนายสมพร ปิยะพันธ์ รักษาราชการแทนอธิการบดีมหาวิทยาลัยเทคโนโลยีราชมงคลกรุงเทพ คณะผู้บริหารมหาวิทยาลัย นักเรียน นักศึกษา ประชาชนทั่วไปเข้าร่วม ณ บริเวณหน้าสำนักงานอธิการบดี มหาวิทยาลัยเทคโนโลยีราชมงคลกรุงเทพ ภายในงานมีการออกร้านของนักศึกษา ศิษย์เก่า สินค้าโอทอป การแสดงทางศิลปวัฒนธรรม วงโปงลางศิลป์สาธร การแสดงเส็งประทีปบูชาพระเพ็ง รอบสระน้ำ
ในโอกาสนี้ปลัดกระทรวงวัฒนธรรมได้ร่วมลอยกระทงด้วยปลัดกระทรวงวัฒนธรรม กล่าวว่า มีความยินดีที่ได้มาเป็นประธานในพิธีเปิดงานลอยกระทงวิถีใหม่ ผสานนวัตกรรมและประเพณี ที่ดำเนินการโดย สถาบันศิลปวัฒนธรรม มหาวิทยาลัยเทคโนโลยีราชมงคลกรุงเทพ ในวันนี้ ทางกระทรวงวัฒนธรรม (วธ.) มีภารกิจในการสืบสาน รักษา ต่อยอด วัฒนธรรมและประเพณีที่ดีงามของประเทศไทย จึงเป็นที่น่ายินดีที่มหาวิทยาลัยเทคโนโลยีราชมงคลกรุงเทพ ได้ให้ความสำคัญในการสืบสานอนุรักษ์ประเพณีที่ดีงามให้อยู่คู่กับชาวไทย เพื่อให้ประชาชนได้เห็นคุณค่าของวัฒนธรรมประเพณีไทยและเผยแพร่สิ่งที่ดีงามสู่เยาวชนรุ่นหลังสืบไป
“ขอขอบคุณทุกภาคส่วน ทั้งภาครัฐและเอกชนที่ช่วยกันจัดงานครั้งนี้ อาทิ กระทรวงวัฒนธรรม    สภาอุตสาหกรรมแห่งประเทศไทย บริษัท บุญรอดบริวเวอรี่ จำกัด บริษัท ไทยเบฟเวอเรจ จำกัด (มหาชน) คณะผู้จัดงานบิ๊กเม้าเทนส์ และหน่วยงานอื่น ๆ ร่วมกันสืบสานและอนุรักษ์วัฒนธรรมประเพณีลอยกระทง   ของไทย นอกจากนี้ยังต้องการกระตุ้นให้เกิดการท่องเที่ยวขึ้นภายในพื้นที่เขตสาทร ตลอดจนส่งเสริมให้ผู้ประกอบการ ศิษย์เก่านักศึกษา ผู้ประกอบการร้านค้าต่างๆ ได้มีพื้นที่ขายสินค้าและบริการในช่วงเทศกาล เช่น การขายสินค้า อาหาร การจัดซุ้มกิจกรรม การจัดแสดงดนตรี เป็นต้น เป็นการนำมิติวัฒนธรรมมาสร้างคุณค่าและช่วยกระตุ้นเศรษฐกิจของชุมชนโดยรอบสถานศึกษาอีกด้วย”
ทั้งนี้ การจัดงานดังกล่าว ได้มีการจำลองบรรยากาศวัฒนธรรมการลอยกระทงจากทั้ง 5 ภาค  เช่น  การลอยกระทงสาย จังหวัดตาก การลอยกระทงกาบกล้วย เมืองแม่กลอง จังหวัดสมุทรสงคราม การลอยกระทงสี อำเภอโพธาราม จังหวัดราชบุรี  เป็นต้น และพิเศษกับการลอยโคมวิถีใหม่ โดยใช้แสงเทียนจากไฟ LED ด้วย

ที่มา : https://www.thaigov.go.th/news/contents/details/36349