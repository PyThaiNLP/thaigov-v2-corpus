รัฐบาลไทย-ข่าวทำเนียบรัฐบาล-รมช.ธรรมนัส รับฟังทิศทางการดำเนินงาน ความร่วมมือระหว่างกรมพัฒนาที่ดินกับมหาวิทยาลัยแม่ฟ้าหลวง


วันจันทร์ที่ 19 ตุลาคม 2563
รมช.ธรรมนัส รับฟังทิศทางการดำเนินงาน ความร่วมมือระหว่างกรมพัฒนาที่ดินกับมหาวิทยาลัยแม่ฟ้าหลวง
รมช.ธรรมนัส รับฟังทิศทางการดำเนินงาน ความร่วมมือระหว่างกรมพัฒนาที่ดินกับมหาวิทยาลัยแม่ฟ้าหลวง ภายใต้กรอบการใช้ที่ดินอย่างยั่งยืนพื้นที่ลุ่มน้ำโขงล้านช้าง
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ ร่วมรับฟังบรรยายสรุปยุทธศาสตร์และทิศทางด้านการศึกษาของมหาวิทยาลัยแม่ฟ้าหลวง และความร่วมมือกับกรมพัฒนาที่ดิน ภายใต้กรอบการใช้ที่ดินอย่างยั่งยืนพื้นที่ลุ่มน้ำโขงล้านช้าง ณ สถานีพัฒนาที่ดินเชียงราย อ.แม่จัน จ.เชียงราย ว่า กระทรวงเกษตรและสหกรณ์ โดย กรมพัฒนาที่ดิน มีนโยบายที่สำคัญด้านการพัฒนาที่ดินและการอนุรักษ์ดินและน้ำ โดยมีการวางแผนการใช้ที่ดิน และการบริหารจัดการดินให้มีศักยภาพในการผลิต อันเกิดจากการใช้ประโยชน์ที่ดินอย่างถูกต้องและมีประสิทธิภาพ สร้างมูลค่าเพิ่มและลดต้นทุนการผลิตทางการเกษตรได้อย่างยั่งยืน
สำหรับบันทึกข้อตกลงความร่วมมือระหว่างกรมพัฒนาที่ดิน กับมหาวิทยาลัยแม่ฟ้าหลวง มีกำหนดระยะเวลา 5 ปี โดยกำหนดกรอบความร่วมมือทางวิชาการในการแลกเปลี่ยนองค์ความรู้และศึกษาวิจัย ในประเด็นการศึกษาการปนเปื้อนสารก่อมลพิษทางดินที่ส่งผลต่อการบริการเชิงนิเวศ และการลดใช้สารเคมีในพื้นที่เกษตรกรรม การพัฒนานวัตกรรมและเทคนิคการวิเคราะห์ดินสำหรับเกษตรกรที่เหมาะสมกับทรัพยากรดินของประเทศไทย การบริหารจัดการการใช้ประโยชน์ที่ดินป่าไม้และชุมชน รวมถึงจัดทำระบบอนุรักษ์ดินและน้ำในพื้นที่สูงซึ่งปลูกพืชเศรษฐกิจ เป็นต้น ซึ่งความร่วมมือทางวิชาการในครั้งนี้เป็นการส่งเสริมองค์ความรู้ในด้านการจัดการที่ดินเพื่อการเกษตร ให้องค์กร สถาบันการศึกษา หน่วยงาน และประชาชนได้มีส่วนร่วมในการแก้ไขปัญหาและจัดการการใช้ที่ดินอย่างเหมาะสมและยั่งยืน
อีกทั้ง ยังได้ลงดูโครงการ 1 ตำบล 1 กลุ่มเกษตรทฤษฎีใหม่ โดย กรมพัฒนาที่ดินเชียงราย สำนักงานพัฒนาที่ดินเขต 7 ในพื้นที่ดำเนินการ 10 ไร่ โดยแบ่งเป็น พื้นที่สระน้ำเดิมประมาณ 3 ไร่ 1 งาน พื้นที่ปลูกไม้ผลประมาณ 2 ไร่ พื้นที่สระน้ำเพิ่มเติมประมาณ 1 ไร่ และพื้นที่ปลูกข้าวอีกประมาณ 4 ไร่ โดยมีเป้าหมายในการดำเนินการ 18 อำเภอ 122 ตำบล เกษตรกร 1,952 ราย จ้างแรงงาน 976 ราย พร้อมรับฟังสรุปผลการดำเนินการโครงการจัดที่ดินให้ชุมชน (คทช) ปีงบประมาณ พ.ศ.2558 - 2563 ในท้องที่จังหวัดเชียงราย โดยแบ่งเป็น 1.เขตป่าสงวนแห่งชาติ ป่าแม่ปืมและป่าแม่พุง ท้องที่อ.พาน อ.ป่าแดด ป่าแงะ เนื้อที่1,805-0-59 ไร่ จำนวน 406 ราย 518 แปลง 2.เขตป่าสงวนแห่งชาติป่าห้วยสักและป่าแม่กกฝั่งขวา  ท้องที่อ.เมือง อ.เวียงชัย และอ.เวียงเชียงรุ้ง เนื้อที่ 14,891-0-45 ไร่ จำนวน 1,697 ราย 2,238 แปลง 3. เขตป่าสงวนแห่งชาติ ป่าห้วยแดง ป่าห้วยป่าตาล และป่าห้วยไคร้ ท้องที่ อ.เทิง เนื้อที่ 1,604-3-48 ไร่ จำนวน 607 ราย 768 แปลง 4. เขตป่าสงวนแห่งชาติป่าแม่อิงฝั่งขวาและป่าแม่งาว ท้องที่อ.เชียงของ และอ.เวียงแก่น เนื้อที่ 9,867-3-48 ไร่ จำนวน 2,020 ราย 2,921 ไร่ 5. เขตป่าสงวนแห่งชาติ ป่าน้ำหงาวฝั่งซ้าย ท้องที่ต.ตับเต่า ต.หงาว อ.เทิง เนื้อที่ 3,613 ไร่

ที่มา : https://www.thaigov.go.th/news/contents/details/36058