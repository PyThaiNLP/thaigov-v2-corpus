รัฐบาลไทย-ข่าวทำเนียบรัฐบาล-ออมสินจัดเต็มโปรโมชั่น ร่วม Money Expo 2020 กรุงเทพฯ 22-25 ต.ค.นี้ 


วันจันทร์ที่ 19 ตุลาคม 2563
พิมพ์
ออมสินจัดเต็มโปรโมชั่น ร่วม Money Expo 2020 กรุงเทพฯ 22-25 ต.ค.นี้
ออมสินจัดเต็มโปรโมชั่น ร่วม Money Expo 2020 กรุงเทพฯ 22-25 ต.ค.นี้ เท่านั้น ชวนออมเงินฝาก 107 วัน ดอกเบี้ยสูงสุด 10% ต่อปี ยกเว้นภาษีสินเชื่อเคหะ ดอกเบี้ยปีแรก 0% พร้อมลุ้นอัตราดอกเบี้ยพิเศษ 1% นาน 3 ปี
นายวิทัย รัตนากร ผู้อำนวยการธนาคารออมสิน เปิดเผยว่า ธนาคารฯ ได้นำนวัตกรรมทางการเงินครบวงจรเข้าร่วมงานมหกรรมการเงิน Money Expo 2020 ครั้งที่ 20 ระหว่างวันที่ 22-25 ตุลาคม 2563 ณ อาคารชาเลนเจอร์ 1-2 อิมแพคเมืองทองธานี โดยมีรูปแบบการจัดบูธที่สะท้อนความเป็นตัวตนของธนาคารออมสิน “GSB Social Bank ธนาคารออมสิน ธนาคารเพื่อสังคม” ซึ่งดำเนินบทบาทสำคัญในการส่งเสริมการออมเคียงคู่สังคมไทย พร้อมไปกับความมุ่งมั่นในการสร้างโอกาสให้คนไทยได้เข้าถึงแหล่งเงินทุนในระบบเพื่อยกระดับรายได้ พัฒนาคุณภาพชีวิตให้มีความเป็นอยู่ที่ดีขึ้น และสนับสนุนการพัฒนาเศรษฐกิจฐานรากให้เข้มแข็งต่อไป ซึ่งสอดคล้องกับแนวคิดหลัก “Wealth Being” ของการจัดการครั้งนี้
สำหรับปีนี้ ธนาคารฯ ได้นำเสนอ เงินฝากเผื่อเรียกพิเศษ 107 ในโอกาสที่ปีนี้ธนาคารออมสินมีวาระครบ 107 ปี โดยมีระยะเวลาฝาก 107 วัน อัตราดอกเบี้ยแบบขั้นบันได (Step Up) วันที่ 1-45 = 1.00% ต่อปี วันที่ 46- 88 = 2.00% ต่อปี และ วันที่ 89-107 = 10.00% ต่อปี คิดเป็นอัตราดอกเบี้ยสุทธิเฉลี่ย 3.00% ต่อปี ดอกเบี้ยได้รับยกเว้นภาษี รับฝากเฉพาะบุคคลธรรมดา อายุตั้งแต่ 15 ปีขึ้นไป ฝากได้คนละ 1 บัญชี เปิดบัญชีขั้นต่ำ 10,000 บาท ฝากสูงสุดไม่เกินรายละ 500,000 บาท โดยผู้ฝากสามารถรับใบจองสิทธิ์ภายในงานทั้ง 4 วัน รวม 1,400 สิทธิ์ แบ่งเป็น 7 รอบๆ ละ 200 สิทธิ์ (ผู้ฝากทั่วไป 100 สิทธิ์ ผู้ฝากอายุ 60 ปีขึ้นไป 100 สิทธิ์) ซึ่งจะเปิดบัญชีภายในงานหรือนำไปเปิดบัญชีที่สาขาใดก็ได้ระหว่างวันที่ 22 ตุลาคม ถึงวันที่ 1 พฤศจิกายน 2563 ทั้งนี้ผู้ฝากต้องใช้บริการ Mobile Banking (MyMo) และบัตรเดบิตของธนาคารออมสินควบคู่ไปด้วย
ด้านโปรโมชั่นเงินกู้ ประกอบด้วย สินเชื่อเคหะ สำหรับผู้ที่กำลังตัดสินใจซื้อที่อยู่อาศัย ปลูกสร้าง ต่อเติมซ่อมแซม หรือไถ่ถอนจำนองจากสถาบันการเงินอื่น อัตราดอกเบี้ยปีแรกคงที่ 0% ปีที่ 2 = 3.00% ต่อปี ปีที่ 3 = 3.750% ต่อปี จากนั้นปีที่ 4 เป็นต้นไป คิดอัตราดอกเบี้ย MRR-1.250% ต่อปี (ปัจจุบัน MRR ของธนาคารฯ = 6.245%) รวมแล้วอัตราดอกเบี้ยเฉลี่ย 3 ปี อยู่ที่ 2.250% ซึ่งนอกจากโปรโมชั่น 0% แล้ว สำหรับลูกค้าที่จะจองสิทธิ์สินเชื่อเคหะวงเงินสินเชื่อสูงสุด 3 ล้านบาทต่อราย ในวันที่ 22 และ 24 ตุลาคม 2563 เวลา 16.00 น. จำนวน 50 รายแรกต่อวัน จะได้รับอัตราดอกเบี้ยพิเศษ 0% นาน 1 ปี เฉลี่ย 3 ปี 1.00% อีกด้วย ทั้งนี้ ลูกค้าต้องได้รับอนุมัติและจัดทำนิติกรรมสัญญาให้แล้วเสร็จภายในวันที่ 30 ธันวาคม 2563
ขณะเดียวกัน ยังมี สินเชื่อธุรกิจ GSB Smoot Biz+ ซึ่งเป็นสินเชื่อเพื่อเป็นทุนหมุนเวียนในการดำเนินกิจการ ลงทุนในสินทรัพย์ถาวร หรือเพื่อไถ่ถอนจำนองจากสถาบันการเงินอื่น ธนาคารฯ ให้เงินกู้ทั้งระยะสั้นและระยะยาว วงเงินกู้ตั้งแต่ 1 ล้านบาท สูงสุดไม่เกิน 100 ล้านบาท โดยคิดอัตราดอกเบี้ยพิเศษปีที่ 1-2 = 1.99% ต่อปี หลังจากนั้นกรณีหลักทรัพย์ค้ำประกันเต็มวงเงิน คิดอัตราดอกเบี้ย MOR/MLR+0.50% (ปัจจุบัน MOR ของธนาคารฯ = 5.995% และ MLR = 6.150%) และกรณีหลักทรัพย์ค้ำประกันตั้งแต่ร้อยละ 30 คิดอัตราดอกเบี้ย MOR/MLR+1.25% ขณะที่ สินเชื่อเสริมพลังฐานราก เป็นสินเชื่อสำหรับบุคคลที่มีอาชีพค้าขาย ประกอบอาชีพอิสระ และผู้มีรายได้ประจำรวมถึงบุคคลในครอบครัวที่ได้รับผลกระทบจากการระบาดของโควิด-19 ทำให้รายได้ลดลงหรือขาดรายได้ วงเงินกู้สูงสุดรายละไม่เกิน 50,000 บาท คิดอัตราดอกเบี้ย 0.35% ต่อเดือน (Flat Rate) ระยะเวลาผ่อนชำระเงินกู้ไม่เกิน 3 ปี ไม่ต้องใช้หลักทรัพย์หรือบุคคลค้ำประกัน อีกทั้งยังปลอดชำระเงินต้นและดอกเบี้ย 6 เดือนแรก
“นอกจากผลิตภัณฑ์ทางการเงินที่นำมาเสนอพร้อมโปรโมชั่นพิเศษแล้ว ยังมีบริการทางการเงิน กิจกรรม และของที่ระลึกต่างๆ อีกมากมายที่เตรียมไว้รองรับความต้องการของผู้เข้าชมงาน ซึ่งคาดว่าจะมีลูกค้าและประชาชนเข้าร่วมงานและสนใจบูธธนาคารเป็นจำนวนมาก” ผู้อำนวยการธนาคารออมสิน กล่าวในที่สุด

ที่มา : https://www.thaigov.go.th/news/contents/details/36059