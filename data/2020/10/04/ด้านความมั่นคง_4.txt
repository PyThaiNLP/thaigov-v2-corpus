รัฐบาลไทย-ข่าวทำเนียบรัฐบาล-มท.1 พร้อมคณะลงพื้นที่ติดตามความคืบหน้าโครงการพัฒนาสระบ่อดินขาว อ.ตาคลี จ.นครสวรรค์


วันเสาร์ที่ 3 ตุลาคม 2563
พิมพ์
มท.1 พร้อมคณะลงพื้นที่ติดตามความคืบหน้าโครงการพัฒนาสระบ่อดินขาว อ.ตาคลี จ.นครสวรรค์
มท.1 พร้อมคณะลงพื้นที่ติดตามความคืบหน้าโครงการพัฒนาสระบ่อดินขาว อ.ตาคลี จ.นครสวรรค์
วันนี้ (3 ตุลาคม 2563) เวลา 10.00 น. ณ สำนักสงฆ์ถ้ำมุนี หมู่ที่ 8 บ้านเขาวง ตำบลช่องแค อำเภอตาคลี จังหวัดนครสวรรค์ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย พร้อมด้วย พลตำรวจโทณัฐพิชย์ สนิทวงศ์ ณ อยุธยา ผู้ช่วยรัฐมนตรีประจำกระทรวงมหาดไทยคณะทำงานรัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย นายอรรษิษฐ์ สัมพันธรัตน์ รองปลัดกระทรวงมหาดไทย และคณะผู้บริหารของกระทรวงมหาดไทยลงพื้นที่ตรวจติดตามโครงการพัฒนาสระบ่อดินขาว โดยมี นายสิริรัฐ ชุมอุปการ ผู้ว่าราชการจังหวัดนครสวรรค์ นายชัยโรจน์ มุ่งธัญญา ผู้ช่วยผู้อำนวยการทรัพย์สินส่วนพระมหากษัตริย์ พ.อ.นภัทร ศรีธนโชต รองเสธ.มท.31 ผู้แทน กองทัพภาคที่ 3 ผู้แทนจากกรมทรัพยากรน้ำบาดาล ผู้แทนจากสถาบันสารสนเทศทรัพยากรน้ำ และนายสมเกียรติ คงทิม นายกองค์การบริหารส่วนตำบลพรหมนิมิต และเจ้าหน้าที่ผู้เกี่ยวข้องในพื้นที่ให้การต้อนรับ
พลเอก อนุพงษ์ เผ่าจินดา รัฐมนตรีว่าการกระทรวงมหาดไทย กล่าวว่า ในวันนี้มาติดตามความคืบหน้าของโครงการพัฒนาสระบ่อดินขาว ซึ่งเป็นพื้นที่ของสำนักงานทรัพย์สินส่วนพระมหากษัตริย์ เนื้อที่ 766 ไร่ เป็นโครงการที่จะช่วยเหลือพี่น้องเกษตรกรให้มีแหล่งน้ำในการทำการเกษตรตลอดปี เนื่องจากสภาพปัญหาในพื้นที่ปัจจุบันแห้งขอด จากการขยายเขตเส้นทางรถไฟ ทำให้น้ำที่ไหลลงมาจากเทือกเขาวง ไม่สามารถไหลลงบ่อดินขาวได้ ซึ่งหน่วยงานทุกหน่วยงานได้ร่วมกันในการพัฒนาสระบ่อดินขาว ทั้งในเรื่องของการสร้างฝายชะลอน้ำ การทำท่ออุโมงค์ลอดเส้นทางรถไฟ บ่อหน่วงน้ำ การทำแปลงเกษตร และการที่จะพัฒนาอาชีพให้กับประชาชนโดยนำเกษตรทฤษฎีใหม่เข้ามาใช้ในระยะต่อไป ในขณะนี้งานโครงสร้างดำเนินการไปได้ดี  โดยคาดว่าจะดำเนินการเเล้วเสร็จ ภายในวันที่ 10 ตุลาคม 2563 ต้องขอขอบคุณทุกฝ่ายและพร้อมที่จะสนับสนุนหากมีข้อขัดข้องใด
นายสิริรัฐ ชุมอุปการ ผู้ว่าราชการจังหวัดนครสวรรค์ กล่าวโดยสรุปว่า สระบ่อดินขาวเป็นแหล่งน้ำที่สำคัญของชุมชนแห่งนี้ ซึ่งเมื่อวันที่ 14 กันยายน 2563 ทางกระทรวงมหาดไทยได้ลงพื้นที่มาติดตามและให้คำเเนะนำในการแก้ไขปัญหาอุปสรรคเเล้ว ซึ่งทางจังหวัดนครสวรรค์ร่วมกับองค์กรปกครองส่วนท้องถิ่นได้ดำเนินการตามข้อเเนะนำแล้ว พร้อมทั้งได้ประชุมร่วมกับหน่วยงานที่เกี่ยวข้องที่เพื่อติดตามรายละเอียด ขณะนี้มีการดำเนินการไปเเล้วคิดเป็น ร้อยละ 90 ของงานทั้งหมด คาดว่าเเผนงานทั้งหมดจะเสร็จสิ้นภายใน 10 ตุลาคม 63 ซึ่งได้รับข้อเเนะนำว่าควรมีคณะกรรมการ ที่ทำหน้าที่ดูเเลบ่อดินขาว เพื่อให้สามารถดูแลพื้นที่เเละบริหารจัดการพื้นที่โครงการได้อย่างต่อเนื่อง ซึ่งจะต้องบริหารจัดการเเก้ไขปัญหาน้ำท่วม การบริโภค-อุปโภค การทำคลองไส้ไก่ ที่เป็นเเผนในระยะกลาง เป็นต้น
จากนั้น พลเอก อนุพงษ์ เผ่าจินดาและคณะ ได้เดินทางตรวจติดตามพื้นที่ฝายชะลอน้ำบริเวณเขาวง บ่อหน่วงน้ำ  แนวส่งน้ำและตำแหน่งท่อลอดทางรถไฟ และบริเวณสระบ่อดินขาวและชุมชนโดยรอบ
.
เวลา 12.45 น. ณ ห้องประชุมองค์การบริหารส่วนตำบลพรหมนิมิต พลเอก อนุพงษ์ เผ่าจินดา เป็นประธานการประชุมติดตามการดำเนินการตามแผนพัฒนาสระบ่อดินขาวร่วมกับหน่วยงานที่เกี่ยวข้องเพื่อติดตามปัญหา อุปสรรค และหาแนวทางแก้ไขร่วมกัน
.

ที่มา : https://www.thaigov.go.th/news/contents/details/35662