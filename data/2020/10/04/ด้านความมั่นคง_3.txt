รัฐบาลไทย-ข่าวทำเนียบรัฐบาล-จับกัง 1 ห่วงเหตุไฟไหม้โรงงานเฟอร์นิเจอร์ จ.ระยอง สั่งกสร. ดูแลลูกจ้างใกล้ชิด


วันเสาร์ที่ 3 ตุลาคม 2563
พิมพ์
จับกัง 1 ห่วงเหตุไฟไหม้โรงงานเฟอร์นิเจอร์ จ.ระยอง สั่งกสร. ดูแลลูกจ้างใกล้ชิด
รัฐมนตรีว่าการกระทรวงแรงงาน ห่วงเหตุเพลิงไหม้โรงงานเฟอร์นิเจอร์ จังหวัดระยอง สั่งกรมสวัสดิการและคุ้มครองแรงงานเร่งสอบข้อเท็จจริงพร้อมประสานหน่วยงานในสังกัดกระทรวงแรงงานดูแลสิทธิประโยชน์ตามกฎหมายอย่างใกล้ชิด
รัฐมนตรีว่าการกระทรวงแรงงาน ห่วงเหตุเพลิงไหม้โรงงานเฟอร์นิเจอร์ จังหวัดระยอง สั่งกรมสวัสดิการและคุ้มครองแรงงานเร่งสอบข้อเท็จจริงพร้อมประสานหน่วยงานในสังกัดกระทรวงแรงงานดูแลสิทธิประโยชน์ตามกฎหมายอย่างใกล้ชิด
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยถึงกรณีเหตุเพลิงไหม้บริษัท โฮมแม็กซ์ โฮลดิ้ง จำกัด ซึ่งเป็นโรงงานผลิตเฟอร์นิเจอร์ ตั้งอยู่ที่นิคมอุตสาหกรรมอมตะซิตี้ จังหวัดระยองว่า นายสุชาติ ชมกลิ่น รัฐมนตรีว่าการกระทรวงแรงงาน มีความห่วงใยในเรื่องดังกล่าวจึงได้สั่งการให้ กสร.เร่งตรวจสอบข้อเท็จจริงและดูแลเรื่องสิทธิตามกฎหมายให้กับลูกจ้าง ซึ่งจากการลงพื้นที่ตรวจสอบเบื้องต้นทราบว่า โรงงานดังกล่าว ประกอบกิจการผลิตเฟอร์นิเจอร์ไม้ มีลูกจ้างรวม 133 คน และพบว่าเพลิงได้ไหม้อาคารผลิตและเครื่องจักรเสียหายทั้งหมด คาดว่าจะเปิดดำเนินการได้อีกครั้งประมาณอีก 6 เดือน ทั้งนี้พนักงานตรวจความปลอดภัยสำนักงานสวัสดิการและคุ้มครองแรงงานจังหวัดระยอง ได้มีหนังสือให้นายจ้างมาพบพร้อมนำส่งเอกสารหลักฐาน ที่เกี่ยวข้อง เพื่อตรวจสอบข้อเท็จจริงว่านายจ้างได้ปฏิบัติตามกฎหมายความปลอดภัยหรือไม่และหาสาเหตุในการเกิดเพลิงไหม้ในครั้งนี้ในวันจันทร์ที่ 5 ตุลาคม 2563
นายอภิญญา กล่าวต่อว่า สำหรับการช่วยเหลือลูกจ้างนั้น พนักงานตรวจแรงงาน สำนักงานสวัสดิการและคุ้มครองแรงงานจังหวัดระยองจะได้ชี้แจงสิทธิประโยชน์ของลูกจ้างอันพึงได้รับตามพระราชบัญญัติคุ้มครองแรงงาน พ.ศ.2541 ให้กับนายจ้างและลูกจ้างทราบ รวมทั้งได้ประสานกับหน่วยงานกระทรวงแรงงานจังหวัดระยองในการให้ความช่วยเหลือเยียวยาลูกจ้างตามกฎหมายต่อไป

ที่มา : https://www.thaigov.go.th/news/contents/details/35661