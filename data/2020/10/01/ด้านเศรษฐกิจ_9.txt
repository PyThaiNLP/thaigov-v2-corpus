รัฐบาลไทย-ข่าวทำเนียบรัฐบาล-รัฐมนตรีฯ สุริยะ เป็นประธานเปิดกิจกรรม ฝึกทักษะอาชีพ สร้างรายได้ กระจายโอกาสสู่ชุมชน หลักสูตร การพัฒนาผลิตภัณฑ์เชิงสร้างสรรค์ 


วันพุธที่ 30 กันยายน 2563
พิมพ์
รัฐมนตรีฯ สุริยะ เป็นประธานเปิดกิจกรรม ฝึกทักษะอาชีพ สร้างรายได้ กระจายโอกาสสู่ชุมชน หลักสูตร การพัฒนาผลิตภัณฑ์เชิงสร้างสรรค์
นายสุริยะ จึงรุ่งเรืองกิจ รัฐมนตรีว่าการกระทรวอุตสาหกรรม เป็นประธานเปิดกิจกรรม ฝึกทักษะอาชีพ สร้างรายได้ กระจายโอกาสสู่ชุมชน หลักสูตรการพัฒนาผลิตภัณฑ์เชิงสร้างสรรค์ การทำผ้ามัดย้อม ณ วัดพรหมสุวรรณสามัคคี เขตบางแค กรุงเทพฯ
วันนี้ (30 กันยายน 2563) นายสุริยะ จึงรุ่งเรืองกิจ รัฐมนตรีว่าการกระทรวอุตสาหกรรม เป็นประธานเปิดกิจกรรม ฝึกทักษะอาชีพ สร้างรายได้ กระจายโอกาสสู่ชุมชน หลักสูตรการพัฒนาผลิตภัณฑ์เชิงสร้างสรรค์ การทำผ้ามัดย้อม พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายจุลพงษ์ ทวีศรี รองปลัดกระทรวงอุตสาหกรรมและคณะผู้บริหารกระทรวงอุตสาหกรรม เข้าร่วม โดยมี นายณัฐพล รังสิตพล อธิบดีกรมส่งเสริมอุตสาหกรรมให้การต้อนรับ ณ วัดพรหมสุวรรณสามัคคี เขตบางแค กรุงเทพฯ
กระทรวงอุตสาหกรรม โดยกรมส่งเสริมอุตสาหกรรม ได้ดำเนินโครงการ “การพัฒนาผลิตภัณฑ์เชิงสร้างสรรค์ : การทําผ้ามัดย้อม ซึ่งเป็นหลักสูตรระยะสั้น เพื่อส่งเสริมและพัฒนาอาชีพให้กับชุมชน มุ่งเน้นการช่วยเหลือทุกภาคส่วนที่ได้รับผลกระทบจากการแพร่ระบาดของไวรัสโควิด-19 เพื่อช่วยบรรเทาความเดือดร้อนจากการว่างงาน ให้กับชุมชนในพื้นที่ ให้สามารถนำไปใช้ประกอบอาชีพ และเป็นการลดความเหลื่อมล้ำทางด้านเศรษฐกิจให้กับประชาชน ตามแนวทางการขับเคลื่อนเศรษฐกิจของประเทศ
โดยในครั้งนี้ได้ผู้เชี่ยวชาญจากอุตสาหกรรมการย้อมผ้า มาช่วยเสริมทักษะพัฒนาอาชีพให้กับชุมชน ซึ่งการทําผ้ามัดย้อมเป็นผลิตภัณฑ์ที่สร้างสรรค์ด้วยฝีมือและสามารถหาวัตถุดิบได้ง่ายและสร้างมูลค่าเพิ่ม โดยการนําเทคนิคการมัดย้อม สร้างลวดลาย ในรูปแบบเป็นที่นิยมของตลาด ไม่ว่าจะเป็นเสื้อผ้า กระเป๋า ผ้าเช็ดหน้า ผ้าปูโต๊ะ ซึ่งปัจจุบันตลาดมีความต้องการอย่างต่อเนื่อง ทั้งในและต่างประเทศ โดยมีประชาชนพื้นที่แขวงบางไผ่ เขตบางแค และพื้นที่ใกล้เคียง จํานวนกว่า 300 คนเข้าร่วมฝึกอบรม ซึ่งคาดว่าในการจัดกิจกรรมอบรมหลักสูตรครั้งนี้ จะมีส่วนสําคัญต่อการสร้างงาน สร้างรายได้ให้แก่ชุมชนเป็นเม็ดเงิน ราว 1.5 ล้านบาทต่อเดือนหรือคิดเป็นกว่า 18 ล้านบาทต่อปี เกิดการหมุนเวียนทางระบบเศรษฐกิจได้อย่างต่อเนื่อง #การพัฒนาผลิตภัณฑ์เชิงสร้างสรรค์ #การทําผ้ามัดย้อม #กระทรวงอุตสาหกรรม #prindustry

ที่มา : https://www.thaigov.go.th/news/contents/details/35580