รัฐบาลไทย-ข่าวทำเนียบรัฐบาล-“ดีอีเอส” หารือทวิภาคีไทย-สิงคโปร์ เพิ่มความเข้มแข็งความปลอดภัยไซเบอร์


วันพุธที่ 30 กันยายน 2563
“ดีอีเอส” หารือทวิภาคีไทย-สิงคโปร์ เพิ่มความเข้มแข็งความปลอดภัยไซเบอร์
“ดีอีเอส” หารือทวิภาคีไทย-สิงคโปร์ เพิ่มความเข้มแข็งความปลอดภัยไซเบอร์
“พุทธิพงษ์” ประชุมทวิภาคีร่วมกับ รมว.ไอซีทีสิงคโปร์ ผ่านระบบการประชุมทางไกล แลกเปลี่ยนพัฒนาการและยุทธศาสตร์ด้านความมั่นคงปลอดภัยไซเบอร์ เตรียมผลักดันการทำเอ็มโอยู เพื่อส่งเสริมและต่อยอดความร่วมมือด้านเศรษฐกิจดิจิทัล รวมถึงพัฒนาศักยภาพบุคลากรไซเบอร์ในอาเซียน
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (29 ก.ย. 63) ได้มีการประชุมหารือทวิภาคีกับนายเอส อิสวารัน (H.E. Mr. S. Iswaran) รัฐมนตรีว่าการกระทรวงสื่อสารและสารสนเทศ ของสาธารณรัฐสิงคโปร์ ผ่านระบบการประชุมทางไกล เพื่อเตรียมการก่อนการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 5 (The 5th ASEAN Ministerial Conference on Cybersecurity : The 5th AMCC) และงาน The 5th Singapore International Cyber Week (SICW) ที่กำหนดจัดขึ้นระหว่างวันที่ 5 - 9 ตุลาคม 2563 ผ่านระบบการประชุมทางไกล
โดยการหารือครั้งนี้ ทั้งสองฝ่ายได้ตระหนักถึงความสำคัญของการรักษาความมั่นคงปลอดภัยไซเบอร์ของภูมิภาคอาเซียน ซึ่งความท้าทายจากสถานการณ์การแพร่ระบาดของโรคติดเชื้อไวรัส โคโรนา (โควิด -19) ทำให้ประเทศต่างๆ ให้ความสำคัญกับการสร้างความเข้มแข็งของภูมิภาคผ่านการปกป้อง โครงสร้างพื้นฐานสำคัญทางสารสนเทศ รวมทั้งแนวทางการจัดทำแผนงานด้านบรรทัดฐานด้านความมั่นคงปลอดภัยไซเบอร์ทั้งในระดับประเทศและภูมิภาค
“จากการประชุมหารือครั้งนี้ ไทยและสิงคโปร์ได้มีการแลกเปลี่ยนพัฒนาการ และยุทธศาสตร์ด้านความมั่นคงปลอดภัยไซเบอร์ระหว่างกัน ซึ่งจะเป็นทิศทางการดำเนินงานเพื่อขยายขอบเขตความร่วมมือในอนาคตต่อไป” นายพุทธิพงษ์กล่าว
นอกจากนี้ รมว.ดีอีเอส ได้ผลักดันการจัดทำบันทึกความเข้าใจระหว่างกระทรวงดิจิทัลฯ กับ กระทรวงสื่อสารและสารสนเทศ (กระทรวงไอซีที) ของสาธารณรัฐสิงคโปร์ เพื่อส่งเสริมและต่อยอดความร่วมมือด้านเศรษฐกิจดิจิทัลร่วมกัน ตลอดจนความร่วมมือในการพัฒนาศักยภาพบุคลากรไซเบอร์ในภูมิภาคอาเซียน
ในโอกาสนี้ รมว.ไอซีที ของสิงคโปร์ กล่าวเรียนเชิญ รมว.ดีอีเอส เข้าร่วมการประชุม The 5th AMCC และงาน SICW ที่จะมีขึ้นในช่วงต้นเดือนตุลาคม 2563 ด้วย
**************

ที่มา : https://www.thaigov.go.th/news/contents/details/35541