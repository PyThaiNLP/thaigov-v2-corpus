รัฐบาลไทย-ข่าวทำเนียบรัฐบาล-ติดตามพระราชบัญญัติป้องกันและไขปัญหาการตั้งครรภ์ในวัยรุ่น พ.ศ. ๒๕๕๙


วันพุธที่ 30 กันยายน 2563
พิมพ์
ติดตามพระราชบัญญัติป้องกันและไขปัญหาการตั้งครรภ์ในวัยรุ่น พ.ศ. ๒๕๕๙
สรุปการตอบกระทู้ถามในการประชุมวุฒิสภา วันจันทร์ที่ ๓ สิงหาคม ๒๕๖๓
เรื่อง  ติดตามพระราชบัญญัติป้องกันและไขปัญหาการตั้งครรภ์ในวัยรุ่น พ.ศ. ๒๕๕๙
ผู้ตั้งกระทู้ถาม   นายเจตน์  ศิรธรานนท์
ถาม    รัฐมนตรีว่าการกระทรวงศึกษาธิการ
ผู้ตอบ   รัฐมนตรีว่าการกระทรวงศึกษาธิการ
ผู้ถาม :  นายเจตน์  ศิรธรานนท์ ถามกระทู้โดยสรุปดังนี้
ตามที่พระราชบัญญัติป้องกันและแก้ไขปัญหาการตั้งครรภ์ในวัยรุ่น พ.ศ. ๒๕๕๙ ได้ประกาศในราชกิจจานุเบกษา เมื่อวันที่ ๓๑ มีนาคม ๒๕๕๙ กฎหมายฉบับนี้สอดคล้องกับการพัฒนา ที่ยั่งยืนขององค์การสหประชาชาติ ทั้งนี้ สาระสำคัญของกฎหมายฉบับนี้มีความครบถ้วนสมบูรณ์ โดยมีการบูรณาการกับกระทรวงต่าง ๆ ที่เกี่ยวข้อง ๕ กระทรวง ได้แก่ กระทรวงศึกษาธิการ กระทรวงมหาดไทย กระทรวงแรงงาน กระทรวงสาธารณสุข และกระทรวงการพัฒนาสังคมและความมั่นคงของมนุษย์ แต่กระทรวงที่เป็นหน่วยงานหลัก คือ กระทรวงศึกษาธิการ ที่ต้องจัดทำหลักสูตรที่เกี่ยวข้องกับ เรื่องเพศวิถีศึกษาเพื่อสอนในสถานศึกษาสำหรับเด็กในทุกระดับ ประเด็นปัญหาของกฎหมายฉบับนี้ คือ เมื่อมีการตรากฎหมายแล้วสิ่งสำคัญคือการผลักดันให้เป็นไปตามวัตถุประสงค์และเจตนารมณ์ของกฎหมาย อาทิ การให้สถานศึกษาจัดหาผู้สอนให้มีทักษะความรู้ความสามารถ และทัศนคติที่ดีเพื่อให้สามารถสอนและให้คำปรึกษาได้ การพัฒนาการเรียนการสอนในคณะศึกษาศาสตร์และคณะอื่นที่เกี่ยวข้อง มีระบบดูแลช่วยเหลือคุ้มครองนักเรียนนักศึกษาที่ตั้งครรภ์ให้ได้รับการศึกษา ให้คำปรึกษา ร่วมกับบิดามารดา หรือผู้ปกครองของนักเรียนนักศึกษา
ขอเรียนถามว่า หลังกฎกระทรวงศึกษาธิการมีผลบังคับใช้แล้วกระทรวงศึกษาธิการได้มีการดำเนินการอย่างไร
ผู้ตอบ : รัฐมนตรีว่าการกระทรวงศึกษาธิการ ตอบชี้แจงกระทู้โดยสรุปดังนี้
นายณัฏฐพล ทีปสุวรรณ รัฐมนตรีว่าการกระทรวงศึกษาธิการตอบชี้แจงว่า สิ่งสำคัญในการแก้ไขปัญหาคือ การรายงานข้อมูลที่เป็นจริงเพื่อประเมินสถานการณ์ ประกอบกับการบูรณาการการทำงานร่วมกันกับ  ๕ กระทรวงที่เกี่ยวข้อง ทั้งด้านข้อมูลและกฎระเบียบต่าง ๆ เพื่อให้เกิดเอกภาพในการทำงานร่วมกัน ทั้งนี้ ทุกโรงเรียนต้องมีครูที่มีความรู้เกี่ยวกับเรื่องเพศ และจิตวิทยา ซึ่งการพัฒนาครูผู้สอนด้านนี้อาจผ่านศูนย์การพัฒนาครูโดยให้ครูมีทักษะและความรู้ อย่างเต็มประสิทธิภาพ โดยมีรูปแบบการพัฒนาและมีการประเมินผลอย่างมีประสิทธิภาพ โดยนำเอาเทคโนโลยีมาใช้เพื่อให้ได้คุณภาพอย่างแท้จริง นอกจากนี้ หลักสูตรเพศวิถีศึกษาจะมีการดำเนินการให้เหมาะสม ทั้งนี้เพื่อให้เป็นไปตามที่พระราชบัญญัติป้องกันและแก้ไขปัญหาการตั้งครรภ์ในวัยรุ่น พ.ศ. ๒๕๕๙ กำหนดไว้
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35574