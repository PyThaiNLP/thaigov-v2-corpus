รัฐบาลไทย-ข่าวทำเนียบรัฐบาล-ขอให้ยกระดับนกนางแอ่นที่ทำรังในสิ่งปลูกสร้างบ้าน รังนกนางแอ่นเป็นสัตว์เศรษฐกิจของเกษตรกร และให้ภาคธุรกิจสามารถจำหน่ายรังนกนางแอ่นส่งออกต่างประเทศได้อย่างเสรี


วันพุธที่ 30 กันยายน 2563
พิมพ์
ขอให้ยกระดับนกนางแอ่นที่ทำรังในสิ่งปลูกสร้างบ้าน รังนกนางแอ่นเป็นสัตว์เศรษฐกิจของเกษตรกร และให้ภาคธุรกิจสามารถจำหน่ายรังนกนางแอ่นส่งออกต่างประเทศได้อย่างเสรี
สรุปการตอบกระทู้ถามในการประชุมวุฒิสภา วันจันทร์ที่ ๓ สิงหาคม ๒๕๖๓
เรื่อง    ขอให้ยกระดับนกนางแอ่นที่ทำรังในสิ่งปลูกสร้างบ้านรังนกนางแอ่นเป็นสัตว์เศรษฐกิจของ
เกษตรกรและให้ภาคธุรกิจสามารถจำหน่ายรังนกนางแอ่นส่งออกต่างประเทศได้อย่างเสรีเพื่อนำเงินรายได้เข้ามาฟื้นฟู ๔ ประเทศหลังระบาดของไวรัสโคโรนา โควิด – ๑๙
ผู้ตั้งกระทู้ถาม  นายสวัสดิ์  สมัครพงศ์
ถาม   รัฐมนตรีว่าการกระทรวงทรัพยากรธรรมชาติและสิ่งแวดล้อม
ผู้ตอบ    รัฐมนตรีว่าการกระทรวงทรัพยากรธรรมชาติและสิ่งแวดล้อม
ผู้ถาม :  นายสวัสดิ์  สมัครพงศ์ ถามกระทู้โดยสรุปดังนี้
จากข้อมูลในรายงานการวิจัยที่ได้รับทุนสนับสนุนการวิจัย ของสำนักงานกองทุนสนับสนุนการวิจัย (สกว.) ในปีพ.ศ. ๒๕๖๐ พบว่า ในปี พ.ศ. ๒๕๓๗ และ ปีพ.ศ. ๒๕๕๗ ในพื้นที่จังหวัดนครศรีธรรมราช จังหวัดปัตตานี จังหวัดนราธิวาส และจังหวัดสมุทรสาคร มีจำนวนนกนางแอ่นเพิ่มขึ้นเป็นลำดับ ทำให้มีผลผลิตรังนกนางแอ่นที่ทำรังในสิ่งปลูกสร้าง และมีปริมาณบ้านรังนกนางแอ่นหรือคอนโดนกเพิ่มขึ้นอีกเป็นจำนวนมาก และจากการสำรวจครั้งหลังสุดของนักวิจัยพบว่าในปี พ.ศ. ๒๕๖๒ มีบ้านรังนกนางแอ่นหรือคอนโดนก จำนวน ๑๗,๗๒๐ หลัง และมีปริมาณนกนางแอ่นเพิ่มขึ้นประมาณ ๙,๖๐๐,๐๐๐ ตัว และในอนาคตมีแนวโน้มว่าจะมีปริมาณเพิ่มขึ้นอีก เป็นจำนวนมาก ซึ่งเป็นการเพิ่มขึ้นอย่างมีนัยสำคัญ จึงมีความจำเป็นที่จะต้องแก้ไขกฎหมายให้สอดคล้องกับสภาพความเป็นจริงโดยกำหนดให้นกนางแอ่นกินรังที่อาศัยในสิ่งปลูกสร้างของเกษตรกรเป็นสัตว์เศรษฐกิจชนิดใหม่เช่นเดียวกันกับการเลี้ยงผึ้งในขณะนี้
ขอเรียนถามว่า กระทรวงทรัพยากรธรรมชาติและสิ่งแวดล้อมมีแนวทางที่จะยกระดับเกษตรกรที่ประกอบอาชีพบ้านรังนกนางแอ่น ให้สามารถผลิตรังนกนางแอ่นเพื่อเศรษฐกิจที่มีปริมาณเพิ่มขึ้น โดยการสร้างรายได้ให้กับเกษตรกรไทยหรือไม่อย่างไร รวมทั้งมีนโยบายที่จะส่งเสริมและสนับสนุนให้เกษตรกรไทยได้มีทุนในการก่อสร้างบ้านรังนกนางแอ่นอย่างไร และจะมีการแก้ไขกฎหมายให้นกนางแอ่นกินรังเป็นสัตว์เศรษฐกิจชนิดใหม่ของประเทศไทยที่สามารถสร้างรายได้ภายในประเทศและกลุ่มเกษตรไทยหรือไม่อย่างไรอีกทั้งมีแนวทางในการปรับปรุงแก้ไขพระราชบัญญัติสงวนและคุ้มครองสัตว์ป่า พ.ศ. ๒๕๖๒ และกฎหมายลำดับรอง เพื่อที่จะส่งเสริมและสนับสนุนให้เกษตรกรสร้างบ้านรังนกนางแอ่นสามารถขึ้นทะเบียนได้ถูกต้องตามกฎหมายรวมทั้งสามารถตรวจสอบแหล่งที่มาของรังนกนางแอ่นให้สอดคล้องกับสถานการณ์ที่เกิดขึ้นจริงของประเทศไทยหรือไม่ อย่างไร นอกจากนี้มีแนวทางในการแก้ไขปรับปรุงกฎหมายลำดับรองเพื่อรองรับในเรื่องของความแตกต่างระหว่างการรับสัมปทานรังนกนางแอ่นที่มาจากถ้ำในเกาะและภูเขากับการประกอบกิจการทางเศรษฐกิจและสังคมกับรังนกนางแอ่นที่มาจากสิ่งปลูกสร้างบ้านรังนกนางแอ่นหรือคอนโดนก รวมทั้งระบบการจัดเก็บภาษีต่าง ๆ ให้มีความชัดเจนและเป็นธรรมกับเกษตรกรบ้านรังนกนางแอ่นไว้หรือไม่ อย่างไร และมีแนวทางในการส่งเสริมและสนับสนุนให้ผู้ประกอบการสามารถประกอบกิจการเกี่ยวกับธุรกิจรังนกนางแอ่นได้อย่างครบวงจรและสามารถส่งออกรังนกนางแอ่นเพื่อการแข่งขันในตลาดต่างประเทศได้อย่างเสรีเพื่อนำรายได้มาพัฒนาประเทศไว้หรือไม่ อย่างไร
ผู้ตอบ :  รัฐมนตรีว่าการกระทรวงทรัพยากรธรรมชาติและสิ่งแวดล้อม ตอบชี้แจงกระทู้โดยสรุปดังนี้
นายวราวุธ  ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม ตอบชี้แจงว่า ขณะนี้ กรมอุทยานแห่งชาติ สัตว์ป่า และพันธุ์พืช อยู่ระหว่างการยกร่างระเบียบกรมอุทยานแห่งชาติ สัตว์ป่า และพันธุ์พืช ว่าด้วยหลักเกณฑ์ วิธีการ และเงื่อนไขการขอรับใบอนุญาตให้เก็บ ทำอันตราย และมีไว้ครอบครองซึ่งรังของนกนางแอ่นกินรัง จากบ้านหรือที่อยู่อาศัยโดยแยกระเบียบและหลักเกณฑ์เกี่ยวกับการขออนุญาตในส่วนที่เกี่ยวข้องกับรังนกนางแอ่นกินรังในถ้ำและรังนกนางแอ่นกินรังจากบ้านหรือที่อยู่อาศัยออกจากกันอย่างชัดเจน และเพื่อความชัดเจนในการตีความและการปฏิบัติของเจ้าหน้าที่ในการจัดทำร่างระเบียบดังกล่าว จะเปิดโอกาสให้ผู้ที่มีส่วนได้ส่วนเสียในการเก็บรังนกนางแอ่นกินรัง เข้ามาร่วมแสดงความคิดเห็นด้วยการออกระเบียบดังกล่าวเพื่อให้ประชาชนสามารถมีไว้ในครอบครองซึ่งรังนกนางแอ่นได้อย่างถูกกฎหมาย และเป็นการส่งเสริมให้ประชาชนสามารถประกอบกิจการเกี่ยวกับธุรกิจรังนกนางแอ่นเพื่อสร้างรายได้ให้กับประชาชนและประเทศ
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35567