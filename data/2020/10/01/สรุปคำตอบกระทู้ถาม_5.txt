รัฐบาลไทย-ข่าวทำเนียบรัฐบาล-มาตรการในการจัดการปัญหาการปล่อยเงินกู้หนี้นอกระบบ


วันพุธที่ 30 กันยายน 2563
พิมพ์
มาตรการในการจัดการปัญหาการปล่อยเงินกู้หนี้นอกระบบ
สรุปการตอบกระทู้ถามในการประชุมวุฒิสภา วันจันทร์ที่ ๓ สิงหาคม ๒๕๖๓
เรื่อง  มาตรการในการจัดการปัญหาการปล่อยเงินกู้หนี้นอกระบบ
ผู้ตั้งกระทู้ถาม  นายวันชัย  สอนศิริ
ถาม  นายกรัฐมนตรี
ผู้ตอบ  รัฐมนตรีว่าการกระทรวงยุติธรรม
ผู้ถาม :   นายวันชัย  สอนศิริ ถามกระทู้โดยสรุปดังนี้
ด้วยปัญหาการปล่อยเงินกู้หนี้นอกระบบที่เจ้าหนี้เอารัดเอาเปรียบลูกหนี้ และทวงถามหนี้ โดยผิดกฎหมายปรากฏในสังคมไทยมาโดยตลอด และทวีความรุนแรงเพิ่มขึ้น ทั้งยังมีการนำเทคโนโลยี สมัยใหม่มาใช้ในการปล่อยกู้และติดตามทวงถามหนี้ โดยนายทุนผู้ปล่อยเงินกู้ได้จัดทำแอปพลิเคชัน ปล่อยเงินกู้ ให้ผู้กู้ดาวน์โหลดและสมัครเข้าร่วม พร้อมทั้งกรอกข้อมูลส่วนตัว สถานที่ทำงาน และบุคคลที่รู้จักเพื่อความสะดวกในการติดตามทวงถามหนี้ เมื่อลูกหนี้ผิดสัญญาหรือจ่ายเงินช้ากว่าที่กำหนด กลุ่มทวงหนี้จะนำข้อมูลไปโพสต์ประจานในโซเชียลมีเดีย นอกจากนี้ มีการเปลี่ยนรูปแบบจากการปล่อยเงินกู้ เป็นปล่อยรถหรือปล่อยทองด้วย
ขอเรียนถามว่า รัฐบาลได้รับทราบถึงสถานการณ์ปัจจุบันเกี่ยวกับเงินกู้หนี้นอกระบบ รวมถึงขบวนการปล่อยเงินกู้นอกระบบโดยเฉพาะการปล่อยกู้เงินรูปแบบใหม่ ๆ หรือไม่ อย่างไร และจะมีมาตรการหรือดำเนินการอย่างเป็นรูปธรรมในการจัดการเพื่อไม่ให้เกิดขบวนการ ปล่อยเงินกู้หนี้นอกระบบที่ผิดกฎหมายหรือให้มีจำนวนน้อยลง โดยเฉพาะอย่างยิ่งการปล่อยเงินกู้นอกระบบผ่านช่องทางใหม่ ๆ หรือไม่ อย่างไร รวมถึงมีแนวทางในการช่วยเหลือเยียวยากับลูกหนี้ที่ตกไปอยู่ ในวงจรเหล่านี้ได้อย่างไร
ผู้ตอบ :   รัฐมนตรีว่าการกระทรวงยุติธรรม ตอบชี้แจงกระทู้โดยสรุปดังนี้
นายสมศักดิ์  เทพสุทิน รัฐมนตรีว่าการกระทรวงยุติธรรมผู้ได้รับมอบหมายให้ตอบกระทู้ถามตอบชี้แจงว่า รัฐบาลรับทราบปัญหาเงินกู้หนี้นอกระบบมาโดยตลอด และกรมสอบสวนคดีพิเศษได้ดำเนินการสืบสวนประเด็นการปล่อยเงินกู้ผ่านทางเทคโนโลยีสมัยใหม่อย่างเต็มที่ ในส่วนของการปราบปราม เมื่อมีการร้องเรียนถึงการทำผิดกฎหมายของเจ้าหนี้ เจ้าหน้าที่ตำรวจจะเป็นผู้ดำเนินการแต่หากพบว่ามีการดำเนินการเป็นขบวนการขนาดใหญ่ก็จะมอบให้กรมสอบสวนคดีพิเศษดำเนินการและตั้งเป็นคดีพิเศษ และนำมาตรการทางภาษีและฟอกเงินของสำนักงานคณะกรรมการป้องกันและปราบปรามการฟอกเงินมาดำเนินการ สำหรับแนวทางการช่วยเหลือลูกหนี้จะดำเนินคดีกับเจ้าหนี้ที่ปล่อยเงินกู้แล้วเรียกเก็บดอกเบี้ยเกินอัตราที่กฎหมายกำหนด ช่วยประสานหาแหล่งเงินทุนใหม่ให้ลูกหนี้และปล่อยเงินกู้หรือสินเชื่อรายย่อยฉุกเฉินให้แก่ลูกหนี้ โดยให้บุคคลค้ำประกัน มีเบี้ยประกัน ๓๐๐ บาท ดอกเบี้ยร้อยละ ๐.๘๕ ต่อเดือน
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35576