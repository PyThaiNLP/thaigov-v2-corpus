รัฐบาลไทย-ข่าวทำเนียบรัฐบาล-พม. จัดประชุม กดยช. ผลักดันเงินอุดหนุนเด็กแบบถ้วนหน้า พร้อมพัฒนาข้อมูลดิจิทัลด้านเด็กและเยาวชน


วันพุธที่ 30 กันยายน 2563
พม. จัดประชุม กดยช. ผลักดันเงินอุดหนุนเด็กแบบถ้วนหน้า พร้อมพัฒนาข้อมูลดิจิทัลด้านเด็กและเยาวชน
พม. จัดประชุม กดยช. ผลักดันเงินอุดหนุนเด็กแบบถ้วนหน้า พร้อมพัฒนาข้อมูลดิจิทัลด้านเด็กและเยาวชน
เมื่อวันที่ 29 กันยายน 2563 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานการประชุมคณะกรรมการส่งเสริมการพัฒนาเด็กและเยาวชนแห่งชาติ (กดยช.) ครั้งที่ 2/2563 โดยมี นางสุภัชชา สุทธิพล อธิบดีกรมกิจการเด็กและเยาวชน เป็นเลขานุการการประชุม พร้อมด้วย คณะผู้บริหารกระทรวง พม. และคณะกรรมการผู้ทรงคุณวุฒิจากหน่วยงานที่เกี่ยวข้อง ร่วมการประชุม ณ ห้องประชุมชั้น 8 กระทรวง การพัฒนาสังคมและความมั่นคงของมนุษย์ สะพานขาว ถนนกรุงเกษม กรุงเทพฯ
นายจุติ กล่าวว่า ที่ประชุมมีมติเห็นชอบแนวทางการจัดสวัสดิการเงินอุดหนุนเพื่อการเลี้ยงดูเด็กแรกเกิด (0-6 ปี) แบบถ้วนหน้า รายละ 600 บาทต่อคนต่อเดือน เริ่มตั้งแต่ปีงบประมาณ พ.ศ. 2565 โดยให้ กระทรวง พม. นำเสนอคณะรัฐมนตรี เพื่อพิจารณาให้ความเห็นชอบต่อไป อีกทั้งที่ประชุมมีมติให้กระทรวง พม. จัดประชุมหารือเรื่องการพัฒนาข้อมูลดิจิทัลด้านเด็กและเยาวชน ร่วมกับ 14 หน่วยงานที่เกี่ยวข้อง โดยเพิ่มกระทรวงยุติธรรม สถาบันวิจัยเพื่อการพัฒนาประเทศไทย (TDRI) และสภาเด็กและเยาวชน เพื่อให้เกิดการขับเคลื่อนงานที่ชัดเจนและเห็นผลลัพธ์อย่างเป็นรูปธรรม ด้วยการนำเทคโนโลยีดิจิทัลมาช่วยในการพัฒนาข้อมูล ให้สามารถเข้าถึงและใช้ข้อมูลในการพัฒนาและคุ้มครองเด็กและเยาวชนร่วมกันทุกหน่วยงาน โดยให้นำเสนอกรอบแนวคิดที่ชัดเจน ในวันที่ 28 ตุลาคม 2563 นี้

ที่มา : https://www.thaigov.go.th/news/contents/details/35569