รัฐบาลไทย-ข่าวทำเนียบรัฐบาล-รมว.ยุติธรรม มอบรางวัลองค์กรต้นแบบด้านสิทธิมนุษยชน ประจำปี พ.ศ.๒๕๖๓


วันพุธที่ 30 กันยายน 2563
รมว.ยุติธรรม มอบรางวัลองค์กรต้นแบบด้านสิทธิมนุษยชน ประจำปี พ.ศ.๒๕๖๓
รมว.ยุติธรรม มอบรางวัลองค์กรต้นแบบด้านสิทธิมนุษยชน ประจำปี พ.ศ.๒๕๖๓
ในวันศุกร์ที่ ๒๕ กันยายน ๒๕๖๓ เวลา ๐๙.๐๐ น. ณ ห้องมิราเคิล แกรนด์ บอลรูม ชั้น ๔ โรงแรมมิราเคิล แกรนด์ คอนเวนชั่น คอนเวนชั่น กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงานประกาศรางวัลองค์กรต้นแบบด้านสิทธิมนุษยชน ประจำปี พ.ศ.๒๕๖๓ โดยมี ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นายวิวัฒน์ นิติกาญจนา ที่ปรึกษารัฐมนตรีว่าการกระทรวงยุติธรรม นายสามารถ เจนชัยจิตรวานิช ผู้ช่วยรัฐมนตรีว่าการกระทรวงยุติธรรม ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และนายเรืองศักดิ์ สุวารี อธิบดีกรมคุ้มครองสิทธิและเสรีภาพ รวมทั้งผู้แทนจากองค์การสหประชาชาติ ภาครัฐ ภาคประชาสังคมและภาคธุรกิจ เข้าร่วมงาน
นายสมศักดิ์ฯ กล่าวว่า ขอขอบคุณผู้แทนองค์กรภาครัฐ รัฐวิสาหกิจ ภาคธุรกิจ และภาคประชาสังคม ที่ได้ให้ความสนใจเข้าร่วมงาน แสดงให้เห็นว่าทุกท่านได้ตระหนักถึงความสำคัญของการดำเนินงานด้วยความเคารพสิทธิมนุษยชน ที่ผ่านมารัฐบาลได้ดำเนินการอย่างต่อเนื่องในการขับเคลื่อนงานด้านสิทธิมนุษยชนในภาพรวมของประเทศ โดยระดับนโยบายรัฐบาลได้ตั้งคณะกรรมการขับเคลื่อนงานสิทธิมนุษยชนของประเทศไทย โดยมี นายวิษณุ เครืองาม รองนายกรัฐมนตรี เป็นประธาน มีอำนาจหน้าที่ในการกำหนดนโยบาย แผนงานและมาตรการต่างๆ ในการขับเคลื่อนงานสิทธิมนุษยชนของประเทศไทย ส่งเสริมให้ทุกภาคส่วนมีการนำงานสิทธิมนุษยชนไปสู่การปฏิบัติ รวมถึงกำกับ ติดตาม ตลอดจนให้ข้อคิดเห็นและข้อเสนอแนะ ต่อการดำเนินงานด้านสิทธิมนุษยชนของประเทศไทยและในระดับปฏิบัติ กระทรวงยุติธรรม โดยกรมคุ้มครองสิทธิและเสรีภาพ ได้มีการจัดทำแผนที่สำคัญ ๒ ฉบับ ได้แก่ ๑. แผนสิทธิมนุษยชนแห่งชาติ ฉบับที่ ๔ (พ.ศ. ๒๕๖๒ - ๒๕๖๕) เพื่อให้หน่วยงานภาครัฐยึดถือเป็นกรอบในการทำงาน โดยให้ความคุ้มครองประเด็นสิทธิมนุษยชนใน ๑๐ ด้าน ๑๒ กลุ่มเป้าหมาย อาทิ กระบวนการยุติธรรม การศึกษา สาธารณสุข กลุ่มเด็ก สตรีและผู้พิการ
นายสมศักดิ์ฯ กล่าวอีกว่า ๒. แผนปฏิบัติการระดับชาติว่าด้วยธุรกิจกับสิทธิมนุษยชน ระยะที่ ๑ (พ.ศ.๒๕๖๒ - ๒๕๖๕) มุ่งนำหลักการชี้แนะของสหประชาชาติว่าด้วยธุรกิจกับสิทธิมนุษยชนหรือ หลักการ UNGPs มาเป็นแนวทางส่งเสริมให้รัฐวิสาหกิจ และภาคธุรกิจ ดำเนินงานด้วยความรับผิดชอบและเคารพสิทธิมนุษยชน โดยกำหนดประเด็นสำคัญเพื่อเร่งแก้ไข ๔ ประเด็น ได้แก่ ๑. แรงงาน ๒. ชุมชน ที่ดิน ทรัพยากรธรรมชาติ และสิ่งแวดล้อม ๓. นักปกป้องสิทธิมนุษยชน ๔. การลงทุนระหว่างประเทศและบรรษัทข้ามชาติ
ทั้งนี้รัฐบาลหวังเป็นอย่างยิ่งว่า แผนระดับชาติทั้ง ๒ ฉบับ จะเป็นหลักประกัน และเครื่องมือสำคัญในการกำหนดทิศทางการดำเนินงานให้กับทั้งภาครัฐ รัฐวิสาหกิจ ภาคธุรกิจและภาคประชาสังคมต่อไป ทั้งนี้เพื่อเป็นการกระตุ้นให้องค์กรทุกภาคส่วน มีความรู้ ความเข้าใจ เห็นถึงความสำคัญของการนำหลักการสิทธิมนุษยชน และแผนทั้ง ๒ ฉบับ มาเป็นพื้นฐานในการบริหารจัดการและปฏิบัติงานในทุกระดับ กรมคุ้มครองสิทธิและเสรีภาพ จึงได้จัดทำโครงการองค์กรต้นแบบด้านสิทธิมนุษยชนขึ้น เปิดรับสมัครองค์กรภาครัฐ รัฐวิสาหกิจ ภาคธุรกิจ และองค์กรไม่แสวงหาผลกำไร เข้าร่วมโครงการ กำหนดให้ใช้แผนสิทธิมนุษยชนแห่งชาติ เป็นเกณฑ์ในการพิจารณาตัดสินของภาครัฐ และหลักการชี้แนะของสหประชาชาติว่าด้วยธุรกิจกับสิทธิมนุษยชน เป็นเกณฑ์พิจารณาตัดสินของรัฐวิสาหกิจ ภาคธุรกิจ และองค์กรไม่แสวงหาผลกำไร จนได้องค์กรต้นแบบด้านสิทธิมนุษยชนในวันนี้
โอกาสนี้ นายสมศักดิ์ฯ เป็นผู้มอบรางวัลแก่องค์กรผู้ที่ได้รับรางวัลองค์กรต้นแบบด้านสิทธิมนุษยชนประจำปี ๒๕๖๓ ประเภทดีเด่น โดยรางวัลองค์กรภาครัฐแบ่งเป็น ๑. ราชการส่วนกลาง ได้แก่ กรมควบคุมโรค กรมสวัสดิการและคุ้มครองแรงงาน และกรมการจัดหางาน ๒. ราชการส่วนภูมิภาค ได้แก่ สำนักงานคุมประพฤติ สาขานาทวี จังหวัดสงขลา  ๓. องค์กรรัฐวิสาหกิจ ได้แก่ บริษัท ปตท. สำรวจและผลิตปิโตรเลียม จำกัด(มหาชน) และบริษัท ไปรษณีย์ไทย จำกัด รางวัลองค์กรธุรกิจ ได้แก่ ๑. ธุรกิจขนาดใหญ่ ได้แก่ บริษัท น้ำตาลมิตรผล จำกัด บริษัท ไออาร์พีซี จำกัด (มหาชน)  บริษัท ไทยออยล์ จำกัด (มหาชน)  บริษัท ไทยยูเนี่ยน กรุ๊ป จำกัด (มหาชน) และบริษัท ปูนซีเมนต์ไทย จำกัด (มหาชน) ๒. ธุรกิจขนาดเล็ก ได้แก่ บริษัท โซป เอ็น เซนท์ จำกัด และรางวัลในส่วนขององค์กรไม่แสวงหาผลกำไร ได้แก่ มูลนิธิวัฒนเสรี

ที่มา : https://www.thaigov.go.th/news/contents/details/35558