รัฐบาลไทย-ข่าวทำเนียบรัฐบาล-โครงการคนละครึ่งลงทะเบียนร้านค้าวันแรกคึกคัก มีร้านค้าลงทะเบียนเข้าร่วมกว่า 1.6 แสนร้านค้า


วันจันทร์ที่ 5 ตุลาคม 2563
พิมพ์
โครงการคนละครึ่งลงทะเบียนร้านค้าวันแรกคึกคัก มีร้านค้าลงทะเบียนเข้าร่วมกว่า 1.6 แสนร้านค้า
ความคืบหน้าของการเปิดลงทะเบียนร้านค้าเข้าร่วมโครงการคนละครึ่งในวันแรก เมื่อวันที่ 1 ตุลาคม 2563 มีผู้ประกอบการร้านค้าสนใจเข้าร่วมแล้วกว่า 1.6 แสนร้านค้า
นายพรชัย  ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง ในฐานะรองโฆษกกระทรวงการคลัง เปิดเผยความคืบหน้าของการเปิดลงทะเบียนร้านค้าเข้าร่วมโครงการคนละครึ่งในวันแรก เมื่อวันที่ 1 ตุลาคม 2563 มีผู้ประกอบการร้านค้าสนใจเข้าร่วมแล้วกว่า 1.6 แสนร้านค้า
รองโฆษกกระทรวงการคลังกล่าวว่าการเปิดลงทะเบียนวันแรก มีร้านค้าลงทะเบียนเข้าร่วมโครงการสะสมจำนวน 162,316 ร้านค้าแบ่งเป็นร้านค้าเดิมที่เคยเข้าร่วมมาตรการหรือโครงการของรัฐ จำนวน 113,488 ร้านค้าและร้านค้าใหม่จำนวน48,828 ร้านค้าทั้งนี้ เป็นร้านค้าที่ผ่านการตรวจสอบข้อมูลแล้วจำนวน 140,254 ร้านค้า
รองโฆษกกระทรวงการคลังได้เน้นย้ำว่า ผู้ประกอบการร้านค้าสามารถลงทะเบียนได้อย่างต่อเนื่องผ่านเว็บไซต์ www.คนละครึ่ง.comระหว่างเวลา 06.00 น. – 23.00 น. ของทุกวัน หรือลงทะเบียนผ่านทางสาขาธนาคารกรุงไทย ในวันและเวลาทำการ โดยธนาคารกรุงไทยจะช่วยติดตั้งและแนะนำการใช้แอปพลิเคชัน “ถุงเงิน”เพื่อรับชำระเงินจากการขายสินค้าจึงขอเชิญชวนผู้ประกอบการร้านค้าที่สนใจลงทะเบียนเข้าร่วมโครงการเพื่อรองรับการใช้จ่ายของประชาชนภายใต้โครงการดังกล่าว
สำหรับการลงทะเบียนของประชาชนที่จะใช้จ่ายร่วมกับรัฐ “คนละครึ่ง”จะเริ่มลงทะเบียนเข้าร่วมโครงการได้ตั้งแต่วันที่ 16 ตุลาคม 2563 เวลา 06.00 น. – 23.00 น. ผ่านเว็บไซต์ www.คนละครึ่ง.com ไม่เกิน 10 ล้านคน และเมื่อผู้ได้รับสิทธิยืนยันตัวตนผ่าน g-Wallet แอปพลิเคชัน“เป๋าตัง” แล้ว จะสามารถใช้จ่ายกับร้านค้าที่ติดตั้งแอปพลิเคชัน “ถุงเงิน” ที่เข้าร่วมโครงการเพื่อรับสิทธิได้ ตั้งแต่วันที่ 23 ตุลาคม – 31 ธันวาคม 2563 ระหว่างเวลา 06.00 น. – 23.00 น.
โครงการคนละครึ่ง
สำนักงานเศรษฐกิจการคลังโทร. 02 273 9020 ต่อ 3697 35273548 3509
ธนาคารกรุงไทย จำกัด (มหาชน) โทร. 02-111-1144

ที่มา : https://www.thaigov.go.th/news/contents/details/35690