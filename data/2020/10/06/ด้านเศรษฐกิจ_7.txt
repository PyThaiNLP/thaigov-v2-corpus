รัฐบาลไทย-ข่าวทำเนียบรัฐบาล-​รมช.ธรรมนัส เยี่ยมชมโครงการ “ตลาดไท ซีเล็ค” 


วันจันทร์ที่ 5 ตุลาคม 2563
​รมช.ธรรมนัส เยี่ยมชมโครงการ “ตลาดไท ซีเล็ค”
​รมช.ธรรมนัส เยี่ยมชมโครงการ “ตลาดไท ซีเล็ค” ส่งเสริมผลักดันสินค้าเกษตรปลอดภัย มีคุณภาพ ตรวจสอบได้ สร้างความมั่นใจแก่ผู้บริโภค
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเยี่ยมชมโครงการ “ตลาดไท ซีเล็ค” (TALAADTHAI SELECT) ณ ตลาดไท อ.คลองหลวง จ.ปทุมธานี ว่า กระทรวงเกษตรและสหกรณ์ มีนโยบายในการส่งเสริมสินค้าทางการเกษตร ไม่ว่าจะเป็นผัก ผลไม้ และสินค้าแปรรูป ที่มีคุณภาพ สด สะอาด ปลอดภัย และได้ใบรับรองมาตรฐาน GAP, Thai GAP, Organic Thailand หรือมาตรฐานรับรองอื่นจากหน่วยงานที่มีความน่าเชื่อถือ พร้อมทั้งให้เกษตรกร     มีพื้นที่จำหน่ายและมีช่องทางกระจายสินค้าสู่ผู้บริโภคและภาคธุรกิจได้มากขึ้น ในราคาที่ยุติธรรมเหมาะสม ตลอดจนส่งเสริมและช่วยเหลือให้เกิดการเชื่อมโยงและสร้างโอกาสจับคู่การค้าให้เกิดการเจรจาซื้อ-ขายระหว่างเกษตรกรและผู้ซื้อ
“โดยในวันนี้ เป็นวันสถาปนา อ.ต.ก. ครบรอบ 46 ปี พอดีจึงได้ทำเจ้าหน้าที่ที่เกี่ยวข้องมาร่วมศึกษาดูแนวทางการทำงานของตลาดไท เพื่อนำมาปรับใช้ให้เหมาะสม และหาแนวทางในการช่วยเหลือพี่น้องเกษตรกรในส่วนของการจัดหาตลาด พื้นที่จำหน่ายสินค้าทางการเกษตร โดยโครงการตลาดไท ซีเล็ค เป็นโครงการที่มุ่งส่งเสริมพี่น้องเกษตรกรที่ปลูกผัก ผลไม้ หรือมีสินค้าแปรรูป ที่ได้ใบรับรองมาตรฐานไม่ว่าจะเป็น GAP, Thai GAP, Organic Thailand ตลาดไทจะสนับสนุนให้มีพื้นที่จำหน่ายและช่องทางกระจายสินค้า ซึ่งผู้บริโภคสามารถสแกนคิวอาร์โค้ด (QR Code) เพื่อตรวจสอบย้อนกลับไปยังแหล่งเพาะปลูกสร้างความมั่นใจในมาตรฐานและความปลอดภัยได้” ร้อยเอก ธรรมนัส กล่าว
ทั้งนี้ โครงการตลาดไท ซีเล็ค ประสบความสำเร็จอย่างยิ่ง นับจากได้มีการนำสินค้าผักปลอดภัย GAP ของเกษตรกรเข้าร่วมเป็นสินค้านำร่องภายใต้ตราสินค้า “ผักร่วมใจ ผักปลอดภัย” ซึ่งได้รับความสนใจและ การตอบรับเป็นอย่างดี จากทั้งเกษตรกรและผู้บริโภค โดยมีจำนวนเกษตรกรที่เข้าร่วมโครงการถึง 96 กลุ่ม จาก 32 จังหวัดทั่วประเทศไทย
นายอดิศร์ ภัทรประสิทธิ์ ผู้อำนวยการฝ่ายการค้า บริษัท ไทย แอ็กโกร เอ็กซเชนจ์ จำกัด (ตลาดไท) กล่าวเพิ่มเติมว่า ตลาดไท เป็นศูนย์กลางการค้าส่งสินค้าเกษตรและผลิตภัณฑ์อาหารที่สำคัญของจังหวัดปทุมธานี และมีปริมาณสินค้าเกษตรและพื้นที่ใหญ่ที่สุดในประเทศไทย ได้เห็นความสำคัญ
ในการเป็นแหล่งรวบรวมและกระจายสินค้าเกษตรที่ปลอดภัย พร้อมสนับสนุนเกษตรกรให้ได้พบกับผู้ซื้อโดยตรง และผู้ซื้อสามารถหาผลผลิตที่สดใหม่ในราคาที่ยุติธรรม ซึ่งความปลอดภัยในสินค้าเป็นปัจจัย
ที่ช่วยผลักดันให้การผลิตอาหารและสินค้าเกษตรของประเทศไทย มีความสามารถในการแข่งขัน เกิดความยั่งยืนในการดำรงวิถีเกษตรกรรม ตั้งแต่ต้นน้ำ กลางน้ำ และปลายน้ำ
สำหรับเกษตรกรที่สนใจโครงการตลาดไท ซีเล็ค สินค้าเกษตรกลุ่มปลอดภัย GAP ทั้งผัก ผลไม้ สมุนไพรสดและเครื่องเทศสด สามารถดูข้อมูลได้ที่ www.talaadthai.com หรือสอบถามข้อมูลเพิ่มเติมได้ที่ Facebook: ตลาดไท-TalaadThai หรือ LINE: @talaadthai หรือติดต่อ ตลาดไท คอลเซ็นเตอร์
02-264-6264

ที่มา : https://www.thaigov.go.th/news/contents/details/35693