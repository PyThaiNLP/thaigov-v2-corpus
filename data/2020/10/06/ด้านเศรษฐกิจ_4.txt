รัฐบาลไทย-ข่าวทำเนียบรัฐบาล-กรมบัญชีกลางกำหนดรูปแบบการนำเสนอรายงานการเงิน ของหน่วยงานของรัฐขึ้นใหม่ ให้เป็นไปในแนวทางเดียวกัน


วันจันทร์ที่ 5 ตุลาคม 2563
พิมพ์
กรมบัญชีกลางกำหนดรูปแบบการนำเสนอรายงานการเงิน ของหน่วยงานของรัฐขึ้นใหม่ ให้เป็นไปในแนวทางเดียวกัน
ตามที่กระทรวงการคลังได้กำหนดหลักเกณฑ์และวิธีการจัดทำรายงานการเงินประจำปี เพื่อให้หน่วยงานของรัฐใช้สำหรับการจัดทำรายงานการเงินของหน่วยงานของรัฐตั้งแต่รอบระยะเวลาบัญชีปี 2564 เป็นต้นไป
นายภูมิศักดิ์ อรัญญาเกษมสุข อธิบดีกรมบัญชีกลาง กล่าวว่า ตามที่กระทรวงการคลังได้กำหนดหลักเกณฑ์และวิธีการจัดทำรายงานการเงินประจำปี เพื่อให้หน่วยงานของรัฐใช้สำหรับการจัดทำรายงานการเงินของหน่วยงานของรัฐตั้งแต่รอบระยะเวลาบัญชีปี 2564 เป็นต้นไป โดยข้อ 5.1 ของหลักเกณฑ์ดังกล่าวได้กำหนดให้หน่วยงานของรัฐ (ไม่รวมถึงรัฐวิสาหกิจและทุนหมุนเวียน) จัดทำรายงานการเงินตามรูปแบบการนำเสนอรายงานการเงินตามที่กรมบัญชีกลางกำหนด ดังนั้น เพื่อให้หน่วยงานของรัฐมีรูปแบบในการนำเสนอรายงานการเงินของหน่วยงานของรัฐเป็นไปในแนวทางเดียวกันและสอดคล้องกับหลักเกณฑ์และวิธีการที่กระทรวงการคลังกำหนด จึงขอยกเลิกหนังสือกรมบัญชีกลาง ด่วนที่สุด ที่ กค 0410.3/ว 357 ลงวันที่ 15 สิงหาคม 2561 ตั้งแต่รอบระยะเวลาบัญชีปี 2564 เป็นต้นไป และให้นำรูปแบบการนำเสนอรายงานการเงินตามที่กำหนดขึ้นใหม่ ไปใช้ในการจัดทำรายงานการเงินตั้งแต่รอบระยะเวลาบัญชีปี 2564 เป็นต้นไป โดยให้พิจารณาจากรายการที่เกิดขึ้นจริงของหน่วยงานของรัฐภายใต้หลักความมีสาระสำคัญ ซึ่งหน่วยงานของรัฐแต่ละแห่ง ไม่จำเป็นต้องมีรายการทั้งหมดตามรูปแบบการนำเสนอรายงานการเงินที่แสดงไว้นี้ ในทางกลับกัน หน่วยงานของรัฐอาจมีรายการเฉพาะที่ไม่ปรากฏในรูปแบบการนำเสนอรายงานการเงินตามที่กำหนด ดังนั้น หน่วยงานของรัฐต้องนำรูปแบบการนำเสนอรายงานการเงินนี้ไปปรับใช้ในการจัดทำรายงานการเงิน
“สำหรับองค์กรปกครองส่วนท้องถิ่น ให้จัดทำรายงานการเงินประจำปี 2564 โดยไม่ต้องแสดงข้อมูลของงวดก่อนเปรียบเทียบ เนื่องจากเป็นการจัดทำรายงานการเงินตามมาตรฐานการบัญชีภาครัฐและนโยบายการบัญชีภาครัฐเป็นครั้งแรก ทั้งนี้ หน่วยงานของรัฐ สามารถดาวน์โหลดรูปแบบดังกล่าวได้ที่เว็บไซต์ของกรมบัญชีกลาง www.cgd.go.th” อธิบดีกรมบัญชีกลาง กล่าว

ที่มา : https://www.thaigov.go.th/news/contents/details/35689