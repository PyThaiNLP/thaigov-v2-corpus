รัฐบาลไทย-ข่าวทำเนียบรัฐบาล-สธ.ให้โรงพยาบาลราชวิถี ช่วยดูแลผู้ได้รับผลกระทบสิทธิบัตรทองเข้าถึงการรักษา


วันจันทร์ที่ 5 ตุลาคม 2563
สธ.ให้โรงพยาบาลราชวิถี ช่วยดูแลผู้ได้รับผลกระทบสิทธิบัตรทองเข้าถึงการรักษา
กระทรวงสาธารณสุข ให้โรงพยาบาลราชวิถี กรมการแพทย์ ดูแลผู้ป่วยบัตรทองส่วนหนึ่งที่ได้รับผลกระทบในพื้นที่ กทม. กว่า 2 ล้านคน เข้าถึงบริการดูแลรักษา โดยเฉพาะผู้ป่วยที่มีนัดผ่าตัด ผู้ป่วยที่ต้องรับยาต่อเนื่อง
กระทรวงสาธารณสุข ให้โรงพยาบาลราชวิถี กรมการแพทย์ ดูแลผู้ป่วยบัตรทองส่วนหนึ่งที่ได้รับผลกระทบในพื้นที่ กทม. กว่า 2 ล้านคน เข้าถึงบริการดูแลรักษา โดยเฉพาะผู้ป่วยที่มีนัดผ่าตัด ผู้ป่วยที่ต้องรับยาต่อเนื่อง
วันนี้ (5 ตุลาคม 2563) ที่ตึกอายุรกรรม ชั้น 1 โรงพยาบาลราชวิถี กรมการแพทย์ กรุงเทพมหานคร ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข พร้อมด้วยนายแพทย์สมศักดิ์ อรรฆศิลป์ อธิบดีกรมการแพทย์ และนายแพทย์จักรกริช โง้วศิริ รองเลขาธิการสำนักงานหลักประกันสุขภาพแห่งชาติ (สปสช.) เปิดคลินิกบัตรประกันสุขภาพ มาตรา 8 โรงพยาบาลราชวิถี และให้สัมภาษณ์ว่า รองนายกรัฐมนตรีและรัฐมนตรีว่าการกระทรวงสาธารณสุข มีความเป็นห่วงประชาชนที่ได้รับผลกระทบจากการที่สำนักงานหลักประกันสุขภาพแห่งชาติ (สปสช.) ได้ยกเลิกสัญญากับหน่วยบริการเอกชนบางแห่งในระบบหลักประกันสุขภาพแห่งชาติ โดยในพื้นที่กรุงเทพมหานครมีผู้ใช้สิทธิบัตรทองได้รับผลกระทบประมาณ 2 ล้านคน ซึ่งในช่วงเปลี่ยนผ่านระหว่างที่สำนักงานหลักประกันสุขภาพแห่งชาติ (สปสช.) เร่งจัดหาหน่วยบริการระดับปฐมภูมิแห่งใหม่ ได้รับความร่วมมือจากโรงพยาบาลทั้งภาครัฐและเอกชน รวมถึงโรงพยาบาลในสังกัดกรมการแพทย์ที่มีโรงพยาบาลหลายแห่งตั้งอยู่ในเขตกรุงเทพมหานคร ร่วมกันรองรับให้การดูแลผู้ได้รับผลกระทบ และกรมการแพทย์ได้เปิดคลินิกบัตรประกันสุขภาพ มาตรา 8 ที่โรงพยาบาลราชวิถี เพื่อดูแลผู้ป่วยบัตรทองส่วนหนึ่งที่ได้รับผลกระทบให้ได้รับการดูแลและรักษาอย่างต่อเนื่อง โดยเฉพาะผู้ป่วยที่มีนัดผ่าตัด ผู้ป่วยที่ต้องรับยาต่อเนื่อง เป็นต้น โดยกรณีการเข้ารับบริการที่ห้องฉุกเฉินของโรงพยาบาล ขอให้เป็นผู้ป่วยที่ต้องรับการรักษาในภาวะฉุกเฉินเท่านั้น เพื่อให้การบริหารจัดการเกิดประโยชน์สูงสุด
ด้านนายแพทย์สมศักดิ์ อรรฆศิลป์ อธิบดีกรมการแพทย์ กล่าวว่า โรงพยาบาลในสังกัดกรมการแพทย์ เป็นโรงพยาบาลในระดับตติยภูมิ ให้การรักษาพยาบาลที่ยุ่งยากซับซ้อน และด้านพัฒนาวิชาการ อย่างไรก็ตาม ได้ให้โรงพยาบาลราชวิถี จัดตั้งคลินิกบัตรประกันสุขภาพ มาตรา 8 ขึ้น เพื่อบรรเทาความเดือดร้อน สามารถเข้าถึงบริการ โดยตั้งแต่วันที่ 8 กันยายน 2563 ได้ให้การดูแลรักษาผู้ป่วยที่ได้รับผลกระทบในสิทธิระบบหลักประกันสุขภาพแห่งชาติ ตามมาตรา 8 แล้ว จำนวน 9,191 ราย
**************************************  5 ตุลาคม 2563
**************************************

ที่มา : https://www.thaigov.go.th/news/contents/details/35704