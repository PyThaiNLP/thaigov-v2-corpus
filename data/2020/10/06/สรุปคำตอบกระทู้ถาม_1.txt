รัฐบาลไทย-ข่าวทำเนียบรัฐบาล-การจัดทำกฎหมายว่าด้วยการส่งเสริมและพัฒนาองค์กรภาคประชาสังคม


วันจันทร์ที่ 5 ตุลาคม 2563
พิมพ์
การจัดทำกฎหมายว่าด้วยการส่งเสริมและพัฒนาองค์กรภาคประชาสังคม
สรุปการตอบกระทู้ถามในการประชุมวุฒิสภา วันจันทร์ที่ ๑๗ สิงหาคม ๒๕๖๓
เรื่อง  การจัดทำกฎหมายว่าด้วยการส่งเสริมและพัฒนาองค์กรภาคประชาสังคม
ผู้ตั้งกระทู้ถาม  นายอำพล  จินดาวัฒนะ
ถาม  นายกรัฐมนตรี
ผู้ตอบ  รัฐมนตรีว่าการกระทรวงพัฒนาสังคมและความมั่นคงของมนุษย์
ผู้ถาม :  นายอำพล  จินดาวัฒนะ ถามกระทู้โดยสรุปดังนี้
ตามแผนการปฏิรูปประเทศด้านสังคมซึ่งเป็นการดำเนินการตามรัฐธรรมนูญแห่งราชอาณาจักรไทยพุทธศักราช ๒๕๖๐ หมวด ๑๖ ประเด็นปฏิรูปที่ ๔ ระบบส่งเสริมชุมชนเข้มแข็งกิจกรรมที่ ๔ ข้อ ๒ จัดทำร่างพระราชบัญญัติส่งเสริมและพัฒนาองค์กรภาคประชาสังคม พ.ศ. .... ที่กำหนดระยะเวลาในการดำเนินการ ปี ๒๕๖๑ - ๒๕๖๓ ให้รัฐบาลมีหน้าที่ดำเนินการให้เป็นไปตามแผนและขั้นตอนการปฏิรูปดังกล่าว บัดนี้ ระยะเวลาได้ล่วงเลยมาพอสมควรแล้ว
ขอเรียนถามว่า รัฐบาลได้ดำเนินการจัดทำกฎหมายดังกล่าวไปถึงขั้นตอนใดแล้ว รวมทั้งได้ดำเนินการ ให้ประชาชนและผู้มีส่วนเกี่ยวข้องได้มีส่วนร่วมด้วยหรือไม่ อย่างไร และคาดว่าจะเสนอร่างพระราชบัญญัติดังกล่าวเข้าสู่ การพิจารณาของรัฐสภาได้เมื่อใด
ผู้ตอบ :  รัฐมนตรีว่าการกระทรวงพัฒนาสังคมและความมั่นคงของมนุษย์ ตอบชี้แจงกระทู้โดยสรุปดังนี้
นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ผู้ได้รับมอบหมายให้ตอบกระทู้ถามตอบชี้แจงว่า ในการจัดทำร่างพระราชบัญญัติส่งเสริมและพัฒนาองค์กรภาคประชาสังคม พ.ศ. ....  ได้มีการรับฟังความคิดเห็นของผู้เกี่ยวข้องเป็นครั้งแรกเมื่อเดือนสิงหาคม ๒๕๖๐ และได้รับความเห็นชอบในร่างพระราชบัญญัติจากคณะกรรมการส่งเสริมและพัฒนาองค์กรภาคประชาสังคม (คสป.) เมื่อเดือนกุมภาพันธ์ ๒๕๖๑ หลังจากนั้น กระทรวงการพัฒนาสังคมและความมั่นคงของมนุษย์ได้เสนอร่างพระราชบัญญัติต่อสำนักเลขาธิการคณะรัฐมนตรีเมื่อเดือนตุลาคม ๒๕๖๑ ซึ่งได้มีข้อสังเกตจากในร่างพระราชบัญญัติฉบับนี้ จากการหารือได้มีมติให้ตัดเรื่องของกองทุนออกไปเพื่อมิให้เป็นภาระแก่งบประมาณของแผ่นดิน ประกอบกับรัฐบาลได้มีการจัดสรรงบประมาณให้บางส่วนแล้ว จึงได้นำร่างพระราชบัญญัติเสนอต่อคณะกรรมการส่งเสริมและพัฒนาองค์กรภาคประชาสังคม (คสป.) อีกครั้งหนึ่ง เมื่อวันที่ ๑๒ กุมภาพันธ์ ๒๕๖๓ ซึ่งได้รับความเห็นชอบในหลักการของร่างพระราชบัญญัติฉบับนี้ ทั้งนี้ หลังจากที่ได้มีการรับฟังความคิดเห็นของผู้เกี่ยวข้องแล้ว กระทรวงการพัฒนาสังคมและความมั่นคงของมนุษย์ได้นำความคิดเห็นมาปรับปรุงร่างพระราชบัญญัติให้มีความสมบูรณ์มากยิ่งขึ้น พร้อมที่จะเสนอร่างพระราชบัญญัติต่อคณะรัฐมนตรีได้ในเดือนสิงหาคม ๒๕๖๓ เพื่อนำเข้าสู่การพิจารณาของรัฐสภาในเดือนกันยายน ๒๕๖๓ ซึ่งเป็นไปตามแผนการปฏิรูปประเทศด้านสังคม

ที่มา : https://www.thaigov.go.th/news/contents/details/35696