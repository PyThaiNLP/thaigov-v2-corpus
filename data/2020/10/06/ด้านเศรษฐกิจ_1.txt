รัฐบาลไทย-ข่าวทำเนียบรัฐบาล-"หรอยแรง" จุรินทร์ เปิดงานประเพณีชักพระ ทอดผ้าป่า แข่งเรือยาวสุราษฎร์ธานี คนหลายหมื่นร่วมคึกครื้น


วันจันทร์ที่ 5 ตุลาคม 2563
"หรอยแรง" จุรินทร์ เปิดงานประเพณีชักพระ ทอดผ้าป่า แข่งเรือยาวสุราษฎร์ธานี คนหลายหมื่นร่วมคึกครื้น
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ เป็นประธานงานประเพณีชักพระ-ทอดผ้าป่าและแข่งเรือยาวฯ ประจำปี 2563 ณ บริเวณริมเขื่อนแม่น้ําตาปี(สะพานนริศ) อําเภอเมือง จังหวัดสุราษฎร์ธานี
โดยมีประชาชนหลายหมื่นคนร่วมงานประเพณีซึ่งเป็นงานประจำปีเต็มไปด้วยวัฒนธรรมและสีสันท้องถิ่นมีการจัดการแข่งขันเรือยาว ทอดผ้าป่าร่วมด้วย โดยมีนายบัญญัติบรรทัดฐาน อดีตหัวหน้าพรรคประชาธิปัตย์ ส.ส.บัญชีรายชื่อ และสมาชิกสภาผู้แทนราษฎร จังหวัด สุราษฎร์ธานี 1. สินิตย์ เลิศไกร 2.ภานุ ศรีบุศยกาญจน์ 3. นายวิวรรธน์ นิลวัชรมณี 4.นายสมชาติ ประดิษฐพร 5.นายชุมพล-นางโสภา-นางสาววชิราภรณ์ กาญจนะ และ 6.นายธีรภัทร พริ้งศุลกะ ร่วมด้วย โดยมีประชาชนให้ความสนใจทักทาย ถ่ายภาพอย่างใกล้ชิด
นายจุรินทร์ กล่าวว่า งานประเพณีชักพระ-ทอดผ้าป่า และแข่งเรือยาวฯ ถือเป็นงานบุญของพุทธศาสนิกชนที่ยิ่งใหญ่ และเป็นเอกลักษณ์ของจังหวัด แสดงให้เห็นถึงวิถีชีวิตของพี่น้องชาวจังหวัดสุราษฎร์ธานี มาตั้งแต่อดีต ที่พี่น้องได้ร่วมสืบสานอนุรักษ์ไว้จนถึงปัจจุบัน และการจัดงานในวันนี้ ถือเป็นอีกปีที่มีการเชื่อมโยงวัฒนธรรมระหว่างภาคใต้และภาคอีสาน ตามบันทึกข้อตกลงระหว่างจังหวัดสุราษฎร์ธานี และจังหวัดอุบลราชธานี ซึ่งแสดงให้เห็นถึงความเจริญและความเกี่ยวโยงกันอย่างใกล้ชิดของประเพณี และวัฒนธรรมที่พี่น้องประชาชนทั้ง 2 จังหวัด ได้ร่วมกันสร้างขึ้น
"ผมขอขอบคุณคณะกรรมการจัดงานทุกท่านที่ได้ให้ความร่วมมือ เสียสละ ทุ่มเท ในการร่วมกันจัดงานนี้ให้สำเร็จขึ้นมาได้ ตลอดจนขอขอบคุณพี่น้องประชาชน ที่ได้ให้ความสำคัญกับวัฒนธรรมและประเพณีที่มีค่ายิ่งของพวกเรา จนทำให้เป็นที่รู้จักของประชาชนทั่วทั้งประเทศ และขอให้ทุกคนร่วมกันอนุรักษ์และสืบทอดประเพณีอันดีงาม และเป็นเอกลักษณ์ของจังหวัด"
สำหรับประเพณีนี้เป็นงานประจำปี ของจังหวัดสุราษฎร์ธานี เป็นที่รวมประชาชนภาคใต้โดยเฉพาะจังหวัดสุราษฎร์ธานีและใกล้เคียงมากที่สุด จะมีพ่อค้าประชาชนหัวหน้าส่วนราชการทั้งหมดมาร่วมกิจกรรมกับภาคประชาชนทั้งวัน

ที่มา : https://www.thaigov.go.th/news/contents/details/35686