รัฐบาลไทย-ข่าวทำเนียบรัฐบาล-สธ.เชิงรุกคัดกรองโควิด 19 ชุมชนเสี่ยง อ.แม่สอด พบชาวเมียนมาติดเชื้อ 2 ราย รอผลยืนยัน 3 ราย


วันเสาร์ที่ 17 ตุลาคม 2563
สธ.เชิงรุกคัดกรองโควิด 19 ชุมชนเสี่ยง อ.แม่สอด พบชาวเมียนมาติดเชื้อ 2 ราย รอผลยืนยัน 3 ราย
กระทรวงสาธารณสุข ส่งทีมเชิงรุกตรวจคัดกรองโควิด 19 ฟรี  ชุมชนเสี่ยงอำเภอแม่สอด จังหวัดตากพบชาวเมียนมา 2 รายติดเชื้อ ส่งตัวรักษาโรงพยาบาลแม่สอด ติดตามผู้สัมผัสใกล้ชิดในครอบครัวและชุมชนตรวจพบคนในครอบครัว 3 คน ติดเชื้อรอผลยืนยันอีกครั้ง
กระทรวงสาธารณสุข ส่งทีมเชิงรุกตรวจคัดกรองโควิด 19 ฟรี  ชุมชนเสี่ยงอำเภอแม่สอด จังหวัดตากพบชาวเมียนมา 2 รายติดเชื้อ ส่งตัวรักษาโรงพยาบาลแม่สอด ติดตามผู้สัมผัสใกล้ชิดในครอบครัวและชุมชนตรวจพบคนในครอบครัว 3 คน ติดเชื้อรอผลยืนยันอีกครั้ง การปฏิบัติตัวของประชาชนขอให้ยึดวัคซีน 3 อย่าง
บ่ายวันนี้ (17 ตุลาคม 2563) ที่ กรมควบคุมโรค กระทรวงสาธารณสุข จ.นนทบุรี  นายแพทย์โอภาส การย์กวินพงศ์ รักษาราชการแทนอธิบดีกรมควบคุมโรค และนายแพทย์ปรีชา เปรมปรี รองอธิบดีกรมควบคุมโรค ร่วมแถลงข่าวความคืบหน้ากรณีตรวจพบผู้ติดเชื้อโควิด 19 ชาวเมียนมา ที่ อ.แม่สอด จ.ตาก ว่า จากนโยบายการค้นหาผู้ป่วยเชิงรุกในพื้นที่อำเภอแม่สอด จังหวัดตาก หลังจากพบพนักงานขับรถชาวเมียนมาติดเชื้อโควิด 19 จำนวน 2 ราย กระทรวงสาธารณสุขจึงดำเนินการตรวจเฝ้าระวังเชิงรุกด้วยรถเก็บตัวอย่างชีวนิรภัยพระราชทาน จำนวน 6 คัน ในชุมชน 4 แห่ง ระหว่างวันที่ 12-13 ตุลาคม 2563 ได้เก็บตัวอย่างจำนวน 4,187 ตัวอย่าง ผลการตรวจทางห้องปฏิบัติการเป็นบวก 2 ตัวอย่าง ที่เหลืออยู่ระหว่างรอผล
โดยผู้ติดเชื้อทั้ง 2 ราย เป็นการค้นหาเชิงรุกกลุ่มเสี่ยงในชุมชนสุเหร่ามะดีนะฮ์ อ.แม่สอด จ.ตาก แบ่งเป็น รายที่ 1 เพศชาย อายุ 63 ปี รายที่ 2 เพศหญิง อายุ 53 ปี ทั้ง 2 ราย เป็นสัญชาติเมียนมา เป็นสามีภรรยาพักอาศัยอยู่ในบ้านเดียวกัน สามีเป็นผู้พิการนั่งรถเข็น บ้านเป็นลักษณะลานจอดรถ เป็นโกดังซื้อค้าขายแลกเปลี่ยน ในชุมชนสุเหร่ามะดีนะฮ์ ข้อมูลเบื้องต้นผู้ป่วยทั้งสองไม่มีประวัติเดินทางออกนอกพื้นที่ แต่สันนิษฐานว่าอาจจะติดมาจากลูกชายที่ได้รับการวินิจฉัยโควิด19 ที่เมียวดี เมียนมา เมื่อวันที่ 7 ตุลาคม 2563 หรือพนักงานขับรถส่งของจากเมียนมา โดยผู้ติดเชื้อทั้ง 2 ราย เข้ามารับการตรวจคัดกรองเพื่อตรวจหาเชื้อไวรัสโคโรนา 2019 เมื่อวันที่ 13 ตุลาคม 2563 โดยรถเก็บตัวอย่างชีวนิรภัยพระราชทาน ทั้ง 2 ราย อุณหภูมิอยู่ในเกณฑ์ปกติ ไม่มีไข้ ไม่มีอาการผิดปกติใดๆ ขณะนี้เข้ารับการรักษาในห้องแยกเชื้อความดันลบ โรงพยาบาลแม่สอด อาการทั่วไปปกติ
สำหรับการค้นหาผู้สัมผัส พบผู้สัมผัสเสี่ยงสูง 9 คน ประกอบด้วย คนในครอบครัว 5 คน และผู้ร่วมพิธีทางศาสนา 4 คน โดยจำนวนนี้ 3 คน ตรวจพบสารพันธุกรรม SARS-CoV-2 (ด้วยวิธี  RT-PCR) ครั้งแรกที่โรงพยาบาลแม่สอด เมื่อวันที่ 17 ตุลาคม 2563 เป็นลูกสาว อายุ 23 ปี หลานสาวอายุ 10 ปีและหลานชายอายุ 1 ปี รอผลตรวจยืนยันอีกครั้ง โดยทั้ง 3 คนอยู่ในโรงพยาบาลแม่สอด และที่เหลือได้รับการกักตัวเพื่อเฝ้าระวังอย่างใกล้ชิด และรอผลการตรวจซ้ำ นอกจากนี้ มีผู้สัมผัสเสี่ยงต่ำ 55 คน ทั้งหมดตรวจไม่พบเชื้อ และอยู่ระหว่างการเฝ้าระวังต่อเนื่อง
ทั้งนี้ คณะกรรมการควบคุมโรคติดต่อระดับจังหวัด ได้เข้มข้นมาตรการโดยพ่นทำลายเชื้อที่บ้านผู้ติดเชื้อ โดยประชาชนสามารถใช้ชีวิตได้ตามปกติ โดยขอให้ใส่หน้ากาก ล้างมือ เว้นระยะห่างทางสังคม กิจกรรมที่ไม่จำเป็นและงานรื่นเริงจังหวัดให้งดทั้งหมด กิจวัตรประจำวันอย่างการซื้อสินค้า เข้าร้านอาหาร ให้ไปซื้อสินค้าจำเป็น ร้านค้าขอให้ยึดหลักคนไม่หนาแน่น หากหนาแน่นให้ซื้อกลับบ้าน ส่วนศาสนกิจ เช่น วัด มัสยิด ขอให้งด ในช่วง 1-2 วัน โดยทางจังหวัดจะประเมินอีกครั้ง รวมถึงโรงเรียนด้วย
“พื้นที่แม่สอดถือเป็นพื้นที่ตัวอย่างที่ประชาชนมีความเข้าใจทำให้ไม่เกิดความตื่นตระหนก อย่างไรก็ตามกระทรวงสาธารณสุข และหน่วยงานที่เกี่ยวข้องจะดำเนินการสอบสวนและมาตรการป้องกันควบคุมโรคอย่างต่อเนื่อง จึงขอให้ประชาชนมั่นใจในมาตรฐานการป้องกันควบคุมโรคที่มีความเข้มแข็งและประสานงานกันอย่างใกล้ชิด สอบถามข้อมูลเพิ่มเติมได้ที่สายด่วนกรมควบคุมโรค โทร.1422 สำหรับการปฏิบัติตัวของประชาชน ขอให้ถือวัคซีนประจำตัว 3 อย่าง คือ การสวมหน้ากากอนามัย /หน้ากากผ้าตลอดเวลาเมื่ออยู่ในที่สาธารณะ ล้างมือบ่อยๆ และเว้นระยะห่างระหว่างผู้อื่นเท่าที่จะทำได้ เพื่อลดความเสี่ยงในการแพร่และสัมผัสเชื้อที่อาจจะเกิดขึ้น นอกจากนี้ให้หลีกเสี่ยงสถานที่แออัดที่มีคนจำนวนมาก  และลงทะเบียนเข้าออกสถานที่ที่ใช้บริการผ่าน “ไทยชนะ” ทุกครั้ง เพราะหากพบผู้ติดเชื้อจะง่ายต่อการติดตามผู้สัมผัสมาตรวจและเฝ้าระวังโรคต่อไป” นายแพทย์โอภาส กล่าว
************************************ 17 ตุลาคม 2563
**************************************

ที่มา : https://www.thaigov.go.th/news/contents/details/36033