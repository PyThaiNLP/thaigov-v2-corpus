รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 28 ตุลาคม 2563


วันพุธที่ 28 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 28 ตุลาคม 2563
วันนี้ (28 ตุลาคม 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ธนรักษ์ ผลิพัฒน์ รองอธิบดีกรมควบคุมโรค แถลงความคืบหน้าสถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 1
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 28 ตุลาคม 2563
วันนี้ (28 ตุลาคม 2563) ที่ศูนย์ปฏิบัติการด้านข่าวโรคติดเชื้อไวรัสโคโรนา 2019 กระทรวงสาธารณสุข จ.นนทบุรี นายแพทย์ธนรักษ์ ผลิพัฒน์ รองอธิบดีกรมควบคุมโรค แถลงความคืบหน้าสถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 13 ราย ทุกรายเป็นผู้เดินทางจากต่างประเทศ และเข้ากักตัวในสถานที่รัฐจัดให้ หรือสถานที่รัฐกำหนด มีผู้ป่วยกลับบ้านได้ 10 ราย ทำให้ผู้ป่วยกลับบ้านสะสม 3,561 ราย หรือคิดเป็นร้อยละ 94.73 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 139 ราย หรือร้อยละ 3.7 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,759 ราย
สำหรับผู้ติดเชื้อรายใหม่วันนี้
12 ราย เป็นคนไทยที่เดินทางมาจากต่างประเทศ และเข้ากักตัวในสถานที่รัฐจัดให้ (State Quarantine) (สหรัฐอเมริกา 1 ราย, บังคลาเทศ 1 ราย, จอร์แดน 4 ราย, เยอรมนี 1 ราย, สหรัฐอาหรับเอมิเรตส์ 2 ราย, รัสเซีย 1 ราย, สหรัฐราชอาณาจักร  2 ราย) โดย 9 รายมีอาการป่วย เช่น ไอ มีน้ำมูก เสมหะ หอบเหนื่อย ถ่ายเหลว และอีก 3 ราย ไม่มีอาการ ทุกรายเข้ารับการรักษาในโรงพยาบาลตามระบบ
1 ราย เป็นชาวต่างชาติ (สัญชาติฝรั่งเศส) เดินทางจากประเทศฝรั่งเศส เข้ากักตัวในสถานที่รัฐกำหนด (Alternative State Quarantine) ตรวจพบเชื้อ ไม่มีอาการ เข้ารับการรักษาในโรงพยาบาลเอกชน โดยผู้กักตัวเป็นผู้รับผิดชอบค่าใช้จ่ายโดยคิดจากประกันโควิด 19 ที่ทำไว้ก่อนการเดินทางเข้าประเทศ
นายแพทย์ธนรักษ์กล่าวว่า สถานการณ์ผู้ติดเชื้อทั่วโลกขณะนี้ยังคงพบการแพร่ระบาดอย่างรุนแรงโดยไม่มีแนวโน้มที่ดีขึ้น โดยในวันนี้มีรายงานผู้ป่วยรายใหม่ 459,020 ราย โดยเฉพาะประเทศในแถบยุโรปพบว่ามีการระบาดในระลอกที่ 2 รุนแรงกว่ารอบแรก
สำหรับประเทศไทยเมื่อเทียบกับทั่วโลกถือว่าสามารถควบคุมสถานการณ์ได้เป็นอย่างดี โดยเหตุการณ์สำคัญในช่วงนี้ได้แก่
สถานการณ์ในพื้นที่ชายแดนแม่สอด จ. ตาก ที่พบผู้ติดเชื้อในช่วงเดือนตุลาคมที่ผ่านมา 11 ราย ติดตามผู้สัมผัสได้ทั้งหมด 93 ราย และได้ค้นหาเชิงรุกในชุมชนอย่างต่อเนื่องโดยได้เก็บตัวอย่างส่งตรวจแล้ว 12,713 ราย ยังไม่พบผู้ติดเชื้อเพิ่มเติม นับว่าสถานการณ์ดีขึ้นแล้วสามารถควบคุมโรคในพื้นที่ได้เป็นอย่างดี
การพบผู้ติดเชื้อชาวฝรั่งเศส ที่ อ.เกาะสมุย  ขณะนี้ได้ดำเนินการสอบสวนโรค ติดตามผู้สัมผัสได้เกือบทั้งหมด แบ่งเป็นผู้สัมผัสเสี่ยงสูง 46 ราย ได้ติดตามเก็บตัวอย่างส่งตรวจทางห้องปฏิบัติการและเข้ารับการกักตัวแล้ว 41 ราย ไม่พบผู้ติดเชื้อ อยู่ระหว่างการติดตามอีก 5 ราย และผู้สัมผัสเสี่ยงต่ำ 80 ราย ยังคงเฝ้าระวังติดตามอาการต่อเนื่อง จนครบ 14 วัน
อย่างไรก็ตามการพบผู้ติดเชื้อ 1- 2 ราย เช่นใน อ.แม่สอด หรือ อ.เกาะสมุย สามารถทำให้เกิดรูปแบบการระบาดได้ 3 แบบ ดังนี้
สถานการณ์ที่ป้องกันโรคได้ดี ไม่พบผู้ติดเชื้อตามมาหลังจากพบผู้ติดเชื้อรายแรก สิ่งสำคัญคือความร่วมมือของคนไทยที่ปฏิบัติตามมาตรการป้องกันโรคทั้งส่วนบุคคล และส่วนองค์กร ได้เป็นอย่างดีและต่อเนื่อง
สถานการณ์พบผู้ติดเชื้อแต่ควบคุมได้ โดยพบผู้ติดเชื้อตามมาอีกจำนวนหนึ่ง ซึ่งการควบคุมโรคจะช้าหรือเร็วขึ้นอยู่กับการพบผู้ติดเชื้อรายแรก และความร่วมมือ และวินัยในการปฏิบัติตามมาตรการป้องกัน ควบคุมโรคของคนในพื้นที่
สถานการณ์พบผู้ติดเชื้อแต่ควบคุมโรคได้ช้า เป็นการพบผู้ติดเชื้อเพิ่มขึ้นอย่างรวดเร็วเป็นกลุ่มก้อนหลังพบผู้ติดเชื้อรายแรก ซึ่งจะส่งผลกระทบต่อวิถีชีวิต เศรษฐกิจ สุขภาพกายและสุขภาพจิตของคนในประเทศ
แม้ว่าเป้าหมายการควบคุมโรคโควิด 19 ไม่ใช่ทำให้ผู้ติดเชื้อเป็นศูนย์ เนื่องจากมีโอกาสพบผู้ติดเชื้อได้ กระทรวงสาธารณสุขมีมาตรการสำคัญที่จะจัดการกับสถานการณ์ คือ ค้นพบผู้ติดเชื้อได้เร็วเข้าสอบสวนโรคอย่างละเอียดรอบคอบ และสิ่งสำคัญที่สุดคือความร่วมมือจากทุกภาคส่วน และการป้องกันตัวของประชาชนในการป้องกันควบคุมโรค เช่น หลีกเสี่ยงสถานที่แออัด สวมใส่หน้ากากผ้า/หน้ากากอนามัย ล้างมือบ่อยๆ กินร้อน ใช้ช้อนกลางส่วนตัว หากพบว่ามีอาการไข้ ไอ เจ็บคอ ร่วมกับมีประวัติเสี่ยงให้รีบพบแพทย์ จะทำให้ประเทศสามารถควบคุมโรคได้
“การที่กระทรวงสาธารณสุขสนับสนุนการเปิดเศรษฐกิจประเทศ ไม่ว่าการเปิดด่านชายแดนหรือ การเปิดรับนักท่องเที่ยว สิ่งสำคัญที่สุดความปลอดภัยของประชาชน โดยไม่ลดมาตรฐานการเฝ้าระวัง ป้องกัน ควบคุมโรค” นายแพทย์ธนรักษ์กล่าว
*********************************** 28 ตุลาคม 2563

ที่มา : https://www.thaigov.go.th/news/contents/details/36295