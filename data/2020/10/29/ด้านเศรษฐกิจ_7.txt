รัฐบาลไทย-ข่าวทำเนียบรัฐบาล-กรุงไทยจัดยิ่งใหญ่ขบวนแห่งานนมัสการหลวงพ่อโสธร ปีที่ 130


วันพุธที่ 28 ตุลาคม 2563
พิมพ์
กรุงไทยจัดยิ่งใหญ่ขบวนแห่งานนมัสการหลวงพ่อโสธร ปีที่ 130
กรุงไทยชวนเที่ยวงานนมัสการหลวงพ่อโสธร ปีที่ 130 และงานประจำปีจังหวัดฉะเชิงเทรา จัดยิ่งใหญ่เตรียมยกระดับเป็นงานประจำปีสำคัญระดับชาติและระดับโลกในอนาคต เปิดให้นักท่องเที่ยวและประชาชนเที่ยวชมงานนำขบวน Krungthai NEXT สืบสานประเพณี
กรุงไทยชวนเที่ยวงานนมัสการหลวงพ่อโสธร ปีที่ 130 และงานประจำปีจังหวัดฉะเชิงเทรา จัดยิ่งใหญ่เตรียมยกระดับเป็นงานประจำปีสำคัญระดับชาติและระดับโลกในอนาคต เปิดให้นักท่องเที่ยวและประชาชนเที่ยวชมงานนำขบวน Krungthai NEXT สืบสานประเพณี และแต้ว-ณฐพร เตมีรักษ์ ร่วมขบวนแห่ของธนาคาร พร้อมสนับสนุนโครงการคนละครึ่ง ใช้จ่ายได้ทุกร้านค้าในงานและร้านดังในจังหวัดกว่า 400 ร้าน โดย นายไมตรี  ไตรติลานันท์ ผู้ว่าราชการจังหวัดฉะเชิงเทรา  เป็นประธานในพิธีบวงสรวงและพิธีเปิดงานนมัสการหลวงพ่อโสธร และงานประจำปี จังหวัดฉะเชิงเทรา พ.ศ.2563  และชมขบวนแห่ธนาคารกรุงไทย เมื่อวันที่ 28 ตุลาคม 2563
นายผยง ศรีวณิช กรรมการผู้จัดการใหญ่ ธนาคารกรุงไทย เปิดเผยว่า ธนาคารได้สนับสนุนการจัดงานนมัสการหลวงพ่อโสธร ปีที่ 130 และงานประจำปีจังหวัดฉะเชิงเทรา ที่จัดขึ้นระหว่างวันที่ 28 ตุลาคม - 8 พฤศจิกายน 2563 ณ บริเวณหน้าศาลากลางจังหวัดฉะเชิงเทรา เพื่อส่งเสริมขนบธรรมเนียมวัฒนธรรมอันดีงามของท้องถิ่น ประเพณีลอยกระทง และส่งเสริมการท่องเที่ยวของจังหวัด  ซึ่งธนาคารได้ร่วมเคียงข้างชาวแปดริ้ว โดยร่วมขบวนแห่ทางบกภายใต้แนวคิด “วายุภักษ์ปักษา เทพเทวานฤมิต” นำริ้วขบวนบุษบกเครื่องสักการะถวายองค์หลวงพ่อพุทธโสธร พระพุทธรูปคู่บ้านคู่เมืองชาวแปดริ้ว ที่ประกอบด้วยนางกินรี ครุฑ สิงห์ และนาค ที่สื่อถึงความอุดมสมบูรณ์ของทรัพยากรให้มีความยั่งยืน โดยมีนักแสดงสาวชื่อดัง แต้ว  ณฐพร เตมีรักษ์ ที่มาในชุด “กนกไพลินกินรี” จำแลงมาจากกินรี นางในวรรณคดีจากป่าหิมพานต์ ที่สวมเครื่องประดับและอาภรณ์สีฟ้าซึ่งเป็นสีประจำธนาคาร ร่วมขบวนแห่และรำถวายเป็นพุทธบูชา ผสมผสานความล้ำยุคด้วย Krungthai NEXT แอปพลิเคชันที่พร้อม ฝาก โอน เติม จ่าย ง่ายแค่ปลายนิ้ว และสนับสนุนจังหวัดฉะเชิงเทราเป็นเมือง Smart City อย่างแท้จริง พร้อมเชิญชวนดาวน์โหลด Krungthai NEXT เวอร์ชันใหม่ ด้วยเทคโนโลยีชั้นนำระดับโลกทำให้ลูกค้าและประชาชนใช้ชีวิตเก่งขึ้นในแอปเดียวด้วย Cloud Native ปัจจุบันมีผู้ใช้งานกว่า 9 ล้านคน มั่นใจว่าภายในสิ้นปี 2564 จะมียอดผู้ใช้งาน Krungthai NEXT จำนวน 12 ล้านคน
“ขอเชิญประชาชนร่วมกิจกรรมที่บูธ “Krungthai Next ขอให้โหลด ขอให้รวย” รับของที่ระลึกที่โซน “วายุแลนด์” เพียงโชว์ สลิปโอน เติม จ่าย จากแอป Krungthai Next ตั้งแต่ 59 บาทขึ้นไป หรือสแกนทำบุญกับ QR e-Donation กรุงไทยเติมบุญ กับโรงพยาบาลพุทธโสธร นอกจากนี้ สำหรับผู้ที่มาเที่ยวงานและลงทะเบียนเข้าร่วมโครงการ คนละครึ่ง สามารถเลือกซื้อสินค้าจากร้านค้าทั้งหมดภายในงาน รวมทั้งร้านค้าที่มีชื่อเสียงในจังหวัดฉะเชิงเทรา กว่า 400 ร้าน เพื่อฟื้นฟูเศรษฐกิจฐานราก กระตุ้นการจับจ่ายใช้สอยภายในประเทศ รวมทั้งลดภาระค่าใช้จ่ายของประชาชน”
นายผยง ศรีวณิช กล่าวในตอนท้ายว่า  ธนาคารมุ่งมั่นพัฒนานวัตกรรมทางการเงินใหม่ๆ  ที่ตอบโจทย์ทุกไลฟ์สไตล์ในยุคดิจิทัลอย่างครบวงจร เพื่อตอกย้ำภาพลักษณ์การเป็นผู้นำทางการเงินของประเทศ เพิ่มประสบการณ์การทำธุรกรรมของลูกค้าประชาชน เพื่อคุณภาพชีวิตที่ดีขึ้น นอกจากนี้ ยังเล็งเห็นความสำคัญของประเพณีท้องถิ่น และเดินหน้าทำกิจกรรมกับลูกค้ากลุ่มเป้าหมาย ติดตามกิจกรรมดีๆ จากธนาคารกรุงไทยได้ที่ Facebook.com  / KrungthaiCare

ที่มา : https://www.thaigov.go.th/news/contents/details/36286