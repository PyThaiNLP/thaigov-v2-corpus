รัฐบาลไทย-ข่าวทำเนียบรัฐบาล-นายกรัฐมนตรียืนยันสนับสนุนแก้รัฐธรรมนูญ ตั้งคณะกรรมการร่วมหลายฝ่ายศึกษา ตามแนวทางที่เสนอในรัฐสภา เชื่อมั่นไม่มีปัญหาใดที่แก้ไม่ได้ วอน "ลองเชื่อใจสักครั้ง"


วันพุธที่ 28 ตุลาคม 2563
พิมพ์
นายกรัฐมนตรียืนยันสนับสนุนแก้รัฐธรรมนูญ ตั้งคณะกรรมการร่วมหลายฝ่ายศึกษา ตามแนวทางที่เสนอในรัฐสภา เชื่อมั่นไม่มีปัญหาใดที่แก้ไม่ได้ วอน "ลองเชื่อใจสักครั้ง"
นายกรัฐมนตรียืนยันสนับสนุนแก้รัฐธรรมนูญ ตั้งคณะกรรมการร่วมหลายฝ่ายศึกษา ตามแนวทางที่เสนอในรัฐสภา เชื่อมั่นไม่มีปัญหาใดที่แก้ไม่ได้ วอน "ลองเชื่อใจสักครั้ง"
วันนี้ (28 ต.ค. 2563) เวลา 12.50 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรีพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมขอบคุณประธานรัฐสภา สมาชิกรัฐสภาในการประชุมร่วมกันของรัฐสภา ครั้งที่ 1 และ 2 (สมัยวิสามัญ) ว่า ทุกท่านร่วมหารือกันอย่างมีวุฒิภาวะและให้ข้อคิดเห็นที่เป็นประโยชน์ มีความเหมาะสม พร้อมเห็นว่าไม่ควรมีเหตุการณ์ที่เกิดขึ้นในรัฐสภาเพราะสภาไทยก็ไม่ควรมีการกระทำเหมือนต่างประเทศ พร้อมกันนี้ นายกรัฐมนตรียืนยันว่าจะต้องนำพาให้ประเทศผ่านพ้นวิกฤตไปให้ได้ตามรัฐธรรมนูญอันเป็นกฎหมายสูงสุดของประเทศ เชื่อว่าทุกปัญหามีทางออก เพียงแต่ต้องหาทางออกให้เจอด้วยสันติวิธี วอนทุกฝ่ายต้องหันหน้ามาพูดคุยกันเพราะทุกคนคือคนไทย ไม่ควรเกลียดชังกัน ทั้งนี้ ตนในฐานะหัวหน้ารัฐบาล ต้องอดทนต่อการวิพากษ์วิจารณ์ได้และไม่เคยถือโกรธใคร
ในโอกาสนี้ นายกรัฐมนตรีกล่าวเพิ่มเติมว่า สนับสนุนการแก้ไขรัฐธรรมนูญซึ่งเป็นหน้าที่ของรัฐสภา ตามกระบวนการและขั้นตอนของรัฐธรรมนูญฉบับปัจจุบันด้วย ซึ่งยังคงมีผลบังคับใช้จนกว่าจะมีรัฐธรรมนูญฉบับใหม่ เพราะไม่สามารถตั้งกฎ/กติกาใหม่ได้ทันที ส่วนกรณีให้ ส.ว. เลือกนายกรัฐมนตรีได้นั้นเป็นเรื่องของตนเองไม่ติดใจอยู่แล้ว นายกรัฐมนตรียืนยันเห็นพ้องจัดตั้งคณะกรรมการเพื่อศึกษาหาทางออก ตามแนวทางที่เสนอในรัฐสภาให้เป็นการร่วมกันของหลายฝ่ายด้วยทั้ง สมาชิกสภาผู้แทนราษฎร สมาชิกวุฒิสภา กลุ่มผู้ชุมนุม และกลุ่มที่ไม่เห็นด้วยกับผู้ชุมนุม  โดยกำชับว่าต้องเป็นหารือเพื่อหาข้อยุติของปัญหาตามบริบทการเมืองของประเทศไทย เคารพซึ่งกันและกันเชื่อใจกันและกัน
ในตอนท้าย นายกรัฐมนตรีฝากถึงองค์กรไม่แสวงหาผลกำไร หรือ NGOs ที่ทำงานอยู่ในประเทศไทย ขอให้ช่วยประเทศไทยพัฒนาชาติบ้านเมือง เช่นเดียวกับคนไทยที่ไปอาศัยอยู่ต่างประเทศ ก็ต้องเคารพกฎหมายของประเทศนั้น ๆ
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36283