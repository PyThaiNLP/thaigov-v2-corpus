รัฐบาลไทย-ข่าวทำเนียบรัฐบาล-ด่วน ! กรมการจัดหางาน เปิดรับสมัครสอบแข่งขัน เข้ารับราชการบรรจุครั้งแรก 15 อัตรา 


วันพุธที่ 28 ตุลาคม 2563
พิมพ์
ด่วน ! กรมการจัดหางาน เปิดรับสมัครสอบแข่งขัน เข้ารับราชการบรรจุครั้งแรก 15 อัตรา
กรมการจัดหางาน เปิดรับสมัครสอบแข่งขันเพื่อบรรจุบุคคลเข้ารับราชการในตำแหน่งนักจัดการงานทั่วไปปฏิบัติการ จำนวน 4 อัตรา ตำแหน่งเจ้าพนักงานธุรการปฏิบัติงาน จำนวน 5 อัตรา และตำแหน่งเจ้าพนักงานแรงงานปฏิบัติงาน จำนวน 6 อัตรา
ตำแหน่งนักจัดการงานทั่วไปปฏิบัติการ จำนวน 4 อัตรา อัตราเงินเดือนระหว่าง 15,000 – 16,500 บาท ตำแหน่งเจ้าพนักงานธุรการปฏิบัติงาน จำนวน 5 อัตรา อัตราเงินเดือนระหว่าง 11,500 – 12,650 บาท และตำแหน่งเจ้าพนักงานแรงงานปฏิบัติงาน จำนวน 6 อัตรา อัตราเงินเดือนระหว่าง 11,500 – 12,650 บาท รับสมัครตั้งแต่วันที่ 28 ตุลาคม 2563 ถึงวันที่ 17 พฤศจิกายน 2563 ตลอด 24 ชั่วโมง ไม่เว้นวันหยุดราชการ
นายสุชาติ พรชัยวิเศษกุล อธิบดีกรมการจัดหางาน แจ้งว่า กรมการจัดหางานเปิดรับสมัครสอบแข่งขันเพื่อบรรจุและแต่งตั้งบุคคลเข้ารับราชการ จำนวน 3 ตำแหน่ง 15 อัตรา คือ 1.ตำแหน่งนักจัดการงานทั่วไปปฏิบัติการ จำนวน 4 อัตรา อัตราเงินเดือนระหว่าง 15,000 – 16,500 บาท  คุณสมบัติเฉพาะสำหรับตำแหน่ง ได้รับปริญญาตรีหรือคุณวุฒิอย่างอื่นที่เทียบได้ในระดับเดียวกันในสาขาวิชาการบัญชี สาขาวิชาบริหารธุรกิจ และสาขาวิชาการจัดการ  2. ตำแหน่งเจ้าพนักงานธุรการปฏิบัติงาน จำนวน 5 อัตรา อัตราเงินเดือนระหว่าง 11,500 – 12,650 บาท คุณสมบัติเฉพาะสำหรับตำแหน่ง ได้รับคุณวุฒิประกาศนียบัตรวิชาชีพชั้นสูง (ปวส.) หรือคุณวุฒิอย่างอื่นที่เทียบได้ในระดับเดียวกันในสาขาวิชาการบัญชี สาขาวิชาการเงินและการธนาคาร สาขาวิชาการเลขานุการ สาขาการตลาด และสาขาวิชาคอมพิวเตอร์ธุรกิจ 3. ตำแหน่งเจ้าพนักงานแรงงานปฏิบัติงาน จำนวน 6 อัตรา อัตราเงินเดือนระหว่าง 11,500 – 12,650 บาท คุณสมบัติเฉพาะสำหรับตำแหน่ง ได้รับคุณวุฒิประกาศนียบัตรวิชาชีพชั้นสูง (ปวส.) หรือคุณวุฒิอย่างอื่นที่เทียบได้ในระดับเดียวกันทุกสาขาวิชา หรืออนุปริญญาหลักสูตร 3 ปี  ต่อจากประกาศนียบัตรประโยคมัธยมศึกษาตอนปลายหรือเทียบเท่าหรือคุณวุฒิอย่างอื่นที่เทียบได้ในระดับเดียวกันในทุกสาขาวิชา
คุณสมบัติของผู้มีสิทธิสมัครสอบ ได้แก่ เป็นผู้มีสัญชาติไทย อายุไม่ต่ำกว่า 18 ปี เป็นผู้เสื่อมใสในการปกครองระบอบประชาธิปไตยอันมีพระมหากษัตริย์ทรงเป็นประมุขด้วยความบริสุทธิ์ใจ  และไม่มีลักษณะต้องห้ามตามมาตรา 36 แห่งพระราชบัญญัติระเบียบข้าราชการพลเรือน พ.ศ. 2551 เช่น เป็นผู้ดำรงตำแหน่งทางการเมือง บุคคลล้มละลาย เป็นผู้เคยถูกลงโทษให้ออก ปลดออก หรือไล่ออกจากรัฐวิสาหกิจ หรือหน่วยงานของรัฐ เป็นต้น และต้องเป็นผู้สอบผ่านการวัดวามรู้ความสามารถทั่วไป (ภาค ก.) ในระดับเดียวกันกับคุณวุฒิที่ใช้สมัครสอบ หรือสูงกว่าของสำนักงาน ก.พ. โดยสามารถสมัครสอบได้ที่ http://www.doe.go.th หัวข้อ "งานราชการกรมการจัดหางาน" หรือ https://doe.thaijobjob.com  หัวข้อ "สมัครสอบแข่งขันเพื่อบรรจุบุคคลเข้ารับราชการ" วิธีการสอบ ใช้วิธีการสอบแข่งขันเพื่อวัดความรู้ความสามารถที่ใช้เฉพาะตำแหน่งก่อน (ไม่ต่ำกว่าร้อยละ 60) และเมื่อสอบผ่านแล้ว จึงจะมีสิทธิเข้าสอบแข่งขันเพื่อวัดความเหมาะสมกับตำแหน่งต่อไป  โดยมีเกณฑ์การตัดสินจะต้องได้คะแนนไม่ต่ำกว่าร้อยละ 60 และขึ้นบัญชีไว้เป็นเวลาไม่เกิน 2 ปี นับตั้งแต่วันขึ้นบัญชี  แต่ถ้ามีการสอบแข่งขันในตำแหน่งเดียวกันกับที่ได้ประกาศรับสมัครในครั้งนี้ และได้ประกาศบัญชีผู้สอบใหม่แล้ว  บัญชีผู้สอบแข่งขันได้ครั้งนี้เป็นอันยกเลิก
“ขอประชาสัมพันธ์ผู้ที่สนใจสมัครเข้าทำงานกับกรมการจัดหางาน อย่าหลงเชื่อ ผู้มาแอบอ้างว่าสามารถช่วยเหลือให้ท่านได้รับการขึ้นบัญชี หรือมีพฤติกรรมในทำนองเดียวกัน กรมการจัดหางานจะดำเนินการสอบแข่งขันด้วยความโปร่งใส ยุติธรรมและเสมอภาค โดยสามารถสมัครสอบได้ทางอินเทอร์เน็ต ตั้งแต่วันที่ 28 ตุลาคม 2563 ถึงวันที่ 17 พฤศจิกายน 2563 ตลอด 24 ชั่วโมง ไม่เว้นวันหยุดราชการ ค่าธรรมเนียมสมัครสอบ จำนวน 380 บาท และจะประกาศรายชื่อผู้สมัครสอบ วัน เวลา สถานที่สอบ และระเบียบเกี่ยวกับการสอบ ในวันที่ 16 ธันวาคม 2563 ที่  https://www.doe.go.th หรือ https://doe.thaijobjob.com ติดต่อสอบถามรายละเอียดเพิ่มเติมได้ที่ 0 2248 6896  หรือสายด่วนกระทรวงแรงงาน 1506 กด 2 กรมการจัดหางาน ” นายสุชาติฯ กล่าว

ที่มา : https://www.thaigov.go.th/news/contents/details/36292