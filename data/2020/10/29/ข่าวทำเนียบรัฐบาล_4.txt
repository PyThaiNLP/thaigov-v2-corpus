รัฐบาลไทย-ข่าวทำเนียบรัฐบาล-ทำเนียบรัฐบาลร่วมสืบสาน “ลอยกระทงวิถีใหม่ สืบสานวัฒนธรรมไทย” ศุกร์ 30 ตุลาคม นี้นายกรัฐมนตรีนำคณะรัฐมนตรีร่วมลอยกระทง ณ คลองผดุงกรุงเกษม ข้างทำเนียบรัฐบาล 


วันพุธที่ 28 ตุลาคม 2563
พิมพ์
ทำเนียบรัฐบาลร่วมสืบสาน “ลอยกระทงวิถีใหม่ สืบสานวัฒนธรรมไทย” ศุกร์ 30 ตุลาคม นี้นายกรัฐมนตรีนำคณะรัฐมนตรีร่วมลอยกระทง ณ คลองผดุงกรุงเกษม ข้างทำเนียบรัฐบาล
ทำเนียบรัฐบาลร่วมสืบสาน “ลอยกระทงวิถีใหม่ สืบสานวัฒนธรรมไทย” ศุกร์ 30 ตุลาคม นี้นายกรัฐมนตรีนำคณะรัฐมนตรีร่วมลอยกระทง ณ คลองผดุงกรุงเกษม ข้างทำเนียบรัฐบาล
วันนี้ (28 ตุลาคม 2563) ณ ทำเนียบรัฐบาล นางสาวไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่าคณะรัฐมนตรีมีมติรับทราบแนวทางและมาตรการรณรงค์เพื่อสืบสานคุณค่าทางวัฒนธรรม เนื่องในประเพณีลอยกระทง พุทธศักราช 2563 ภายใต้แนวคิด “ลอยกระทงวิถีใหม่ สืบสานวัฒนธรรมไทย” ประกอบกับสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) ที่เกิดขึ้นในภูมิภาคต่าง ๆ ทั่วโลก  ทำให้ปีนี้ การจัดงานเทศกาล การแสดงศิลปวัฒนธรรม ประเพณีในต่างประเทศ จะมีการปรับเปลี่ยนรูปแบบและกิจกรรมให้สอดคล้องกับมาตรการป้องกันและควบคุมการระบาดไวรัสโคโรนา 2019 ของกระทรวงสาธารณสุข  พร้อมทั้งรณรงค์ใช้วัสดุธรรมชาติ ย่อยสลายง่ายที่มีอยู่ในแต่ละท้องถิ่น เช่น หยวกกล้วย กาบกล้วย ขนมปัง และใบเตย มาประดิษฐ์กระทง เพื่อร่วมกันรักษาสายน้ำและสิ่งแวดล้อม รวมทั้งรณรงค์ให้แต่ละครอบครัว กลุ่มประชาชน หน่วยงานใช้กระทง 1 ใบ ตามแนวทาง “1 ครอบครัว 1 กระทง” หรือ “1 หน่วยงาน 1 กระทง” ลดปริมาณขยะในแม่น้ำลำคลอง
โอกาสนี้ นายกรัฐมนตรีและภริยาพร้อมคณะรัฐมนตรี จะร่วมงานสืบสานประเพณีลอยกระทง พุทธศักราช 2563 “ลอยกระทงวิถีใหม่ สืบสานวัฒนธรรมไทย” ในวันศุกร์ที่ 30 ตุลาคม 2563 เวลาประมาณ 18.00 น. ณ คลองผดุงกรุงเกษม ข้างทำเนียบรัฐบาล
สำหรับประเพณีลองกระทง ถือเป็นประเพณีที่สำคัญของชาติและอยู่คู่กับประชาชนชาวไทยนับตั้งแต่อดีตจนปัจจุบัน และเป็นประเพณีที่มีเรื่องของความเชื่อทางศาสนา มรดกภูมิปัญญาทางวัฒนธรรม และพิธีกรรมที่มีความเกี่ยวข้องกับแม่น้ำ ลำคลอง และเพื่อเป็นการสื่อถึง “ความกตัญญู” การรู้จักสำนึกในบุญคุณของแม่น้ำลำคลอง ซึ่ง “น้ำ” ถือเป็นทรัพยากรและปัจจัยที่สำคัญในชีวิตของประชาชน
---------------

ที่มา : https://www.thaigov.go.th/news/contents/details/36290