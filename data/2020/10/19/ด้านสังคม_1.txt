รัฐบาลไทย-ข่าวทำเนียบรัฐบาล-ปลัด สธ.กำชับ รพ.เตรียมพร้อมรับมือน้ำท่วมฉับพลัน-น้ำป่าไหลหลาก


วันอาทิตย์ที่ 18 ตุลาคม 2563
ปลัด สธ.กำชับ รพ.เตรียมพร้อมรับมือน้ำท่วมฉับพลัน-น้ำป่าไหลหลาก
ปลัดกระทรวงสาธารณสุข กำชับโรงพยาบาลเตรียมความพร้อมรับมือน้ำท่วมฉับพลัน-น้ำป่าไหลหลาก ไม่ให้กระทบบริการประชาชน โดยขนย้ายยา เวชภัณฑ์ และเครื่องมือแพทย์ในที่ปลอดภัย สำรองยา ออกซิเจน ยาสามัญประจำบ้านอย่างเพียงพอ ออกหน่วยบริการดูแลประชาชน
ปลัดกระทรวงสาธารณสุข กำชับโรงพยาบาลเตรียมความพร้อมรับมือน้ำท่วมฉับพลัน-น้ำป่าไหลหลาก ไม่ให้กระทบบริการประชาชน โดยขนย้ายยา เวชภัณฑ์ และเครื่องมือแพทย์ในที่ปลอดภัย สำรองยา ออกซิเจน ยาสามัญประจำบ้านอย่างเพียงพอ ออกหน่วยบริการดูแลประชาชนโดยเฉพาะกลุ่มเสี่ยงอย่างต่อเนื่อง อย่าให้ขาดยา สถานบริการสาธารณสุขเปิดบริการได้ทุกแห่ง
วันนี้ (18 ตุลาคม 2563) นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กรมอุตุนิยมวิทยาพยากรณ์สภาพอากาศประเทศไทยช่วงสัปดาห์นี้ หลายจังหวัดทั่วทุกภาคของประเทศไทยมีฝนตกหนักถึงหนักมาก มีความเสี่ยงเกิดน้ำท่วมฉับพลันและน้ำป่าไหลหลาก ได้สั่งการให้สำนักงานสาธารณสุขจังหวัดและโรงพยาบาลในพื้นที่เสี่ยง ติดตามสถานการณ์ใกล้ชิด พร้อมให้การดูแลช่วยเหลือผู้ประสบภัยตลอด 24 ชั่วโมง โดยเฉพาะผู้ป่วยติดบ้านติดเตียง เด็กเล็ก หญิงตั้งครรภ์ ผู้สูงอายุในพื้นที่ตามที่ได้สำรวจข้อมูลไว้ ให้ได้รับการดูแลอย่างต่อเนื่องและไม่ขาดยา และจัดหน่วยแพทย์เคลื่อนที่ออกให้บริการดูแลประชาชนที่ประสบภัยจนกว่าสถานการณ์จะเข้าสู่ภาวะปกติ
นอกจากนี้ ให้ปฏิบัติตามแผนรับมือป้องกันน้ำท่วมเข้าสถานบริการ เพื่อไม่ให้กระทบกับการบริการประชาชน โดยขนย้ายยา เวชภัณฑ์ เครื่องมือแพทย์ไว้ในที่ปลอดภัย สำรวจและสำรองยา เวชภัณฑ์ ออกซิเจนให้พร้อมใช้งาน รวมทั้งยาชุดสามัญประจำบ้าน รองรับการให้บริการประชาชนได้อย่างต่อเนื่อง รวมถึงตรวจสอบระบบระบายน้ำ ติดตั้งกระสอบทราย เครื่องสูบน้ำ สำรองน้ำมัน ระบบสำรองไฟฟ้า เครื่องปั่นไฟ ให้พร้อมใช้งาน 24 ชั่วโมง อย่างไรก็ตาม เบื้องต้นได้รับรายงานมีสถานบริการสาธารณสุขได้รับผลกระทบ 2 แห่ง คือ และศูนย์สุขภาพชุมชนประปา อ.ปากช่อง จ.นครราชสีมา และโรงพยาบาลส่งเสริมสุขภาพตำบลน้ำคอก อ.เมือง จ.ระยอง สามารถเปิดให้บริการได้ตามปกติ โดยตั้งแต่วันที่ 7 ตุลาคม 2563 ถึงปัจจุบัน ส่วนกลางได้สนับสนุนยาชุดช่วยผู้ประสบภัยแจกจ่ายแก่ผู้ประสบภัยน้ำท่วมใน 6 จังหวัด ได้แก่ นครราชสีมา สระแก้ว ตรัง สตูล สุราษฎร์ธานี และนครศรีธรรมราช รวม 19,500 ชุด
**************************************** 18 ตุลาคม 2563

ที่มา : https://www.thaigov.go.th/news/contents/details/36035