รัฐบาลไทย-ข่าวทำเนียบรัฐบาล-อนุทิน ยืนยันระบบป้องกัน ควบคุมโรค อ.แม่สอด จ.ตาก มีประสิทธิภาพ   


วันอาทิตย์ที่ 18 ตุลาคม 2563
อนุทิน ยืนยันระบบป้องกัน ควบคุมโรค อ.แม่สอด จ.ตาก มีประสิทธิภาพ
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เห็นกับตามาตรการป้องกันควบคุมโรคโควิด 19 อ.แม่สอด จ.ตาก ยืนยันมีความพร้อมและมีประสิทธิภาพ ทำให้พบผู้ติดเชื้อรายใหม่ นำเข้าสู่ระบบการรักษา
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เห็นกับตามาตรการป้องกันควบคุมโรคโควิด 19 อ.แม่สอด จ.ตาก ยืนยันมีความพร้อมและมีประสิทธิภาพ ทำให้พบผู้ติดเชื้อรายใหม่ นำเข้าสู่ระบบการรักษา ขอประชาชนสวมหน้ากาก 100 เปอร์เซ็นต์ ล้างมือ เว้นระยะห่าง
วันนี้ (18 ตุลาคม 2563) ที่ด่านพรมแดนแห่งที่ 2 แม่สอด อ.แม่สอด จ.ตาก  นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายพงศ์รัตน์ ภิรมย์รัตน์ ผู้ว่าราชการจังหวัดตาก  นายธนิตพล ไชยนันทน์ ที่ปรึกษารัฐมนตรีช่วยว่าการกระทรวงสาธารณสุข นายแพทย์เกียรติภูมิ วงศ์รจิต ปลัดกระทรวงสาธารณสุข และคณะผู้บริหาร ลงพื้นที่ติดตามการดำเนินงานป้องกันควบคุมโรคโควิด 19 พร้อมให้กำลังใจเจ้าหน้าที่ผู้ปฏิบัติงาน ณ ด่านพรมแดนแม่สอดที่ 2, โรงพยาบาลแม่สอด, สถานที่กักกัน (Local Quarantine)  และชุมชนมัสยิดมะดีนะฮ์ จังหวัดตาก
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า พลเอกประยุทธ์ จันทร์โอชา นายกรัฐมนตรี มีความเป็นห่วงมาตรการป้องกัน ควบคุมโรคในพื้นที่ชายแดนแม่สอด จ.ตาก และพื้นที่อื่นๆ ที่ติดชายแดนอย่างเต็มที่ การลงพื้นที่ในวันนี้นอกจากได้เห็นสภาพที่แท้จริง ยังเป็นการสร้างความเชื่อมั่นให้แก่ประชาชน เห็นถึงการปฏิบัติงานอย่างเข้มแข็ง การมีส่วนร่วมของทุกภาคส่วน การค้นพบผู้ติดเชื้อโควิด 19 รายใหม่ในพื้นที่แม่สอดเป็นการพิสูจน์ให้เห็นว่าระบบการคัดกรองของไทยมีประสิทธิภาพ ทั้งการค้นหาเชิงรุกและตรวจหาเชื้อในกลุ่มเสี่ยงทุกคนซึ่งได้ผลเป็นที่น่าพอใจ ขณะเดียวกันกระทรวงสาธารณสุข ได้รับฟังปัญหาอุปสรรคและให้การสนับสนุนด้านต่างๆ เพื่อให้เจ้าหน้าที่ทำงานสะดวกมากยิ่งขึ้น เช่น รถเก็บตัวอย่างนิรภัยพระราชทานจำนวน 5 คัน เพิ่มกำลังคน  เป็นต้น รวมทั้งการเตรียมระบบส่งต่อผู้ป่วยอื่น ๆ ไปโรงพยาบาลในจังหวัดตาก และโรงพยาบาลสมเด็จพระเจ้าตากสินมหาราช เพื่อให้โรงพยาบาลแม่สอดมีความพร้อมดูแลรักษาหากพบผู้ป่วยโรคโควิด 19 และควบคุมการแพร่กระจายเชื้อ
“ขอให้ประชาชนอย่าได้กังวล โอกาสในการระบาดจากการพบผู้ติดเชื้อ 5 รายล่าสุด ตามหลักการแล้วมีน้อย เพราะเป็นผู้ป่วยที่ไม่แสดงอาการ ไม่มีอาการไอ จาม จึงมีโอกาสแพร่เชื้อน้อยกว่า และทุกรายนำเข้าสู่ระบบการรักษาในโรงพยาบาลแล้ว และมีการเฝ้าระวัง พร้อมขยายผลสอบสวนโรคต่อไป ยืนยันว่ากระทรวงสาธารณสุขมีความพร้อมในการรับมือกับสถานการณ์ที่เกิดขึ้น และขอให้ประชาชนสวมหน้ากากผ้า/หน้ากากอนามัย 100% เมื่ออยู่ในที่สาธารณะ หมั่นล้างมือ เว้นระยะห่างตามความจำเป็น" นายอนุทินกล่าว
อย่างไรก็ตาม คณะกรรมการโรคติดต่อจังหวัดตาก ได้ประเมินสถานการณ์และออกประกาศขอความร่วมมือประชาชนงดเข้า-ออกย่านมะดีนะฮ์ และย่านถุงทอง ในชุมชนวัดหลวง งดประกอบศาสนกิจที่มีการรวมกลุ่มมากเกิน 10 คน งดใช้อาคารสถานที่ของสถานศึกษา และขอความร่วมมือร้านค้า เจ้าของกิจการ จัดระบบการเข้าใช้บริการตามมาตรการป้องกันควบคุมโรค รวมถึงปิดสถานบริการที่ เช่น ผับ บาร์ คาราโอเกะ นวดสปา ในพื้นที่อำเภอแม่สอด และงดกิจกรรมรวมกลุ่มที่มีโอกาสติดต่อสัมผัสกันได้ง่าย เพื่อป้องกันการแพร่และรับเชื้อ
**************************** 18 ตุลาคม 2563

ที่มา : https://www.thaigov.go.th/news/contents/details/36039