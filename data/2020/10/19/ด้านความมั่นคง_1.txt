รัฐบาลไทย-ข่าวทำเนียบรัฐบาล-รมว.แรงงาน ประธานพิธีถวายผ้าพระกฐินพระราชทานของกระทรวงแรงงานประจำปี ๒๕๖๓ ณ วัดไตรธรรมาราม พระอารามหลวง สุราษฎร์ธานี


วันอาทิตย์ที่ 18 ตุลาคม 2563
รมว.แรงงาน ประธานพิธีถวายผ้าพระกฐินพระราชทานของกระทรวงแรงงานประจำปี ๒๕๖๓ ณ วัดไตรธรรมาราม พระอารามหลวง สุราษฎร์ธานี
รัฐมนตรีว่าการกระทรวงแรงงาน ประธานพิธีถวายผ้าพระกฐินพระราชทานของกระทรวงแรงงานประจำปี ๒๕๖๓ ณ วัดไตรธรรมาราม พระอารามหลวง สุราษฎร์ธานี โดยมียอดทำบุญกฐินพระราชทานกระทรวงแรงงานจำนวน ๑,๙๕๙,๒๖๙ บาท
วันที่ ๑๘ ตุลาคม ๒๕๖๓ เวลา ๑๐.๐๐ น. นายสุชาติ ชมกลิ่น รัฐมนตรีว่าการกระทรวงแรงงาน เป็นประธานในพิธีถวายผ้าพระกฐินพระราชทานของกระทรวงแรงงานประจำปี ๒๕๖๓ ณ วัดไตรธรรมาราม พระอารามหลวง ตำบลตลาด อำเภอเมืองสุราษฎร์ธานี จังหวัดสุราษฎร์ธานี นับเป็นพระมหากรุณาธิคุณเป็นลันพันที่พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงพระกรุณาโปรดเกล้าโปรดกระหม่อมให้กระทรวงแรงงานรับพระราชทานผ้าพระกฐิน เพื่อนำไปถวาย โดยมี ผู้ว่าราชการจังหวัดสุราษฎร์ธานี ผู้บริหารระดับสูงกระทรวงแรงงาน ข้าราชการ เจ้าหน้าที่ในสังกัดกระทรวงแรงงาน และผู้แทนจากหน่วยงานต่างๆ ในจังหวัดสุราษฎร์ธานี ตลอดจนประชาชนร่วมบริจาคทรัพย์ และร่วมพิธีเป็นจำนวนมาก โดยมียอดทำบุญกฐินพระราชทานกระทรวงแรงงานจำนวน ๑,๙๕๙,๒๖๙ บาท
ทั้งนี้ วัดไตรธรรมาราม ตั้งอยู่เลขที่ ๒๔๖/๑ ตำบลตลาด อำเภอเมืองสุราษฎร์ธานี จังหวัดสุราษฎร์ธานี สังกัดคณะสงฆ์มหานิกาย ที่ดินตั้งวัดมีเนื้อที่ดิน ๖ ไร่ ๒ งาน อาณาเขตทิศเหนือจดถนนปรีดาราษฎร์และบ้านราษฎร ทิศใต้จดหมู่บ้าน ทิศตะวันออกจดถนนตลาดใหม่ ทิศตะวันตก จดถนนหน้าเมือง อาคารเสนาสนะ ประกอบด้วย อุโบสถ สร้างเมื่อ พ.ศ.๒๕๐๒ เป็นอาคารคอนกรีตเสริมเหล็ก ศาลาการเปรียญ เป็นอาคารคอนกรีตเสริมเหล็กทรงปั้นหญา กุฏิสงฆ์ จำนวน ๑๒ หลัง ศาลาอเนอกประสงค์ สร้างเมื่อ พ.ศ.๒๔๙๘ เป็นอาคารครึ่งตึกครึ่งไม้ นอกจากนี้มี หอประชุมสงฆ์ และหอระฆัง ปูชนียะวัตถุ มีพระพุทธรูป ปางมารวิชัย ขนาดหน้าตักกว้าง ๓๓ นิ้ว ๑ องค์ พระพุทธรูปปางตรัสรู้ สร้างด้วยคอนกรีต ขนาดหน้าตักกว้าง ๓ วา ๒ ศอก สูง ๔ วา ศอก ๘ นิ้ว ภายในบรรจุพระงบรมสารีริกธาตุ ประดิษฐานใต้ต้นพระศรีมหาโพธิ์ นามว่า “พระโพธิพุทธคยานุสรณ์”

ที่มา : https://www.thaigov.go.th/news/contents/details/36036