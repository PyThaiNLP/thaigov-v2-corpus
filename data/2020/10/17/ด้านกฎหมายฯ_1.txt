รัฐบาลไทย-ข่าวทำเนียบรัฐบาล-ธ.ก.ส. ได้ผลประเมินความโปร่งใสต่อเนื่องในระดับ AA


วันศุกร์ที่ 16 ตุลาคม 2563
พิมพ์
ธ.ก.ส. ได้ผลประเมินความโปร่งใสต่อเนื่องในระดับ AA
ธ.ก.ส. คว้าคะแนน 96.74 (ระดับ AA) จากการประเมินคุณธรรมและความโปร่งใสในการดำเนินงานของหน่วยงานภาครัฐ ประจำปีงบประมาณ 2563 จากสำนักงาน ป.ป.ช. สะท้อนการเป็นองค์กรที่มุ่งมั่นในคุณธรรมและหลักธรรมาภิบาลในการบริหารงานอย่างต่อเนื่อง
นายสุรชัย รัศมี รองผู้จัดการ รักษาการแทนผู้จัดการธนาคารเพื่อการเกษตรและสหกรณ์การเกษตร (ธ.ก.ส) เปิดเผยว่า ธ.ก.ส. ได้เข้าร่วมการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment : ITA) ประจำปีงบประมาณ 2563 มีผลประเมินอยู่ที่ 96.74 คะแนน ระดับยอดเยี่ยม (ระดับ AA)  เป็นลำดับที่ 3 จาก 53 ของหน่วยงานรัฐวิสาหกิจ และลำดับที่ 11 ของหน่วยงานทั่วประเทศ 8,303 หน่วยงาน  ธ.ก.ส. สามารถรักษามาตรฐานคุณธรรมและความโปร่งใสในระดับ AA (มากกว่า 95 คะแนน) ต่อเนื่อง 6 ปี
หลักเกณฑ์การประเมินพิจารณาตามตัวชี้วัด 10 ดัชนี  คือ การปฏิบัติหน้าที่ การใช้งบประมาณการใช้อำนาจ การใช้ทรัพย์สินของราชการ การแก้ไขปัญหาการทุจริต คุณภาพการดำเนินงาน ประสิทธิภาพการสื่อสาร การปรับปรุงระบบการทำงาน การเปิดเผยข้อมูล และการป้องกันการทุจริต โดยใช้เครื่องมือการประเมิน 3 เครื่องมือ คือ การสำรวจความคิดเห็นพนักงานและผู้ช่วยพนักงาน  สำรวจความคิดเห็นผู้มีส่วนได้ส่วนเสียภายนอก และการเปิดเผยข้อมูลสาธารณะ ในปีนี้ ธ.ก.ส. มีผลการประเมินเพิ่มขึ้น 0.31 คะแนน จากผลประเมินปีงบประมาณ 2562 อยู่ที่ 96.43 คะแนน

ที่มา : https://www.thaigov.go.th/news/contents/details/36021