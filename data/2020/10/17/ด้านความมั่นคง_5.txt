รัฐบาลไทย-ข่าวทำเนียบรัฐบาล-ทูตเมียนมา ปลื้ม!! ขอบคุณรัฐบาลไทย เยียวยาคนงานเสียชีวิต เหตุรถไฟชนรถบัส สิทธิเท่าเทียม


วันศุกร์ที่ 16 ตุลาคม 2563
ทูตเมียนมา ปลื้ม!! ขอบคุณรัฐบาลไทย เยียวยาคนงานเสียชีวิต เหตุรถไฟชนรถบัส สิทธิเท่าเทียม
รัฐมนตรีว่าการกระทรวงแรงงาน เผย ทูตแรงงานเมียนมาประจำประเทศไทย ปลื้ม!! ขอบคุณรัฐบาลไทย ที่ให้การช่วยเหลือเยียวยาด้านสิทธิประโยชน์กรณีคนงานเสียชีวิตจากอุบัติเหตุรถไฟชนรถบัส คุ้มครองสิทธิมนุษยชน บรรเทาความเดือดร้อนให้แก่ญาติและครอบครัวให้ดำรงชีวิตต่อไป
เมื่อวันที่ 16 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยภายหลังที่ได้มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เดินทางไปมอบสิทธิประโยชน์ทดแทนแก่ญาติผู้เสียชีวิตจากอุบัติเหตุรถไฟบรรทุกสินค้าชนรถบัสขณะไปงานกฐินที่จังหวัดฉะเชิงเทรา ซึ่งเป็นแรงงานต่างด้าว จำนวน 6 ราย ได้แก่ เป็นค่าทำศพรายละ 50,000 บาท เป็นเงิน 300,000 บาท และเงินบำเหน็จชราภาพรวม 70,888 บาท รวมเป็นเงินทั้งสิ้น 370,888 บาท ณ วัดด่านสำโรง ถนนสุขุมวิท อำเภอเมือง จังหวัดสมุทรปราการ โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน นายนันทชัย ปัญญาสุรฤทธิ์ ผู้ตรวจราชการกรม สำนักงานประกันสังคม เข้าร่วมด้วย
นายมิว เมียน นาย (Myo Myint Naing) ทูตแรงงานเมียนมาประจำประเทศไทย ได้กล่าวขอบคุณรัฐบาลไทย กระทรวงแรงงาน โดยสำนักงานประกันสังคม และหน่วยงานที่เกี่ยวข้อง ในการช่วยเหลือเยียวยาด้านสิทธิประโยชน์ทดแทนกรณีเสียชีวิตและการจ่ายค่าทำศพให้แก่ญาติและครอบครัวของคนงานสัญชาติเมียนมาที่มาทำงานในประเทศไทย จำนวน 6 คน ซึ่งเสียชีวิตจากอุบัติเหตุรถไฟบรรทุกสินค้าชนรถบัสขณะไปงานกฐินที่จังหวัดฉะเชิงเทรา เมื่อวันที่ 11 ตุลาคมที่ผ่านมา
ทูตแรงงานเมียนมาฯ ยังกล่าวอีกว่า ผมรู้สึกปลื้มใจที่รัฐบาลไทยกระทรวงแรงงาน และสำนักงานประกันสังคม รวมทั้งหน่วยงานที่เกี่ยวข้อง ไม่ได้ทอดทิ้งคนงานต่างด้าวที่เข้ามาทำงานในประเทศ ในวันนี้จึงขอขอบคุณรัฐบาลไทยและกระทรวงแรงงานที่ได้ให้การดูแลสิทธิประโยชน์ของพลเมืองชาวเมียนมาให้ได้รับความคุ้มครองตามหลักสิทธิมนุษยชน แม้ว่าคนงานจะเสียชีวิตไปแล้ว แต่สิทธิประโยชน์ที่ได้รับในวันนี้จะช่วยบรรเทาความเดือดร้อนให้แก่ครอบครัว ญาติพี่น้องให้สามารถดำรงชีวิตต่อไปได้

ที่มา : https://www.thaigov.go.th/news/contents/details/36020