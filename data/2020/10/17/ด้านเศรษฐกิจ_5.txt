รัฐบาลไทย-ข่าวทำเนียบรัฐบาล-มอบหนังสือ ส.ป.ก.4-01


วันศุกร์ที่ 16 ตุลาคม 2563
มอบหนังสือ ส.ป.ก.4-01
รมช.ธรรมนัส เดินทางมอบหนังสือ ส.ป.ก.4-01 แก่พี่น้องเกษตรกร จ. นครราชสีมา ลดความเลื่อมล้ำ สร้างความเสมอภาค สร้างอาชีพเกษตรกรรมที่ยั่งยืน
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) แก่เกษตรกรจังหวัดนครราชศรีมา ณ หอประชุมที่ว่าการอำเภอครบุรี อ.ครบุรี จ.นครราชสีมา ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม มีนโยบาย ในการดำเนินการกระจายสิทธิการถือครองที่ดินให้ถูกต้องตามกฎหมาย ให้เกษตรกรนั้นได้มีที่ดินทำกินและที่อยู่อาศัยเป็นของตนเอง เพื่อใช้ในการประกอบอาชีพและอยู่อาศัยอย่างถูกต้องตามกฎหมาย ทั้งยังคุ้มครองให้สิทธิในที่ดินนั้นตกทอดสู่ลูกหลาน และใช้ในการทำการเกษตรให้เหมาะสมกับท้องถิ่นนั้น ๆ
“ในวันนี้มีความยินดีเป็นอย่างยิ่งที่ได้มามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ให้แก่พี่น้องเกษตรกร จำนวน 1,154 ราย ๆ ละ ไม่เกิน 2 ไร่ เนื้อที่ประมาณ 649-1-56 ไร่ ซึ่งการได้รับมอบ ส.ป.ก.4-01 ทำให้เกษตรกรได้รับโอกาสและความเสมอภาคทางสังคม ทำให้มีที่ดินทำกินเป็นของตนเองอย่างถูกต้องตามกฎหมาย เกษตรกรที่ได้รับสิทธิการใช้ประโยชน์ในที่ดิน มีหน้าที่ที่จะต้องทำประโยชน์ในที่ดินด้วยตนเอง โดยเน้นย้ำว่าอย่าเปลี่ยนแปลงสภาพที่ดินจนทำให้ไม่เหมาะสมแก่การเกษตรกรรม รวมทั้งต้องปฏิบัติตามข้อกำหนดและเงื่อนไขต่าง ๆ ในการใช้ประโยชน์ในเขตปฏิรูปที่ดินอย่างเคร่งครัดต่อไป” ร้อยเอก ธรรมนัส กล่าว
นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม กล่าวเพิ่มเติมว่า สำนักงานการปฏิรูปที่ดินจังหวัดนครราชสีมา (ส.ป.ก.นครราชสีมา) มีพื้นที่กำหนดให้เป็นเขตปฏิรูปที่ดินในท้องที่ 25 อำเภอ เนื้อที่ดำเนินการปฏิรูปที่ดินประมาณ 3,235,411 ไร่ ส่วนใหญ่เป็นที่ดินของรัฐ ประเภทป่าสงวนแห่งชาติที่เสื่อมโทรม ส.ป.ก.นครราชสีมา ได้จัดที่ดินให้สิทธิกับเกษตรกรไปแล้ว จำนวน 172,822 ราย 211,224 แปลง เนื้อที่ประมาณ 2,167,178 ไร่ ส่วนที่เหลืออยู่ระหว่างดำเนินการ โดยในส่วนของอำเภอครบุรี มีพื้นที่เขตปฏิรูปที่ดิน จำนวน 12 ตำบล เนื้อที่ดำเนินการปฏิรูป ประมาณ 276,749 ไร่ ส.ป.ก.นครราชสีมาได้จัดที่ดินให้สิทธิในที่ดินแก่เกษตรกรไปแล้ว 14,071 ราย 16,672 แปลง เนื้อที่ประมาณ 211,731 ไร่ และส่วนที่เหลืออยู่ระหว่างเร่งรัดดำเนินการ

ที่มา : https://www.thaigov.go.th/news/contents/details/36018