รัฐบาลไทย-ข่าวทำเนียบรัฐบาล-‘สุชาติ’ ส่ง ที่ปรึกษารัฐมนตรี จ่ายประโยชน์ทดแทนกว่า 3.7 แสนบาท แก่ญาติต่างด้าวเหยื่อรถไฟชนรสบัส ย้ำ ประกันสังคมดูแลสิทธิเท่าเทียม


วันศุกร์ที่ 16 ตุลาคม 2563
‘สุชาติ’ ส่ง ที่ปรึกษารัฐมนตรี จ่ายประโยชน์ทดแทนกว่า 3.7 แสนบาท แก่ญาติต่างด้าวเหยื่อรถไฟชนรสบัส ย้ำ ประกันสังคมดูแลสิทธิเท่าเทียม
รัฐมนตรีสุชาติ ชมกลิ่น มอบหมายให้ ที่ปรึกษารัฐมนตรีว่าการกระทรวงแรงงาน มอบประโยชน์ทดแทนแก่ญาติแรงงานต่างด้าว จำนวน 6 ราย ที่ผู้เสียชีวิตจากอุบัติเหตุรถไฟชนรถบัสขณะไปงานกฐินที่จังหวัดฉะเชิงเทรา รวมมูลค่า 370,888 บาท ณ วัดด่านสำโรง จังหวัดสมุทรปราการ ย
เมื่อวันที่ 16 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน มอบสิทธิประโยชน์ทดแทนแก่ญาติผู้เสียชีวิตจากอุบัติเหตุรถไฟบรรทุกสินค้าชนรถบัสขณะไปงานกฐินที่จังหวัดฉะเชิงเทรา ซึ่งเป็นแรงงานต่างด้าว จำนวน 6 ราย ได้แก่ เป็นค่าทำศพรายละ 50,000 บาท เป็นเงิน 300,000 บาท และเงินบำเหน็จชราภาพรวม 70,888 บาท รวมเป็นเงินทั้งสิ้น 370,888 บาท ณ วัดด่านสำโรง ถนนสุขุมวิท อำเภอเมือง จังหวัดสมุทรปราการ โดยมี นางเธียรรัตน์ นะวะมะวัฒน์ คณะที่ปรึกษารัฐมนตรีว่าการกระทรวงแรงงาน นายอนันทชัย ปัญญาสุรฤทธิ์ ผู้ตรวจราชการกรม สำนักงานประกันสังคม นาย U Myo Myint Naing ทูตแรงงานเมียนมาประจำประเทศไทย นายวิทูลย์ เวชสาร เจ้าหน้าที่ประสานงานสถานทูตเมียนมาร์ประจำประเทศไทย และนายโกวิท มหรรฆรัตน์ ผู้บริหารบริษัท เพอร์เฟค อินเตอร์โพรดักส์ เข้าร่วมในครั้งนี้ด้วย
นางธิวัลรัตน์ กล่าวว่า ท่านนายกรัฐมนตรี พล.อ.ประยุทธ์ จันทร์โอชา แสดงความเสียใจมายังครอบครัวของผู้เสียชีวิตและมีความห่วงใยผู้ที่ได้รับบาดเจ็บจากเหตุการณ์ในครั้งนี้ ซึ่งทำให้มีผู้เสียชีวิตถึง 19 ราย และได้รับบาดเจ็บหลายราย โดยในส่วนของกระทรวงแรงงาน ท่านสุชาติ ชมกลิ่น รัฐมนตรีว่าการกระทรวงแรงงาน ได้กำชับให้หน่วยงานที่เกี่ยวข้องเข้าไปดูแลให้ความช่วยเหลือผู้ประสบเหตุโดยทันที ซึ่งก่อนหน้านี้เมื่อวันที่ 12 ตุลาคมที่ผ่านมา รมว.แรงงาน ได้มอบหมายให้ดิฉัน และคณะลงพื้นที่จังหวัดฉะเชิงเทราเพื่อเยี่ยมเยียนให้กำลังใจและมอบสิ่งของเครื่องอุปโภคบริโภคที่จำเป็นในชีวิตประจำวันแก่ผู้ได้รับบาดเจ็บ จำนวน 9 ราย ที่พักรักษาตัวที่โรงพยาบาลพุทธโสธร อ.เมืองฉะเชิงเทรา จ.ฉะเชิงเทรา รวมทั้งมอบเงินค่าทำศพและสิทธิประโยชน์ทดแทนกรณีเสียชีวิตจากการทำงานแก่ญาตินายบุญส่ง สวนยิ้ม พนักงานขับรถบัสที่เสียชีวิต เป็นเงินรวมทั้งสิ้น 1,357,467.40 บาท และในวันนี้ รมว.แรงงาน ได้มอบหมายให้ดิฉันและคณะ ลงพื้นที่วัดด่านสำโรง จังหวัดสมุทรปราการ เพื่อมามอบสิทธิประโยชน์ทดแทนแก่ญาติผู้เสียชีวิตจากอุบัติเหตุรถไฟบรรทุกสินค้าชนรถบัสขณะไปงานกฐินที่จังหวัดฉะเชิงเทรา ซึ่งเป็นแรงงานต่างด้าว จำนวน 6 ราย เป็นค่าทำศพรายละ 50,000 บาท เป็นเงิน 300,000 บาท และเงินบำเหน็จชราภาพรวม 70,888 บาท รวมเป็นเงินทั้งสิ้น 370,888 บาท ซึ่งจะเห็นได้ว่า กรณีดังกล่าวแม้ว่าจะเป็นแรงงานต่างด้าวที่เสียชีวิต แต่รัฐบาลและกระทรวงแรงงานไม่ได้ทอดทิ้งหรือนิ่งนอนใจ เพราะแรงงานทุกคนเป็นฟันเฟืองสำคัญในการขับเคลื่อนเศรษฐกิจของประเทศ การที่เขาเข้ามาทำงานในประเทศไทยอย่างถูกต้องตามกฎหมาย ก็จะได้รับการดูแลคุ้มครองตามหลักสิทธิมนุษยชน ซึ่งด้านสิทธิประโยชน์ต่างๆ โดยเฉพาะประกันสังคมจะให้ความคุ้มครองเหมือนกับแรงงานไทยทุกประการเช่นกัน

ที่มา : https://www.thaigov.go.th/news/contents/details/36004