รัฐบาลไทย-ข่าวทำเนียบรัฐบาล-นฤมล สั่งช่วยเหลือผู้ประสบภัยน้ำท่วมด่วน


วันศุกร์ที่ 16 ตุลาคม 2563
นฤมล สั่งช่วยเหลือผู้ประสบภัยน้ำท่วมด่วน
รมช.แรงงาน สั่งช่วยเหลือผู้ประสบภัยน้ำท่วมด่วน เตรียมลงพื้นที่ให้ความช่วยเหลือหลังน้ำลด บรรเทาความเดือนร้อนของประชาชน
ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เผย จากที่ได้รับทราบข่าวสารกรณีมีฝนตกหนัก น้ำป่าไหลหลากเข้าท่วมบ้านเรือนประชาชนหลายพื้นที่ จึงมีความห่วงใยและต้องการให้ความช่วยเหลือเพื่อบรรเทาความเดือดร้อน เบื้องต้นได้มอบหมายให้หน่วยงานของกรมพัฒนาฝีมือแรงงานที่อยู่ในพื้นที่ประสบภัยน้ำท่วมให้ความร่วมมือกับจังหวัด จัดเจ้าหน้าที่ออกให้ความช่วยเหลือประชาชน อาทิ การขนย้ายสิ่งของ พร้อมสำรวจความต้องการความช่วยเหลือจากภาครัฐ  และเตรียมการให้ความช่วยเหลือหลังน้ำลดด้วย โดยวันนี้ได้รับรายงานจากสถาบันพัฒนาฝีมือแรงงาน 5 นครราชสีมา ว่าในเขตเทศบาลเมืองนครราชสีมาและอำเภอปักธงชัย น้ำเริ่มลดลงแล้ว แต่ฝนยังตกอย่างต่อเนื่อง ส่งผลให้ในบางพื้นที่มีน้ำเอ่อล้นเข้าท่วมบ้านเรือนประชาชนอีกหลายหลังคาเรือน  จังหวัดนครราชสีมาได้ระดมเจ้าหน้าที่ให้ความช่วยเหลือประชาชนขนย้ายสิ่งของอย่างเร่งด่วน นอกจากนี้ ยังจัดที่พักชั่วคราวและจัดหาอาหาร สิ่งของเครื่องใช้บางส่วนให้ประชาชนเรียบร้อยแล้ว
รมช.แรงงาน กล่าวต่อว่า จากรายงานพบด้วยว่า ในพื้นที่ที่น้ำเริ่มลดลงแล้ว ประชาชนต้องการยารักษาโรค เนื่องจากน้ำท่วมขัง เกิดอาการเท้าเปื่อย และหลังจากนี้ต้องการให้ภาครัฐให้ความช่วยเหลือเกี่ยวกับการจ้างงานเพื่อให้มีรายได้ ซึ่งในช่วงน้ำท่วมไม่มีรายได้ในการใช้จ่ายภายในครอบครัว  อย่างไรก็ตาม กระทรวงแรงงาน จะได้นำเรื่องดังกล่าวมอบหมายให้หน่วยงานที่เกี่ยวข้องให้ความช่วยเหลือภายใต้ภารกิจอย่างเร่งด่วนการช่วยเหลือหลังน้ำลด กรมพัฒนาฝีมือแรงงาน ได้จัดเตรียมเจ้าหน้าที่ให้บริการซ่อมแซมอุปกรณ์ไฟฟ้าภายในบ้านที่ได้รับความเสียหายจากน้ำท่วม รวมถึงสำรวจความต้องการเข้าฝึกอบรมเพื่อให้มีความรู้ต่อยอดสร้างอาชีพและรายได้ต่อไป
“ขอขอบคุณเจ้าหน้าที่ทุกภาคส่วนที่ได้ให้ความช่วยเหลือพี่น้องประชาชนที่ได้ประสบปัญหาน้ำท่วมครั้งนี้ และขอให้ปฏิบัติหน้าที่ด้วยความระมัดระวัง” รมช.แรงงาน กล่าวในท้ายสุด

ที่มา : https://www.thaigov.go.th/news/contents/details/36007