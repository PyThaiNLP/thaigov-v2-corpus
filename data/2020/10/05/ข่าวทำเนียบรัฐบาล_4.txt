รัฐบาลไทย-ข่าวทำเนียบรัฐบาล-กระทรวงการคลังจัดเก็บรายได้จริงในเดือน ส.ค. 63 สูงกว่าประมาณการเนื่องจากการขยายระยะเวลาการยื่นภาษีประจำปี


วันอาทิตย์ที่ 4 ตุลาคม 2563
พิมพ์
กระทรวงการคลังจัดเก็บรายได้จริงในเดือน ส.ค. 63 สูงกว่าประมาณการเนื่องจากการขยายระยะเวลาการยื่นภาษีประจำปี
กระทรวงการคลังจัดเก็บรายได้จริงในเดือน ส.ค. 63 สูงกว่าประมาณการเนื่องจากการขยายระยะเวลาการยื่นภาษีประจำปี
นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่าจากข้อสังเกตเรื่องการจัดเก็บภาษีของกรมสรรพากรที่สูงกว่าประมาณการในเดือนสิงหาคม 2563 โดยกรมสรรพากรจัดเก็บรายได้จำนวน 232,369 ล้านบาท สูงกว่าประมาณการ 30,742 ล้านบาทนั้น สาเหตุเนื่องจากการขยายระยะเวลาการยื่นแบบแสดงรายการภาษีเงินได้บุคคลธรรมดา และภาษีเงินได้นิติบุคคลที่ปกติจะสิ้นสุดในเดือน มี.ค. 63 และเดือน พ.ค. 63 ตามลำดับ ซึ่งกรมสรรพากรได้ขยายเวลาเป็นสิ้นสุดในเดือน ส.ค. 63 ตามมาตรการเพิ่มสภาพคล่องในมือประชาชนและผู้ประกอบการ ซึ่งทำให้ภาษีที่จัดเก็บได้กระจุกตัวในเดือน ส.ค. 63 โดยมีรายละเอียดดังนี้
1. การขยายระยะเวลาการยื่นแบบแสดงรายการภาษีเงินได้นิติบุคคลสำหรับรอบระยะเวลาบัญชี 2562 (แบบ ภ.ง.ด. 50 และแบบ ภ.ง.ด. 55) เฉพาะรายที่อยู่นอกตลาดหลักทรัพย์ฯ ที่ต้องยื่นภายในเดือนเมษายน 2563 ถึงเดือน ส.ค. 63 ขยายออกไปถึงวันที่  31 ส.ค. 63 ทำให้จัดเก็บภาษีเงินได้นิติบุคคลในเดือน ส.ค. 63 ได้จำนวน 131,649 ล้านบาท  สูงกว่าประมาณการ 42,335 ล้านบาท
2. การขยายระยะเวลาการยื่นแบบแสดงรายการภาษีเงินได้บุคคลธรรมดาปีภาษี 2562 (แบบ ภ.ง.ด. 90 และแบบภ.ง.ด. 91) จากสิ้นสุดภายในวันที่ 31 มี.ค. 63 เป็นวันที่ 31 ส.ค. 63 ทำให้จัดเก็บภาษีเงินได้บุคคลธรรมดาในเดือนส.ค. 63 ได้จำนวน 30,822 ล้านบาท  สูงกว่าประมาณการ 5,827 ล้านบาท
.......................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35669