รัฐบาลไทย-ข่าวทำเนียบรัฐบาล-รพ.ด่านมะขามเตี้ย คว้ารางวัลศูนย์ราชการสะดวก ระดับเลิศ


วันอาทิตย์ที่ 4 ตุลาคม 2563
รพ.ด่านมะขามเตี้ย คว้ารางวัลศูนย์ราชการสะดวก ระดับเลิศ
โรงพยาบาลด่านมะขามเตี้ย จ.กาญจนบุรี คว้ารางวัลเป็นเลิศระดับประเทศ ปี 2563 มาตรฐานการให้บริการของศูนย์ราชการสะดวก (GECC) ทั่วประเทศมีเพียง 5 หน่วยงาน
โรงพยาบาลด่านมะขามเตี้ย จ.กาญจนบุรี คว้ารางวัลเป็นเลิศระดับประเทศ ปี 2563 มาตรฐานการให้บริการของศูนย์ราชการสะดวก (GECC) ทั่วประเทศมีเพียง 5 หน่วยงาน
นายแพทย์เกียรติภูมิ วงศ์รจิต ปลัดกระทรวงสาธารณสุข ให้สัมภาษณ์ว่า กระทรวงสาธารณสุข ขอแสดงความชื่นชมโรงพยาบาลด่านมะขามเตี้ย จ.กาญจนบุรี ที่ได้รับโล่รางวัลและตรารับรองมาตรฐานการให้บริการของศูนย์ราชการสะดวก (GECC) ในระดับเป็นเลิศ ประจำปี พ.ศ. 2563 ของสำนักงานปลัดสำนักนายกรัฐมนตรี ซึ่งทั่วประเทศมีเพียง 5 หน่วยงานที่ผ่านการประเมินระดับเป็นเลิศ มาตรฐานบริการประชาชนที่มุ่งเน้นการอำนวยความสะดวก ซึ่งโรงพยาบาลด่านมะขามเตี้ย พัฒนาบริการโรงพยาบาลทั้งด้านกายภาพและบริการได้ดี มีความสะอาด สวยงาม นำเทคโนโลยีมาใช้เพื่อมอบบริการที่ดีแก่ประชาชน เปิดให้บริการตลอด 24 ชม. ลดความแออัด ระยะเวลารอคอย ประชาชนได้รับความสะดวก รวดเร็ว เข้าถึงบริการง่าย พึงพอใจในการรับบริการ
นายแพทย์ประวัติ กิจธรรมกูลนิจ ผู้อำนวยการโรงพยาบาลด่านมะขามเตี้ย กล่าวว่า โรงพยาบาลด่านมะขามเตี้ย ได้พัฒนาเป็นสมาร์ท ฮอสปิทัล (Smart Hospital) ปรับระบบบริการให้เหมาะสมกับบริบทของพื้นที่ จัดรูปแบบการให้บริการใหม่ นำเทคโนโลยีระบบดิจิทัลมาใช้ ผู้รับบริการทั้งผู้ป่วยใหม่และผู้ป่วยเก่า สามารถใช้บัตรประชาชนยื่นลงทะเบียนผ่านตู้ KIOS ใช้แอปพลิเคชัน MOPH Connect ให้บริการประชาชนแบบออนไลน์ สามารถจองคิวตรวจล่วงหน้า มีระบบการแจ้งเตือนผู้ป่วยที่นัดและติดตามผู้ป่วยที่ขาดนัด ปรับระบบบริการที่แผนกผู้ป่วยนอก ลดระยะเวลารอคอย มีการออกแบบและวางระบบเพื่อรองรับผู้พิการและผู้ที่ใช้รถเข็นทุกชนิด ให้บริการทุกจุดแบบ One stop service พร้อมทั้งปรับปรุงสภาพแวดล้อมให้สวยงาม ทันสมัย ผู้รับบริการได้รับความสะดวกสบาย มีการสำรวจความต้องการ/ การประเมินความพึงพอใจของผู้รับบริการหลากหลายช่องทาง นำผลมาวิเคราะห์และนำไปปรับใช้ในการออกแบบระบบการให้บริการ รวมทั้งเพิ่มบริการข้อมูลข่าวสารและรับเรื่องราวร้องทุกข์ ผ่านช่องทางออนไลน์ เว็บไซต์ของโรงพยาบาล
นอกจากนี้ ได้ขยายเวลาบริการเป็น 07.00 น.- 17.00 น. ไม่พักเที่ยง โดยวิเคราะห์ประเมินความต้องการด้านกําลังคนและจัดสรรให้เหมาะสม และดูแลสร้างแรงจูงใจบุคลากรในการทำงาน จัดสถานที่ทำงานให้น่าอยู่ จัดอบรมเจ้าหน้าที่อย่างต่อเนื่อง ร่วมกันทบทวนระบบงานเพื่อออกแบบ งานใหม่/สร้างนวัตกรรมในการให้บริการ เพื่อให้การบริการเป็นไปอย่างรวดเร็ว จัดทําคู่มือการปฏิบัติงานสําหรับเจ้าหน้าที่ รวมทั้งมีแผนกรณีที่เกิด ภาวะฉุกเฉินหรือภัยพิบัติ โดยเตรียมทรัพยากรที่สำคัญ เช่น สถานที่ให้บริการสำรอง บุคลากร ข้อมูลสารสนเทศ    คู่ค้าหรือผู้มีส่วนได้ส่วนเสีย วัสดุอุปกรณ์ เป็นต้น เพื่อให้บริการที่ต่อเนื่อง ไม่หยุดชะงัก
ทั้งนี้ ศูนย์ราชการสะดวกที่ผ่านการตรวจประเมินและให้การรับรองมาตรฐานศูนย์ราชการสะดวก (GECC) ปี 2563 มีทั้งสิ้น 455 ศูนย์ โดยได้รับการรับรองระดับเป็นเลิศ 5 ศูนย์ ระดับก้าวหน้า 95 ศูนย์ และระดับพื้นฐาน 355 ศูนย์
**************************************  4 ตุลาคม 2563

ที่มา : https://www.thaigov.go.th/news/contents/details/35668