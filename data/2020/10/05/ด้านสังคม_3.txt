รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 4 ตุลาคม 2563


วันอาทิตย์ที่ 4 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 4 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 4 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 4 ตุลาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 2 ราย เป็นผู้เดินทางจากต่างประเทศ (อังกฤษ 1 ราย แอฟริกาใต้ 1 ราย) ทุกรายเข้ากักตัวในสถานที่รัฐจัดให้ มีผู้ป่วยกลับบ้านได้ 2 ราย ทำให้มีผู้ป่วยกลับบ้านสะสม 3,388 ราย หรือคิดเป็นร้อยละ 94.5 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 138 ราย หรือร้อยละ 3.85 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,585 ราย
สำหรับผู้ติดเชื้อรายใหม่วันนี้ เป็นผู้ที่เดินทางมาจาก
อังกฤษ 1 ราย เป็นเพศหญิง สัญชาติไทย อายุ 27 ปี อาชีพนักเรียน เดินทางถึงประเทศไทย เมื่อวันที่ 28 ก.ย. 2563 เข้ากักตัวในสถานที่รัฐจัดให้ (State Quarantine) ที่จังหวัดสมุทรปราการ พบเชื้อจากการตรวจครั้งแรก วันที่ 2 ก.ย. 2563 (วันที่ 4 ของการกักตัว) ไม่มีอาการ เข้ารับการรักษาที่โรงพยาบาลในจังหวัดสมุทรปราการ ยังไม่พบผู้ป่วยยืนยันในเที่ยวบินเดียวกัน
แอฟริกาใต้ 1 ราย เป็นเพศชาย สัญชาติไทย อายุ 19 ปี อาชีพนักเรียน เดินทางถึงประเทศไทย เมื่อวันที่ 28 ก.ย. 2563 เข้ากักตัวในสถานที่รัฐจัดให้ (State Quarantine) ที่กรุงเทพมหานคร พบเชื้อจากการตรวจครั้งแรก วันที่ 2 ก.ย. 2563 (วันที่ 4 ของการกักตัว) ไม่มีอาการ เข้ารับการรักษาที่โรงพยาบาลกรุงเทพมหานคร ยังไม่พบผู้ป่วยยืนยันในเที่ยวบินเดียวกัน ผู้ป่วยมีประวัติอยู่โรงเรียนประจำ พักในหอพักห้องละ 4 คน ไม่ได้ออกไปข้างนอกโรงเรียนและสวมหน้ากากอนามัยตลอด ยกเว้นช่วงที่มีการละหมาด วันละ 5 ครั้ง มีผู้เข้าร่วมละหมาด 200 – 250 คน และไม่มีการเว้นระยะห่าง
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า สถานการณ์ผู้ติดเชื้อไวรัสโคโรนา 2019 ทั่วโลกรายงานวันนี้ มีผู้ติดเชื้อรายใหม่ 294,378 ราย ทำให้มีผู้ติดเชื้อสะสมทั่วโลก 35,127,596 ราย  มีผู้เสียชีวิตสะสม 1,037,941 ราย สำหรับประเทศไทยมีผู้เดินทางเข้าประเทศจาก 68 ประเทศทั่วโลก จำนวน 104,975 คน ในจำนวนนี้ตรวจพบเชื้อ 647 คน จาก 42 ประเทศ รักษาหายแล้ว 509 คน อย่างไรก็ตามไม่ว่าสถานการณ์การระบาดของโรคโควิดจะเป็นเช่นไร มาตรการสำคัญในการป้องกันโรคและคงความเสี่ยงต่ำ ด้วยการไม่ประมาท การ์ดอย่าตก สวมหน้ากากผ้า/หน้ากากอนามัย เว้นระยะห่างระหว่างผู้อื่น เลี่ยงการอยู่ในสถานที่แออัด และเลี่ยงการนำมือสัมผัสบริเวณใบหน้า ตา จมูกปาก และล้างมือบ่อยๆ ด้วยเจลแอลกอฮอล์ หรือน้ำและสบู่ เมื่อเข้าใช้บริการในสถานที่ต่างๆ ให้ลงทะเบียนเข้า-ออก ผ่าน “ไทยชนะ” จะทำให้  ลดความเสี่ยงที่จะติดชื้อโควิด 19 และป้องกันการแพร่ระบาดครั้งใหม่
**************************************  4 ตุลาคม 2563

ที่มา : https://www.thaigov.go.th/news/contents/details/35672