รัฐบาลไทย-ข่าวทำเนียบรัฐบาล-ใบขับขี่ตลอดชีพ


วันพฤหัสบดีที่ 1 ตุลาคม 2563
พิมพ์
ใบขับขี่ตลอดชีพ
สรุปการตอบกระทู้ถามในการประชุมวุฒิสภา วันจันทร์ที่ ๑๐ สิงหาคม ๒๕๖๓
เรื่อง  ใบขับขี่ตลอดชีพ
ผู้ตั้งกระทู้ถาม  นายคำนูณ  สิทธิสมาน
ถาม  รัฐมนตรีว่าการกระทรวงคมนาคม
ผู้ตอบ  รัฐมนตรีช่วยว่าการกระทรวงคมนาคม (นายถาวร เสนเนียม)
ผู้ถาม :  นายคำนูณ  สิทธิสมาน ถามกระทู้โดยสรุปดังนี้
ตามที่มีข่าวจากกรมการขนส่งทางบกว่า สาเหตุส่วนหนึ่งของการเกิดอุบัติเหตุทางถนนมาจากผู้ขับขี่รถที่สูงอายุและมีใบอนุญาตขับรถตลอดชีพ แต่มีสภาพร่างกายไม่พร้อม และแม้ว่าปัจจุบันจะยกเลิกใบอนุญาตขับรถตลอดชีพแล้ว แต่ยังคงมีผู้มีใบอนุญาตขับรถตลอดชีพประมาณหนึ่งล้านคนกรมการขนส่งทางบกจึงมีแนวคิดให้ผู้มีใบอนุญาตขับรถตลอดชีพมาทำการทดสอบสมรรถภาพความพร้อมในการขับขี่อีกครั้ง ข่าวดังกล่าวถูกวิพากษ์วิจารณ์และต่อต้านอย่างกว้างขวางในโซเชียลมีเดีย อย่างไรก็ดี ในเวลาต่อมากรมการขนส่งทางบกชี้แจงว่า จะไม่ยึดคืนใบอนุญาตขับรถตลอดชีพและไม่เรียกผู้มีใบอนุญาตขับรถตลอดชีพทั้งหมดมาทดสอบสมรรถภาพของร่างกายใหม่หรือทดสอบขับรถใหม่ แต่จะศึกษาถึงแนวทางการคัดกรองผู้ที่ขาดสมรรถภาพหรือมีสภาวะโรคที่แพทย์วินิจฉัยแล้วเห็นว่ามีความเสี่ยงหรือมีผลต่อประสิทธิภาพการขับขี่อย่างปลอดภัย
ขอเรียนถามว่ากระทรวงคมนาคมมีแนวคิดให้ผู้มีใบอนุญาตขับรถตลอดชีพมาทำการทดสอบสมรรถภาพความพร้อมในการขับขี่หรือไม่ อย่างไร และมีนโยบายเกี่ยวกับผู้ขับรถที่สูงอายุอย่างไร
ผู้ตอบ :   รัฐมนตรีช่วยว่าการกระทรวงคมนาคม (นายถาวร เสนเนียม) ตอบชี้แจงกระทู้โดยสรุปดังนี้
นายถาวร เสนเนียม รัฐมนตรีช่วยว่าการกระทรวงคมนาคมตอบชี้แจงว่า กรมการขนส่งยืนยันว่าจะไม่ยึดคืนใบอนุญาตขับรถตลอดชีพและไม่เรียกผู้มีใบอนุญาตขับรถตลอดชีพทั้งหมดมาทดสอบสมรรถภาพของร่างกายใหม่หรือทดสอบขับรถใหม่ อย่างไรก็ดี ผู้มีใบอนุญาตขับรถตลอดชีพที่สูงอายุบางคนอาจมีปัญหาในการขับรถหรือแสดงว่าตนมีสมรรถภาพทางร่างกายสูงแม้ว่าจะมีโรคภัยไข้เจ็บหรือมีสมรรถภาพทางร่างกายลดลง กรมการขนส่งจึงได้จัดตั้งคณะทำงานร่วมกับกรมควบคุมโรค กระทรวงสาธารณสุข และแพทยสภาในการพิจารณาศึกษาแนวทางในการคัดกรองผู้มีใบอนุญาตขับรถว่า ยังมีสมรรถภาพในการขับรถได้หรือไม่ นอกจากนี้ในการออกใบอนุญาตขับรถ กรมการขนส่งจะคำนึงถึงการกำหนดสภาวะของโรค การทดสอบภาพทางร่างกาย การอบรมและทดสอบความรู้ของผู้ขอรับใบอนุญาตขับรถ (ภาคทฤษฎี) การอบรมการขับรถและทดสอบความสามารถในการขับรถของผู้ขอรับใบอนุญาต (ภาคปฏิบัติ) การบริหารจัดการ การปรับปรุงรูปแบบใบอนุญาตขับรถ และการควบคุมพฤติกรรมการขับรถด้วยมาตรการตัดแต้ม
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35604