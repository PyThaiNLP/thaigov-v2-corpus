รัฐบาลไทย-ข่าวทำเนียบรัฐบาล-ความคืบหน้าในการจัดทำ และเสนอร่าง พ.ร.บ. ว่าด้วยการขจัดการเลือกปฏิบัติต่อบุคคล พ.ศ. ...


วันพฤหัสบดีที่ 1 ตุลาคม 2563
พิมพ์
ความคืบหน้าในการจัดทำ และเสนอร่าง พ.ร.บ. ว่าด้วยการขจัดการเลือกปฏิบัติต่อบุคคล พ.ศ. ...
สรุปการตอบกระทู้ถามในการประชุมวุฒิสภา วันจันทร์ที่ ๓ สิงหาคม ๒๕๖๓
เรื่อง  ความคืบหน้าในการจัดทำ และเสนอร่าง พ.ร.บ. ว่าด้วยการขจัดการเลือกปฏิบัติต่อบุคคล พ.ศ. ...
ผู้ตั้งกระทู้ถาม  นายมณเฑียร  บุญตัน
ถาม  นายกรัฐมนตรี
ผู้ตอบ  รัฐมนตรีว่าการกระทรวงยุติธรรม
ผู้ถาม :   นายมณเฑียร  บุญตัน ถามกระทู้โดยสรุปดังนี้
ด้วยรัฐธรรมนูญแห่งราชอาณาจักรไทย พุทธศักราช ๒๕๖๐ มาตรา ๒๗ บัญญัติหลักการ ที่เกี่ยวข้องกับการเลือกปฏิบัติโดยไม่เป็นธรรมในด้านต่าง ๆ ทั้งนี้ การเลือกปฏิบัติหมายความรวมถึง การกระทำ งดเว้นการกระทำ ทั้งทางตรงและทางอ้อม โดยเจตนาและไม่เจตนา ซึ่งทำให้บุคคลสูญเสียโอกาส หรือไม่สามารถใช้สิทธิเสรีภาพ
หรือไม่ได้รับความคุ้มครองภายใต้กฎหมายอย่างเท่าเทียมกัน โดยปัจจุบันมีการออกกฎหมายที่เกี่ยวกับการเลือกปฏิบัติกระจายอยู่ในหลายฉบับ อย่างไรก็ตามรัฐบาลควร มีนโยบายหรือมาตรการในการรณรงค์เกี่ยวกับการเลือกปฏิบัติอย่างเป็นรูปธรรม
ขอเรียนถามว่ารัฐบาลได้ดำเนินการเกี่ยวกับกฎหมายการขจัดการเลือกปฏิบัติต่อบุคคล รวมถึงกระบวนการจัดทำร่างกฎหมาย และเตรียมเสนอเข้าสู่การพิจารณาของรัฐสภา อีกทั้งมีแนวคิดที่จะบรรจุไว้ในกฎหมายปฏิรูปหรือไม่ อย่างไร ตลอดจนคาดว่าจะใช้ระยะเวลาเท่าใดในตราพระราชบัญญัติฉบับนี้รัฐบาลจะมีแนวทางหรือ มาตรการ
ผู้ตอบ :   รัฐมนตรีว่าการกระทรวงยุติธรรม ตอบชี้แจงกระทู้โดยสรุปดังนี้
นายสมศักดิ์ เทพสุทิน รัฐมนตรีว่าการกระทรวงยุติธรรมผู้ได้รับมอบหมายให้ตอบกระทู้ถามตอบชี้แจงว่า กฎหมายว่าด้วยการขจัดการเลือกปฏิบัติต่อบุคคล พ.ศ. .... มีความเกี่ยวข้องกับบุคคลในหลากหลายประเภท
ดังนั้น จำเป็นต้องรับฟังความคิดเห็นอย่างรอบด้าน ทั้งนี้ รัฐบาลที่ผ่านมาได้ออกกฎหมายเกี่ยวกับการป้องกัน           การเลือกปฏิบัติในกลุ่มเปราะบางต่าง ๆ ไว้เป็นจำนวนมากอย่างไร ก็ตามหลายฝ่ายเห็นร่วมกันว่าควรจัดทำ       กฎหมายกลางเพื่อให้สอดคล้องกับรัฐธรรมนูญมาตรา ๒๗ กระทรวงยุติธรรมจึงได้แต่งตั้งคณะกรรมการศึกษาโดยเชิญหน่วยงานที่เกี่ยวข้องและภาคประชาสังคม เสนอแนะปัญหาและหลักการต่าง ๆ และเห็นชอบในหลักการร่วมกันว่า  ควรยกร่างกฎหมายโดยได้แต่งตั้งคณะทำงานยกร่างกฎหมาย เมื่อวันที่ ๑๕ มกราคม ๒๕๖๓ และได้มีการประชุม     เมื่อวันที่ ๑๗ มีนาคม ๒๕๖๓ และจะมีการประชุมครั้งต่อไปในวันที่ ๔ สิงหาคม ๒๕๖๓ นอกจากนี้ยังได้ขอตั้งงบประมาณประจำปี ๒๕๖๔ เพื่อดำเนินการรับฟังความคิดเห็นของประชาชน ทั้งนี้คาดว่าจะดำเนินการแล้วเสร็จภายในปีงบประมาณ ๒๕๖๔ อย่างไรก็ตาม หลักกฎหมายนี้จะคุ้มครองมิให้มีการเลือกปฏิบัติต่อบุคคล ในส่วนกรณี    กลุ่มเปราะบางต่าง ๆ อาทิ กลุ่มชาติพันธุ์ ผู้ติดเชื้อ HIV กลุ่มความหลากหลายทางเพศ กลุ่มคนพิการ จะมีกฎหมาย   หรือข้อกำหนดต่าง ๆ เพื่อดำเนินการและบังคับใช้แต่บางกรณีอาจมีความจำเป็น ต้องตั้งคณะกรรมการเข้ามาดูแล  แก้ไขปัญหาการเลือกปฏิบัติเป็นการเฉพาะ

ที่มา : https://www.thaigov.go.th/news/contents/details/35583