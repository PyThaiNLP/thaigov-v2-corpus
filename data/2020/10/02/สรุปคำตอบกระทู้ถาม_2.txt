รัฐบาลไทย-ข่าวทำเนียบรัฐบาล-นโยบายการเปิดเทอมเป็นปกติในการจัดการเรียนการสอน


วันพฤหัสบดีที่ 1 ตุลาคม 2563
พิมพ์
นโยบายการเปิดเทอมเป็นปกติในการจัดการเรียนการสอน
สรุปการตอบกระทู้ถามในการประชุมวุฒิสภา วันจันทร์ที่ ๓ สิงหาคม ๒๕๖๓
เรื่อง  นโยบายการเปิดเทอมเป็นปกติในการจัดการเรียนการสอน
ผู้ตั้งกระทู้ถาม  นายตวง  อันทะไชย
ถาม  รัฐมนตรีว่าการกระทรวงศึกษาธิการ
ผู้ตอบ  รัฐมนตรีว่าการกระทรวงศึกษาธิการ
ผู้ถาม :   นายตวง  อันทะไชย ถามกระทู้โดยสรุปดังนี้
จากการที่ได้ลงพื้นที่ในภาคเหนือ ภาคกลาง ภาคอีสาน และภาคใต้ ได้รับการสอบถาม จากผู้ปกครองว่าเมื่อใดกระทรวงศึกษาธิการจะมีคำสั่งให้โรงเรียนเปิดการเรียนการสอนได้ตามปกติ เพราะขณะนี้สถานการณ์เริ่มกลับเข้าสู่สภาวะปกติแล้ว เนื่องจากการหยุดเรียนเป็นระยะเวลายาวนาน ได้ส่งผลกระทบต่อการเรียนของนักเรียนในหลายด้าน รวมทั้งทำให้ผู้เรียนต้องออกนอกระบบของการเรียน ตามปกติ ทำให้ขาดแรงจูงใจในการเรียน ขาดโอกาสในการพัฒนาศักยภาพของตนเอง อีกทั้งทำให้ ครูผู้สอนต้องประสบปัญหาในการออกแบบการเรียนการสอน ตลอดจนส่งผลกระทบต่อผู้ปกครอง ที่ต้องดูแลบุตร
ขอเรียนถามว่า กระทรวงศึกษาธิการจะมีนโยบายที่จะให้โรงเรียนที่อยู่ในพื้นที่ปกติ เปิดการเรียนการสอนตามปกติได้เมื่อใด
ผู้ตอบ :   รัฐมนตรีว่าการกระทรวงศึกษาธิการ ตอบชี้แจงกระทู้โดยสรุปดังนี้
นายณัฏฐพล  ทีปสุวรรณ รัฐมนตรีว่าการกระทรวงศึกษาธิการตอบชี้แจงว่า ภายในสัปดาห์นี้กระทรวงศึกษาธิการจะเสนอเรื่องต่อศูนย์บริหารสถานการณ์การแพร่ระบาดของโรคติดเชื้อไวรัสโคโรนา ๒๐๑๙ เพื่อให้โรงเรียนทั่วประเทศมีการเปิดการเรียนการสอนได้ตามปกติ เนื่องจากในขณะนี้ประเทศไทยไม่มีการแพร่ระบาดของโรคติดเชื้อไวรัสโคโรนา ๒๐๑๙ แล้ว ประกอบกับครูผู้สอนมีความพร้อมในการสอน ซึ่งหากมีการแพร่ระบาดของโรคติดเชื้อไวรัสโคโรนา ๒๐๑๙ ในแต่ละโรงเรียนก็จะมีมาตรการในการควบคุมที่แตกต่างกัน ดังนั้น โรงเรียนจะมีการเปิดการเรียนการสอนได้ตามปกติแน่นอน อย่างไรก็ดีศูนย์บริหารสถานการณ์การแพร่ระบาดของโรคติดเชื้อไวรัส โคโรนา ๒๐๑๙ จะต้องมีการรับฟังข้อมูลจากกระทรวงมหาดไทยและกระทรวงสาธารณสุขเพื่อมีการประเมินสถานการณ์ด้วย
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35582