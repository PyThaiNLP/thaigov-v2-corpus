รัฐบาลไทย-ข่าวทำเนียบรัฐบาล-การก่อสร้างทางหลวงแผ่นดินหมายเลข ๓๔๘ (เลื่อนมาจากการประชุมวุฒิสภา ครั้งที่ ๑๗ 


วันพฤหัสบดีที่ 1 ตุลาคม 2563
พิมพ์
การก่อสร้างทางหลวงแผ่นดินหมายเลข ๓๔๘ (เลื่อนมาจากการประชุมวุฒิสภา ครั้งที่ ๑๗
สรุปการตอบกระทู้ถามในการประชุมวุฒิสภา วันจันทร์ที่ ๑๐ สิงหาคม ๒๕๖๓
เรื่อง  การก่อสร้างทางหลวงแผ่นดินหมายเลข ๓๔๘ (เลื่อนมาจากการประชุมวุฒิสภา ครั้งที่ ๑๗
(สมัยสามัญประจำปีครั้งที่หนึ่ง) วันจันทร์ที่ ๓ สิงหาคม ๒๕๖๓)
ผู้ตั้งกระทู้ถาม  นายทวีวงษ์  จุลกมนตร
ถาม  นายกรัฐมนตรี
ผู้ตอบ  รัฐมนตรีช่วยว่าการกระทรวงคมนาคม (นายถาวร เสนเนียม)
ผู้ถาม :  นายทวีวงษ์  จุลกมนตร ถามกระทู้โดยสรุปดังนี้
ด้วยทางหลวงแผ่นดินหมายเลข ๓๔๘ มีพื้นที่ตัดผ่านแหล่งมรดกโลกอุทยานแห่งชาติเขาใหญ่ โดยเส้นทางดังกล่าวเชื่อมต่ออำเภออรัญประเทศ จังหวัดสระแก้ว กับอำเภอนางรอง จังหวัดบุรีรัมย์ มีระยะทางประมาณ ๑๔๐ กิโลเมตร และในช่วงผ่านช่องเขาตะโก อำเภอตาพระยา จังหวัดสระแก้ว เชื่อมต่อกับอำเภอโนนดินแดง จังหวัดบุรีรัมย์ ระยะทางประมาณ ๓ กิโลเมตร ได้เกิดอุบัติเหตุรุนแรงบ่อยครั้ง ซึ่งเส้นทางนี้มี ๒ ช่องทางจราจร เส้นทางคับแคบ ลาดชัน คดเคี้ยวและมีปริมาณการจราจรหนาแน่น ทั้งนี้ กรมทางหลวงมีแผนขยายเส้นทางเป็น ๔ ช่องทางจราจร จึงได้ขอเข้าศึกษาความเหมาะสมและผลกระทบต่อสิ่งแวดล้อม (EIA) ตั้งแต่ปี พ.ศ. ๒๕๕๔ แต่กรมอุทยานแห่งชาติ สัตว์ป่าและพันธุ์พืช ไม่อนุญาตให้เข้าพื้นที่สำรวจเนื่องจากเป็นพื้นที่เขตมรดกโลก นอกจากนี้ คณะรัฐมนตรีได้มีมติเมื่อวันที่ ๑๙ กันยายน พ.ศ. ๒๕๖๐ ให้กระทรวงคมนาคมระงับการขยายเส้นทางดังกล่าวโดยให้เลือกเส้นทางอื่นตามความจำเป็นและเหมาะสม อย่างไรก็ตาม เมื่อวันที่ ๒๙ กรกฎาคม พ.ศ. ๒๕๖๓ กรมทางหลวงได้มีหนังสือประสานไปยังกระทรวงทรัพยากรธรรมชาติและสิ่งแวดล้อมถึงแนวทางการดำเนินโครงการเพื่อแก้ไขปัญหาให้กับประชาชนซึ่งขณะนี้ยังไม่ได้คำตอบกลับมา
ขอเรียนถามว่า คณะรัฐมนตรีมีแนวทางในการทบทวนมติของคณะรัฐมนตรีเมื่อปี พ.ศ. ๒๕๖๐ หรือไม่ อีกทั้งรัฐบาลจะมีแนวทางในการแก้ไขปัญหาความไม่สะดวก รวมถึงความปลอดภัยในชีวิตของประชาชนที่ใช้เส้นทางดังกล่าวหรือไม่ อย่างไร
ผู้ตอบ :   รัฐมนตรีช่วยว่าการกระทรวงคมนาคม (นายถาวร เสนเนียม) ตอบชี้แจงกระทู้โดยสรุปดังนี้
นายถาวร  เสนเนียม รัฐมนตรีช่วยว่าการกระทรวงคมนาคมผู้ได้รับมอบหมายให้ตอบกระทู้ถามตอบชี้แจงว่า กรณีดังกล่าวเกี่ยวข้องกับ ๒ กระทรวงหลัก คือ กระทรวงทรัพยากรธรรมชาติและสิ่งแวดล้อมกับกระทรวงคมนาคม นอกจากนี้ยังมีองค์กรที่เกี่ยวข้อง คือ คณะกรรมการแห่งชาติว่าด้วยอนุสัญญาคุ้มครองมรดกโลก สำหรับเส้นทางดังกล่าวกรมทางหลวงต้องการพัฒนาเป็น ๔ ช่องทางจราจร แต่เนื่องจากเส้นทางนี้อยู่ในบริเวณที่เป็นมรดกโลกจึงต้องขออนุญาตก่อนดำเนินการก่อสร้าง และต่อมาคณะรัฐมนตรีมีมติ เมื่อวันที่ ๑๙ กันยายน พ.ศ. ๒๕๖๐ ให้กระทรวงคมนาคมระงับการดำเนินการขยายเส้นทางทางหลวงแผ่นดิน หมายเลข ๓๔๘ และในพื้นที่ป่าดงพญาเย็นเขาใหญ่ และให้ศึกษาเส้นทางอื่นแทนตามความจำเป็นและเหมาะสม อย่างไรก็ตามกรมอุทยานแห่งชาติ สัตว์ป่า และพันธุ์พืชได้แจ้งและแนะนำให้กรมทางหลวงปรับปรุงแนวทางการศึกษาเป็นการศึกษาแนวเชื่อมต่อผืนป่าโดยประเมินความสำเร็จของการจัดทำแนวเชื่อมต่อถนน ๓๐๔ เพื่อนำผลที่ได้มาประกอบการศึกษาความเป็นไปได้ในการจัดทำทางหลวงหมายเลข ๓๔๘ ทั้งนี้ ขั้นตอนในการดำเนินการของกรมทางหลวงจะต้องขออนุญาตทำการศึกษาผลกระทบต่อสิ่งแวดล้อมในอแห่งชาติแห่งก่อน โดยกรมอุทยานแห่งชาติ สัตว์ป่า และพันธุ์พืชต้องอนุญาตให้ทำการศึกษา ขั้นตอนต่อมากรมทางหลวงเสนอรายงานผลกระทบต่อสิ่งแวดล้อม และเสนอผู้ชำนาญการพิจารณาและอนุญาตกรณีผลกระทบต่อสิ่งแวดล้อม และนำผลการศึกษาดังกล่าวเสนอต่อคณะกรรมการสิ่งแวดล้อมแห่งชาติพิจารณาเพื่อเสนอคณะรัฐมนตรีในการยกเว้น ผ่อนผัน หรือยืนยันตามมติเดิม หลังจากนั้นให้กรมทางหลวงจัดทำโครงการเสนอกรมอุทยานแห่งชาติ สัตว์ป่า และพันธุ์พืชพิจารณาอนุมัติเพื่อดำเนินโครงการต่อไป และเนื่องจากพื้นที่ดังกล่าวเกี่ยวข้องกับมรดกโลก ดังนั้น จึงต้องเสนอคณะกรรมการแห่งชาติว่าด้วยอนุสัญญาคุ้มครองมรดกโลกเพื่อพิจารณาให้ความเห็น ทั้งนี้กรมทางหลวงได้มีหนังสือมายังกระทรวงคมนาคมเพื่อประสานกับกระทรวงทรัพยากรธรรมชาติและสิ่งแวดล้อม สำหรับแนวทางในการดำเนินการ เพื่อจัดทำรายงานผลกระทบต่อสิ่งแวดล้อม ซึ่งขณะนี้อยู่ระหว่างการประสานงานเพื่อดำเนินการต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35589