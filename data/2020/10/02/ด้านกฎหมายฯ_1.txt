รัฐบาลไทย-ข่าวทำเนียบรัฐบาล-รมว.ยุติธรรม มอบนโยบายกรมราชทัณฑ์ เน้นการดูแลคุณภาพชีวิตผู้ต้องขัง ลดความแออัดในเรือนจำ - สร้างทักษะอาชีพก่อนคืนคนดี มีคุณภาพสู่สังคม 


วันพฤหัสบดีที่ 1 ตุลาคม 2563
รมว.ยุติธรรม มอบนโยบายกรมราชทัณฑ์ เน้นการดูแลคุณภาพชีวิตผู้ต้องขัง ลดความแออัดในเรือนจำ - สร้างทักษะอาชีพก่อนคืนคนดี มีคุณภาพสู่สังคม
รมว.ยุติธรรม มอบนโยบายกรมราชทัณฑ์ เน้นการดูแลคุณภาพชีวิตผู้ต้องขัง ลดความแออัดในเรือนจำ - สร้างทักษะอาชีพก่อนคืนคนดี มีคุณภาพสู่สังคม
ในวันพฤหัสบดีที่ ๑ ตุลาคม ๒๕๖๓ เวลา ๑๐.๐๐ น. ณ ห้องสัมมนากรมราชทัณฑ์ ชั้น ๓ อำเภอเมือง จังหวัดนนทบุรี นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมเพื่อมอบนโยบายการปฏิบัติราชการ ประจำปีงบประมาณ พ.ศ.๒๕๖๔ ให้แก่ผู้บริหารกรมราชทัณฑ์ และผู้บัญชาการเรือนจำและทัณฑสถานทั่วประเทศ โดยมี ว่า​ที่​ ร.ต.ธนกฤต จิตรอารีย์รัตน์ เลขานุการ รัฐมนตรีว่าการกระทรวงยุติธรรม นายสามารถ เจนชัยจิตรวนิช ผู้ช่วยรัฐมนตรีว่าการกระทรวงยุติธรรม ศาสตรา​จารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม และนายอายุตม์ สินธพพันธุ์ อธิบดีกรมราชทัณฑ์ เข้าร่วม
นายสมศักดิ์ฯ กล่าวมอบนโยบายว่า ตนเคยมามอบนโยบายไปแล้วเมื่อปีก่อน ซึ่งที่ผ่านมาเป็นที่น่าประทับใจ แต่อาจจะมีข่าวที่ไม่ดีบ้าง อาจจะเป็นการปล่อยข่าวทำลายกัน ตนมีวิจารณญาณ พร้อมที่จะรับฟังทุกคน เพราะการเป็นนักฟังที่ดีจะนำข้อมูลไปใช้ประโยชน์ได้ หากคิดว่าสิ่งที่ทำอยู่เป็นเรื่องที่ถูกต้อง มีเหตุมีผล สามารถคุยกันได้ทุกเรื่อง ถึงแม้จะเป็นเรื่องใหญ่ให้ตนต้องแก้กฎหมายให้ ตนจะทำ การทำงานที่ผ่านมาไม่ใช่เรื่องง่ายหรือยาก แต่เป็นเรื่องของการแก้ปัญหา ผู้บริหารทุกท่านต้องมีวิจารณญาณ ตนอยากให้ระมัดระวัง ในบางครั้งหลายๆ เรื่องรุ่นพี่อาจจะแนะนำรุ่นน้อง ตนขอฝากผู้มีประสบการณ์มากช่วยแนะนำกัน เพราะบางครั้งข่าวที่ออกไป บางเรื่องจริง บางเรื่องไม่จริง ตนไม่อยากให้มีอะไรมารบกวนการทำงาน
"ตนขอตามเรื่องที่เคยให้นโยบายไว้ คือ เรื่องผู้ต้องขังล้นเรือนจำ ตนให้ทำการบ้าน ตอนนี้เรือนจำรับผู้ต้องขังได้เท่าไร ที่ตั้งเป้าไว้ ๓ แสนคน ทำได้หรือไม่ ตอนนี้รองรับได้แล้ว ๒.๙ แสนคน แต่ยังมีผู้ต้องขังอยู่ ๓.๔ แสนคน เป็นหน้าที่ของกรมต้องคิดว่าจะทำอย่างไร ในปีนี้ผู้ต้องขังต้องไม่แออัด หรือหากจะแออัดก็เป็นเพียงชั่วคราว รอการโอนย้าย"
นายสมศักดิ์ฯ กล่าวอีกว่า จะต้องมีบัญชีว่าผู้ต้องขังที่ต้องโทษ ๒ ใน ๓ ในเรือนจำมีจำนวนเท่าไร เพราะได้สิทธิการพักโทษ ตนไม่ทราบว่าผู้ต้องขังมีสิทธิทำเรื่องขอพักโทษหรือไม่ และผู้กระทำผิดซ้ำไม่มีการให้พักโทษ อาจจะต้องมีการปรับอย่างไรได้หรือไม่ และการปล่อยตัวผู้ต้องขังหลังพ้นโทษ การเตรียมความพร้อมก่อนปล่อย หรือฆาตกรต่อเนื่อง หากปล่อยตัวไปจะกลับไปทำผิดอีก ตนอยากให้ทุกท่านช่วยกันคิดว่าจะทำอย่างไร ซึ่งใช้กำไล EM และมีศูนย์ JSOC ที่สามารถติดตามได้ และให้สังคมช่วยติดตาม แต่ต้องมีวิธีอื่นเพื่อให้ออกไปใช้ชีวิตในสังคมได้ เช่น การฝึกอบรมอาชีพ ฯลฯ
นอกจากนี้ ตนมีแนวคิดสร้างนิคมอุตสาหกรรม แต่พวกท่านต้องช่วยกันคิดว่า จะมีอาชีพใดที่เป็นที่ต้องการของตลาดแรงงาน หรือการส่งเสริมเรื่องภาษาต่างอังกฤษ เพื่อให้สามารถส่งออกแรงงานไปทำงานต่างประเทศ รวมถึงการทำบัญชีครัวเรือน หากได้วิชาพื้นฐานอย่างคณิตศาสตร์ และภาษาอังกฤษ จะสามารถต่อยอดไปทำงานอื่นๆ ได้ เป็นการเตรียมความพร้อมก่อนปล่อย สิ่งต่างๆ เหล่านี้หากท่านทั้งหลายตั้งใจ มีข้อมูลดีๆ เชื่อว่าจะสามารถพัฒนาศักยภาพของกรมได้เป็นอย่างดี ในส่วนของการป้องกันโควิด-19 ตนต้องขอชื่นชมผู้บัญชาการเรือนจำทุกท่านที่ควบคุมโรคได้ดีมาก
---------------------------------------------

ที่มา : https://www.thaigov.go.th/news/contents/details/35617