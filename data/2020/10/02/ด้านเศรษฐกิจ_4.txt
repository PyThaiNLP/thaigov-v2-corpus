รัฐบาลไทย-ข่าวทำเนียบรัฐบาล-รมช.ธรรมนัส เปิดโครงการฝึกอบรมก่อนมอบหนังสืออนุญาต ส.ป.ก.4-01 


วันพฤหัสบดีที่ 1 ตุลาคม 2563
รมช.ธรรมนัส เปิดโครงการฝึกอบรมก่อนมอบหนังสืออนุญาต ส.ป.ก.4-01
รมช.ธรรมนัส เปิดโครงการฝึกอบรมก่อนมอบหนังสืออนุญาต ส.ป.ก.4-01 ให้เกษตรได้รับความรู้ พร้อมพัฒนาอาชีพเกษตรกรรม
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง เป็นประธานเปิดโครงการฝึกอบรมก่อนมอบหนังสืออนุญาตให้เข้าทำประโยชน์ในเขตปฏิรูปที่ดิน
(ส.ป.ก. 4-01) พร้อมมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่เกษตรกร ณ หอประชุมอนาลโย ศาลากลางจังหวัดหนองบัวลำภู ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม มีนโยบายก่อนที่จะดำเนินการมอบหนังสืออนุญาต ส.ป.ก. 4-01 นั้น เกษตรกรจะต้องได้รับความรู้เกี่ยวกับสิทธิการใช้ประโยชน์ในที่ดินและหน้าที่ของเกษตรกรในเขตปฏิรูปที่ดิน การพัฒนาอาชีพ และการสร้างรายได้ให้กับเกษตรกร รวมถึงการเข้าถึงแหล่งเงินทุน เพื่อให้เกษตรกร มีรายได้ และสามารถพึงพาตนเองได้อย่างยั่งยืน
“วันนี้มีความยินดีที่ได้มามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) แก่เกษตรกร จำนวน 150 ราย โดยกระทรวงเกษตรฯ จะเข้ามาดูแลและส่งเสริมการประกอบอาชีพอย่างครบวงจร เพื่อให้เกษตรกรนำไปใช้พัฒนาอาชีพและสร้างรายได้ สร้างแรงจูงใจในการประกอบอาชีพเกษตรกรรม และยกระดับคุณภาพของเกษตรกร “ ร้อยเอก ธรรมนัส กล่าว
นายสุริยน พัชรครุกานนท์ รองเลขาธิการสำนักงานการปฏิรูปที่ดินเพื่อเกษตรกรรม กล่าวเพิ่มเติมว่า จังหวัดหนองบัวลำภูมีพระราชกฤษฎีกากำหนดเป็นเขตปฏิรูปที่ดิน จำนวน 6 อำเภอ เนื้อที่ 1,182,958 ไร่ พื้นที่ดำเนินการ จำนวน 973,551 ไร่ และจัดให้เกษตรกรไปแล้ว จำนวน 953,497 ไร่ คงเหลือเนื้อที่ประมาณ 20,054 ไร่   ผลการจัดที่ดิน เป็นที่ดินแปลงเกษตรกรรม จำนวน 50,737 ราย 63,248 แปลง     เนื้อที่ 937,406 ไร่ และที่ดินแปลงที่อยู่อาศัย จำนวน 31,920 ราย 34,735 แปลง เนื้อที่ 16,091 ไร่
ทั้งนี้ ในปีงบประมาณ พ.ศ.2563 ส.ป.ก.หนองบัวลำภู ดำเนินการจัดที่ดินได้ทั้งสิ้น 1,499 ราย 1,585 แปลง เนื้อที่ 11,712-0-04 ไร่ แบ่งเป็น ที่ดินแปลงเกษตรกรรม จำนวน 920 ราย 968 แปลง เนื้อที่ 11,403-0-82 ไร่ ที่ดินแปลงชุมชน จำนวน 579 ราย 617 แปลง เนื้อที่ 308-3-22 ไร่

ที่มา : https://www.thaigov.go.th/news/contents/details/35618