รัฐบาลไทย-ข่าวทำเนียบรัฐบาล-มท.ประชุมหารือร่วมกับสำนักงาน กกต. เตรียมพร้อมนำเรื่องเสนอ ครม. เพื่อพิจารณาการเลือกตั้งท้องถิ่น


วันพฤหัสบดีที่ 1 ตุลาคม 2563
พิมพ์
มท.ประชุมหารือร่วมกับสำนักงาน กกต. เตรียมพร้อมนำเรื่องเสนอ ครม. เพื่อพิจารณาการเลือกตั้งท้องถิ่น
มท.ประชุมหารือร่วมกับสำนักงาน กกต. เตรียมพร้อมนำเรื่องเสนอ ครม. เพื่อพิจารณาการเลือกตั้งท้องถิ่น
วันนี้ (1 ต.ค. 63) เวลา 14.30 น. ณ ห้องประชุมราชสีห์ ศาลาว่าการกระทรวงมหาดไทย พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมหารือร่วมกับ พันตำรวจเอก จรุงวิทย์ ภุมมา เลขาธิการคณะกรรมการการเลือกตั้ง เพื่อหารือการเตรียมความพร้อมในการเลือกตั้งท้องถิ่นโดยมี นายฉัตรชัย พรหมเลิศ ปลัดกระทรวงมหาดไทย นายประยูร รัตนเสนีย์ อธิบดีกรมส่งเสริมการปกครองท้องถิ่น ผู้บริหารระดับสูงของกระทรวงมหาดไทย และสำนักงานคณะกรรมการการเลือกตั้ง เข้าร่วมการประชุม
พลเอก อนุพงษ์ เผ่าจินดา กล่าวว่า การเตรียมความพร้อมในการเลือกตั้งสมาชิกสภาท้องถิ่นหรือผู้บริหารท้องถิ่น
ขององค์กรปกครองส่วนท้องถิ่นว่า กระทรวงมหาดไทยและสำนักงานคณะกรรมการการเลือกตั้งได้มีการดำเนินการต่อเนื่องตามลำดับ ในส่วนของกระทรวงมหาดไทยมีหน้าที่ประสานสนับสนุนการดำเนินการเลือกตั้งสมาชิกสภาท้องถิ่นหรือผู้บริหารท้องถิ่นขององค์กรปกครองส่วนท้องถิ่น ร่วมกับสำนักงานคณะกรรมการการเลือกตั้ง และองค์กรปกครองส่วนท้องถิ่น ได้แก่ ข้อมูลจำนวนราษฎรที่ใช้ในการแบ่งเขตเลือกตั้ง  ซึ่งสำนักทะเบียนกลาง กรมการปกครอง ได้ประกาศจำนวนราษฎรทั่วราชอาณาจักรตามหลักฐานการทะเบียนราษฎร ณ วันที่ 31 ธันวาคม 2562 โดยประกาศในราชกิจจานุเบกษา วันที่ 30 มกราคม 2563 ไปแล้ว การรวมหมู่บ้านเป็นเขตเลือกตั้งสำหรับการเลือกตั้งขององค์การบริหารส่วนตำบล กรณีหมู่บ้านในเขตองค์การบริหารส่วนตำบล มีราษฎรตามหลักฐานการทะเบียนไม่ถึง 25 คน ให้รวมหมู่บ้านนั้นกับหมู่บ้านที่มีพื้นที่ติดต่อกัน และเมื่อรวมกันแล้วจะมีราษฎรถึง 25 คน เป็นเขตเลือกตั้ง ทั้งนี้ กระทรวงมหาดไทยโดยกรมการปกครอง ดำเนินการสำรวจและประกาศรวมหมู่บ้านที่มีราษฎรตามหลักฐานการทะเบียนราษฎรไม่ถึง 25 คน กับหมู่บ้านอื่นที่มีพื้นที่ติดต่อกันเป็นเขตเลือกตั้ง จำนวน 41 จังหวัด 109 อำเภอ 128 ตำบล 203 หมู่บ้าน รวม 150 เขตเลือกตั้ง ดำเนินการเสร็จเรียบร้อยแล้ว
พลเอก อนุพงษ์ เผ่าจินดา กล่าวต่อว่า  สำหรับการเตรียมความพร้อมด้านงบประมาณค่าใช้จ่ายในการเลือกตั้ง ขององค์กรปกครองส่วนท้องถิ่น ซึ่งกระทรวงมหาดไทยได้แจ้งจังหวัดกำชับองค์กรปกครองส่วนท้องถิ่นเตรียมการจัดทำงบประมาณรายจ่าย ประจำปี พ.ศ. 2564 เพื่อเป็นค่าใช้จ่ายในการเลือกตั้งสมาชิกสภาท้องถิ่นหรือผู้บริหารท้องถิ่นไว้เป็นการล่วงหน้า โดยเฉพาะการจัดเตรียมงบประมาณเพิ่มเติมเพื่อรองรับการจัดการเลือกตั้งภายใต้สถานการณ์การแพร่ระบาดของโรคติดเชื้อไวรัสโคโรนา 2019 และองค์กรปกครองส่วนท้องถิ่นได้ตั้งงบประมาณสำหรับการเลือกตั้งขององค์กรปกครองส่วนท้องถิ่น
ในปีงบประมาณ พ.ศ. 2564 ไว้พร้อมแล้ว ส่วนการเสนอเรื่องต่อคณะรัฐมนตรีให้มีการเลือกตั้งสมาชิกสภาท้องถิ่น หรือ ผู้บริหารท้องถิ่นขององค์กรปกครองส่วนท้องถิ่น กระทรวงมหาดไทยจะนำเรื่องเสนอคณะรัฐมนตรี เพื่อพิจารณาให้มีการเลือกตั้งสมาชิกสภาท้องถิ่น หรือผู้บริหารท้องถิ่นขององค์กรปกครองส่วนท้องถิ่นต่อไป
ด้าน พันตำรวจเอก จรุงวิทย์ ภุมมา เลขาธิการคณะกรรมการการเลือกตั้ง เปิดเผยภายหลังจากเสร็จการประชุมหารือร่วมกับรัฐมนตรีว่าการกระทรวงมหาดไทยเกี่ยวกับการเลือกตั้งสมาชิกสภาท้องถิ่นหรือผู้บริหารท้องถิ่นว่า การประชุมวันนี้ได้มาชี้แจงถึงความพร้อมในการเตรียมการจัดการเลือกตั้งท้องถิ่นในส่วนของสำนักงานคณะกรรมการการเลือกตั้ง โดยคณะกรรมการการเลือกตั้งได้มีการออกระเบียบที่เกี่ยวข้อง จำนวน 11 ฉบับ เพื่อใช้สำหรับควบคุมดูแลการจัดการเลือกตั้งให้เป็นไปโดยสุจริตและเที่ยงธรรม การดำเนินการแบ่งเขตเลือกตั้งองค์กรปกครองส่วนท้องถิ่นทุกระดับซึ่งการแบ่งเขตเลือกตั้งสมาชิกองค์การบริหารส่วนจังหวัดได้ประกาศในราชกิจจานุเบกษาครบถ้วนแล้ว การจัดอบรมวิทยากรระดับจังหวัดและระดับอำเภอเพื่อจะนำไปถ่ายทอดให้กับเจ้าพนักงานผู้ดำเนินการเลือกตั้งในวันเลือกตั้ง การเตรียมสรรหาบุคคลเพื่อแต่งตั้งเป็นคณะกรรมการการเลือกตั้งประจำองค์กรปกครองส่วนท้องถิ่น และการเตรียมการในเรื่องของการจัดพิมพ์บัตรเลือกตั้งไว้เรียบร้อยแล้ว และได้รับทราบผลการประชุมว่ากระทรวงมหาดไทยมีความพร้อมทั้งในเรื่องของงบประมาณต่าง ๆ แล้วเช่นกัน และทางกระทรวงมหาดไทยจะนำเรื่องดังกล่าวเสนอคณะรัฐมนตรีเพื่อพิจารณาให้มีการเลือกตั้งสมาชิกสภาท้องถิ่นหรือผู้บริหารท้องถิ่นต่อไป ดังนั้น เมื่อคณะรัฐมนตรีเห็นสมควรให้มีการเลือกตั้งสมาชิกสภาท้องถิ่นหรือผู้บริหารท้องถิ่นและแจ้งให้คณะกรรมการการเลือกตั้งทราบเมื่อใด สำนักงานคณะกรรมการการเลือกตั้งก็จะนำเสนอคณะกรรมการการเลือกตั้งเพื่อพิจารณาประกาศกำหนดให้มีการเลือกตั้งโดยเร็วต่อไป

ที่มา : https://www.thaigov.go.th/news/contents/details/35622