รัฐบาลไทย-ข่าวทำเนียบรัฐบาล-การเตรียมการเลือกตั้งสมาชิกสภาท้องถิ่นหรือผู้บริหารท้องถิ่น 


วันพฤหัสบดีที่ 1 ตุลาคม 2563
พิมพ์
การเตรียมการเลือกตั้งสมาชิกสภาท้องถิ่นหรือผู้บริหารท้องถิ่น
สรุปการตอบกระทู้ถามในการประชุมวุฒิสภา วันจันทร์ที่ ๑๐ สิงหาคม ๒๕๖๓
เรื่อง   การเตรียมการเลือกตั้งสมาชิกสภาท้องถิ่นหรือผู้บริหารท้องถิ่น
(เป็นเรื่องที่เลื่อนมาจากการประชุมวุฒิสภา ครั้งที่ ๑๕ (สมัยสามัญประจำปีครั้งที่หนึ่ง) วันจันทร์ที่ ๒๐ กรกฎาคม ๒๕๖๓)
ผู้ตั้งกระทู้ถาม   นายเฉลิมชัย  เฟื่องคอน
ถาม   รัฐมนตรีว่าการกระทรวงมหาดไทย
ผู้ตอบ   รัฐมนตรีว่าการกระทรวงมหาดไทย
ผู้ถาม :  นายเฉลิมชัย  เฟื่องคอน ถามกระทู้โดยสรุปดังนี้
ตามที่ได้มีพระราชบัญญัติการเลือกตั้งสมาชิกสภาท้องถิ่นหรือผู้บริหารท้องถิ่น พ.ศ. ๒๕๖๒ ซึ่งได้ประกาศในราชกิจจานุเบกษา เมื่อวันที่ ๑๖ เมษายน ๒๕๖๒ โดยมีผลใช้บังคับตั้งแต่วันที่ ๑๗ เมษายน ๒๕๖๒ เป็นต้นไป และกฎหมายหรือระเบียบการต่าง ๆ ที่เกี่ยวข้องกับการเลือกตั้งสมาชิกสภาท้องถิ่นหรือผู้บริหารท้องถิ่นได้ประกาศใช้ครบถ้วนแล้ว แต่ต้องรอให้มีการกำหนดวันเลือกตั้งหรือทิศทางที่ชัดเจนก่อน
ขอเรียนถามว่า กระทรวงมหาดไทยได้มีแผนการเตรียมความพร้อมในการเลือกตั้งสมาชิกสภาท้องถิ่นหรือผู้บริหารท้องถิ่นในเรื่องเกี่ยวกับการจัดทำแผนดำเนินการเลือกตั้ง การเตรียมการด้านงบประมาณ บุคลากรและการอบรมข้อกฎหมาย ระเบียบที่เกี่ยวข้อง การเตรียมด้านข้อมูลทะเบียนราษฎร และผู้มีสิทธิเลือกตั้ง การสรรหาบุคคลเพื่อแต่งตั้งเป็นคณะกรรมการการเลือกตั้งประจำองค์กรปกครองส่วนท้องถิ่น คณะกรรมการประจำหน่วยเลือกตั้งและการประชาสัมพันธ์การเลือกตั้งอย่างไร และคาดว่าจะนำเสนอคณะรัฐมนตรีเพื่อขอรับความเห็นชอบกำหนดวันเลือกตั้งสมาชิกสภาท้องถิ่นหรือผู้บริหารท้องถิ่นขององค์กรปกครองส่วนท้องถิ่นในแต่ละรูปแบบได้เมื่อใด
ผู้ตอบ :   รัฐมนตรีว่าการกระทรวงมหาดไทย ตอบชี้แจงกระทู้โดยสรุปดังนี้
พลเอก อนุพงศ์  เผ่าจินดา รัฐมนตรีว่าการกระทรวงมหาดไทยตอบชี้แจงว่า หลังจากที่ได้มีการออกกฎหมายเกี่ยวกับการเลือกตั้งท้องถิ่น เป็นหน้าที่และอำนาจของคณะกรรมการการเลือกตั้งที่จะต้องดำเนินการในส่วนที่เกี่ยวข้องนั้นได้มีการออกระเบียบแล้ว จำนวน ๑๐ ฉบับ และการสรรหาคณะกรรมการการเลือกตั้งในท้องถิ่น การอบรมเจ้าหน้าที่รวมถึงการประชาสัมพันธ์การเลือกตั้งท้องถิ่นในภาพรวมในส่วนของกระทรวงมหาดไทยนั้น หน่วยงานที่เกี่ยวข้องได้เตรียมการเป็นที่เรียบร้อยแล้วตามอำนาจหน้าที่ของตนเอง เช่น การแบ่งเขตการเลือกตั้งดำเนินการใกล้เสร็จสิ้นแล้ว ยังคงเหลือพื้นที่ที่ยกฐานะการแบ่งเขตการปกครองจึงยังไม่เรียบร้อย การประกาศจำนวนราษฎร และเรื่องการรวมหมู่บ้านที่มีราษฎรรวมกันไม่ถึง ๒๕ คน จะต้องรวมหมู่บ้านที่มีเขตติดต่อกันเป็นเขตเลือกตั้ง รวมเป็น ๑๕๐ เขตเลือกตั้ง ซึ่งได้ประกาศไปแล้วในเดือนมกราคม ๒๕๖๓ ดังนั้น เมื่อมีการประกาศจัดการเลือกตั้งแล้วก็จะมีการประกาศรายชื่อผู้มีสิทธิเลือกตั้งประจำหน่วยเลือกตั้ง สำหรับกรมส่งเสริมการปกครองท้องถิ่นได้ตั้งงบประมาณขององค์กรปกครองส่วนท้องถิ่นทุกรูปแบบ ซึ่งจะดำเนินการเลือกตั้งและใช้งบประมาณขององค์กรปกครองส่วนท้องถิ่นเอง อาจจะต้องใช้เงินสำรอง เงินสะสมของจังหวัดบ้าง และหากไม่เพียงพอก็สามารถเบิกจากงบกลาง นอกจากนี้ได้รับการประสานจากคณะกรรมการการเลือกตั้งว่าในช่วงการระบาดของโควิด ๑๙ ขอให้ลดจำนวนผู้มีสิทธิเลือกตั้งต่อหน่วยเลือกลง จาก ๑,๐๐๐ คน เหลือ ๖๐๐ คน ซึ่งจะทำให้มีหน่วยเลือกตั้งเพิ่มขึ้นไม่ต่ำกว่าร้อยละ ๒๐ ต้องมีเจ้าหน้าที่และงบประมาณที่ดำเนินการเพิ่มมากขึ้น รวมถึงต้องเตรียมอุปกรณ์และเครื่องมือเกี่ยวกับการป้องกันโรคโควิด ๑๙ ไว้ด้วย จึงเป็นภาระค่าใช้จ่ายที่เพิ่มขึ้นมา กระทรวงมหาดไทยจะเสนอเรื่องการเลือกตั้งท้องถิ่นให้คณะรัฐมนตรีพิจารณากำหนดการเลือกตั้งโดยประสานงานร่วมกับคณะกรรมการการเลือกตั้งเพื่อกำหนดวันเลือกตั้งเมื่อทุกฝ่ายมีความพร้อมต่อไป

ที่มา : https://www.thaigov.go.th/news/contents/details/35585