รัฐบาลไทย-ข่าวทำเนียบรัฐบาล-ความร่วมมือเพื่อส่งเสริมการลงทุนในโครงสร้างพื้นฐานไทย - สหรัฐอเมริกา เมื่อวันที่ 27 ตุลาคม 2563


วันอังคารที่ 27 ตุลาคม 2563
พิมพ์
ความร่วมมือเพื่อส่งเสริมการลงทุนในโครงสร้างพื้นฐานไทย - สหรัฐอเมริกา เมื่อวันที่ 27 ตุลาคม 2563
รมว.คลัง แลกเปลี่ยนเอกสารกรอบความร่วมมือเพื่อส่งเสริมการระดมทุนและการสร้างตลาดทุนเพื่อโครงสร้างพื้นฐานไทย – สหรัฐอเมริกา ซึ่งเป็นกรอบความร่วมมือระหว่างกระทรวงการคลังไทยและสหรัฐอเมริกาในการพัฒนาโครงสร้างพื้นฐานไทย
นายพรชัย ฐีระเวช ที่ปรึกษาด้านเศรษฐกิจการเงิน สำนักงานเศรษฐกิจการคลัง (สศค.) ในฐานะรองโฆษกกระทรวงการคลัง แถลงว่า นายอาคม เติมพิทยาไพสิฐ รัฐมนตรีว่าการกระทรวงการคลัง ได้แลกเปลี่ยนเอกสารกรอบความร่วมมือเพื่อส่งเสริมการระดมทุนและการสร้างตลาดทุนเพื่อโครงสร้างพื้นฐานไทย – สหรัฐอเมริกา ซึ่งเป็นกรอบความร่วมมือระหว่างกระทรวงการคลังไทยและสหรัฐอเมริกาในการพัฒนาโครงสร้างพื้นฐานไทย กับ นาย Michael George DeSombre เอกอัครราชทูตสหรัฐอเมริกาประจำประเทศไทย ในโอกาสที่นาย Michael George DeSombre เข้าเยี่ยมคารวะ เมื่อวันที่ 27 ตุลาคม 2563 ณ กระทรวงการคลัง
กรอบความร่วมมือเพื่อส่งเสริมการระดมทุนและการสร้างตลาดทุนเพื่อโครงสร้างพื้นฐานไทย - สหรัฐอเมริกา มีวัตถุประสงค์เพื่อส่งเสริมการทำงานร่วมกันในการพัฒนาโครงสร้างพื้นฐาน กระตุ้นการระดมทุนจากภาคเอกชน ส่งเสริมการเติบโตของตลาดเงินและตลาดทุนสำหรับโครงสร้างพื้นฐาน ตลอดจนศึกษาถึงปัญหาและลดอุปสรรคเชิงนโยบาย กฎหมาย และกฎระเบียบต่อการเข้าถึงตลาดเงินและตลาดทุนของภาคเอกชนในการลงทุนโครงสร้างพื้นฐานในประเทศไทย โดยทั้งสองฝ่ายจะจัดตั้งคณะทำงานร่วม ประกอบด้วยผู้แทนของกระทรวงการคลังไทยและสหรัฐอเมริกา และหน่วยงานต่าง ๆ ที่เกี่ยวข้อง เพื่อแลกเปลี่ยนข้อมูล ความเชี่ยวชาญ และองค์ความรู้ ร่วมกำหนดแนวทางดำเนินการ และศึกษาถึงโอกาสการพัฒนาในมิติต่างๆ เพื่อพัฒนาโครงสร้างพื้นฐานในประเทศไทย ซึ่งสอดรับกับแผนยุทธศาสตร์ชาติ 20 ปี ด้านการสร้างความสามารถในการแข่งขัน และแผนพัฒนาเศรษฐกิจและสังคมแห่งชาติ ฉบับที่ 12 อีกทั้งจะเป็นประโยชน์ต่อการเสริมสร้างความเป็นหุ้นส่วนทางยุทธศาสตร์ระหว่างไทย - สหรัฐอเมริกาในอนุภูมิภาคเอเชียตะวันออกเฉียงใต้
ทั้งนี้ กระทรวงการคลังไทยและกระทรวงการคลังสหรัฐอเมริกา ได้ลงนามในกรอบความร่วมมือเพื่อส่งเสริมการระดมทุนและการสร้างตลาดทุนเพื่อโครงสร้างพื้นฐานไทย – สหรัฐอเมริกาดังกล่าว เมื่อวันที่ 22 กันยายน 2563 ทำให้ประเทศไทยเป็นอีกหนึ่งประเทศในภูมิภาคเอเชียที่ได้ลงนามในกรอบความร่วมมือดังกล่าวกับสหรัฐอเมริกา เช่นเดียวกับสาธารณรัฐสิงคโปร์ สาธารณรัฐเกาหลี และสาธารณรัฐสังคมนิยมเวียดนาม
สำนักนโยบายเศรษฐกิจระหว่างประเทศ สำนักงานเศรษฐกิจการคลัง
โทร. (02) 273-9020 ต่อ 3607

ที่มา : https://www.thaigov.go.th/news/contents/details/36251