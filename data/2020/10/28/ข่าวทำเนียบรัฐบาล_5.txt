รัฐบาลไทย-ข่าวทำเนียบรัฐบาล-นายกรัฐมนตรีชื่นชมเด็กนิสิตนักศึกษาถือเป็นพลังของแผ่นดินในวันข้างหน้า ทุกคนคือเสียงหนึ่งของคนไทย ของประเทศไทย  


วันอังคารที่ 27 ตุลาคม 2563
พิมพ์
นายกรัฐมนตรีชื่นชมเด็กนิสิตนักศึกษาถือเป็นพลังของแผ่นดินในวันข้างหน้า ทุกคนคือเสียงหนึ่งของคนไทย ของประเทศไทย
นายกรัฐมนตรีชื่นชมเด็กนิสิตนักศึกษาถือเป็นพลังของแผ่นดินในวันข้างหน้า ทุกคนคือเสียงหนึ่งของคนไทย ของประเทศไทย
วันนี้ (27 ต.ค.63) เวลา 21.25 น. ณ ห้องประชุมสภาผู้แทนราษฎร อาคารรัฐสภา ชั้น 2 ถนนสามเสน แขวงถนนนครไชยศรี เขตดุสิต กรุงเทพฯ  ในการประชุมร่วมกันของรัฐสภา ครั้งที่ 1 (สมัยวิสามัญ) พลเอก ประยุทธ์ จันทร์โอชานายกรัฐมนตรีและรัฐมนตรีว่าการกระทรวงกลาโหม กล่าวในฐานะนายกรัฐมนตรีและรัฐมนตรีว่าการกระทรวงกลาโหมที่รับผิดชอบงานหลายด้านว่า ตนก็ถูกโจมตีจากผู้ที่ไม่เห็นด้วยอยู่ตลอดเวลา ขอชี้แจงว่ารัฐบาลใช้ Big Data ในการบริหารราชการแผ่นดินในการใช้งบประมาณให้ลงตรงถึงประชาชนระดับฐานราก ให้สามารถดำรงชีวิตอยู่ได้อย่างเพียงพอ พยายามแก้ปัญหาทุกมิติอย่างค่อยเป็นค่อยไป คัดแยกตัวเลขผู้มีรายได้ในระดับต่าง ๆ เพื่อกำหนดมาตรการดูแลคนที่มีรายได้ที่แตกต่างกัน ซึ่งเป็นการแก้ปัญหาเศรษฐกิจฐานราก
นายกรัฐมนตรีกล่าวว่า ทุกคนทราบดีว่าเกิดอะไรขึ้นกับประเทศไทยขณะนี้ กรณีให้ตนลาออกเพราะบริหารประเทศล้มเหลว ขอให้มองย้อนไปในปี 2549 และปี 2557 ที่มีการชุมนุมมีใครลาออกหรือไม่ มีใครทำความผิดหรือไม่ ยืนยันตนเองก็รักลูกหลาน รักเด็ก นิสิตนักศึกษาทุกคนคือพลังของแผ่นดินในวันข้างหน้า ต้องสร้างความเข้าใจกันว่าบทบาทของใครอยู่ตรงไหน ใครที่จะเป็นผู้ชี้นำในทางที่ถูกต้องและสงบ ทุกคนคือเสียงหนึ่งของคนไทย ของประเทศไทย   นายกรัฐมนตรียังกล่าวยอมรับวันนี้โลกเปลี่ยน วอนอย่าฟังความข้างเดียว ทุกอย่างมีที่มา เช่น ชุดนักเรียน ทำให้เกิดการประหยัด ไม่มีการแข่งขันไม่มีความแตกต่างสำหรับทรงผม ก็เพื่อให้เกิดความปลอดภัยแก่เด็กนักเรียนนักศึกษา เป็นต้น
นายกรัฐมนตรีกล่าวถึงเรื่องการใช้โทรศัพท์ ใช้โซเชียลมีเดียในการขับเคลื่อน นั้น หน่วยงานที่เกี่ยวข้องได้ติดตามปรากฏข้อมูลข้อเท็จจริงที่ตรวจสอบได้ว่า ในการเผยแพร่ข้อความต่าง ๆ ในโทรศัพท์ มีผู้ที่โพสต์ครั้งแรก 200 คน อีกไม่กี่นาทีต่อมาขึ้นเป็น 50,000 คนจากแอคเคาน์เดิมที่แพร่หลายช่องทาง เป็นการใช้ระบบเอไอในการโพสต์ข้อมูลต่างๆ ทั้งสิ้น โดยข้อมูลดังกล่าวเป็นความร่วมมือจากผู้ให้บริการเครือข่ายโทรศัพท์ ไม่ได้เป็นการละเมิดสิทธิประชาชนยืนยันว่ารัฐบาลไม่เคยปิดกั้น แต่หากเป็นการละเมิดจนเกินไป ไม่สุภาพ สังคมก็รับไม่ได้ วันนี้สังคมมีปัญหา มีสิ่งที่ไม่ควรจะเผยแพร่ขึ้นในโทรศัพท์ทุกชั่วโมง
จากนั้น นายกรัฐมนตรีกล่าวขอบคุณสมาชิกรัฐสภา ทั้ง ส.ส.และ ส.ว. ที่ได้ร่วมแสดงความคิดเห็นและอภิปรายอย่างสร้างสรรค์ตลอด 2 วันที่ผ่านมา เพื่อหาทางออกของประเทศร่วมกัน
.............

ที่มา : https://www.thaigov.go.th/news/contents/details/36268