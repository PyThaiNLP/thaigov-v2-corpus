รัฐบาลไทย-ข่าวทำเนียบรัฐบาล-ขายหมด 1 ล้านหน่วยแล้ว!! สลากออมทรัพย์ ธอส. ชุดเกล็ดดาว หมวดที่ 1 เปิดขายหมวดที่ 2 วงเงิน 5,000 ล้านบาทต่อทันที เพื่อเร่งปล่อยสินเชื่อ Two-Gen


วันอังคารที่ 27 ตุลาคม 2563
พิมพ์
ขายหมด 1 ล้านหน่วยแล้ว!! สลากออมทรัพย์ ธอส. ชุดเกล็ดดาว หมวดที่ 1 เปิดขายหมวดที่ 2 วงเงิน 5,000 ล้านบาทต่อทันที เพื่อเร่งปล่อยสินเชื่อ Two-Gen
สลากออมทรัพย์ ธอส. ชุดเกล็ดดาว หน่วยละ 5,000 บาท ได้ลุ้นรางวัลสูงสุด 1 ล้านบาท ตลอด 24 เดือน จำหน่ายหมวดที่ 1 หมดแล้วทั้ง 1 ล้านหน่วย หรือคิดเป็นมูลค่า 5,000 ล้านบาท หลังเปิดจำหน่ายตั้งแต่วันที่ 20 ตุลาคม 2563
สลากออมทรัพย์ ธอส. ชุดเกล็ดดาว หน่วยละ 5,000 บาท ได้ลุ้นรางวัลสูงสุด 1 ล้านบาท ตลอด 24 เดือน จำหน่ายหมวดที่ 1 หมดแล้วทั้ง 1 ล้านหน่วย หรือคิดเป็นมูลค่า 5,000 ล้านบาท หลังเปิดจำหน่ายตั้งแต่วันที่ 20 ตุลาคม 2563 พร้อมประกาศเปิดจำหน่ายหมวดที่ 2 วงเงิน 5,000 ล้านาท ต่อทันทีอีก 1 ล้านหน่วย ซื้อสลากได้ผ่าน Application : GHB ALL หรือที่ทำการสาขาทั่วประเทศ และ ธอส. เตรียมนำเงินที่ได้จากการจำหน่ายสลากไปจัดทำเป็นผลิตภัณฑ์ “โครงการสินเชื่อบ้าน Two-Gen” เพื่อเป็นทางเลือกให้ประชาชนแบ่งเบาภาระค่าใช้จ่ายการผ่อนชำระรายเดือน ระยะเวลากู้นานสูงสุดไม่เกิน 70 ปีต่อไป
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) กล่าวว่า ตามที่ธนาคารได้เริ่มเปิดจำหน่าย สลากออมทรัพย์ ธอส. ชุดเกล็ดดาว หน่วยละ 5,000 บาท กรอบวงเงิน 15,000 ล้านบาท แบ่งออกเป็น 3 หมวด ๆ ละ 1 ล้านหน่วย ตั้งแต่วันอังคารที่ 20 ตุลาคม 2563 นั้น ล่าสุด ณ วันอังคารที่ 27 ตุลาคม 2563 เวลา 16.00 น. พบว่ามีลูกค้าประชาชนซื้อสลากออมทรัพย์ ธอส.ชุดเกล็ดดาว หมวดที่ 1 หมายเลข BA 1000000 – BA 1999999 หมดครบทั้ง 1 ล้านหน่วย หรือคิดเป็นมูลค่า 5,000 ล้านบาท เรียบร้อยแล้ว สะท้อนให้เห็นถึงความคุ้มค่าในการออม การลงทุน และความน่าสนใจของสลากออมทรัพย์ ธอส.ชุดเกล็ดดาว ซึ่งออมหน่วยละ 5,000 บาท แต่มีโอกาสในการถูกรางวัลที่ 1 มูลค่า 1 ล้านบาท/หมวด สูงถึง 0.0045% รวมถึงยังมีรางวัลอื่นๆ ที่ทำให้ผู้ออมมีโอกาสถูกรางวัลมากยิ่งขึ้น อาทิ รางวัลเลขท้าย 2 ตัว 3 ตัว รางวัลเลขสลับเลขท้าย 2 ตัว และรางวัลเลขสลับเลขท้าย 3 ตัว ซึ่งเป็นรางวัลที่ไม่เคยมีในสลากออมทรัพย์ที่ไหนมาก่อน ทั้งนี้ ธอส. ได้เปิดให้ผู้ที่สนใจซื้อสลากในหมวดที่ 2 จำนวนอีก 1 ล้านหน่วย ตั้งแต่หมายเลข BB 1000000 – BB 1999999 ต่อทันที โดยผู้ที่สนใจสามารถซื้อสลากได้ผ่าน 2 ช่องทาง คือ Application : GHB ALL หรือที่ทำการสาขาทั่วประเทศ และ ธอส. จะนำเงินที่ได้จากการจำหน่ายสลากในครั้งนี้ไปเร่งจัดทำเป็นผลิตภัณฑ์สินเชื่อบ้านอัตราดอกเบี้ยต่ำ เพื่อเป็นทางเลือกให้กับประชาชนในการแบ่งเบาภาระค่าใช้จ่ายในการผ่อนชำระรายเดือน โดยขยายระยะเวลาการกู้ได้นานสูงสุดไม่เกิน 70 ปี กับ “โครงการสินเชื่อบ้าน Two-Gen” ซึ่งจะเริ่มให้ยื่นกู้ในวันที่ 1 ธันวาคม 2563 ต่อไป
ทั้งนี้ สลากออมทรัพย์ ธอส. ชุดเกล็ดดาว อายุสลาก 2 ปี ผลตอบแทนหน้าสลาก 0.4% ต่อปี ออกรางวัลทุกเดือน รวม 24 ครั้ง แบ่งเป็น รางวัลที่ 1 มูลค่ารางวัลสูงถึง 1,000,000 บาท/หมวด รางวัลที่ 2 มูลค่า รางวัลละ 50,000 บาท จำนวน 4 รางวัล/หมวด รางวัลที่ 3 มูลค่ารางวัลละ 5,000 บาท จำนวน 20 รางวัล/หมวด รางวัลที่ 4 มูลค่ารางวัลละ 500 บาท จำนวน 20 รางวัล/หมวด รางวัลเลขท้าย 3 ตัว รางวัลละ 100 บาท รางวัลเลขสลับเลขท้าย 3 ตัว รางวัลละ 50 บาท รางวัลเลขท้าย 2 ตัว รางวัลละ 50 บาท และรางวัลเลขสลับเลขท้าย 2 ตัว รางวัลละ 20 บาท เริ่มออกรางวัลครั้งแรกวันที่ 16 พฤศจิกายน 2563 สอบถามรายละเอียดหรือติดตามข้อมูลข่าวสารของธนาคารเพิ่มเติมได้ที่ ธอส. ทุกสาขาทั่วประเทศ หรือ ศูนย์ลูกค้าสัมพันธ์ (Call Center) โทร 0-2645-9000 หรือ Facebook Fanpage ธนาคารอาคารสงเคราะห์ และ www.ghbank.co.th

ที่มา : https://www.thaigov.go.th/news/contents/details/36265