รัฐบาลไทย-ข่าวทำเนียบรัฐบาล-นายกรัฐมนตรีระบุคนรุ่นเก่ากับคนรุ่นใหม่ ต้องทำงานเพื่อสร้างอนาคตไปด้วยกัน ย้ำจะทำงานในหน้าที่ให้จบ พร้อมยืนยันไม่ได้ต้องการรักษาอำนาจ


วันอังคารที่ 27 ตุลาคม 2563
พิมพ์
นายกรัฐมนตรีระบุคนรุ่นเก่ากับคนรุ่นใหม่ ต้องทำงานเพื่อสร้างอนาคตไปด้วยกัน ย้ำจะทำงานในหน้าที่ให้จบ พร้อมยืนยันไม่ได้ต้องการรักษาอำนาจ
นายกรัฐมนตรีระบุคนรุ่นเก่ากับคนรุ่นใหม่ต้องทำงานเพื่อสร้างอนาคตไปด้วยกัน ย้ำจะทำงานในหน้าที่ให้จบ พร้อมยืนยันไม่ได้ต้องการรักษาอำนาจ
วันนี้ (27 ต.ค.63)  เวลา 10.22 น. ณ ห้องประชุมสภาผู้แทนราษฎร อาคารรัฐสภา ชั้น 2 ถนนสามเสน แขวงถนนนครไชยศรี เขตดุสิต กรุงเทพฯ  พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม กล่าวระหว่างการประชุมร่วมกันของรัฐสภา ครั้งที่ 1 (สมัยวิสามัญ) ยืนยันว่าไม่เคยพูดเรื่องการแบ่งชนชั้นระหว่างคนรุ่นเก่ากับคนรุ่นใหม่เลยสักครั้ง มีแต่บอกว่าคนรุ่นเก่ากับคนรุ่นใหม่ต้องทำงานไปด้วยกัน เพื่อจะสร้างอนาคตไปด้วยกัน โดยประวัติศาสตร์ ปัจจุบันและอนาคต เป็นสิ่งที่กำหนดความก้าวหน้าความยั่งยืนของประเทศไทย วันนี้เกิดการทำลายสถาบันครอบครัวในประเทศไทย ลูกไม่เคารพพ่อแม่ ลูกศิษย์ไม่เคารพครูอาจารย์ ซึ่งไม่มีใครอยากให้เกิดขึ้นในครอบครัว  เมื่อตนเข้ามาทำหน้าที่ ต้องทำงานในหน้าที่ให้จบ ยืนยันว่าไม่ได้ต้องการรักษาอำนาจไว้ให้นานที่สุด
นายกรัฐมนตรีกล่าวถึงกรณีที่สมาชิกไม่เคยพูดถึงเผด็จการรัฐสภาที่เกิดขึ้นมาก่อนหน้านั้น ซึ่งตนไม่ได้ยุ่งเกี่ยวกับการร่างรัฐธรรมนูญแห่งราชอาณาจักรไทย พ.ศ. 2560 ที่มีการตรวจสอบการถ่วงดุลที่เข้มข้น วันนี้อยากให้มีการแก้รัฐธรรมนูญ ก็ให้แก้กันไป ขออย่านำไปโยงเรื่องอื่น จะทำให้เกิดความเข้าใจผิด ที่ผ่านมามีการประกาศใช้ พรก.ฉุกเฉินมาทุกรัฐบาล
นายกรัฐมนตรียังฝากถึงทุกคน ขอให้อย่าลืมว่าประวัติศาสตร์คือปัจจุบันและอนาคต ประชาชนคนไทยทุกหมู่เหล่า ทุกเชื้อชาติ ทุกศาสนา ทุกสัญชาติ ที่อยู่ในประเทศไทยต้องรักประเทศไทย ซึ่งตนไม่บังคับใครแต่เป็นสิ่งที่ต้องตอบแทนบุญคุณแผ่นดิน มีหลายเรื่องเกิดขึ้นก่อนที่จะเข้ามารับหน้าที่ ทั้งการทุจริตมีหลักฐานเชิงประจักษ์ ขอให้สมาชิกได้ไปทบทวนว่าเกิดอะไรขึ้นในปี 2557 รวมทั้งก่อนหน้านั้นหลายปี และวันนี้ที่บ้านเมืองกำลังวุ่นวายอยู่เพราะอะไร
-------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/36253