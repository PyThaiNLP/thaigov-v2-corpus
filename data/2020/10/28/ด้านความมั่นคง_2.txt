รัฐบาลไทย-ข่าวทำเนียบรัฐบาล-‘จับกัง1’ห่วงคนงานไทยเรือล่มที่ไต้หวัน สั่งแรงงานจังหวัดนำทีมเยี่ยมญาติ ช่วยเหลือโดยด่วน


วันอังคารที่ 27 ตุลาคม 2563
‘จับกัง1’ห่วงคนงานไทยเรือล่มที่ไต้หวัน สั่งแรงงานจังหวัดนำทีมเยี่ยมญาติ ช่วยเหลือโดยด่วน
รัฐมนตรีว่าการกระทรวงแรงงาน ห่วงใยลูกเรือไทยที่ประสบเหตุเรือล่มนอกชายฝั่งเกาสง ของไต้หวัน สั่งการแรงงานจังหวัดนำทีมหน่วยงานในสังกัดลงพื้นที่เยี่ยมญาติแรงงานไทยถึงบ้าน ชี้แจงข้อมูลการให้ความช่วยเหลือด้านสิทธิประโยชน์ต่างๆ ที่จะได้รับตามขั้นตอน
เมื่อวันที่ 27 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้าการให้ความช่วยเหลือแรงงานไทยที่ประสบเหตุเรือล่มนอกชายฝั่งเกาสง ของไต้หวัน เมื่อวันที่ 23 ตุลาคมที่ผ่านมา จนทำให้มีผู้ได้รับบาดเจ็บ 2 ราย คือ นายวรเดช จันทอง อายุ 29 ปี เป็นชาวจังหวัดสุรินทร์ได้รับบาดเจ็บที่ศีรษะ และนายศิริพล โคตรศิริ อายุ 26 ปี เป็นชาวจังหวัดสมุทรปราการได้รับบาดเจ็บที่ข้อเท้าซ้าย ถูกนำส่งโรงพยาบาล Kaohsiung Medical University เพื่อรักษาตัวแล้ว นอกจากนี้ อีก 3 ราย คือ นายนัฐพล มีแก้ว อายุ 33 ปี เป็นชาวจังหวัดอุดรธานี นายธนศักดิ์ เด่นกระจ่าง อายุ 43 ปี เป็นชาวจังหวัดมุกดาหาร และนายพชรพล สายเบาะ อายุ 29 ปี เป็นชาวจังหวัดอุบลราชธานี อาการไม่หนักจึงพาไปพักที่โรงแรมกักตัว (State Quarantine) ส่วนแรงงานไทยที่เหลือ คือ นายธีระพงษ์ จันทะรส อายุ 49 ปี เป็นชาวกรุงเทพมหานคร นายอชิรวิชญ์ เฮงศิริ อายุ 23 ปี เป็นชาวจังหวัดพระนครศรีอยุธยา นายอรรณพ การสมดี อายุ 54 ปี เป็นชาวสกลนคร นายวิจารณ์ ธรณิศวรานนท์ อายุ 34 ปี เป็นชาวจังหวัดประจวบคีรีขันธ์ และนายฤทธิชัย สุกรี อายุ 31 ปี เป็นชาวจังหวัดนครปฐม รวมทั้งสิ้น 5 ราย เจ้าหน้าที่ทางการไต้หวันกำลังระดมการค้นหาอย่างเต็มที่ต่อไป
นายสุชาติ กล่าวต่อว่า ท่านนายกรัฐมนตรี พล.อ.ประยุทธ์ จันทร์โอชา ได้รับทราบข้อมูลดังกล่าวแล้วและมีความห่วงใยแรงงานไทยที่ได้รับบาดเจ็บและสูญหายจากเหตุการณ์ในครั้งนี้ ในวันนี้ผมจึงได้สั่งการให้แรงงานจังหวัดและหน่วยงานในสังกัดกระทรวงแรงงานในจังหวัดที่เป็นภูมิลำเนาของแรงงานไทยแต่ละคน ลงพื้นที่ไปพบญาติเพื่อเยี่ยมเยียนให้กำลังใจ และชี้แจงข้อมูลการให้ความช่วยเหลือด้านสิทธิประโยชน์ต่างๆที่จะได้รับตามขั้นตอนของกฎหมาย เช่น ให้สำนักงานประกันสังคมจังหวัดตรวจสอบสถานะความเป็นผู้ประกันตน ให้จัดหางานจังหวัดตรวจสอบความเป็นสมาชิกกองทุนเพื่อช่วยเหลือคนหางานไปทำงานในต่างประเทศ เพื่อให้การช่วยเหลือสิทธิประโยชน์ตามขั้นตอนของกฎหมาย เป็นต้น รวมทั้งการแจ้งความคืบหน้าการค้นหาแรงงานไทยที่เหลืออย่างใกล้ชิดต่อไปด้วย

ที่มา : https://www.thaigov.go.th/news/contents/details/36259