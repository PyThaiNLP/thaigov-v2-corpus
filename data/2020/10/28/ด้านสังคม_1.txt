รัฐบาลไทย-ข่าวทำเนียบรัฐบาล-โฆษก สธ.แนะนักท่องเที่ยวหน้าหนาว ระวังการใช้เครื่องทำน้ำอุ่นระบบแก๊ส


วันอังคารที่ 27 ตุลาคม 2563
โฆษก สธ.แนะนักท่องเที่ยวหน้าหนาว ระวังการใช้เครื่องทำน้ำอุ่นระบบแก๊ส
โฆษกกระทรวงสาธารณสุข แนะใช้เครื่องทำน้ำอุ่นระบบแก๊สอาบน้ำ ต้องเปิดช่องระบายอากาศ หรือแง้มประตู หากมีอาการวิงเวียน ปวดศีรษะ มึนงง หายใจลำบาก ได้กลิ่นแก๊สมากผิดปกติให้รีบออกจากห้องน้ำทันที
โฆษกกระทรวงสาธารณสุข แนะใช้เครื่องทำน้ำอุ่นระบบแก๊สอาบน้ำ ต้องเปิดช่องระบายอากาศ หรือแง้มประตู หากมีอาการวิงเวียน ปวดศีรษะ มึนงง หายใจลำบาก ได้กลิ่นแก๊สมากผิดปกติให้รีบออกจากห้องน้ำทันที
วันนี้ (27 ตุลาคม 2563) แพทย์หญิงพรรณประภา ยงค์ตระกูล โฆษกกระทรวงสาธารณสุข ให้สัมภาษณ์ว่า ในช่วงนี้ ประชาชนมีการเดินทางท่องเที่ยว สัมผัสอากาศหนาวเย็น ตามภูเขา ดอยสูงซึ่งตามที่พัก รีสอร์ทในแหล่งท่องเที่ยวธรรมชาติ มักมีไฟฟ้าไม่เพียงพอ และใช้เครื่องทำน้ำอุ่นระบบแก๊สหุงต้ม LPG หรือแก๊สโพรเพนเป็นเชื้อเพลิงในการผลิตน้ำร้อน หากแก๊สรั่วซึมออกมาในขณะอาบน้ำ หากสูดดมเข้าไปจะได้กลิ่น เกิดการระคายเคืองทางเดินหายใจ จมูก หลอดลม เยื่อบุตาอักเสบ และทำให้ปริมาณก๊าซออกซิเจนในปอดลดลง ส่งผลให้ปริมาณออกซิเจนในเลือดและเนื้อเยื่อต่าง ๆ ลดลงตามไปด้วย มีผลต่อระบบประสาทส่วนกลาง เกิดอาการหายใจสั้น หัวใจเต้นเร็ว มึนงง ปวดศีรษะ คลื่นไส้ อาเจียน ทรงตัวไม่อยู่ หากขาดออกซิเจนอยู่นาน อาจทำให้เกิดอาการชัก หมดสติ และเสียชีวิตได้
แพทย์หญิงพรรณประภากล่าวต่อว่า ในการใช้เครื่องทำน้ำอุ่นระบบแก๊ส ขอให้เปิดพัดลมดูดอากาศทุกครั้ง กรณีไม่มีพัดลมดูดอากาศให้แง้มประตูไว้ และเปิดประตูห้องน้ำทิ้งไว้อย่างน้อย 20 นาทีก่อนที่คนต่อไปจะใช้ห้องน้ำ หากได้กลิ่นแก๊สมากผิดปกติ หรือมีอาการหน้ามืด วิงเวียน คลื่นไส้อาเจียน ให้รีบออกจากห้องน้ำทันที ส่วนผู้ที่มีโรคประจำตัว โดยเฉพาะผู้ป่วยโรคหัวใจ โรคโลหิตจาง หอบหืด ถุงลมโป่งพอง ความดันโลหิตสูง เป็นกลุ่มเสี่ยงมีโอกาสเสียชีวิตสูง ต้องเตรียมยาที่ใช้ประจำตัวติดตัวไปด้วยเสมอ
**************************  27 ตุลาคม 2563

ที่มา : https://www.thaigov.go.th/news/contents/details/36262