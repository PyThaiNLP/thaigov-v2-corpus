รัฐบาลไทย-ข่าวทำเนียบรัฐบาล-นายกฯ สั่งเร่งรัดการพัฒนาด้านคมนาคมขนส่งในภาคอีสาน เพื่อความกินดี อยู่ดี มีความสุข


วันอาทิตย์ที่ 25 ตุลาคม 2563
พิมพ์
นายกฯ สั่งเร่งรัดการพัฒนาด้านคมนาคมขนส่งในภาคอีสาน เพื่อความกินดี อยู่ดี มีความสุข
นายกฯ สั่งเร่งรัดการพัฒนาด้านคมนาคมขนส่งในภาคอีสาน เพื่อความกินดี อยู่ดี มีความสุข
เมื่อวันที่ 25 ต.ค. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชานายกรัฐมนตรีและ รมว.กลาโหม ได้สั่งการให้นายศักดิ์สยาม ชิดชอบ รมว.คมนาคม เร่งรัด กำกับ ติดตามการพัฒนาด้านการคมนาคมขนส่งในพื้นที่ภาคอีสาน ทั้งทางถนน ทางราง ทางน้ำและทางอากาศให้เกิดประโยชน์ด้านการคมนาคมได้อย่างเต็มศักยภาพ โดยมีโครงการสำคัญ ไม่ว่าจะเป็น 1.โครงข่ายการคมนาคมทางถนน ในการก่อสร้างมอเตอร์เวย์สายบางปะอิน-นครราชสีมา ระยะทาง 196 กิโลเมตร , มอเตอร์เวย์สายนครราชสีมา-ขอนแก่น ระยะทาง202 กิโลเมตร ,โครงการก่อสร้างสะพานมิตรภาพไทย-ลาวแห่งที่ 6 อุบลราชธานี-สาละวัน เพื่อกระตุ้นเศรษฐกิจการค้าชายแดน พร้อมบูรณาการพัฒนาโครงข่ายมอเตอร์เวย์กับไฟทางคู่และรถไฟความเร็วสูง
2.โครงข่ายคมนาคมทางราง ทั้งการก่อสร้างรถไฟความเร็วสูงสายกรุงเทพ-หนองคาย , ผลักดันการก่อสร้างรถไฟทางคู่ 9 เส้นทาง เพื่อช่วยให้การเดินทางเป็นไปด้วยความสะดวก ปลอดภัยและรวดเร็ว 3.โครงข่ายคมนาคมทางอากาศโดยพัฒนาท่าอากาศยานทั้ง 9 แห่งในภาคอีสาน แบ่งเป็น ท่าอากาศยานที่เชื่อมสู่ประเทศเพื่อนบ้าน 5 แห่ง  ส่งเสริมการท่องเที่ยวเมืองรอง 3 แห่ง รองรับการท่องเที่ยวเชิงกีฬา 1 แห่ง
น.ส.ไตรศุลี กล่าวว่า นอกจากนี้ นายกรัฐมนตรี ยังเน้นย้ำให้เร่งรัดการพัฒนาการคมนาคมขนส่งในพื้นที่ภาคอีสาน 3 จังหวัด ได้แก่ จ.ยโสธร จ. อำนาจเจริญ และ จ.มุกดาหาร โดยมีโครงการสำคัญ ไม่ว่าจะเป็น จ.อำนาจเจริญ ในการพัฒนาโครงข่ายถนน 7 โครงการ 235 กิโลเมตร พร้อมศึกษาเส้นทางรถไฟสายใหม่ช่วง วารินชำราบ-เลิงนกทา ส่วนจ.ยโสธร มีการพัฒนาโครงข่ายถนน 9 โครงการ 230 กิโลเมตร พร้อมศึกษาเส้นทางรถไฟสายใหม่ช่วงร้อยเอ็ด-ยโสธร-ศรีสะเกษ และ จ. มุกดาหาร มีการพัฒนาโครงข่ายถนน 7 โครงการ 128 กิโลเมตร เตรียมก่อสร้างเส้นทางรถไฟสายใหม่ ช่วงบ้านไผ่-มุกดาหาร-นครพนม และศึกษาความเป็นไปได้ในการก่อสร้างท่าอากาศยานมุกดาหารเพื่อรองรับการเดินทางจากภาคอีสานตอนกลางและประเทศเพื่อนบ้าน
น.ส.ไตรศุลี กล่าวว่า พล.อ.ประยุทธ์ฯ ยืนยันการพัฒนาโครงข่ายการคมนาคมภาคอีสาน จะส่งผลดีทางด้านเศรษฐกิจเพื่อให้ชาวอีสานกินดี อยู่ดี มีความสุข มีความมั่นคงมั่งคั่งและยั่งยืนต่อไป
..............

ที่มา : https://www.thaigov.go.th/news/contents/details/36196