รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 25 ตุลาคม 2563


วันอาทิตย์ที่ 25 ตุลาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 25 ตุลาคม 2563
ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 5 ราย เป็นผู้เดินทางจากต่างประเทศ (บาห์เรน 2 ราย, สหราชอาณาจักร 1 ราย, ฝรั่งเศส 1 ราย, สหรัฐอาหรับเอมิเรตส์ 1 ราย) ได้รับการคัดกรองที่ด่านควบคุมโรค กักตัวในสถานที่รัฐจัดให้ และในสถานก
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 25 ตุลาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 5 ราย เป็นผู้เดินทางจากต่างประเทศ (บาห์เรน 2 ราย, สหราชอาณาจักร 1 ราย, ฝรั่งเศส 1 ราย, สหรัฐอาหรับเอมิเรตส์ 1 ราย) ได้รับการคัดกรองที่ด่านควบคุมโรค กักตัวในสถานที่รัฐจัดให้ และในสถานกักตัวที่รัฐกำหนด มีผู้ป่วยกลับบ้านได้ 1 รายทำให้ผู้ป่วยกลับบ้านสะสม 3,530 ราย หรือคิดเป็นร้อยละ 94.49 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 147 ราย หรือร้อยละ 3.93 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,736 ราย
สำหรับผู้ติดเชื้อรายใหม่วันนี้ เป็นผู้ที่เดินทางมาจาก
บาห์เรน 2 ราย มีสัญชาติไทย เป็นเพศหญิง อายุ 36 ปี อาชีพพนักงานร้านสะดวกซื้อ และ 39 ปี อาชีพพนักงานนวด เดินทางถึงประเทศไทยวันที่ 18 ตุลาคม 2563 เข้ากักตัวในสถานที่รัฐจัดให้ (State Quarantine) ในจังหวัดชลบุรี ตรวจหาเชื้อวันที่ 22 ตุลาคม 2563 (วันที่ 4 ของการกักตัว) ทั้ง 2 ราย ผลพบเชื้อ ไม่มีอาการ
เข้ารับการรักษาที่โรงพยาบาลในจังหวัดชลบุรี ก่อนหน้านี้มีผู้ติดเชื้อจากเที่ยวบินเดียวกัน 3 ราย ทุกรายได้เข้าสู่ระบบกักตัวและรับการรักษาที่โรงพยาบาลตามระบบ
สหราชอาณาจักร 1 ราย เพศหญิง อายุ 52 ปี สัญชาติไทย อาชีพแม่บ้าน เดินทางถึงประเทศไทยวันที่19 ตุลาคม 2563 เข้ากักตัวในสถานที่รัฐจัดให้ (State Quarantine) ในจังหวัดชลบุรี ตรวจหาเชื้อวันที่ 22 ตุลาคม 2563 (วันที่ 3 ของการกักตัว) ผลพบเชื้อ ไม่มีอาการ เข้ารับการรักษาที่โรงพยาบาลในจังหวัดชลบุรี
ฝรั่งเศส 1 ราย เพศหญิง อายุ 60 ปี สัญชาติฝรั่งเศส เป็นนักท่องเที่ยว เดินทางถึงประเทศไทยวันที่ 22 ตุลาคม 2563 เข้ากักตัวในสถานที่รัฐกำหนด (Alternative State Quarantine) ในกรุงเทพมหานคร ตรวจหาเชื้อวันที่ 22 ตุลาคม 2563 (วันแรกของการกักตัว) ผลพบเชื้อ ไม่มีอาการ เข้ารับการรักษาที่โรงพยาบาลเอกชนในกรุงเทพมหานคร ซึ่งผู้เดินทางเป็นผู้รับผิดชอบค่าใช้จ่ายโดยคิดจากประกันโควิด 19 ที่ทำไว้ก่อนเดินทางเข้าประเทศ
สหรัฐอาหรับเอมิเรตส์ 1 ราย เพศหญิง อายุ 40 ปี สัญชาติไทย อาชีพแม่บ้าน เดินทางถึงประเทศไทยวันที่ 23 ตุลาคม 2563 ตรวจพบเข้าเกณฑ์เฝ้าระวังอาการ (PUI) ที่ด่านควบคุมโรคติดต่อระหว่างประเทศ ท่าอากาศยานสุวรรณภูมิ โดยมีอาการ ไอ เจ็บคอ จึงตรวจหาเชื้อ ผลพบเชื้อ เข้ารับรักษาที่โรงพยาบาลในจังหวัดสมุทรปราการ
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า สถานการณ์ทั่วโลกขณะนี้มีผู้ติดเชื้อสะสมเกือบ 43 ล้านราย โดยประเทศที่มีผู้ติดเชื้อสะสมสุด 3 อันดับแรก ได้แก่ สหรัฐอเมริกา 8,827,932 ราย, อินเดีย 7,863,892 ราย, บราซิล 5,381,224 ราย และยังคงมีแนวโน้มเพิ่มขึ้นอย่างต่อเนื่อง  ซึ่งจำนวนผู้ติดเชื้อที่ได้รับรายงานมีความเป็นไปได้ว่าน่าจะต่ำกว่าจำนวนผู้ติดเชื้อจริงค่อนข้างมาก โดยผู้ติดเชื้อประมาณร้อยละ 50 เป็นผู้ที่ไม่แสดงอาการ
สำหรับประเทศไทยตลอดระยะเวลาที่ผ่านมา สามารถควบคุมสถานการณ์การแพร่ระบาดได้ดี โดยมีกลไกสำคัญคือ อสม. ที่ช่วยสนับสนุนการทำงานของทีมแพทย์ พยาบาล เจ้าหน้าที่สาธารณสุข ลงพื้นที่เคาะประตูบ้านคัดกรองให้ความรู้ประชาชนในพื้นที่ทำให้ประเทศสามารถผ่านพ้นวิกฤติมาได้จนเป็นที่ยอมรับจากนานาชาติ แม้ว่าหลังจากนั้นประเทศไทยจะพบผู้ติดเชื้อที่เดินทางเข้าประเทศไทยหรือการติดเชื้อในประเทศบ้าง แต่ด้วยระบบการควบคุมโรคที่มีประสิทธิภาพสามารถนำผู้ติดเชื้อเข้าสู่ระบบรักษาที่รวดเร็ว และติดตามผู้สัมผัสเพื่อเฝ้าระวังโรคทำให้ไม่เกิดการแพร่เชื้อเป็นวงกว้าง
อย่างไรก็ตามระหว่างรอวัคซีนโควิด 19 สิ่งสำคัญที่สุดขณะนี้ที่ช่วยป้องกันการติดเชื้อโควิด 19 และโรคระบบทางเดินหายใจอื่นๆ ได้ คือการสวมหน้ากากผ้า/หน้ากากอนามัย เว้นระยะห่างระหว่างผู้อื่น เลี่ยงการนำมือสัมผัสบริเวณใบหน้า ตา จมูกปาก และล้างมือบ่อยๆ ด้วยเจลแอลกอฮอล์ หรือน้ำและสบู่บ่อยๆ จะช่วยให้ทุกคนปลอดภัย และเมื่อเข้าใช้บริการในสถานที่ต่างๆ ให้ลงทะเบียนเข้า-ออกผ่าน “ไทยชนะ” เพราะเมื่อหากพบผู้ติดเชื้อจะง่ายต่อการติดตามผู้สัมผัสมาเฝ้าระวังโรค จากมาตรการดังกล่าวจะช่วยให้วิถีชีวิต สังคม และเศรษฐกิจของประเทศสามารถเดินหน้าต่อไปได้
********************* 25 ตุลาคม 2563

ที่มา : https://www.thaigov.go.th/news/contents/details/36198