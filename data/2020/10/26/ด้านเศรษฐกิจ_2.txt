รัฐบาลไทย-ข่าวทำเนียบรัฐบาล-รมช.ธรรมนัส เดินหน้ามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) จ.แพร่ สร้างรายได้ให้แก่เกษตรกรและความเป็นอยู่ที่ดีขึ้น


วันอาทิตย์ที่ 25 ตุลาคม 2563
รมช.ธรรมนัส เดินหน้ามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) จ.แพร่ สร้างรายได้ให้แก่เกษตรกรและความเป็นอยู่ที่ดีขึ้น
รมช.ธรรมนัส เดินหน้ามอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) จ.แพร่ สร้างรายได้ให้แก่เกษตรกรและความเป็นอยู่ที่ดีขึ้น
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) แก่พี่น้องเกษตรกร พร้อมมอบเงินโครงการเยียวยาเกษตรกรชาวสวนลำไย ปี 2563 ณ ศูนย์ประชุมและแสดงศิลปะวัฒนธรรมล้านนาตะวันออกและกลุ่มประเทศอนุภูมิภาคลุ่มน้ำโขง GMS (กอเปา) จ.แพร่ ว่า หระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม มีความต้องการช่วยเหลือพี่น้องเกษตรกรลดความเหลื่อมล้ำทางสังคม และต้องการให้มีการใช้ที่ดินให้เกิดประโยชน์สูงสุด โดยการจัดหาที่ดินและจัดที่ดินให้แก่เกษตรกรผู้ไร้ที่ดินทำกิน หรือมีที่ดินเล็กน้อยไม่เพียงพอต่อการครองชีพ และให้ความช่วยเหลือในการพัฒนาอาชีพเกษตรกรรม ปรับปรุงทรัพยากร และปัจจัยการผลิต ตลอดจนการผลิตและการจำหน่ายผลผลิตทางการเกษตรให้เกิดผลดียิ่งขึ้น
ร้อยเอก ธรรมนัส กล่าวว่า ในวันนี้การมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ให้แก่เกษตรกร จำนวน 60 ราย 107 แปลง เนื้อที่ 610 ไร่ โดยกระทรวงเกษตรฯ จะเข้ามาดูแลและส่งเสริมการประกอบอาชีพอย่างครบวงจร เพื่อให้เกษตรกรนำไปใช้พัฒนาอาชีพและสร้างรายได้ สร้างแรงจูงใจในการประกอบอาชีพเกษตรกรรม และยกระดับคุณภาพของเกษตรกรเป็นไปตามเจตนารมณ์และนโยบายของรัฐบาล ในการเร่งแก้ไขปัญหาที่ดินให้แก่เกษตรกร
สำนักงานการปฏิรูปที่ดินจังหวัดแพร่ (ส.ป.ก. แพร่) มีพระราชกฤษฎีกากำหนดให้เป็นเขตปฏิรูปที่ดิน เนื้อที่ประมาณ 370,621 ไร่ และเป็นพื้นที่ดำเนินการ เนื้อที่ประมาณ 237,827 ไร่ ดำเนินการจัดที่ดินไปแล้ว 25,950 ราย36,314 แปลง เนื้อที่ประมาณ 230,375 ไร่ คงค้างดำเนินการจัดที่ดิน เนื้อที่ประมาณ 7,452 ไร่ ซึ่งปีงบประมาณ 2563 มีเกษตรกรได้รับคัดเลือกให้เข้าทำประโยชน์ในเขตปฏิรูปที่ดิน จำนวน 490 ราย 674 แปลง เนื้อที่ 4,545 ไร่

ที่มา : https://www.thaigov.go.th/news/contents/details/36197