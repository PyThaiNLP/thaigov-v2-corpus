รัฐบาลไทย-ข่าวทำเนียบรัฐบาล-“จับกัง 1” ติดตาม “บิ๊กป้อม” ลง พท สมุทรสงคราม สั่ง 5 เสือแก้ปัญหาความยากจนในพื้นที่


วันศุกร์ที่ 9 ตุลาคม 2563
“จับกัง 1” ติดตาม “บิ๊กป้อม” ลง พท สมุทรสงคราม สั่ง 5 เสือแก้ปัญหาความยากจนในพื้นที่
รัฐมนตรีว่าการกระทรวงแรงงาน ติดตามรองนายกรัฐมนตรี ลงพื้นที่สั่ง 5 เสือแรงงานลุยช่วยชาวบ้านสมุทรสงครามแก้ยากจน ลดความเหลื่อมล้ำ
วันที่ 9 ตุลาคม 2563 นายสุชาติ ชมกลิ่น รัฐมนตรีว่าการกระทรวงแรงงาน ติดตาม พล.อ.ประวิตร วงษ์สุวรรณ รองนายกรัฐมนตรี ลงพื้นที่จังหวัดสมุทรสงคราม ร่วมประชุมการเสนอแนวทางการแก้ไขปัญหาความยากจนและความเหลื่อมล้ำในระดับพื้นที่โดยการใช้ระบบบริหารจัดการข้อมูลจากระบบการพัฒนาคนแบบชี้เป้า (Thai People Map and Analytics Platform : TPMAP) ณ ศาลากลางจังหวัดสมุทรสงคราม ทั้งนี้ ได้รับฟังบรรยายสรุปผลการดำเนินงาน กระบวนการดำเนินงาน และผลสำเร็จของการดำเนินงานโครงการแก้ไขปัญหาความยากจนแบบบูรณาการจังหวัดสมุทรสงคราม ณ ห้องประชุม แม่กลอง ชั้น 5 ศาลากลางจังหวัดสมุทรสงคราม โดยมี ผู้ว่าราชการจังหวัดสมุทรสงครามให้การต้อนรับ และบรรยายสรุปผลการดำเนินงานของจังหวัดในภาพรวม พร้อมนี้ ผู้แทน สภาพัฒน์ฯ ได้กล่าวความเป็นมาของการแก้ไขปัญหาความยากจน และตัวแทนผู้นำชุมชนและครัวเรือนเป้าหมายกล่าวถึงการได้รับความช่วยเหลือจากจังหวัดสมุทรสงคราม
สำหรับสถานการณ์ด้านแรงงานของจังหวัดสมุทรสงคราม มีกำลังแรงงานที่มีงานทำ จำนวน 111,075 คน แบ่งเป็นแรงงานนอกระบบ 58,454 คน และแรงงานต่างด้าว จำนวน 15,256 คน ทั้งนี้ นายสุชาติฯ กำชับ 5 เสือแรงงานในพื้นที่ติดตามพร้อมให้ความช่วยเหลือประชาชนในพื้นที่ เพื่อให้การดำเนินช่วยเหลือและแก้ไขปัญหาความยากจนเป็นไปอย่างมีประสิทธิภาพและมีความต่อเนื่อง ตอบสนองต่อนโยบายของรัฐบาลที่ให้ความสำคัญกับการขจัดและแก้ไขปัญหาความยากจน ลดความเหลื่อมล้ำของประชาชนในประเทศ นำไปสู่การพัฒนาคนทุกช่วงวัยอย่างยั่งยืน

ที่มา : https://www.thaigov.go.th/news/contents/details/35835