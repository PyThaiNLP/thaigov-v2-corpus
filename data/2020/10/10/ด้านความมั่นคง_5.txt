รัฐบาลไทย-ข่าวทำเนียบรัฐบาล-​รมช.แรงงาน  ชี้ อสร.ผู้ทำคุณประโยชน์ต่อ ปชช. ในชุมชน


วันศุกร์ที่ 9 ตุลาคม 2563
พิมพ์
​รมช.แรงงาน  ชี้ อสร.ผู้ทำคุณประโยชน์ต่อ ปชช. ในชุมชน
- -
วันที่ 9 ตุลาคม 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน พร้อมด้วยร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ ลงพื้นที่ อ.เดชอุดม และ อ.นาจะหลวย จังหวัดอุบลราชธานี มอบป้ายผู้ทำคุณประโยชน์แก่อาสาสมัครแรงงาน (อสร) รวม 163 คน และพบปะแรงงานภาคการเกษตรกว่า 1,000 คน พร้อมจัดกิจกรรมบริการเคลื่อนที่ของหน่วยงานในสังกัดกระทรวงแรงงานทั้ง 5 หน่วยงานลงพื้นที่ในครั้งนี้ด้วย
ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน กล่าวว่า รัฐบาลภายใต้การนำของพลเอก ประยุทธ์ จันทร์โอชา นายกรัฐมนตรี มอบหมายให้รัฐมนตรีทุกกระทรวงลงพื้นที่พบปะประชาชน เพื่อรับฟังปัญหา อุปสรรค และข้อเสนอแนะต่างๆ ที่ต้องการให้ภาครัฐให้ความช่วยเหลือตามภารกิจของแต่ละกระทรวง ซึ่งในวันนี้ มีโอกาสมาพบกับแรงงานในเขตจังหวัดอุบลราชธานี จะนำข้อเสนอต่างๆ ไปหาแนวทางและมอบหมายให้หน่วยงานดำเนินการให้ความช่วยเหลือต่อไป โดยการลงพื้นที่ครั้งนี้ ได้จัดหน่วยบริการเคลื่อนที่แก่พี่น้องกลุ่มเกษตรกรด้วย ได้แก่ ให้คำแนะนำตำแหน่งงานว่าง การสมัครเป็นผู้ประกันตนตาม ม.40 ให้ความรู้ด้านความปลอดภัย และการรับสมัครฝึกอบรมเพื่อพัฒนาทักษะฝีมือ รวมถึงสาธิตอาชีพอิสระ ภารกิจต่างๆ ที่กระทรวงแรงงานมีบริการแก่แรงงานทุกกลุ่มเป้าหมาย จะมี อสร.ทำหน้าที่ในการประชาสัมพันธ์เผยแพร่ข้อมูลจากภาครัฐไปสู่ประชาชนในชุมชน ให้ได้รับทราบข้อมูลข่าวสารดังกล่าว รวมถึงเป็นสื่อกลางรับฟังข้อคิดเห็น ข้อเสนอแนะ ความต้องการในเรื่องต่างๆ แจ้งให้หน่วยงานในสังกัดกระทรวงแรงงานดำเนินการให้ความช่วยเหลือต่อไป วันนี้จึงมีการมอบป้ายผู้ทำคุณประโยชน์แก่ อสร. รวม 163 คน
“อาสาสมัครแรงงานที่อยู่ในชุมชน เป็นบุคคลสำคัญที่ทำหน้าที่ทั้งตัวแทนของภาครัฐ และตัวแทนของพี่น้องประชาชนในระดับพื้นที่ นำเสียงสะท้อนจากประชาชนให้ภาครัฐช่วยเหลือตั้งแต่ระบบฐานราก จะส่งผลให้การทำงานของภาครัฐสามารถตอบสนองความต้องการของประชาชนได้อย่างแท้จริง” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/35846