รัฐบาลไทย-ข่าวทำเนียบรัฐบาล-ปัญหาภาคบริการจากผลกระทบ Covid – 19 ในเกาะสมุย


วันศุกร์ที่ 9 ตุลาคม 2563
พิมพ์
ปัญหาภาคบริการจากผลกระทบ Covid – 19 ในเกาะสมุย
สรุปการตอบกระทู้ถามในการประชุมวุฒิสภา วันจันทร์ที่ ๑๔ สิงหาคม ๒๕๖๓
เรื่อง  ปัญหาภาคบริการจากผลกระทบ Covid – 19 ในเกาะสมุย
ผู้ตั้งกระทู้ถาม  นายเจตน์  ศริธรานนท์
ถาม  รัฐมนตรีว่าการกระทรงการท่องเที่ยวและกีฬา
ผู้ตอบ  รัฐมนตรีว่าการกระทรงการท่องเที่ยวและกีฬา
ผู้ถาม :  นายเจตน์  ศริธรานนท์ ถามกระทู้โดยสรุปดังนี้
ด้วยคณะกรรมาธิการการสาธารณสุข วุฒิสภา ได้ลงพื้นที่เกาะสมุย เมื่อวันที่ ๑๐ – ๑๒ กันยายน ๒๕๖๓ เพื่อรับฟังปัญหาผลกระทบจากการแพร่ระบาด Covid - 19 จากผู้ประกอบการในพื้นที่ดังกล่าว ซึ่งพบว่าราคาตั๋วเครื่องบินไปกลับเกาะสมุยมีราคาแพง ไม่เอื้ออำนวยต่อการท่องเที่ยว จึงควรมีการเจรจาต่อรองกับสายการบิน นอกจากนี้ เกาะสมุยยังมีผู้ประกอบการสปาและนวดแผนไทยที่ได้รับผลกระทบเป็นอย่างมาก ดังนั้น ควรเพิ่มธุรกิจสปาและนวดแผนไทยรวมเข้าไปในภาคบริการโรงแรมกับร้านอาหารด้วย ส่วนภาพรวมของประเทศได้มีการบริหารจัดการเกี่ยวกับ Covid - 19 ได้เป็นอย่างดีเป็นที่ยอมรับและสร้างความเชื่อมั่นต่อต่างชาติ อย่างไรก็ตาม การแพร่ระบาด Covid - 19 ส่งผลกระทบต่อผู้ประกอบการธุรกิจท่องเที่ยวซึ่งต้องพึ่งพาการท่องเที่ยวของชาวต่างชาติเป็นหลัก แม้ทุกภาคส่วนที่เกี่ยวข้องจะได้บูรณาการการทำงานร่วมกัน แต่ด้วยข้อจำกัดเรื่องงบประมาณอาจทำให้ประสิทธิภาพของการแก้ไขปัญหาลดน้อยลง ทั้งนี้ ภาครัฐได้กระตุ้นการท่องเที่ยวโดยจัดโครงการเราเที่ยวด้วยกันในช่วงระยะเวลาวันที่ ๑ กรกฎาคม - ๓๑ ตุลาคม ๒๕๖๓
ขอเรียนถามว่า ผลจากการดำเนินการโครงการดังกล่าวมีประสิทธิภาพและประสิทธิผลมากน้อยอย่างไร
ผู้ตอบ :  รัฐมนตรีว่าการกระทรงการท่องเที่ยวและกีฬา ตอบชี้แจงกระทู้โดยสรุปดังนี้
นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬาผู้ถูกตั้งกระทู้ถามตอบชี้แจงว่า ผลกระทบจาก Covid - 19 ในส่วนที่เกี่ยวข้องกับการท่องเที่ยวของประเทศเริ่มจากวันที่ ๒๕ มกราคม ๒๕๖๓ สาธารณรัฐประชาชนจีนประกาศปิดประเทศ นักท่องเที่ยวไม่สามารถเดินทางเข้าประเทศได้ ส่งผลกระทบต่อการท่องเที่ยวเป็นอย่างมาก เนื่องจากที่ผ่านมานักท่องเที่ยวจากสาธารณรัฐประชาชนจีนมีจำนวนมากประมาณร้อยละ ๒๗ ของนักท่องเที่ยวต่างชาติทั้งหมด ประกอบกับ ประเทศไทยได้ประกาศปิดประเทศในเดือนมีนาคม ๒๕๖๓ ส่งผลให้นักท่องเที่ยวต่างชาติไม่สามารถเดินทางเข้ามาในประเทศได้ ต่อมาเดือนมิถุนายน ๒๕๖๓ รัฐบาลได้เริ่มมีการส่งเสริมการท่องเที่ยวภายในประเทศโดยกระทรวงการท่องเที่ยวและกีฬาได้ของบประมาณสนับสนุนจากรัฐบาลเพื่อกระตุ้นการท่องเที่ยวส่งผลให้สถานการณ์การท่องเที่ยวดีขึ้นบ้าง อย่างไรก็ตาม ที่ผ่านมาภาคบริการธุรกิจท่องเที่ยวได้ขยายตัวเพื่อรองรับนักท่องเที่ยวต่างชาติ ทำให้ปัจจุบันผู้ประกอบการธุรกิจท่องเที่ยวได้รับผลกระทบเป็นอย่างมาก ทั้งนี้ รัฐบาลได้มีมาตรการเยียวยาช่วยเหลือ อาทิ มาตรการดอกเบี้ยต่ำการช่วยเหลือมัคคุเทศก์ ๓ เดือน เดือนละ ๕,๐๐๐ บาท การคืนเงินหลักประกันร้อยละ ๗๐ ให้กับบริษัททัวร์  อีกทั้ง กระทรวงการท่องเที่ยวและกีฬาได้พยายามหาช่องทางเพื่อเปิดรับนักท่องเที่ยว โดยได้เสนอแนวทางให้ภาคส่วนต่าง ๆ ที่เกี่ยวข้องพิจารณา โดยขณะนี้อยู่ระหว่างการเตรียมความพร้อมเพื่อรับนักท่องเที่ยวประกอบกับเตรียมมาตรการป้องกันการแพร่ระบาด Covid - 19 รวมทั้งใช้มาตรการกักตัว ๑๔ วัน สำหรับโครงการเราเที่ยวด้วยกัน จะมีการช่วยค่าห้องพัก ร้อยละ ๔๐ สูงสุดไม่เกิน ๓,๐๐๐ บาท ค่าเครื่องบิน ๑,๐๐๐ บาท ค่าอาหารต่อวัน ๖๐๐ บาท โดยเมื่อวันที่ ๓๑ สิงหาคม ๒๕๖๓ มีผู้ใช้สิทธิ์ไปแล้วประมาณ ๘๕๑,๐๐๐ คน นอกจากนี้ กระทรวงการท่องเที่ยวและกีฬา ได้เสนอขอขยายโครงการโดยให้บริษัทที่มีขนาดใหญ่ซื้อแพคเกจท่องเที่ยวเพื่อแจกให้ลูกค้าหรือพนักงาน อีกทั้งจะขอขยายระยะเวลาโครงการไปถึงเดือนธันวาคม ๒๕๖๓ และกรณีค่าตั๋วโดยสารเครื่องบินไปเกาะสมุย จะดำเนินการหารือกับกระทรวงคมนาคม พร้อมทั้งให้การท่องเที่ยวแห่งประเทศไทยไปเจรจาต่อรองกับสายการบิน ในส่วนสปาและนวดแผนไทยจะนำเสนอคณะรัฐมนตรี เพื่อเพิ่มในส่วนของอาหารจาก ๖๐๐ บาท เป็น ๙๐๐ บาท โดยจะรวมสปาและนวดแผนไทยเข้าไปในส่วนนี้ด้วย สำหรับภูเก็ตโมเดลจะรวม ๓ จังหวัด คือ ภูเก็ต กระบี่ (เกาะพีพี) สุราษฎร์ธานี (เกาะสมุย เกาะพะงัน เกาะเต่า เกาะนางยวน) และจะเปลี่ยนชื่อเป็นโครงการ Special Tourist Visa (STV) คือ การขอวีซ่าสำหรับนักท่องเที่ยวชาวต่างประเทศ ๙๐ วัน และสามารถต่อได้อีก ๑๘๐ วัน ซึ่งเป็นการท่องเที่ยวแบบพำนักระยะยาวที่จะรองรับนักท่องเที่ยวจากยุโรป นอกจากนี้ จากการลงพื้นที่จังหวัดภูเก็ตเพื่อรับฟังความคิดเห็นกรณีการเปิดรับนักท่องเที่ยวต่างชาติ และได้มีการรวบรวมข้อมูลเพื่อจะนำเสนอรายงานต่อนายกรัฐมนตรีต่อไป ทั้งนี้ กระทรวงการท่องเที่ยวและกีฬาจะมีการลงพื้นที่เกาะสมุยเพื่อสำรวจและรับฟังความเห็นเบื้องต้นต่อไป
(โปรดตรวจสอบการถาม-ตอบ กระทู้ถามที่เป็นทางการ จากสำนักงานเลขาธิการวุฒิสภาอีกครั้ง)

ที่มา : https://www.thaigov.go.th/news/contents/details/35829