รัฐบาลไทย-ข่าวทำเนียบรัฐบาล-ศบค.มท. สั่งการผู้ว่าฯ จังหวัดชายแดนประเทศมาเลเซียเพิ่มความเข้มงวดบริเวณจุดผ่านแดน พร้อมเน้นย้ำมาตรการป้องกันโรคสำหรับการจัดกิจกรรมด้านวัฒนธรรม


วันศุกร์ที่ 9 ตุลาคม 2563
พิมพ์
ศบค.มท. สั่งการผู้ว่าฯ จังหวัดชายแดนประเทศมาเลเซียเพิ่มความเข้มงวดบริเวณจุดผ่านแดน พร้อมเน้นย้ำมาตรการป้องกันโรคสำหรับการจัดกิจกรรมด้านวัฒนธรรม
ศบค.มท. สั่งการผู้ว่าฯ จังหวัดชายแดนประเทศมาเลเซียเพิ่มความเข้มงวดบริเวณจุดผ่านแดน พร้อมเน้นย้ำมาตรการป้องกันโรคสำหรับการจัดกิจกรรมด้านวัฒนธรรม
วันนี้ (9 ต.ค. 63) ศูนย์บริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) กระทรวงมหาดไทย (ศบค.มท.) เปิดเผยว่า ในการประชุมศูนย์ปฏิบัติการศูนย์บริหารสถานการณ์โควิด-19 (ศปก.ศบค.) เมื่อวันที่ 7 ต.ค. 63 ได้รับทราบปัญหาการแพร่ระบาดของโรคติดเชื้อไวรัสโคโรนา 2019 เป็นจำนวนมากในประเทศมาเลเซีย ซึ่งมีการตรวจพบผู้ติดเชื้อรายใหม่จากผู้อยู่อาศัยในประเทศและผู้ที่เดินทางกลับจากต่างประเทศเพิ่มสูงขึ้น รวมทั้งรับทราบปัญหากรณีการจัดแข่งขันกีฬาประเพณีเรือยาว ซึ่งมีการจัดการแข่งขันในหลายจังหวัดที่มีการละเลยการปฏิบัติตามมาตรการป้องกันโรคตามที่ทางราชการกำหนด จึงได้มอบหมายให้กระทรวงมหาดไทย กำชับจังหวัดและหน่วยงานที่เกี่ยวข้องเฝ้าระวัง ป้องกันและสกัดกั้นตามแนวทางปฏิบัติอย่างเคร่งครัด
นายฉัตรชัย พรหมเลิศ ปลัดกระทรวงมหาดไทย ในฐานะหัวหน้าผู้รับผิดชอบในการแก้ไขสถานการณ์ฉุกเฉินในส่วนที่เกี่ยวกับการสั่งการและประสานกับผู้ว่าราชการจังหวัดและผู้ว่าราชการกรุงเทพมหานคร ได้สั่งการไปยังผู้ว่าราชการจังหวัดดำเนินการ ดังนี้ 1) ให้ผู้ว่าราชการจังหวัดชายแดนด้านประเทศมาเลเซีย (นราธิวาส ยะลา สตูล สงขลา) เน้นย้ำหน่วยงานที่เกี่ยวข้องดำเนินการตามมาตรการและแนวทางปฏิบัติของการป้องกันโรคสำหรับผู้เดินทางเข้ามาในราชอาณาจักรการเดินทางเข้ามาในประเทศผ่านจุดผ่านแดนในพื้นที่รับผิดชอบโดยเคร่งครัด รวมทั้งเพิ่มความเข้มงวด เฝ้าระวัง ป้องกัน มิให้มีการลักลอบเดินทางเข้าประเทศของคนไทยและบุคคลจากประเทศเพื่อนบ้านอย่างผิดกฎหมายผ่านช่องทางธรรมชาติบริเวณชายแดน หากพบกรณีดังกล่าวให้ดำเนินการตามระเบียบ กฎหมายที่เกี่ยวข้องและมาตรการป้องกันโรคที่กระทรวงสาธารณสุขกำหนด และ 2) สำหรับการจัดแข่งขันกีฬาประเพณีเรือยาว หรือกิจกรรมทางวัฒนธรรม ประเพณีท้องถิ่น เทศกาลสำคัญที่มีการรวมตัวของคนจำนวนมาก/แออัด เช่น เทศกาลกินเจ และประเพณีลอยกระทง เป็นต้น ให้ผู้ว่าราชการจังหวัดทุกจังหวัดกำชับและเน้นย้ำหน่วยงานที่เกี่ยวข้องให้ความสำคัญกับการปฏิบัติตามมาตรการป้องกันโรคที่กระทรวงสาธารณสุขกำหนดอย่างเคร่งครัด

ที่มา : https://www.thaigov.go.th/news/contents/details/35857