รัฐบาลไทย-ข่าวทำเนียบรัฐบาล-รัฐบาลมอบของขวัญให้คนไทย ดูบอลระดับไทยลีกฟรีจนจบฤดูกาล กระตุ้นกีฬาฟุตบอลให้คึกคัก


วันศุกร์ที่ 9 ตุลาคม 2563
พิมพ์
รัฐบาลมอบของขวัญให้คนไทย ดูบอลระดับไทยลีกฟรีจนจบฤดูกาล กระตุ้นกีฬาฟุตบอลให้คึกคัก
รัฐบาลมอบของขวัญให้คนไทย ดูบอลระดับไทยลีกฟรีจนจบฤดูกาล กระตุ้นกีฬาฟุตบอลให้คึกคัก
วันนี้ (9 ตุลาคม 2563) เวลา 14.00 น. ณ ห้องคริสตัลฮอลล์ บี โรงแรมดิแอทธินี แบงค็อก กรุงเทพมหานคร นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย พล.ต.อ.ดร.สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทย ร่วมแถลงข่าวความร่วมมือโครงการ “รวมไทย SAVE บอลไทย 2020” หลังจากท่ีฟุตบอลไทยต้องหยุดแข่งขันเพราะพิษโควิด-19 ส่งผลให้วงการฟุตบอลไทยซบเซา รวมถึงนักเตะและผู้ประกอบธุรกิจกีฬาฟุตบอลขาดรายได้
รัฐมนตรีประจำสำนักนายกรัฐมนตรี กล่าวว่า ภาครัฐโดยการนำของ พลเอก ประยุทธ์ จันทร์โอชา นายกรัฐมนตรี ให้ความสำคัญและสนับสนุนกีฬาฟุตบอล และกีฬาทุกประเภทอย่างจริงจัง ความร่วมมือที่เกิดขึ้นในครั้งนี้ เป็นโอกาสดีที่คนไทยจะได้รับชมกีฬายอดนิยมจากช่องทีวีภาครัฐและเครือข่ายทีวีภาครัฐได้ฟรี ไม่มีค่าใช้จ่าย เป็นการแสดงให้เห็นถึงการประสานความร่วมมือระหว่างภาครัฐและเอกชน ที่ต้องการยกระดับฟุตบาลไทยให้เกิดความมั่นคง สร้างเงิน สร้างรายได้แก่ชุมชน รวมถึงเป็นการเปิดโอกาสให้แฟนบอลสามารถเข้าถึงกีฬาฟุตบอลได้อย่างใกล้ชิด
ด้าน พล.ต.อ.ดร.สมยศ พุ่มพันธุ์ม่วง นายกสมาคมกีฬาฟุตบอลแห่งประเทศไทย เปิดเผยว่า  จากสถานการณ์การแพร่ระบาดของไวรัสโควิด-19 ทำให้สมาคมกีฬาฟุตบอลแห่งประเทศไทย และบริษัท ไทยลีก มีความจำเป็นต้องเลื่อนโปรแกรมแข่งขันฟุตบอลไทยลีก แต่ที่ส่งผลกระทบต่อฟุตบอลไทยทั้งระบบ คือ การสิ้นสุดสัญญาลิขสิทธิ์การถ่ายทอดสดในเดือนตุลาคม 2563 ด้วยความร่วมมือของรัฐบาลโดยสำนักนายกรัฐมนตรี กรมประชาสัมพันธ์ รวมถึงเครือข่ายทีวีภาครัฐ ได้ยื่นมือเข้าช่วยเหลือ และสนับสนุนด้านลิขสิทธิ์การถ่ายทอดสดฟุตบอลไทยลีกตลอดฤดูกาลแข่งขัน 2563 โดยเริ่มตั้งแต่วันที่ 26 ตุลาคม 2563 เป็นต้นไป จะเป็นสิ่งสำคัญที่ช่วยให้วงการฟุตบอลสามารถก้าวต่อไปได้อย่างมั่นคง และจะทำให้บอลไทยกลับมาได้รับความนิยมอีกครั้ง
ในส่วนของ พลโท สรรเสริญ แก้วกำเนิด อธิบดีกรมประชาสัมพันธ์ กล่าวว่า กรมประชาสัมพันธ์ โดย NBT2HD มีความพร้อมในการถ่ายทอดสดฟุตบอลไทยลีก เนื่องจากมีสถานีโทรทัศน์อยู่ทั่วทุกภูมิภาคของประเทศ ทำให้สามารถครอบคลุมการถ่ายทอดสดในต่างจังหวัด ไม่ว่าจะเป็นทีมเหย้าหรือทีมเยือน และเชื่อมั่นว่าการถ่ายทอดสดการแข่งขันฟุตบอลครั้งนี้ จะทำให้คนไทยได้รับชมฟุตบอลอย่างมีอรรถรส ประกอบกับ เป็นเรื่องดีที่จะทำให้ประชาชนมารับชมช่อง NBT มากขึ้น โดยทาง NBT ได้เตรียมการผลิตรายการเพิ่มเติมที่เกี่ยวข้องกับฟุตบอล มีกูรูมาทำการวิเคราะห์ก่อนการแข่งขันในทุกสัปดาห์
----------------------------------

ที่มา : https://www.thaigov.go.th/news/contents/details/35856