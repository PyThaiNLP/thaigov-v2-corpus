รัฐบาลไทย-ข่าวทำเนียบรัฐบาล-"มุ่งมั่น พัฒนา ส่งเสริมอุตสาหกรรม นำสู่การพัฒนาอุตสาหกรรมป้องกันประเทศหรือ S-Curve 11 ตามนโยบายรัฐบาล"


วันศุกร์ที่ 9 ตุลาคม 2563
"มุ่งมั่น พัฒนา ส่งเสริมอุตสาหกรรม นำสู่การพัฒนาอุตสาหกรรมป้องกันประเทศหรือ S-Curve 11 ตามนโยบายรัฐบาล"
พลเอก ณัฐ อินทรเจริญ ปลัดกระทรวกลาโหม ร่วมเป็นเกียรติในงานวันคล้ายวันสถาปนากรมการอุตสาหกรรมทหาร ศูนย์การอุตสาหกรรมป้องกันประเทศและพลังงานทหาร ครบ ๖๗ ปี
โดยมี คุณรมิดา อินทรเจริญ นายกสมาคมภริยาข้าราชการสำนักงานปลัดกระทรวงกลาโหม รวมทั้งผู้ช่วยทูต ฝ่ายทหารสถานเอกอัครราชทูตจากมิตรประเทศ 12 ประเทศ อดีตผู้บังคับบัญชาระดับสูงของกระทรวงกลาโหม และผู้แทนจากหน่วยงานต่างๆ ร่วมแสดงความยินดี โดยมี พลโท เอกชัย หาญพูนวิทยา เจ้ากรมการอุตสาหกรรมทหาร ให้การต้อนรับและนำชมนิทรรศการผลิตภัณฑ์ด้านอุตสาหกรรมป้องกันประเทศ
​​กรมการอุตสาหกรรมทหาร ฯ เป็นหน่วยงานหลักของกระทรวงกลาโหมที่สนับสนุน พัฒนาและควบคุมอุตสาหกรรมป้องกันประเทศทั้งภาครัฐและเอกชนเพื่อการพึ่งพาตนเองมาตั้งแต่ปีพุทธศักราช ๒๔๙๖ นอกจากนี้ ยังดำเนินการอุตสาหกรรมที่เกี่ยวกับราชการทหารตามนโยบายของกระทรวงกลาโหม โดยประสานงานกับกระทรวงอื่น โดยเฉพาะงานที่เกี่ยวกับการอุตสาหกรรม ซึ่งเป็นปัจจัยสำคัญที่ใช้ในการทหาร พร้อมควบคุมและส่งเสริมกิจการขององค์การอุตสาหกรรมต่างๆ ร่วมกับทุกภาคส่วนในการดำเนินการร่วมกันให้นำพาประเทศไปสู่การพัฒนาอุตสาหกรรมป้องกันประเทศหรือ S-Curve 11 ตามนโยบายรัฐบาล
​นอกจากนี้ ปลัดกระทรวงกลาโหม ยังได้ขึ้นกล่าวแนวความคิดด้านอุตสาหกรรมป้องกันประเทศของกระทรวงกลาโหม โดยย้ำว่าเพื่อแสดงให้เห็นถึงเจตนารมย์ของรัฐบาลและกระทรวงกลาโหมในการที่จะส่งเสริมอุตสาหกรรมป้องกันประเทศให้มีผลผลิตออกมาเป็นรูปธรรมสอดคล้องกับยุทธศาสตร์ชาติ ตลอดจนเพิ่มประสิทธิภาพความพร้อมรบให้กับกองทัพ อันเป็นหลักประกันด้านความมั่นคง และเป็นไปตามหลักการพึ่งพาตนเอง เสริมสร้างขีดความสามารถทางด้านเศรษฐกิจ สร้างงาน สร้างรายได้ ให้กับประเทศต่อไป

ที่มา : https://www.thaigov.go.th/news/contents/details/35844