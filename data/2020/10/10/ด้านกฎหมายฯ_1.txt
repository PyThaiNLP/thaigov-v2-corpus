รัฐบาลไทย-ข่าวทำเนียบรัฐบาล-รมว.ยุติธรรม เปิดการอบรมหลักสูตร นบส.ปปส. รุ่นที่ ๒ เพื่อพัฒนาผู้บริหารให้เป็นผู้นำที่มีวิสัยทัศน์ ในการขับเคลื่อนยุทธศาสตร์ยาเสพติด


วันศุกร์ที่ 9 ตุลาคม 2563
รมว.ยุติธรรม เปิดการอบรมหลักสูตร นบส.ปปส. รุ่นที่ ๒ เพื่อพัฒนาผู้บริหารให้เป็นผู้นำที่มีวิสัยทัศน์ ในการขับเคลื่อนยุทธศาสตร์ยาเสพติด
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการฝึกอบรมหลักสูตร นักบริหารยุทธศาสตร์การป้องกันและปราบปรามยาเสพติดระดับสูง (นบส.ปปส.) รุ่นที่ ๒
ในวันพฤหัสบดีที่ ๘ ตุลาคม ๒๕๖๓ เวลา ๐๙.๓๐ น.
ณ ห้องประชุม ดร.สมศักดิ์ และคุณหญิงปัทมา ลีสวัสดิ์ตระกูล ชั้น ๒ อาคารสยามบรมราชกุมารี
สถาบันบัณฑิตพัฒนบริหารศาสตร์
นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดการฝึกอบรมหลักสูตร
นักบริหารยุทธศาสตร์การป้องกันและปราบปรามยาเสพติดระดับสูง (นบส.ปปส.) รุ่นที่ ๒
โดยมีว่าที่ร้อยตรี ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม
นายสามารถ เจนชัยจิตรวนิช ผู้ช่วยรัฐมนตรีประจำกระทรวงยุติธรรม
และนายนิยม เติมศรีสุข รองปลัดกระทรวงยุติธรรม เข้าร่วมฯ
หลักสูตรนี้มีวัตถุประสงค์เพื่อให้ผู้เข้ารับการอบรมได้แลกเปลี่ยนวิสัยทัศน์
ความคิดและประสบการณ์การบริหารงาน ตลอดจนเกิดการสร้างเครือข่าย
ประสานการทำงานร่วมกันอย่างมีเอกภาพ
ทั้งนี้ การอบรมได้รับความร่วมมือจากสถาบันบัณฑิตพัฒนบริหารศาสตร์ (นิด้า)
เป็นผู้ดูแลด้านเนื้อหา หลักสูตรมุ่งเน้นในเรื่องยาเสพติดและการบริหารจัดการองค์กรทั้งภาคทฤษฏี ภาคปฏิบัติ
ผู้เข้าร่วมอบรมฯ ประกอบด้วย ข้าราชการระดับสูงของหน่วยงานภาครัฐ ซึ่งเป็นข้าราชการพลเรือน ตุลาการ อัยการ ทหาร ตำรวจ
และผู้บริหารระดับสูงขององค์กรภาคธุรกิจเอกชน รวมทั้งสิ้น ๔๕ คน
โอกาสนี้ รัฐมนตรีว่าการกะทรวงยุติธรรม กล่าวใจความสำคัญตอนหนึ่งว่า
เนื่องจากปัญหายาเสพติด เป็นปัญหาที่รัฐบาลไทยและนานาประเทศทั่วโลก รวมถึงองค์การสหประชาชาติ
ได้ให้ความสำคัญเป็นอย่างมาก เป็นปัญหาของมวลมนุษยชาติที่ต้องได้รับการแก้ไขอย่างเร่งด่วน
เนื่องจากเป็นรากเหง้าของปัญหาทุกอย่างและยังเชื่อมต่อกับปัญหาอื่นอีกมากมาย
เช่น อาชญากรรมข้ามชาติ การสาธารณสุข การก่อการร้าย การคอร์รัปชั่น และเป็นภัยคุกคามด้านความมั่นคงของชาติ
ลดทอนศักยภาพของประเทศ ทั้งทางเศรษฐกิจและสังคมในภาพรวม ไม่เพียงแต่ในประเทศเท่านั้น
ทุกภูมิภาคทั่วโลกก็กำลังเผชิญกับปัญหานี้อยู่ รวมทั้งมีการผลิตและแพร่ระบาดเพิ่มสูงขึ้น
โดยเฉพาะอย่างยิ่งสารออกฤทธิ์ต่อจิตและประสาทชนิดใหม่ๆ หรือ NPS
และสืบเนื่องจากการประชุมสมัชชาสหประชาชาติสมัยพิเศษ ว่าด้วยปัญหายาเสพติดโลก ค.ศ. ๒๐๑๖
ชี้แนะการมองปัญหายาเสพติด และกำหนดแนวทางแก้ไขแนวใหม่แบบองค์รวมสำหรับประเทศสมาชิก
เพื่อนำไปประยุกต์ใช้อย่างเหมาะสมกับบริบทของแต่ละประเทศ
อีกทั้งทุกท่านถือเป็นกลไกสำคัญในการขับเคลื่อนนโยบายและยุทธศาสตร์
ของหน่วยงาน และภาคีเครือข่ายเพื่อให้เกิดผลสัมฤทธิ์สูงสุด
โดยสามารถนำความรู้และประสบการณ์ไปประยุกต์ใช้
ให้เกิดประโยชน์ต่อองค์กร เพื่อสร้างเครือข่ายการป้องกัน และแก้ไขปัญหายาเสพติด
เพื่อประโยชน์สุขของประชาชน และความมั่นคงของประเทศต่อไป

ที่มา : https://www.thaigov.go.th/news/contents/details/35824