รัฐบาลไทย-ข่าวทำเนียบรัฐบาล-รัฐมนตรีเกษตรฯ ตรวจเยี่ยมด่านผ่านแดนบ้านเขาดิน จ.สระแก้ว 


วันศุกร์ที่ 9 ตุลาคม 2563
รัฐมนตรีเกษตรฯ ตรวจเยี่ยมด่านผ่านแดนบ้านเขาดิน จ.สระแก้ว
รัฐมนตรีเกษตรฯ ตรวจเยี่ยมด่านผ่านแดนบ้านเขาดิน จ.สระแก้ว เล็งยกระดับเป็นจุดส่งออกสินค้า ลดการแออัดจากด่านคลองลึก อรัญประเทศ
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ กล่าวภายหลังลงพื้นที่ตรวจเยี่ยมจุดผ่านแดนบ้านเขาดิน อ.คลองหาด จ.สระแก้ว ว่า จังหวัดสระแก้ว ตั้งอยู่ภาคตะวันออกของประเทศ ติดกับประเทศกัมพูชา ด้านทิศเหนือติดกับ จ.นครราชสีมา จ.บุรีรัมย์ ทิศใต้ติดกับ จ.จันทบุรี ทิศตะวันตกติดกับ จ.ปราจีนบุรี และ จ.ฉะเชิงเทรา มีพรมแดนติดกับประเทศกัมพูชาเป็นเขตแดนทางบกมีความยาวทั้งสิ้น 165 กิโลเมตร มีช่องทางการนำเข้า และส่งออกสินค้ารวม 5 แห่ง โดยแยกเป็นจุดผ่านแดนถาวร 2 แห่ง และจุดผ่อนปรน 3 แห่ง โดยจุดผ่านแดนบ้านเขาดินได้รับการยกระดับเป็นจุดผ่านแดนถาวร เมื่อเดือนกุมภาพันธ์ 2562
นายประภัตร กล่าวต่อไปว่า การลงพื้นที่ในครั้งนี้ ได้หารือร่วมกับ นายเกียรติศักดิ์ จันทรา ผู้ว่าราชการจังหวัดสระแก้วและหัวหน้าส่วนราชการที่เกี่ยวข้อง เพื่อแก้ไขปัญหาเร่งด่วนในพื้นที่ โดยเฉพาะภาคการเกษตร เนื่องจากเกษตรกรผู้ปลูกอ้อย และมันสำปะหลัง ได้รับผลกระทบจากสถานการณ์การระบาดของโรคโควิด 19 ทำให้เกิดการขาดแคลนแรงงานกัมพูชาในการเก็บเกี่ยวผลผลิต ส่งผลให้มีต้นทุนสูงจากเดิม ดังนั้นจึงได้ประสานความร่วมมือกันในการสำรวจสถานที่ที่เหมาะสมเพื่อเตรียมความพร้อมให้เป็นสถานที่ควบคุมโรคแห่งรัฐ (State Quarantine) และขอความร่วมมือกับผู้ประกอบการที่จะนำแรงงานเข้ามาให้ปฏิบัติตามกฎอย่างเคร่งครัด ซึ่งแรงงานเป็นเรื่องจำเป็นจึงต้องเร่งรัดดำเนินการให้ทันก่อนช่วงฤดูเก็บเกี่ยวผลผลิตคือต้นเดือนพฤศจิกายน
นายประภัตร กล่าวเพิ่มเติมว่า นอกจากนี้ ได้หารือกันในการยกระดับด่านผ่านแดนบ้านเขาดินให้เป็นจุดส่งออกสินค้าที่สำคัญส่งเสริมให้มีสินค้าหลากหลายประเภท เพื่อลดการแออัดของจุดผ่านแดนถาวรบ้านคลองลึก อ.อรัญประเทศจ.สระแก้ว รวมถึงพัฒนา ระบบสาธารณูปโภคต้องมีความสมบูรณ์รองรับนักท่องเที่ยวและผู้มาใช้บริการได้ หากสามารถพัฒนาพื้นที่ดังกล่าวได้จะเป็นประโยชน์อย่างยิ่งให้กับประชาชนในพื้นที่
ทั้งนี้ การค้าชายแดนระหว่างไทย-กัมพูชา ณ จุดผ่านแดนถาวรบ้านเขาดิน ปี 2563 มียอดส่งออกสุกรมีชีวิตจำนวน482,014 ตัว มูลค่า 2,513,159,750 บาท นำเข้าข้าวโพด 100,437,500 กิโลกรัม มูลค่า 703,182,592 บาท นำเข้าเมล็ดถั่วเหลือง 17,937,500 กิโลกรัม มูลค่า 269,067,438 บาท นำเข้ามันสำปะหลัง  575,179,400 กิโลกรัม มูลค่า2,761,113,223 บาท

ที่มา : https://www.thaigov.go.th/news/contents/details/35838