รัฐบาลไทย-ข่าวทำเนียบรัฐบาล-กรมศุลกากรจัดพิธีบำเพ็ญกุศลและกิจกรรมน้อมรำลึก เนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร


วันศุกร์ที่ 9 ตุลาคม 2563
พิมพ์
กรมศุลกากรจัดพิธีบำเพ็ญกุศลและกิจกรรมน้อมรำลึก เนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
กรมศุลกากรจัดพิธีบำเพ็ญกุศลและกิจกรรมน้อมรำลึกเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยจัดพิธีทำบุญตักบาตร พระสงฆ์ และกิจกรรมเพื่อสังคม (CSR) โดยมีอธิบดีกรมศุลกากร เป็นประธานในพิธี
วันนี้ (9 ตุลาคม 2563) กรมศุลกากรจัดพิธีบำเพ็ญกุศลและกิจกรรมน้อมรำลึกเนื่องในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร โดยจัดพิธีทำบุญตักบาตร พระสงฆ์ และกิจกรรมเพื่อสังคม (CSR) โดยมีนายพชร อนันตศิลป์ อธิบดีกรมศุลกากร เป็นประธานในพิธี ณ ห้องโถงอาคาร 1 กรมศุลกากร
นายพชร อนันตศิลป์ อธิบดีกรมศุลกากร กล่าวว่า เนื่องในโอกาสวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เพื่อเป็นการร่วมแสดงความจงรักภักดีและน้อมรำลึกถึงพระมหากรุณาธิคุณที่หาที่สุดมิได้ กรมศุลกากรได้จัดพิธีบำเพ็ญกุศลโดยนิมนต์พระสงฆ์ 10 รูป จากวัดอัมพวัน ทำพิธีเจริญพระพุทธมนต์และรับบิณฑบาตจากผู้บริหารและเจ้าหน้าที่กรมศุลกากร
นอกจากนี้ยังจัดกิจกรรมเพื่อสังคม (CSR) “ศุลกากร สานสุข สู่ชุมชน” โดยมอบอุปกรณ์สำหรับป้องกันการแพร่ระบาด ของโรคติดเชื้อไวรัสโคโรนา 2019 (COVID-19) ดังนี้ เจลแอลกอฮอล์จำนวน 240 ขวด  ถุงมือยาง จำนวน 50,000 ชิ้น และเครื่องวัดอุณหภูมิร่างกาย จำนวน 10 เครื่อง ให้แก่ ศูนย์บริการสาธารณสุข 41 คลองเตย เพื่อใช้ประโยชน์ในการบริการด้านสาธารณสุขแก่สมาชิกชุมชนในเขตคลองเตย พร้อมมอบหน้ากากอนามัยและหน้ากากผ้าสำหรับเด็ก รวม 4,000 ชิ้น เจลแอลกอฮอล์ รวม 240 ขวด ถุงมือยาง รวม 40,000 ชิ้น เครื่องวัดอุณหภูมิร่างกาย รวมทั้งสิ้น 20 เครื่อง ให้แก่ โรงเรียนในสังกัดกรุงเทพมหานครเขตคลองเตย จำนวน 4 โรงเรียน ได้แก่ โรงเรียนชุมชนหมู่บ้านพัฒนา โรงเรียนวัดคลองเตย โรงเรียนวัดสะพาน และโรงเรียนศูนย์รวมน้ำใจ

ที่มา : https://www.thaigov.go.th/news/contents/details/35849