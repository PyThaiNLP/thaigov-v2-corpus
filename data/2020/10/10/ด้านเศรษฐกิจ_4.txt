รัฐบาลไทย-ข่าวทำเนียบรัฐบาล-ออมสิน ร่วมงาน “มหกรรมการเงินอุดรธานี ครั้งที่ 8” ชูสินเชื่อ GSB SMEs Startup No.1 ผ่อนล้านละ 1,700 บาท


วันศุกร์ที่ 9 ตุลาคม 2563
พิมพ์
ออมสิน ร่วมงาน “มหกรรมการเงินอุดรธานี ครั้งที่ 8” ชูสินเชื่อ GSB SMEs Startup No.1 ผ่อนล้านละ 1,700 บาท
เลขาธิการ ก.ล.ต. ร่วมเปิดบูธธนาคารออมสินภายในงานมหกรรมการเงินอุดรธานี ครั้งที่ 8 จัดขึ้นระหว่างวันที่ 9-11 ตุลาคม 2563 ณ อุดรธานีฮอลล์ ชั้น 4 เซ็นทรัลพลาซา อุดรธานี ซึ่งจัดบูธภายใต้แนวคิด “ธนาคารเพื่อสังคม”
นางพัชลีพร วรวิบูลย์สวัสดิ์ รองผู้อำนวยการธนาคารออมสิน ให้การต้อนรับ นางรื่นวดี สุวรรณมงคล เลขาธิการสำนักงานคณะกรรมการกำกับหลักทรัพย์และตลาดหลักทรัพย์ ประธานเปิดงานฯ นายนิติพัฒน์ ลีลาเลิศแล้ว รองผู้ว่าราชการจังหวัดอุดรธานี และ นายสันติ วิริยะรังสฤษฎ์ ประธานจัดงานมหกรรมการเงิน ให้เกียรติร่วมเปิดบูธธนาคารออมสินภายในงานมหกรรมการเงินอุดรธานี ครั้งที่ 8 จัดขึ้นระหว่างวันที่ 9-11 ตุลาคม 2563 ณ อุดรธานีฮอลล์ ชั้น 4 เซ็นทรัลพลาซา อุดรธานี ซึ่งจัดบูธภายใต้แนวคิด “ธนาคารเพื่อสังคม” ที่สะท้อนผ่านการให้บริการทางการเงินและกิจกรรมเพื่อดูแลสังคมของธนาคารออมสินมาอย่างต่อเนื่อง ได้แก่ บริการสินเชื่ออัตราดอกเบี้ยต่ำ ด้วยเงื่อนไขที่ผ่อนปรน ส่งเสริมกิจกรรมที่สร้างมูลค่าเพิ่มให้กับชุมชน สนับสนุนการประกอบอาชีพ และดูแลธุรกิจรายย่อยจนถึงระดับ SMEs ซึ่งปัจจุบันธนาคารฯ มุ่งให้ความช่วยเหลือผู้ได้รับผลกระทบจากการแพร่ระบาดโควิด-19
สำหรับในงานนี้ได้นำเสนอผลิตภัณฑ์ที่น่าสนใจ คือ สินเชื่อเพื่อธุรกิจ SMEs นำเสนอ สินเชื่อGSB SMEs Startup No.1 สำหรับธุรกิจใหม่ไม่เกิน 3 ปี หรือเปลี่ยนแปลงผลิตภัณฑ์ กระบวนการ หรือการตลาด มาแล้วไม่เกิน 3 ปี วัตถุประสงค์เพื่อเป็นทุนหมุนเวียนในกิจการ หรือลงทุนในสินทรัพย์ถาวร ให้กู้สูงสุด 10 ล้านบาท กรณีหลักทรัพย์ค้ำประกันมากกว่า 50% ดอกเบี้ยปีแรก 1.07% (ผ่อนล้านละ 1,700 บาทต่อเดือน) หลังจากนั้น คิดอัตราดอกเบี้ย MOR/MRR +1.50% (ปัจจุบันอัตราดอกเบี้ย MOR ของธนาคารฯ = 5.995% ต่อปี และ MRR = 6.245% ต่อปี) พร้อมกันนี้ นำเสนอ สินเชื่อเคหะ สำหรับผู้ที่ซื้อบ้านใหม่ หรือคอนโดมีเนียมใหม่ และทำประกันชีวิตเพื่อคุ้มครองสินเชื่อ อัตราดอกเบี้ยคงที่ 2.5% เป็นระยะเวลา 3 ปี ปีที่ 4 เป็นต้นไป คิดอัตราดอกเบี้ย MRR-1.50% ต่อปี พร้อมยกเว้นค่าบริการสินเชื่อและค่าจัดทำนิติกรรมสัญญา โดยลูกค้าต้องจัดทำนิติกรรมสัญญาให้แล้วเสร็จภายในวันที่ 30 ธันวาคม 2563

ที่มา : https://www.thaigov.go.th/news/contents/details/35845