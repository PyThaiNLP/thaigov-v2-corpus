รัฐบาลไทย-ข่าวทำเนียบรัฐบาล-สธ.เผยคำสั่งโรงพยาบาลพร้อมบริการประชาชนชุมนุมทางการเมืองเป็นมาตรการปกติ


วันพุธที่ 21 ตุลาคม 2563
สธ.เผยคำสั่งโรงพยาบาลพร้อมบริการประชาชนชุมนุมทางการเมืองเป็นมาตรการปกติ
กระทรวงสาธารณสุข ส่งหนังสือถึงโรงพยาบาลทั่วประเทศ เตรียมความพร้อมรับมือให้บริการประชาชนในสถานการณ์ชุมนุมเคลื่อนไหวทางการเมือง แจงเป็นการกำชับตามปกติ ส่วนการแสดงความคิดเห็นทางการเมือง บุคลากรสาธารณสุข ทำได้ในนามส่วนตัว ให้ระมัดระวังไม่อ้างอิงหน่วยงาน
กระทรวงสาธารณสุข ส่งหนังสือถึงโรงพยาบาลทั่วประเทศ เตรียมความพร้อมรับมือให้บริการประชาชนในสถานการณ์ชุมนุมเคลื่อนไหวทางการเมือง แจงเป็นการกำชับตามปกติ ส่วนการแสดงความคิดเห็นทางการเมือง บุคลากรสาธารณสุข ทำได้ในนามส่วนตัว ให้ระมัดระวังไม่อ้างอิงหน่วยงาน
วันนี้ (21 ตุลาคม 2563) ที่ทำเนียบรัฐบาล กทม.นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึงคำสั่งกระทรวงสาธารณสุข ลงวันที่ 20 ตุลาคม 2563 เรื่อง การให้หน่วยงานในสังกัด  เตรียมพร้อมรับเหตุจากการชุมนุม ว่า เป็นมาตรการปกติที่ต้องเตรียมพร้อมไว้ก่อน ทั้งการปฐมพยาบาล การสำรองเลือด เพราะการประชุมขนาดเล็กกว่านี้ ยังต้องสั่งการให้เตรียมพร้อม เมื่อมีคนมาก โอกาสเกิดอุบัติเหตุสูงตามมาด้วย ในความคิดเห็นส่วนตัว ต้องการเห็นหมอ พยาบาลรอเก้อ เพราะไม่อยากให้เกิดเหตุร้ายขึ้น แต่ก็ขอให้ผู้ชุมนุมสวมหน้ากาก และพกเจลแอลกอฮอล์ติดตัว ที่ผ่านมาเมื่อมีการชุมนุม หากไม่ใช่แฟลชม็อบ กระทรวงสาธารณสุขได้ส่งหน่วยแพทย์ พยาบาล เข้าไปดูแลเรื่องสุขภาพตลอด  สำหรับการแสดงความคิดเห็นทางการเมืองเป็นสิทธิ์ที่สามารถทำได้ หากกระทำภายใต้กรอบกฎหมาย
ด้านนายแพทย์ธงชัย กีรติหัตยากร รักษาราชการแทนรองปลัดกระทรวงสาธารณสุข กล่าวว่า กระทรวงสาธารณสุขได้ทำหนังสือถึงผู้บริหารสังกัดกระทรวงสาธารณสุข ทั้งส่วนกลางและภูมิภาค กำชับใน 2 เรื่อง คือ การเตรียมความพร้อมให้บริการประชาชนที่อาจได้รับผลกระทบจากการชุมนุมเคลื่อนไหวทางการเมือง หากเกิดเหตุฉุกเฉินสามารถรองรับได้ เป็นการดำเนินการตามปกติ ไม่ใช่แค่การเคลื่อนไหวทางการเมือง เทศกาลปีใหม่ สงกรานต์ หรือเทศกาลต่างๆ ก็มีการออกหนังสือและซักซ้อมสถานการณ์เช่นเดียวกัน ถือเป็นบทบาทหน้าที่ของกระทรวงสาธารณสุขในการดูแลการเจ็บป่วยของประชาชน สำหรับพื้นที่กรุงเทพมหานคร มีศูนย์ปฏิบัติการภาวะฉุกเฉินฯ ที่บูรณาการการทำงานร่วมกันระหว่างกระทรวงสาธารณสุข และกรุงเทพมหานคร พร้อมรองรับการดูแลประชาชนเช่นกัน
ส่วนเรื่องที่ 2 การแสดงความคิดเห็นทางการเมือง ไม่ได้ห้ามในนามส่วนตัว เนื่องจากเป็นสิทธิส่วนบุคคล ไม่ควรใช้ตำแหน่งในหน่วยงานหรือองค์กร อาจกลายเป็นการดึงหน่วยงานองค์กรของทางราชการไปเกี่ยวข้องกับการเมือง ซึ่งมีระเบียบกฎหมายอยู่ว่า ข้าราชการต้องวางตัวเป็นกลางทางการเมือง จึงมีความเป็นห่วงบุคลากรทุกคน  ขอให้มีความระมัดระวัง
“การมีหนังสือกำชับดังกล่าวไม่ได้หมายความว่าจะต้องเกิดเหตุการณ์รุนแรงขึ้น แต่การเจ็บป่วยทั่วไปก็สามารถพบเจอได้ เช่น เป็นลม หมดสติ หรือเจ็บป่วยจากโรคประจำตัว จึงต้องมีการเตรียมความพร้อมในการช่วยเหลือดูแลประชาชน ส่วนการแสดงความคิดเห็นทางการเมือง ไม่ได้ห้าม แต่ในฐานะข้าราชการ ควรกระทำอย่างระมัดระวัง โดยเฉพาะผ่านทางสื่อโซเชียลมีเดียหรือสื่อออนไลน์ เนื่องจากอาจเข้าข่ายการกระทำที่ผิดกฎหมาย” นายแพทย์ธงชัยกล่าว
*********************************** 21 ตุลาคม 2563
**************************************

ที่มา : https://www.thaigov.go.th/news/contents/details/36134