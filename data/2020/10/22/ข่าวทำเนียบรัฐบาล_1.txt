รัฐบาลไทย-ข่าวทำเนียบรัฐบาล-นายกรัฐมนตรีร่วมกิจกรรมน้อมรำลึกเนื่องในวันคล้ายวันพระราชสมภพครบ 120 ปี สมเด็จพระศรีนครินทราบรมราชชนนี


วันพุธที่ 21 ตุลาคม 2563
พิมพ์
นายกรัฐมนตรีร่วมกิจกรรมน้อมรำลึกเนื่องในวันคล้ายวันพระราชสมภพครบ 120 ปี สมเด็จพระศรีนครินทราบรมราชชนนี
นายกรัฐมนตรีร่วมกิจกรรมน้อมรำลึกเนื่องในวันคล้ายวันพระราชสมภพครบ 120 ปี สมเด็จพระศรีนครินทราบรมราชชนนี
วันนี้ (21 ต.ค.63) เวลา  07.30 น. ณ อุทยานเฉลิมพระเกียรติสมเด็จพระศรีนครินทราบรมราชชนนี เขตคลองสาน กรุงเทพมหานคร พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และนางนราพร จันทร์โอชา ภริยา เป็นประธานในพิธีบำเพ็ญกุศลและทำบุญตักบาตรพระสงฆ์ในกิจกรรมน้อมรำลึกเนื่องในวันคล้ายวันพระราชสมภพครบ 120 ปี สมเด็จพระศรีนครินทราบรมราชชนนี โดยมีองคมนตรี ประธานรัฐสภา ประธานศาลฎีกา  คณะรัฐมนตรีและคู่สมรส อาทิ นายวิษณุ เครืองาม รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ นายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน พลเอกอนุพงษ์ เผ่าจินดา รัฐมนตรีว่าการกระทรวงมหาดไทย นายอาคม เติมพิทยาไพสิฐ รัฐมนตรีว่าการกระทรวงการคลัง นายดิสทัต โหตระกิตย์  เลขาธิการนายกรัฐมนตรี และหน่วยงานที่เกี่ยวข้องเข้าร่วมพิธี
เมื่อเดินทางถึงปะรำพิธี นายกรัฐมนตรีและภริยา จุดธูปเทียนบูชาพระรัตนตรัย จุดธูปเทียนเครื่องทองน้อยหน้าพระบรมฉายาลักษณ์สมเด็จพระศรีนครินทราบรมราชชนนี  สมเด็จพระราชาคณะ พระราชาคณะและพระสงฆ์ในพิธีเจริญพระพุทธมนต์ นายกรัฐมนตรีและภริยา  คณะรัฐมนตรี ประธานรัฐสภา ประธานศาลฎีกา  ถวายเครื่องไทยธรรม นายกรัฐมนตรีถวายผ้าไตร จำนวน  10 ไตร   พระสงฆ์สดับปกรณ์ พระสงฆ์อนุโมทนา ถวายอดิเรก นายกรัฐมนตรีกรวดน้ำรับพร จากนั้น นายกรัฐมนตรีและภริยาตักบาตรพระสงฆ์  กราบลาพระรัตนตรัยและถวายความเคารพหน้าพระบรมฉายาลักษณ์สมเด็จพระศรีนครินทราบรมราชชนนี ต่อจากนั้น  นายกรัฐมนตรีและภริยา  ประธานรัฐสภา  ประธานศาลฎีกา วางพานพุ่มดอกไม้สดหน้าพระราชานุสาวรีย์สมเด็จพระศรีนครินทราบรมราชชนนี เพื่อน้อมรำลึกเนื่องในวันคล้ายวันพระราชสมภพครบ 120 ปี สมเด็จพระศรีนครินทราบรมราชชนนี
โอกาสนี้ นายกรัฐมนตรีและภริยารับมอบต้นไม้ต้นพะยูงจากกรมป่าไม้ กระทรวงทรัพยากรธรรมชาติและสิ่งแวดล้อม  รวมทั้งจัดเตรียมกล้าไม้ ได้แก่ ต้นอินทนิล ต้นมะขาม ต้นพิลังกาสา ต้นกฤษณา ต้นพิกุล ต้นยางนา ต้นพุฒซ้อน และต้นคำมอกหลวง จำนวน 1,000 ต้น เพื่อมอบให้แก่ผู้เข้าร่วมงาน
ทั้งนี้ นายกรัฐมนตรียังได้มอบหมายให้นายวิษณุ เครืองาม รองนายกรัฐมนตรีและคณะรัฐมนตรีร่วมกิจกรรมปลูกต้นไม้เนื่องใน “วันรักต้นไม้ประจำปีของชาติ” เยี่ยมชมนิทรรศการและการให้บริการทางการแพทย์ โดยมูลนิธิถันยรักษ์ในพระราชูปถัมภ์สมเด็จพระศรีนครินทราบรมราชชนนี และมูลนิธิแพทย์อาสาสมเด็จพระศรีนครินทราบรมราชชนนี (พอ.สว.) รวมทั้ง เข้าชมบ้านจำลอง พิพิธภัณฑ์ A “ห้องสร้อยสังวาลย์สวรรค์” และพิพิธภัณฑ์ B “ห้องสร้างสรรค์สว่างไสว”
...............................................
กลุ่มประชาสัมพันธ์และเผยแพร่  สำนักโฆษก

ที่มา : https://www.thaigov.go.th/news/contents/details/36104