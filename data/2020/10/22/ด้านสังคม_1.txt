รัฐบาลไทย-รัฐบาล โดย กระทรวงกลาโหม เตรียมช่วยเหลือประเทศรอบบ้านป้องกัน COVID -19 ขอประชาชนร่วมเฝ้าระวังและไม่ประมาท


วันพุธที่ 21 ตุลาคม 2563
รัฐบาล โดย กระทรวงกลาโหม เตรียมช่วยเหลือประเทศรอบบ้านป้องกัน COVID -19 ขอประชาชนร่วมเฝ้าระวังและไม่ประมาท
พล.ท.คงชีพ ตันตระวาณิชย์ โฆษกกระทรวงกลาโหม เปิดเผยถึง สถานการณ์การแพร่ระบาดของ COVID -19 ปัจจุบันในประเทศรอบบ้านที่มีแนวโน้มขยายตัวมากขึ้น โดยเฉพาะประเทศเมียนมาร์ ซึ่งอาจส่งผลกระทบต่อการแพร่เชื้อกระจายเข้าไทยจนอาจยากแก่การควบคุม
รัฐบาล โดยกระทรวงกลาโหม ได้เล็งเห็นความสำคัญถึงความร่วมมือในภูมิภาค เพื่อต่อสู้กับการแพร่ระบาดของ COVID-19 จึงสนับสนุนงบประมาณให้ศูนย์แพทย์ทหารอาเซียน จัดหา “ห้องความดันลบ สำหรับผู้ป่วยติดเชื้อแบบเคลื่อนย้ายได้” จำนวน 20 ชุด สนับสนุนกิจการแพทย์ทหารของประเทศเพื่อนบ้าน 4 ประเทศ ประกอบด้วย เมียนมาร์ ลาว กัมพูชาและมาเลเซีย เพื่อใช้ในการควบคุมการแพร่กระจายเชื้อในโรงพยาบาล ซึ่งขณะนี้ อยู่ระหว่างการประสานงานในการขนส่งห้องความดันลบดังกล่าว ส่งมอบให้ประเทศเพื่อนบ้านบริเวณชายแดน เพื่อนำไปใช้ประโยชน์ต่อไป
ทั้งนี้ กระทรวงกลาโหม โดยกองกำลังป้องกันชายแดนของทุกเหล่าทัพ ยังคงประสานการทำงานร่วมกับทุกส่วนราชการในพื้นที่ชายแดนและพื้นที่ชั้นในอย่างใกล้ชิด ในการติดตามเฝ้าระวังควบคุมโรคอย่างเข้มข้นในทุกช่องทางผ่านแดนและช่องทางธรรมชาติตลอดแนวชายแดน ขณะเดียวกันต้องขอความร่วมมือประชาชน ตั้งอยู่ในความไม่ประมาทและให้ความร่วมมือกับมาตรการทางสาธารณสุขที่กำหนดต่อเนื่องกันไป

ที่มา : https://www.thaigov.go.th/news/contents/details/36123