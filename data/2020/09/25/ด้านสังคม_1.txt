รัฐบาลไทย-ข่าวทำเนียบรัฐบาล-ผู้บริหาร สธ. นำข้าราชการ วางพวงมาลาถวายราชสักการะพระบรมราชชนก ในวันมหิดล


วันพฤหัสบดีที่ 24 กันยายน 2563
ผู้บริหาร สธ. นำข้าราชการ วางพวงมาลาถวายราชสักการะพระบรมราชชนก ในวันมหิดล
รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข นำผู้บริหาร ข้าราชการ และบุคลากรสาธารณสุข  วางพวงมาลาถวายราชสักการะ ถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี
รองนายกรัฐมนตรีและรัฐมนตรีว่าการกระทรวงสาธารณสุข รัฐมนตรีช่วยว่าการกระทรวงสาธารณสุข นำผู้บริหาร ข้าราชการ และบุคลากรสาธารณสุข  วางพวงมาลาถวายราชสักการะ ถวายสดุดีสมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี เนื่องในวันมหิดล
วันนี้ (24 กันยายน 2563) ณ  บริเวณลานพระราชานุสาวรีย์ฯ กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข นายแพทย์สุขุม กาญจนพิมาย ปลัดกระทรวงสาธารณสุข นำคณะผู้บริหาร หัวหน้าส่วนราชการ ข้าราชการและบุคลากรในสังกัดกระทรวงสาธารณสุข รวมทั้งผู้แทนหน่วยงาน มูลนิธิ สมาคม องค์กรต่างๆ วางพวงมาลาถวายราชสักการะสมเด็จพระมหิตลาธิเบศร อดุลยเดชวิกรม พระบรมราชชนกและสมเด็จพระศรีนครินทราบรมราชชนนี บนแท่นฐานเดียวกัน และกล่าวถวายสดุดี เนื่องในวันมหิดล 24 กันยายน ซึ่งเป็นวันคล้ายวันสวรรคตของสมเด็จพระมหิตลาธิเบศร อดุลยเดชวิกรม พระบรมราชชนก
นายอนุทินกล่าวว่า เพื่อน้อมรำลึกถึงพระมหากรุณาธิคุณ เป็นการเทิดพระเกียรติของสมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี ในฐานะ “พระบิดาแห่งการแพทย์แผนปัจจุบัน” และ “พระมารดาแห่งการสาธารณสุขไทย” ที่ทรงมีคุณูปการอันใหญ่หลวงต่อปวงชนชาวไทยอย่างหาที่สุดมิได้ ในด้านการแพทย์ การสาธารณสุข ทรงทุ่มเทพระวรกาย พระสติปัญญา และทรัพย์สินส่วนพระองค์เข้าช่วยเหลือ ค้นคว้าหาแนวทางพัฒนางานด้านการแพทย์ การสาธารณสุข และการพยาบาล ให้เจริญก้าวหน้าอย่างมั่นคงเท่าเทียมนานาอารยประเทศ เสริมสร้างความอยู่ดีมีสุขให้กับประชาราษฎร์ โดยเฉพาะผู้เจ็บป่วยและผู้ด้อยโอกาส ให้มีคุณภาพชีวิตที่ดีขึ้น
นายอนุทินกล่าวต่อว่า ในนามผู้บริหาร ข้าราชการและบุคลากรสังกัดกระทรวงสาธารณสุข น้อมรำลึกถึงพระมหากรุณาธิคุณ และน้อมถวายพระเกียรติคุณของทั้งสองพระองค์ พร้อมปฏิญาณตนดำเนินรอยตามเบื้องพระยุคลบาท สืบสานพระราชปณิธานของทั้งสองพระองค์สืบไป
**********************************  24 กันยายน 2563

ที่มา : https://www.thaigov.go.th/news/contents/details/35364