รัฐบาลไทย-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 24 กันยายน 2563


วันพฤหัสบดีที่ 24 กันยายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 24 กันยายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 24 กันยายน 2563 สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 2 ราย เป็นผู้เดินทางจากสหรัฐเอมริกา ทุกรายเข้ากักตัวในสถานที่รัฐจัดให้ มีผ
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 24 กันยายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 2 ราย เป็นผู้เดินทางจากสหรัฐเอมริกา ทุกรายเข้ากักตัวในสถานที่รัฐจัดให้ มีผู้ป่วยกลับบ้านได้ 8 ราย ทำให้มีผู้ป่วยกลับบ้านสะสม 3,353 ราย หรือคิดเป็นร้อยละ 95.36 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 104 ราย หรือร้อยละ 2.96 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,516 ราย
สำหรับผู้ติดเชื้อรายใหม่วันนี้ เป็นผู้ที่เดินทางมาจาก
สหรัฐอเมริกา 2 ราย
รายที่ 1 เป็นชาย อายุ 38 ปี สัญชาติไทย อาชีพธุรกิจส่วนตัว เดินทางถึงประเทศไทย วันที่ 10 กันยายน 2563 เข้ากักตัวในสถานที่รัฐจัดให้ (State Quarantine) ที่กรุงเทพมหานคร พบเชื้อจากการตรวจครั้งที่ 2 วันที่ 23 กันยายน 2563 (วันที่ 13 ของการกักตัว) ไม่มีอาการ เข้ารับการรักษาที่โรงพยาบาลในกรุงเทพมหานคร
รายที่ 2 เป็นหญิง อายุ 54 ปี สัญชาติไทย อาชีพครูสอนภาษาอังกฤษ เดินทางถึงประเทศไทยวันที่ 17 กันยายน 2563 เข้ากักตัวในสถานที่รัฐจัดให้ (State Quarantine) ที่กรุงเทพมหานคร พบเชื้อจากการตรวจครั้งแรกวันที่ 21 กันยายน 2563 (วันที่ 4 ของการกักตัว) ไม่มีอาการ
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า สถานการณ์ของโรคโควิด 19 ทั่วโลกขณะนี้มีผู้ติดเชื้อสะสมกว่า 32 ล้านราย  และมีแนวโน้มเพิ่มขึ้นอย่างต่อเนื่อง โดยประเทศที่มีผู้ติดเชื้อสะสมสูงสุด 5 อันดับแรก ได้แก่ สหรัฐอเมริกา อินเดีย บราซิล รัสเซีย โคลัมเบีย สำหรับประเทศไทยอยู่ในอันดับที่ 135 ของโลก
ผู้ติดเชื้อรายใหม่ของประเทศไทยขณะนี้เป็นผู้ที่เดินทางมาจากต่างประเทศ ซึ่งกระทรวงสาธารณสุขร่วมกับหน่วยงานที่เกี่ยวข้อง เฝ้าระวังป้องกันในกลุ่มผู้เดินทางเข้าประเทศ ทั้งทางด่านพรมแดนและท่าอากาศยานตามมาตรการอย่างเข้มงวด สำหรับด่านพรมแดนได้เพิ่มความเข้มงวดในการเฝ้าระวังผู้ที่ลักลอบเข้าประเทศอย่างผิดกฎหมาย ซึ่งกลุ่มนี้ถือว่ามีความเสี่ยงสูงที่อาจนำเชื้อเข้ามาในประเทศไทย โดยหน่วยงานสาธารณสุขในพื้นที่ร่วมกับหน่วยงานด้านความมั่นคง กำนัน ผู้ใหญ่บ้าน อาสาสมัครสาธารรณสุขประจำหมู่บ้าน (อสม.) อาสาสมัครสาธารณสุขต่างด้าว (อสต.) และร่วมกันเฝ้าระวังป้องกันโรคในพื้นที่ชายแดน และในจังหวัดที่มีโรงงานอุตสาหกรรม เนื่องจากแรงงานที่ลักลอบเข้าประเทศอย่างผิดกฎหมายจะไม่ได้เข้าสู่ระบบการคัดกรอง เฝ้าระวัง ป้องกันควบคุมโรคตามมาตรการอาจนำเชื้อมาแพร่ให้กับคนในชุมชนได้ ขอให้ช่วยกันสังเกตอาการป่วยของตนเอง และคนรอบข้างอยู่เสมอ หากมีอาการ ไข้ ไอ เจ็บคอ น้ำมูก การรับรสและกลิ่นลดลง ภายหลังจากไปในสถานที่ชุมชน หรือสถานที่ที่มีความแออัด ขอให้ไปรับการตรวจรักษาที่โรงพยาบาลใกล้บ้านทันที
กระทรวงสาธารณสุขขอความร่วมมือทุกคนให้เคร่งครัดในมาตรการป้องกันตนเอง โดยเฉพาะในกลุ่มวัยรุ่น-วัยทำงาน ผู้ที่มีร่างกายแข็งแรง อย่าประมาท เพราะเมื่อติดเชื้อมักจะไม่แสดงอาการหรือแสดงอาการน้อย อาจเกิดการแพร่เชื้อให้กับผู้อื่นได้โดยไม่รู้ตัว ขอให้ใส่หน้ากากอนามัย/ หน้ากากผ้าทุกครั้งที่ออกจากบ้าน และทุกครั้งที่อยู่ในที่สาธารณะ ล้างมือบ่อยๆ เว้นระยะห่าง เลี่ยงสถานที่แออัด ลงทะเบียนเข้า-ออกสถานที่ที่ใช้บริการในแพลตฟอร์มไทยชนะทุกครั้ง เพราะเมื่อพบผู้ติดเชื้อจะสามารถใช้ข้อมูลติดตามผู้สัมผัส เพื่อเฝ้าระวัง ตรวจวินิจฉัย และป้องกันควบคุมโรคต่อไป
*************************  24 กันยายน 2563

ที่มา : https://www.thaigov.go.th/news/contents/details/35375