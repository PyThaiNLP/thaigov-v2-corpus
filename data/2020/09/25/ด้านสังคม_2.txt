รัฐบาลไทย-ข่าวทำเนียบรัฐบาล-ดีอีเอส เผยมีคำศาลสั่งปิดเว็บพนันแล้ว 1,202 เว็บไซต์


วันพฤหัสบดีที่ 24 กันยายน 2563
ดีอีเอส เผยมีคำศาลสั่งปิดเว็บพนันแล้ว 1,202 เว็บไซต์
ดีอีเอส เผยมีคำศาลสั่งปิดเว็บพนันแล้ว 1,202 เว็บไซต์
“พุทธิพงษ์” รุกต่อเนื่องนโยบายปิดเว็บพนันออนไลน์ จัดการประชุมหารือร่วมกันระหว่าง กสทช. ไอเอสพี และผู้ให้บริการมือถือทุกราย ติดตามความคืบหน้าเรื่องการระงับการเข้าถึงเว็บไซต์การพนันออนไลน์ มีคำสั่งศาลแล้ว 1,202 เว็บไซต์ พรุ่งนี้ (24 ก.ย.63) เตรียมเข้าแจ้งความร้องทุกข์ที่ บก.ปอท. เพื่อดำเนินคดีเนื้อหาออนไลน์ผิดกฎหมายในช่วงการชุมนุมที่ผ่านมา
นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวว่า วันนี้ (23 กันยายน 2563)  ได้มีการจัดการประชุมหารือร่วมกันระหว่าง คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) กับผู้ให้บริการอินเทอร์เน็ต (ไอเอสพี)  และผู้ให้บริการมือถือ (โอเปอร์เรเตอร์) ทุกราย เรื่องการระงับการเข้าถึงเว็บไซต์การพนันออนไลน์ เพื่อติดตามความคืบหน้าและหาข้อสรุปแนวทางการทำงานร่วมกันระหว่างทุกภาคส่วน เพื่อให้การทำงานในเรื่องนี้เป็นไปในทิศทางเดียวกัน โดยล่าสุดมีคำสั่งศาลสั่งปิดเว็บพนันออนไลน์แล้ว 1,202 เว็บไซต์ แบ่งเป็นก่อนหน้านี้ 982 เรื่อง และมีคำสั่งศาลเพิ่มมาอีกวานนี้ (22 ก.ย.63) จำนวน 220 เว็บไซต์ เป็นเว็บพนันทั้งหมด สำหรับเรื่องการจับ จะเป็นอำนาจหน้าที่ของทางตำรวจ กระบวนการสอบสวน ดำเนินคดี โดยที่ผ่านมาได้มีการจับกุมเว็บพนันได้ 20 คดี
“ขอความร่วมมือด้วยว่าเมื่อไอเอสพี/โอเปอเรเตอร์รายใดดำเนินการปิด/ปิดกั้นการเข้าถึงเว็บพนันออนไลน์ที่มีคำสั่งศาลออกมาแล้ว ช่วยเชื่อมโยงการอัพเดทเข้าสู่หน้า Landing page และขอบคุณทุกหน่วยงานที่เกี่ยวข้องให้แสดง Landing page เป็นอันเดียวกันสำหรับการร่วมกันแก้ไขปัญหาเว็บพนันออนไลน์” นายพุทธิพงษ์กล่าว
พร้อมย้ำด้วยว่า หลังจากแนบคำสั่งศาลแจ้งไปยังไอเอสพี และผู้ให้บริการมือถือแล้ว ได้มีการติดตามความคืบหน้าอย่างต่อเนื่อง โดยหากพบว่าไอเอสพี หรือค่ายมือถือรายใดไม่ดำเนินการปิดเว็บผิดกฎหมายเหล่านั้นภายใน 15 วันหลังได้รับคำสั่งศาล อาจมีความผิดตาม พ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ. 2560 มาตรา 27 ผู้ใดไม่ปฏิบัติตามคำสั่งของศาลหรือพนักงานเจ้าหน้าที่ที่สั่งตามมาตรา 18 หรือมาตรา 20 หรือไม่ปฏิบัติตามคำสั่งของศาลตามมาตรา 27 ต้องระวางโทษปรับไม่เกินสองแสนบาทและปรับเป็นรายวันอีกไม่เกินวันละห้าพันบาทจนกว่าจะปฏิบัติให้ถูกต้อง
สำหรับการติดตามดำเนินการร่วมกับกระทรวงฯ และ กสทช. เพื่อติดตามผู้กระทำความผิดกรณีการใช้สื่อสังคมออนไลน์กระทำผิดกฎหมาย ในช่วงการชุมนุมเมื่อวันที่ 19-20 ก.ย. ที่ผ่านมา กระทรวงฯ เตรียมเข้าแจ้งความร้องทุกข์กับกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (บก.ปอท.) ในวันที่ 24 ก.ย.นี้ โดยมุ่งดำเนินการกับผู้ที่นำเข้าข้อมูลคนแรกตาม พ.ร.บ.คอมพิวเตอร์ฯ มาตรา 14
นายพุทธิพงษ์ กล่าวว่า ส่วนกรณีที่บางแพลตฟอร์ม เช่น เฟซบุ๊ก ไม่ดำเนินการตามคำสั่งศาลในการปิดกั้น/ลบเนื้อหาผิดกฎหมาย ภายใน 15 วันหลังจากมีการแจ้งไปเป็นลายลักษณ์อักษรพร้อมแนบคำสั่งศาล ทางกระทรวงฯ ไม่ได้นิ่งนอนใจ โดยเตรียมรวบรวมข้อมูลและจำนวนยูอาร์แอลที่ยังไม่มีการลบ/ปิดกั้น จัดส่งให้เจ้าหน้าที่ตำรวจภายในวันที่ 24 ก.ย.นี้ เช่นกัน
ทั้งนี้ กระทรวงฯ ได้เปิดช่องทางให้ประชาชนถ้าประชาชนในการแจ้ง หากพบเห็นสื่อโฆษณาหรือโพสต์ชักชวนให้เล่นการพนันออนไลน์ สามารถแคปหน้าจอ พร้อมแจ้ง link หรือยูอาร์แอลเว็บนั้นๆ ส่งมาโดยตรงที่เพจ “อาสา จับตา ออนไลน์”ทาง inbox คลิก m.me/DESMonitor  จะมีเจ้าหน้าที่รับเรื่องตลอด 24 ชม. โดยจะนำข้อมูลเบาะแสส่งให้ตำรวจพิจารณาหาตัวผู้กระทำความผิดต่อไป ในส่วนของ ดีอีเอส เมื่อได้รับการยืนยันความผิดจากตำรวจแล้ว ก็จะดำเนินการปิดเว็บไซต์พนันดังกล่าวต่อไป
**************

ที่มา : https://www.thaigov.go.th/news/contents/details/35370