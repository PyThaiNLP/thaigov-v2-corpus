รัฐบาลไทย-ข่าวทำเนียบรัฐบาล-มท.1 มอบนโยบายการประชุมคณะกรรมการขับเคลื่อนไทยไปด้วยกันจังหวัดแม่ฮ่องสอน เน้นย้ำ ต้องเร่งแก้ไขปัญหาเพื่อเกิดผลประโยชน์สูงสุดกับพี่น้องประชาชน


วันศุกร์ที่ 25 กันยายน 2563
พิมพ์
มท.1 มอบนโยบายการประชุมคณะกรรมการขับเคลื่อนไทยไปด้วยกันจังหวัดแม่ฮ่องสอน เน้นย้ำ ต้องเร่งแก้ไขปัญหาเพื่อเกิดผลประโยชน์สูงสุดกับพี่น้องประชาชน
มท.1 มอบนโยบายการประชุมคณะกรรมการขับเคลื่อนไทยไปด้วยกันจังหวัดแม่ฮ่องสอน เน้นย้ำ ต้องเร่งแก้ไขปัญหาเพื่อเกิดผลประโยชน์สูงสุดกับพี่น้องประชาชน
วันนี้ (25 ก.ย. 63) เวลา 14.30 น. ที่ห้องประชุมขุนลุมประพาส ศาลากลางจังหวัดแม่ฮ่องสอน พลเอก อนุพงษ์ เผ่าจินดา รัฐมนตรีว่าการกระทรวงมหาดไทย เป็นประธานการประชุมคณะกรรมการขับเคลื่อนไทยไปด้วยกันระดับจังหวัด จังหวัดแม่ฮ่องสอน โดยมี นายอนุชา โมกขะเวส ที่ปรึกษารัฐมนตรีว่าการกระทรวงมหาดไทย นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย นายสุวพงศ์ กิตติภัทย์พิบูลย์ ผู้ว่าราชการจังหวัดแม่ฮ่องสอน คณะกรรมการขับเคลื่อนไทยไปด้วยกันระดับจังหวัด จังหวัดแม่ฮ่องสอน ผู้แทนผู้ประกอบการ และภาคประชาชน รวมจำนวน 150 คน ร่วมประชุม
พลเอก อนุพงษ์ เผ่าจินดา กล่าวว่า พลเอก ประยุทธ์ จันทร์โอชา นายกรัฐมนตรี ได้แต่งตั้งคณะกรรมการขับเคลื่อนไทยไปด้วยกัน โดยมอบหมายให้รับผิดชอบกำกับติดตามคณะกรรมการขับเคลื่อนไทยไปด้วยกันระดับจังหวัด และทุกส่วนราชการในพื้นที่จังหวัดเชียงใหม่ ลำพูน และแม่ฮ่องสอน ซึ่งในวันนี้ เป็นการประชุมคณะกรรมการขับเคลื่อนไทยไปด้วยกันระดับจังหวัด จังหวัดแม่ฮ่องสอน ซึ่งจะได้ติดตามการขับเคลื่อนงานของทุกส่วนราชการในจังหวัดแม่ฮ่องสอน และความต้องการของประชาชนและทุกภาคส่วนเพื่อนำเสนอรัฐบาลแก้ไขปัญหาต่อไป
นายอัครเดช วันไชยธนวงศ์ นายกองค์การบริหารส่วนจังหวัดแม่ฮ่องสอน กล่าวถึงปัญหาความเดือดร้อนเร่งด่วนของจังหวัดแม่ฮ่องสอน โดยส่วนใหญ่จะเป็นเรื่องโครงสร้างพื้นฐาน ถนนเชื่อมตำบล/หมู่บ้าน สาธารณูปโภคพื้นบ้าน (ไฟฟ้า) ปัญหาด้านการเกษตร เอกสารสิทธิ์ที่ดินทำกิน ที่อยู่อาศัย ปัญหาสังคมบางประการ และการเดินทางทั้งทางบก ทางอากาศ  ปัญหาด้านสาธารณสุข โดยได้นำเสนอข้อเสนอเพื่อนำไปสู่การแก้ไขในบริบทพื้นที่จังหวัดแม่ฮ่องสอน 5 ด้าน คือ 1) ถอดบทเรียนการทำงานทั้งโครงการ คทช. และแม่ฮ่องสอนโมเดล เพื่อปรับปรุงการทำงาน เพิ่มผลสัมฤทธิ์ตามนโยบายรัฐบาล ลดความเหลื่อมล้ำและแก้ปัญหาความยากจน 2) จัดตั้งคณะกรรมการเพื่อบูรณาการโครงการที่ต้องดำเนินการในพื้นที่ เพื่อนำไปสู่การขออนุญาตใช้พื้นที่ป่าในโครงการแม่ฮ่องสอนโมเดลและโครงการจัดการที่ดินแห่งชาติ 3) ขอให้กำหนดให้จังหวัดแม่ฮ่องสอนเป็นพื้นที่เป้าหมายในการออกเอกสารสิทธิ์ 4) ผลักดันในเรื่ององระบบการคมนาคมขนส่ง 5) ผลักดันกระเทียมเป็นพืชประกันรายได้
พลเอก อนุพงษ์ เผ่าจินดา กล่าวเพิ่มเติมว่า ขณะนี้ สภาพปัญหาและความต้องการในการพัฒนาและแก้ไขปัญหาในพื้นที่จังหวัดแม่ฮ่องสอนที่ต้องดำเนินการโดยเร่งด่วน ได้แก่ 1) ด้านการท่องเที่ยว ถือเป็นแหล่งสร้างรายได้สำคัญของจังหวัดแม่ฮ่องสอน เพราะแม่ฮ่องสอนมีสภาพทางกายภาพ มีธรรมชาติและสิ่งแวดล้อมที่ดี แต่ขณะเดียวกันเมื่อมีนักท่องเที่ยวมากขึ้น ก็ต้องดูแลรักษา และป้องกันปัญหาน้ำเสียและขยะในแหล่งน้ำ ซึ่งจะได้มอบหมายหน่วยงานที่เกี่ยวข้องช่วยดูแลเรื่องนี้ร่วมกับ อปท. 2) การจัดการที่ดินทำกิน ซึ่งประชาชนในจังหวัดแม่ฮ่องสอนยังประสบกับปัญหาดังกล่าวจำนวนมาก จะได้เร่งหารือกับส่วนที่เกี่ยวข้องในการนำเสนอเข้าสู่อนุกรรมการฯ ต่อไป 3) พืชผลทางการเกษตร "กระเทียม" จะต้องหาแนวทางในการแปรรูปเพื่อเพิ่มมูลค่า นอกจากนี้ จะได้หาแนวทางขับเคลื่อนข้อเสนอเชิงนโยบายอื่น ๆ รวมทั้งศึกษาแต่ละเรื่องอย่างเร่งด่วน เพื่อจะให้เกิดผลประโยชน์สูงสุดกับพี่น้องประชาชน
https://youtu.be/eZX62x5Pj6M
.

ที่มา : https://www.thaigov.go.th/news/contents/details/35424