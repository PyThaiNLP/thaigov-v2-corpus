รัฐบาลไทย-ข่าวทำเนียบรัฐบาล-รมช.มนัญญา มุ่งผลักดันทีมลูกหลานเกษตรกรกลับบ้าน


วันศุกร์ที่ 25 กันยายน 2563
รมช.มนัญญา มุ่งผลักดันทีมลูกหลานเกษตรกรกลับบ้าน
​รมช.มนัญญา มุ่งผลักดันทีมลูกหลานเกษตรกรกลับบ้าน สานต่ออาชีพการเกษตร
จ.นครพนม
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์
พร้อมด้วยนายพิเชษฐ์ วิริยะพาหะ อธิบดีกรมส่งเสริมสหกรณ์
และนายวิศิษฐ์ ศรีสุวรรณ์ รองอธิบดีกรมส่งเสริมสหกรณ์ ลงพื้นที่จังหวัดนครพนม ติดตามความก้าวหน้าการขับเคลื่อนโครงการ”นำลูกหลานเกษตรกรกลับบ้าน สานต่ออาชีพการเกษตร”  ณ ต.ธาตุพนมเหนือ อ.ธาตุพนม จ.นครพนม
(ในวันที่ 25 กันยายน 2563)
รัฐมนตรีช่วยว่าการกระทรวงเกษตรและสหกรณ์  กล่าวว่าโครงการดังกล่าว มีวัตถุประสงค์เพื่อสนับสนุนให้คนรุ่นใหม่หันกลับมาประกอบอาชีพทำการเกษตร และกลับสู่ถิ่นฐานร่วมกันพัฒนาบ้านเกิดและใกล้ชิดครอบครัวมากยิ่งขึ้น โดยการดำเนินการจากหน่วยงานทุกภาคส่วนซึ่งกรมส่งเสริมสหกรณ์ ได้มีการดำเนินงานเปิดรับสมัครมาก่อนการแพร่ระบาดของเชื้อไวรัสCovid-19 เริ่มตั้งแต่การกำหนดคุณสมบัติผู้เข้าร่วมโครงการ จัดอบรมส่งเสริมความรู้และความสามารถทั้งด้านการผลิต และการตลาด "โครงการนำลูกหลานเกษตรกรกลับบ้าน สานต่ออาชีพการเกษตร” ปัจจุบันจังหวัดนครพนมมีผู้สมัครเข้าร่วม 127 ราย  โดยมีตัวอย่างผลผลิตและผลิตภัณฑ์ จากตัวแทนเกษตรกรรุ่นใหม่ นายสันติ สุนีย์ จบการศึกษาสาขาวิศวกรรมคอมพิวเตอร์ ได้เพาะพันธุ์ลูกอ๊อด นายทรงวุฒิ พลหาญ จบระดับปวช.
ทำการเกษตรแบบผสมผสาน ทั้งทำนาปลูกข้าว ปลูกฝักทอง เลี้ยงไก่ เลี้ยงวัวและสุกรซึ่งต้องการความรู้เกี่ยวกับการผลิตและการขอรับรองมาตรฐานสินค้าปลอดภัยและ GAP นอกจากนี้มีผลิตผลที่โดดเด่นอื่นๆจากผู้เข้าร่วมโครงการ ได้แก่ ส้มโอทองสยาม ฝรั่งหงเป่าสือ เห็ดเจอินทรีย์ และจิ้งหรีดแปรรูป เป็นต้น
ทั้งนี้กรมส่งเสริมสหกรณ์และกลุ่มเกษตรกรในพื้นที่มีบทบาทในการสนับสนุนกิจกรรมของเกษตรกรรุ่นใหม่ทั้งด้านส่งเสริมการผลิต การรวบรวม การแปรรูปและการตลาด เพื่อให้เกษตรกรรุ่นใหม่ได้การประกอบอาชีพทางการเกษตรอย่างมั่นคง
การส่งเสริมกิจกรรมแหล่งเรียนรู้ต่าง ๆ ภายในจังหวัดนครพนม ประกอบด้วย กิจกรรมเกษตรทฤษฎีใหม่ กิจกรรมโคกหนองนาโมเดล การเลี้ยงผึ้งแบบธรรมชาติ และเทคนิคการเพาะพันธุ์ไม้ชนิดต่าง ๆ โดยศูนย์วิจัยและพัฒนาการเกษตร จังหวัดนครพนม ร่วมกันจัดอบรมถ่ายทอดความรู้ด้านการเกษตรให้คนรุ่นใหม่ที่สมัครเข้าร่วมโครงการ
จากนั้นรัฐมนตรีช่วยว่าการกระทรวงเกษตรและสหกรณ์ และคณะ
เยี่ยมชมนิทรรศการการดำเนินกิจกรรมของสหกรณ์การเกษตรธาตุพนม จำกัด และสหกรณ์การเกษตรเรณูนคร จำกัด พร้อมชมผลิตภัณฑ์ของสหกรณ์และกลุ่มอาชีพ อาทิ ข้าวสาร เครื่องจักรสาน ผ้าทอพื้นเมือง ของกลุ่มทอผ้าพื้นเมืองตำบลโคกกินแฮ่ ผลิตภัณฑ์การแปรรูปพริกของกลุ่มแม่บ้านเกษตรกรนางามเหนือ ซึ่งสหกรณ์ทั้ง 2 แห่ง ได้สมัครเข้าร่วมเป็นพี่เลี้ยงให้กับเกษตรกรรุ่นใหม่ของโครงการนำลูกหลานเกษตรกรกลับบ้าน สานต่ออาชีพการเกษตร จังหวัดนครพนม โดยได้เข้ามามีบทบาทในการให้ความรู้ หลักการ วิธีการสหกรณ์ และการรวมกลุ่มกันซื้อ – ขาย ส่งเสริม การจัดตั้งกลุ่มอาชีพ สนับสนุนด้านเงินทุนในการประกอบอาชีพ และรวมทั้งเป็นตัวกลางในการเชื่อมโยงเครือข่ายในการหาปัจจัยการผลิตต่าง ๆ และมีความพร้อมที่จะเชื่อมโยงการตลาดให้ลูกหลานเกษตรกรที่เข้าร่วมโครงการฯ อีกด้วย

ที่มา : https://www.thaigov.go.th/news/contents/details/35412