รัฐบาลไทย-ข่าวทำเนียบรัฐบาล-กระทรวงยุติธรรม มอบเข็มเครื่องหมายยุติธรรมธำรง ให้แก่ผู้ทำคุณประโยชน์ให้กับกระทรวงยุติธรรม ประจำปี พ.ศ. ๒๕๖๓


วันอังคารที่ 29 กันยายน 2563
กระทรวงยุติธรรม มอบเข็มเครื่องหมายยุติธรรมธำรง ให้แก่ผู้ทำคุณประโยชน์ให้กับกระทรวงยุติธรรม ประจำปี พ.ศ. ๒๕๖๓
กระทรวงยุติธรรม มอบเข็มเครื่องหมายยุติธรรมธำรง ให้แก่ผู้ทำคุณประโยชน์ให้กับกระทรวงยุติธรรม ประจำปี พ.ศ. ๒๕๖๓
ในวันพุธที่ ๒๓ กันยายน ๒๕๖๓ เวลา ๑๓.๓๐ น. ณ ห้องประชุมออดิทอเรียม โรงแรมเซ็นทรา บายเซ็นทาราศูนย์ราชการและคอนเวนชันเซ็นเตอร์ แจ้งวัฒนะ กรุงเทพมหานคร นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธาน ในพิธีมอบเข็มเครื่องหมายยุติธรรมธำรง และเกียรติบัตร ประจำปี ๒๕๖๓ โดยมีศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงยุติธรรม ผู้บริหารกระทรวงยุติธรรม และแขกผู้มีเกียรติ เข้าร่วมกว่า ๑๒๐ คน
ในการนี้ รัฐมนตรีว่าการกระทรวงยุติธรรม ได้มอบเข็มเครื่องหมายยุติธรรมธำรง และเกียรติบัตร ให้แก่ข้าราชการ และเจ้าหน้าที่หน่วยงานสังกัดกระทรวงยุติธรรม รวมตลอดถึงผู้ทำคุณประโยชน์ให้กับกระทรวงยุติธรรม ที่ผ่านการพิจารณาคัดเลือกและมีมติเห็นชอบบุคคลที่มีคุณสมบัติเป็นไปตามหลักเกณฑ์ที่กำหนด ตามระเบียบกระทรวงยุติธรรม ว่าด้วยเข็มเครื่องหมายยุติธรรมธำรง พ.ศ. ๒๕๕๔ ให้เป็นผู้มีสิทธิประดับเข็มเครื่องหมายยุติธรรมธำรง ประจำปี ๒๕๖๓ รวมทั้งสิ้นจำนวน ๗๒ คน ประกอบด้วยข้าราชการและเจ้าหน้าที่ ในสังกัดกระทรวงยุติธรรม จำนวน ๔๔ คน และบุคคลผู้ทำคุณประโยชน์ให้กับกระทรวงยุติธรรมอย่างต่อเนื่อง จำนวน ๒๘ คน โดยแบ่งตาม ชั้นเข็มได้ ดังนี้
เข็มเครื่องหมายยุติธรรมธำรง ชั้นที่ ๒ อันเป็นเกียรติยิ่ง จำนวน ๒ คน
เข็มเครื่องหมายยุติธรรมธำรง ชั้นที่ ๓ อันเป็นที่เชิดชูยิ่ง จำนวน ๑ คน
เข็มเครื่องหมายยุติธรรมธำรง ชั้นที่ ๔ อันเป็นที่ชมเชยยิ่ง จำนวน ๖๙ คน
รัฐมนตรีว่าการกระทรวงยุติธรรม กล่าวว่า เข็มเครื่องหมายยุติธรรมธำรง เปรียบเสมือนเป็นเครื่องหมายของผู้ที่อุทิศตนเพื่อความยุติธรรม การได้รับในครั้งนี้ถือเป็นการสร้างขวัญและกำลังใจให้แก่ผู้ที่มีความมุ่งมั่น ตั้งใจในการปฏิบัติหน้าที่เพื่อสังคม เป็นผู้ที่ถึงพร้อมด้วยคุณธรรม จริยธรรม มีคุณงามความดีทั้งกายและใจ หวังเป็นอย่างยิ่งว่า เข็มเครื่องหมายยุติธรรมธำรงนี้ จะเป็นอีกหนึ่งความภาคภูมิใจในการปฏิบัติราชการ และเป็นเกียรติประวัติแก่วงศ์ตระกูล ตลอดจนเป็นแรงบันดาลใจในการปฏิบัติหน้าที่ ทำคุณประโยชน์แก่สังคม ด้วยความมุ่งมั่น ทุ่มเท เป็นแบบอย่างที่ดีให้แก่เพื่อนร่วมงานและบุคคลทั่วไปในสังคม ในการขับเคลื่อนภารกิจของกระทรวงยุติธรรม ให้มีความก้าวหน้า และยั่งยืนสืบไป

ที่มา : https://www.thaigov.go.th/news/contents/details/35529