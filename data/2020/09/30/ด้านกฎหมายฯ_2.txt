รัฐบาลไทย-ข่าวทำเนียบรัฐบาล-กระทรวงยุติธรรม รับเรื่องจากกลุ่มผู้เสียหาย จากการซื้อขายชุดนอนออนไลน์ โดยมีมูลค่าความเสียหายกว่าสิบล้านบาท


วันอังคารที่ 29 กันยายน 2563
กระทรวงยุติธรรม รับเรื่องจากกลุ่มผู้เสียหาย จากการซื้อขายชุดนอนออนไลน์ โดยมีมูลค่าความเสียหายกว่าสิบล้านบาท
กระทรวงยุติธรรม รับเรื่องจากกลุ่มผู้เสียหาย จากการซื้อขายชุดนอนออนไลน์ โดยมีมูลค่าความเสียหายกว่าสิบล้านบาท
ในวันจันทร์ที่ ๒๑ กันยายน ๒๕๖๓ เวลา ๑๓.๐๐ น. ณ บริเวณหน้าศูนย์ยุติธรรมสร้างสุข ชั้น ๒ อาคารราชบุรีดิเรกฤทธิ์ ศูนย์ราชการเฉลิมพระเกียรติ กรุงเทพฯ
นายสมศักดิ์ เทพสุทิน รัฐมนตรีว่าการกระทรวงยุติธรรม มอบหมายให้ ว่าที่ร้อยตรีธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม รับเรื่องร้องทุกข์จากกลุ่มผู้ได้รับความเสียหาย จากเพจที่ทำขึ้นมาเพื่อซื้อขายชุดนอนออนไลน์ ในชื่อเพจ "ชุดนอน by Shopping" โดยมี หัวหน้าศูนย์ยุติธรรมสร้างสุข ผู้แทนจากกรมสอบสวนคดีพิเศษ และเจ้าหน้าที่ที่เกี่ยวข้อง เข้าร่วมฯ
จากกรณีดังกล่าวทางเพจ ได้ทำการแพร่ภาพสดหลอกลวงประชาชน เพื่อให้ผู้เสียหายต้องการสั่งซื้อสินค้าในจำนวนมากขึ้น มีการโอนเงินให้กับทางร้านค้า แต่ลูกค้าไม่ได้รับสินค้าดังกล่าว  และมีลูกค้าหรือตัวแทน จำนวนหนึ่งได้ขอเงินคืนแต่กลับถูกปฏิเสธ แล้วทางเพจได้ทำการเปลี่ยนชื่อเพจเป็นชื่อ "ชุดนอนราคาส่ง" เพื่อหลอกลวงลูกค้ารายใหม่ที่เข้ามาสั่งซื้อเพิ่มขึ้น ซึ่งในขณะนี้มีผู้ที่ได้รับความเสียหายประมาณ ๑๐๗ คน รวมยอดเงินความเสียหายประมาณ ๑๐,๖๐๐,๐๐ ล้านบาท
ทั้งนี้ ศูนย์ยุติธรรมสร้างสุข ได้รับเรื่องที่ผู้เสียหายนำมายื่นเพิ่มเติม และ ส่งต่อให้กรมสอบสวนคดีพิเศษ ดำเนินการสอบสวนเรื่องดังกล่าวเพิ่มเติม

ที่มา : https://www.thaigov.go.th/news/contents/details/35525