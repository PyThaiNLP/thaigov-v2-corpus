รัฐบาลไทย-ข่าวทำเนียบรัฐบาล-นายกรัฐมนตรีกำชับสถานศึกษาระมัดระวังการลงโทษเด็กนักเรียน การรับน้อง ไม่ให้ใช้ความรุนแรงหรือกลั่นแกล้งโดยเด็ดขาด 


วันอังคารที่ 29 กันยายน 2563
พิมพ์
นายกรัฐมนตรีกำชับสถานศึกษาระมัดระวังการลงโทษเด็กนักเรียน การรับน้อง ไม่ให้ใช้ความรุนแรงหรือกลั่นแกล้งโดยเด็ดขาด
นายกรัฐมนตรีกำชับสถานศึกษาระมัดระวังการลงโทษเด็กนักเรียน การรับน้อง ไม่ให้ใช้ความรุนแรงหรือกลั่นแกล้งโดยเด็ดขาด
วันนี้ (29 ก.ย. 63) เวลา 13.30 น. ณ ตึกสันติไมตรี (หลังใน) ทำเนียบรัฐบาล หลังการประชุมคณะรัฐมนตรี
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ตอบคำถามสื่อมวลชนถึงการเคลื่อนไหวชุมนุมว่า ขอให้อยู่ภายใต้กฎหมายและไม่ทำลายทรัพย์สินทางราชการ พร้อมกำชับให้หน่วยงานภาครัฐระมัดระวังในการปฏิบัติต่อประชาชน ทั้งนี้ รัฐบาลเปิดพื้นที่ให้ประชาชนให้แสดงความคิดเห็น แต่ขอความร่วมมือไม่เผยแพร่ข้อมูลเท็จ เพื่อลดแรงกดดันและความรุนแรงในสังคม พร้อมขอบคุณสื่อมวลชนที่เผยแพร่ข้อเท็จจริงให้ประชาชนได้ทราบ
นายกรัฐมนตรีกล่าวถึงการประชุมร่วมกันของรัฐสภาเพื่อพิจารณาญัตติร่างรัฐธรรมนูญแห่งราชอาณาจักรไทย แก้ไขเพิ่มเติม ซึ่งที่ประชุมรัฐสภามีมติเห็นชอบให้แต่งตั้งคณะกรรมาธิการศึกษาร่างแก้ไขรัฐธรรมนูญ เป็นเวลา 30 วัน เพื่อให้เกิดการพิจารณาร่วมกันของ 2 สภา ซึ่งต้องติดตามความคิดเห็นของ กมธ. ต่อไป โดยนายกรัฐมนตรียืนยันไม่มีอำนาจในการกำกับทั้ง 2 ฝ่าย เพราะสมาชิกรัฐสภาทุกท่านมีอิสระในการแสดงความคิดเห็น เพียงขอให้ยึดถือผลประโยชน์ของประเทศชาติและประชาชนเป็นหลัก
ในตอนท้าย นายกรัฐมนตรีฝากถึงบุคลากรทางการศึกษารวมทั้งสถาบันการศึกษาทุกระดับ ให้ระมัดระวังการลงโทษเด็กนักเรียน และการรับน้อง ต้องไม่ใช้ความรุนแรงหรือออกกำลังกายอย่างหักโหมโดยเด็ดขาด รวมถึงไม่ให้กลั่นแกล้งกัน (bully) ในสถานศึกษา โดยได้กำชับกระทรวงศึกษาธิการ หน่วยงานที่เกี่ยวข้อง สถาบันการศึกษาต่าง ๆ ให้ดูแลความเรียบร้อย แก้ไขปัญหาที่เกิดขึ้น เพราะปัจจุบัน โซเชียลมีเดียช่วยเผยแพร่ข้อมูล ทำให้สื่อสารออกไปอย่างรวดเร็ว อาจนำไปสู่การรวมกลุ่มของผู้ที่ไม่พอใจและเกิดการเรียกร้องได้
.....................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35511