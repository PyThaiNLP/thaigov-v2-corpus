รัฐบาลไทย-ข่าวทำเนียบรัฐบาล-เอกอัครราชทูตญี่ปุ่นฯ ยืนยัน ภาคเอกชนญี่ปุ่นเชื่อมั่นศักยภาพของไทยเป็นฐานการลงทุน


วันจันทร์ที่ 21 กันยายน 2563
พิมพ์
เอกอัครราชทูตญี่ปุ่นฯ ยืนยัน ภาคเอกชนญี่ปุ่นเชื่อมั่นศักยภาพของไทยเป็นฐานการลงทุน
เอกอัครราชทูตญี่ปุ่นฯ ยืนยัน ภาคเอกชนญี่ปุ่นเชื่อมั่นศักยภาพของไทยเป็นฐานการลงทุน
วันนี้ (วันจันทร์ที่ 21 กันยายน 2563) เวลา 10.00 น. ณ ห้องรับรอง 1 ตึกบัญชาการ 1 ทำเนียบรัฐบาล นายนาชิดะ คาซูยะ (Mr. NASHIDA Kazuya) เอกอัครราชทูตญี่ปุ่นประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี เนื่องในโอกาสเข้ารับหน้าที่ สรุปสาระสำคัญการหารือ ดังนี้
รองนายกรัฐมนตรีกล่าวต้อนรับและแสดงความยินดีกับเอกอัครราชทูตญี่ปุ่นประจำประเทศไทยในโอกาสเข้ารับตำแหน่ง ชื่นชมความสัมพันธ์ระหว่างไทยกับญี่ปุ่นที่มีความใกล้ชิดเสมือนมิตรที่พึ่งพากันในยามยาก โดยเฉพาะในช่วงสถานการณ์โควิด-19 สะท้อนให้เห็นความเป็นหุ้นส่วนที่แน่นแฟ้นระหว่างกัน ขอบคุณบทบาทเอกอัครราชทูตที่มีส่วนกระชับความสัมพันธ์ทวิภาคีของทั้งสองประเทศ และยืนยันรัฐบาลไทยพร้อมให้การสนับสนุนการดำเนินงานของเอกอัครราชทูตญี่ปุ่นฯ เพื่อสานต่อความสัมพันธ์และความร่วมมือระหว่างกันให้แน่นแฟ้นมากยิ่งขึ้น
เอกอัครราชทูตญี่ปุ่นฯ ขอบคุณรองนายกรัฐมนตรีที่ให้การต้อนรับ ยินดีที่ความร่วมมือระหว่างไทยกับญี่ปุ่นมีความใกล้ชิดครอบคลุมในทุกมิติ พร้อมทั้งชื่นชมความสำเร็จในการดำเนินมาตรการของไทยเพื่อควบคุมสถานการณ์โควิด-19 ซึ่งสะท้อนให้เห็นศักยภาพของไทย เป็นที่ชื่นชมจากทั่วโลก จนสร้างความเชื่อมั่นให้แก่ภาคเอกชนญี่ปุ่น ในการค้าการลงทุนกับไทย นอกจากนี้ เอกอัครราชทูตญี่ปุ่นฯ เห็นว่าทั้งสองฝ่ายควรสนับสนุนให้มีการแลกเปลี่ยนการเยือนระหว่างกันมากขึ้น ในทุกระดับ ภายหลังสถานการณ์โควิด-19 คลี่คลาย
โอกาสนี้ ทั้งสองฝ่ายได้หารือในประเด็นการจัดทำข้อตกลงความร่วมมือช่องทางพิเศษ (Special Arrangement: SA) ระหว่างไทยกับญี่ปุ่น เพื่ออำนวยความสะดวกให้แก่นักธุรกิจ/ผู้เชี่ยวชาญของทั้งสองประเทศเดินทางระหว่างกันในระยะสั้น โดยเอกอัครราชทูตญี่ปุ่นฯ เน้นย้ำว่า ภาคเอกชนญี่ปุ่นจำนวนมากต้องการเดินทางมายังประเทศไทย เพื่อดำเนินธุรกิจด้านการค้าการลงทุน โดยรองนายกรัฐมนตรียินดีที่ภาคเอกชนญี่ปุ่นให้ความสำคัญและต้องการเข้ามาลงทุนในไทย ซึ่งประเด็นนี้รัฐบาลไทยให้ความสำคัญ และจะพิจารณาอย่างรอบด้านและรอบคอบเพื่อประโยชน์ด้านเศรษฐกิจแต่ไม่ละเลยด้านมาตรการควบคุมโรค ซึ่งคาดว่าจะมีผลให้ฝ่ายญี่ปุ่นทราบโดยเร็ว

ที่มา : https://www.thaigov.go.th/news/contents/details/35258