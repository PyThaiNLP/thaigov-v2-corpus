รัฐบาลไทย-ข่าวทำเนียบรัฐบาล-การแถลงข่าวศูนย์ไตเทียม โรงพยาบาลสวนเบญจกิติ เฉลิมพระเกียรติ ๘๔ พรรษา - คณะแพทยศาสตร์ จุฬาลงกรณ์มหาวิทยาลัย (Hemodialysis Center BENCHAKITTI-MDCU)


วันจันทร์ที่ 21 กันยายน 2563
พิมพ์
การแถลงข่าวศูนย์ไตเทียม โรงพยาบาลสวนเบญจกิติ เฉลิมพระเกียรติ ๘๔ พรรษา - คณะแพทยศาสตร์ จุฬาลงกรณ์มหาวิทยาลัย (Hemodialysis Center BENCHAKITTI-MDCU)
การยาสูบแห่งประเทศไทยร่วมแถลงข่าวความร่วมมือระหว่างโรงพยาบาลสวนเบญจกิติ เฉลิมพระเกียรติ ๘๔ พรรษา - คณะแพทยศาสตร์ จุฬาลงกรณ์มหาวิทยาลัยและความก้าวหน้าของ “ศูนย์ไตเทียม โรงพยาบาลสวนเบญจกิติฯ- คณะแพทยศาสตร์ จุฬาฯ (Hemodialysis Center BENCHAKITTI-MDCU)”
เมื่อวันจันทร์ที่ 21 กันยายน พ.ศ.2563 ณ ห้องประชุมโรงพยาบาลสวนเบญจกิติ เฉลิมพระเกียรติ ๘๔ พรรษา การยาสูบแห่งประเทศไทย นายภาณุพล รัตนกาญจนภัทร ผู้ว่าการการยาสูบแห่งประเทศไทย ศาสตราจารย์นายแพทย์สุทธิพงษ์ วัชรสินธุ คณบดีคณะแพทยศาสตร์ จุฬาลงกรณ์มหาวิทยาลัย แพทย์หญิงพันธ์ทิพย์ เจริญวงศ์ ผู้อำนวยการโรงพยาบาลสวนเบญจกิติฯ ฝ่ายการแพทย์ การยาสูบแห่งประเทศไทย ศาสตราจารย์กิตติคุณนายแพทย์เกรียง ตั้งสง่า ที่ปรึกษา สาขาวิชาโรคไต และ ศาสตราจารย์นายแพทย์เกื้อเกียรติ ประดิษฐ์พรศิลป์ หัวหน้าสาขาวิชาโรคไต ภาควิชาอายุรศาสตร์ คณะแพทยศาสตร์ จุฬาฯ ได้ร่วมแถลงข่าวความร่วมมือระหว่างโรงพยาบาลสวนเบญจกิติ เฉลิมพระเกียรติ ๘๔ พรรษา - คณะแพทยศาสตร์ จุฬาลงกรณ์มหาวิทยาลัยและความก้าวหน้าของ “ศูนย์ไตเทียม โรงพยาบาลสวนเบญจกิติฯ- คณะแพทยศาสตร์ จุฬาฯ (Hemodialysis Center BENCHAKITTI-MDCU)”
สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงสมเด็จพระบรมราชินีนาถในพระบาทสมเด็จพระเจ้าอยู่หัว รัชกาลที่ 9ได้ทรงมีพระมหากรุณาธิคุณพระราชทานชื่อโรงพยาบาลสวนเบญจกิติ เฉลิมพระเกียรติ ๘๔ พรรษา ในปี พศ2560คณะผู้บริหารและบุคลากรขององค์กรซาบซึ้งในพระมหากรุณาธิคุณและมีเจตนารมณ์ต้องการให้โรงพยาบาลสวนเบญจกิติ เฉลิมพระเกียรติ ๘๔ พรรษา ก้าวสู่การเป็นโรงพยาบาลเพื่อสังคมที่คนไทยสามารถเข้าถึงได้ เพื่อให้บริการทางการแพทย์แก่ชุมชนภายใต้การบริหารจัดการอย่างมีประสิทธิภาพในสภาพแวดล้อมของสวนเบญจกิติ สวนสาธารณะเพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง และสวนป่าเบญจกิติซึ่งมีไม้ยืนต้นขนาดใหญ่ เช่น แคนาเสลา และกระโดน จัดสร้างในวโรกาสที่สมเด็จพระนางเจ้าสิริกิติ์ พระบรมราชินีนาถ เจริญพระชนมพรรษาครบ 7 รอบ ในปี พ.ศ. 2559
ด้วยการประสานความร่วมมือระหว่างคณะแพทยศาสตร์ จุฬาฯ และโรงพยาบาลสวนเบญจกิติฯในการนำองค์ความรู้และวิทยาการด้านการแพทย์ที่ทันสมัยจากคณะแพทยศาสตร์ จุฬาฯ เพื่อให้ผู้ป่วยเข้าถึงการรักษาพยาบาลได้มากขึ้นภายใต้ระบบการบริการของโรงพยาบาลสวนเบญจกิติฯผู้บริหารทั้งสององค์กรจึงมีวิสัยทัศน์ร่วมกันในการพัฒนาให้โรงพยาบาลสวนเบญจกิติฯมีศักยภาพและความเชี่ยวชาญทางการแพทย์เพื่อตอบโจทย์สุขภาวะของประชากรไทยในปัจจุบัน ได้แก่ กลุ่มโรคไม่ติดต่อเรื้อรัง โรคความดัน เบาหวาน ต้อกระจก ปอดอุดกั้นเรื้อรัง ไตวายเรื้อรัง การดูแลผู้สูงวัย และเวชศาสตร์ฟื้นฟูเพื่อสร้างเสริมสุขภาพเป็นต้น
ศูนย์ไตเทียม โรงพยาบาลสวนเบญจกิติ เฉลิมพระเกียรติ ๘๔ พรรษา - คณะแพทยศาสตร์ จุฬาลงกรณ์มหาวิทยาลัย (Hemodialysis Center BENCHAKITTI-MDCU)ได้ถูกจัดตั้งในปี พ.ศ.2562โดยความร่วมมือระหว่าง สาขาวิชาโรคไต คณะแพทยศาสตร์ จุฬาฯ  และ โรงพยาบาลสวนเบญจกิติฯเพื่อนำองค์ความรู้และเทคโนโลยีการฟอกเลือดด้วยเครื่องไตเทียมที่ทันสมัย ภายใต้การกำกับดูแลของคณาจารย์ในสาขาวิชาเพื่อให้บริการผู้ป่วยในพื้นที่โดยบุคลากรของโรงพยาบาลสวนเบญจกิติฯซึ่งใช้รูปแบบการดูแลผู้ป่วยแบบสหสาขาวิชาชีพจากแพทย์ พยาบาลเภสัชกร และนักโภชนบำบัด  และบริหารจัดการให้ใช้ทรัพยากรทางการแพทย์เพื่อรองรับผู้ป่วยให้มีประสิทธิภาพอย่างสูงสุด นอกจากนั้นยังเป็นศูนย์ไตเทียมที่ดำเนินการวิจัยเพื่อสร้างองค์ความรู้ด้านการดูแลผู้ป่วยโรคไตเรื้อรัง และนำองค์ความรู้ที่ได้จากการวิจัย มาพัฒนาการบริการผู้ป่วยอย่างต่อเนื่อง ศูนย์ไตเทียมโรงพยาบาลสวนเบญจกิติฯ- คณะแพทยศาสตร์ จุฬาฯ  เปิดบริการวันจันทร์ถึงวันเสาร์ วันละ 3 รอบ รับบริการผู้ป่วยทั่วไป ผู้ป่วยสิทธิ์กรมบัญชีกลาง พนักงานรัฐวิสาหกิจ และประกันสังคม สามารถเบิกค่าฟอกเลือดด้วยเครื่องไตเทียมตามสิทธิ์การรักษาสามารถติดต่อสอบถามรายละเอียดได้ที่ศูนย์ไตเทียมโรงพยาบาลสวนเบญจกิติฯ- คณะแพทยศาสตร์ จุฬาฯ โทร 0-2656-4549 ต่อ 3402, 3403
นอกจากศูนย์ไตเทียมแล้ว โรงพยาบาลสวนเบญจกิติฯ และคณะแพทยศาสตร์ จุฬาฯยังมีแผนงานความร่วมมือในกลุ่มโรคและกลุ่มผู้ป่วยอื่นๆ อาศัยจุดเด่นทำเลที่ตั้งของโรงพยาบาลที่อยู่ในบริเวณสวนป่าเบญจกิติมีสภาพแวดล้อมของธรรมชาติ ผู้บริหารทั้งสององค์กรมีวิสัยทัศน์ร่วมกันในการพัฒนา“ศูนย์สร้างเสริมสุขภาพผู้สูงอายุ” เป็นแผนงานลำดับต่อไปในปี 2564ณ อาคาร 2 ซึ่งเป็นอาคารส่วนต่อด้านทิศตะวันตกของอาคารโรงพยาบาล โดยจะให้บริการแก่ผู้สูงวัยแบบไปเช้า เย็นกลับ เป็นการต่อยอดจากศูนย์ดูแลผู้สูงอายุแบบพักค้างคืนซึ่งเปิดให้บริการที่ชั้น 8 ของโรงพยาบาลมาตั้งแต่ปี 2559 ให้การดูแลผู้สูงอายุที่ต้องการการดูแลใกล้ชิดและผู้ที่ต้องการฟื้นฟูสุขภาพหลังการเจ็บป่วย
โรงพยาบาลสวนเบญจกิติ เฉลิมพระเกียรติ ๘๔ พรรษา
184 ถนนพระราม 4 เขตคลองเตย กรุงเทพ
ติดต่อสอบถามประชาสัมพันธ์ โทร 0-2656-4500 ต่อ 3101, 3168

ที่มา : https://www.thaigov.go.th/news/contents/details/35278