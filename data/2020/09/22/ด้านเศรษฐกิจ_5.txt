รัฐบาลไทย-ข่าวทำเนียบรัฐบาล-กรมบัญชีกลางประกาศรายชื่อผู้ที่ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน ครั้งที่ 2/2563


วันจันทร์ที่ 21 กันยายน 2563
พิมพ์
กรมบัญชีกลางประกาศรายชื่อผู้ที่ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน ครั้งที่ 2/2563
ตามที่กรมบัญชีกลางได้ออกประกาศรายชื่อผู้ที่ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน ครั้งที่ 1/2563 โดยได้รับความเห็นชอบจากคณะกรรมการราคากลางและขึ้นทะเบียนผู้ประกอบการแล้ว เมื่อวันที่ 10 กันยายน 2563
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่กรมบัญชีกลางได้ออกประกาศรายชื่อผู้ที่ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน ครั้งที่ 1/2563 โดยได้รับความเห็นชอบจากคณะกรรมการราคากลางและขึ้นทะเบียนผู้ประกอบการแล้ว เมื่อวันที่ 10 กันยายน 2563 ซึ่งมีผู้ประกอบการงานก่อสร้างที่มีคุณสมบัติถูกต้องครบถ้วนตามหลักเกณฑ์ที่กำหนด ประกอบด้วย
1.  ผู้ประกอบการงานก่อสร้างที่มีคุณสมบัติตามหลักเกณฑ์คุณสมบัติทั่วไป และคุณสมบัติเฉพาะ
2. ผู้ประกอบการงานก่อสร้างที่มีคุณสมบัติตามหลักเกณฑ์คุณสมบัติทั่วไป คุณสมบัติเฉพาะและคุณสมบัติเฉพาะอื่น ๆ
โดยแยกเป็น 8 สาขา คือ สาขางานก่อสร้างทาง  สาขางานก่อสร้างสะพาน  สาขางานก่อสร้างทางและสะพานพิเศษ สาขางานก่อสร้างชลประทาน สาขางานก่อสร้างเขื่อนป้องกันตลิ่งและชายฝั่ง สาขางานก่อสร้างสิ่งปลูกสร้างในทะเล สาขางานก่อสร้างขุดลอกและบำรุงรักษาร่องน้ำชายฝั่งทะเล  และสาขางานก่อสร้างขุดลอกและบำรุงรักษาร่องน้ำภายในประเทศ และขณะนี้ กรมบัญชีกลางได้ออกประกาศรายชื่อผู้ที่ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน เพิ่มเติม ครั้งที่ 2/2563 แล้ว ตามประกาศ ณ วันที่ 21 กันยายน 2563
“การประกาศรายชื่อผู้ผ่านการตรวจสอบคุณสมบัติและลักษณะต้องห้ามของผู้ประกอบการงานก่อสร้างที่มีสิทธิขอขึ้นทะเบียน ดังกล่าว เป็นไปตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. 2560 มาตรา 53 วรรคสาม ประกอบกับกฎกระทรวงกำหนดหลักเกณฑ์เกี่ยวกับผู้ที่มีสิทธิขอขึ้นทะเบียนผู้ประกอบการ พ.ศ. 2560 ข้อ 5 ซึ่งจะทำให้กระบวนการจัดซื้อจัดจ้างภาครัฐที่มีวงเงินงบประมาณจำนวนมาก เป็นไปอย่างโปร่งใส มีประสิทธิภาพ ประหยัดงบประมาณและเกิดประโยชน์ต่อหน่วยงานของรัฐและประเทศชาติสำหรับผู้ที่ผ่านการตรวจสอบคุณสมบัติตามประกาศดังกล่าว กรมบัญชีกลางจะประกาศรายชื่อเป็นผู้ขึ้นทะเบียนที่มีสิทธิเป็นผู้ยื่นข้อเสนอต่อหน่วยงานของรัฐ ตามมาตรา 53 วรรคหนึ่ง ต่อไป” อธิบดีกรมบัญชีกลาง กล่าว
อนึ่ง ผู้ประกอบการงานก่อสร้างรายใดที่ได้ยื่นคำขอขึ้นทะเบียนไว้แล้ว แต่ยังไม่ปรากฏรายชื่อตามบัญชีเอกสารแนบท้ายประกาศนี้ ขอให้ตรวจสอบสถานะการขึ้นทะเบียนผู้ประกอบการงานก่อสร้างในระบบจัดซื้อจัดจ้างภาครัฐด้วยอิเล็กทรอนิกส์ (Electronic Government Procurement : e-GP) หัวข้อ “ขึ้นทะเบียนผู้ประกอบการ/ ตรวจสอบสถานะการขึ้นทะเบียนผู้ประกอบการ” เพื่อตรวจสอบความถูกต้องหรือแก้ไขข้อมูลให้ถูกต้องภายใน 7 วันนับถัดจากวันที่ประกาศในเว็บไซต์ของกรมบัญชีกลาง หากพบว่าไม่ถูกต้อง สามารถติดต่อได้ที่กลุ่มงานทะเบียนและประเมินผลผู้ประกอบการ กองระบบการจัดซื้อจัดจ้างภาครัฐและราคากลาง หมายเลขโทรศัพท์0-2127-7000 ต่อ 4752  6872 หรือ Call Center : 0-2270-6400 กด 3 หรือ e-mail : regiscgd@cgd.go.th

ที่มา : https://www.thaigov.go.th/news/contents/details/35277