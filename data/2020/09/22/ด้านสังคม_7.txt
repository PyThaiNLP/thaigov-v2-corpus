รัฐบาลไทย-ข่าวทำเนียบรัฐบาล-รมว.พม. มอบนโยบายขับเคลื่อนงาน พส. ปี 2564 มุ่งประโยชน์สูงสุดเพื่อกลุ่มเป้าหมาย


วันจันทร์ที่ 21 กันยายน 2563
รมว.พม. มอบนโยบายขับเคลื่อนงาน พส. ปี 2564 มุ่งประโยชน์สูงสุดเพื่อกลุ่มเป้าหมาย
รมว.พม. มอบนโยบายขับเคลื่อนงาน พส. ปี 2564 มุ่งประโยชน์สูงสุดเพื่อกลุ่มเป้าหมาย
วันนี้ (21 ก.ย. 63) เวลา 13.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดและมอบนโยบายโครงการประชุมถ่ายทอดยุทธศาสตร์ แผนปฏิบัติราชการ นโยบายการขับเคลื่อนงานกรมพัฒนาสังคมและสวัสดิการ ประจำปีงบประมาณ พ.ศ. 2564 ผ่านการประชุมทางไกล Video Conference โดยมี นายสุทธิ จันทรวงษ์ อธิบดีกรมพัฒนาสังคมและสวัสดิการ (พส.) กล่าวรายงาน พร้อมด้วยคณะผู้บริหาร หัวหน้าหน่วยงานในสังกัด พส. ทั่วประเทศ เข้าร่วมงาน จำนวน 300 คน ณ โรงแรม อะเดรียติคพาเลซ กรุงเทพฯ
นายจุติ กล่าวว่า ด้วยรัฐบาลได้กำหนดให้มีการจัดทำยุทธศาสตร์ชาติ 20 ปี (พ.ศ. 2561 – 2580) เพื่อเป็นกรอบในการพัฒนาประเทศให้มีความมั่นคง มั่งคั่ง ยั่งยืน ด้วยการนำหลักปรัชญาของเศรษฐกิจพอเพียง และแผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 - 2564) เป็นแนวทางในการดำเนินงาน เพื่อให้ประเทศบรรลุเป้าหมายการพัฒนา ทั้งนี้ การขับเคลื่อนงานต่อไปในปี 2564 กระทรวง พม. ซึ่งประกอบด้วยหน่วยงานในพื้นที่ทั่วประเทศ ที่ขับเคลื่อนงานด้านการส่งเสริมสวัสดิการสังคมสำหรับประชาชนกลุ่มเป้าหมาย ตั้งแต่เด็ก เยาวชน สตรี ผู้สูงอายุ คนพิการ และผู้ด้อยโอกาสในสังคม เพื่อการพัฒนาคุณภาพที่ดีและความมั่นคงในชีวิต จำเป็นต้องปรับการทำงานให้ทันต่อสถานการณ์ และนำเทคโนโลยีดิจิตอลต่างๆ มาช่วยอำนวยความสะดวกให้กับประชาชนกลุ่มเป้าหมายได้รับประโยชน์สูงสุด นอกจากนี้ ยังให้ความสำคัญกับเครือข่ายการทำงานด้านสังคม โดยเฉพาะอาสาสมัครพัฒนาสังคมและความมั่นคงของมนุษย์ หรือ "อพม" ซึ่งถือเป็นหุ้นส่วนทางสังคมที่สำคัญในการสนับสนุนงานของกระทรวง พม. เป็นมือที่มองไม่เห็น เป็นผู้เสียสละเพื่อสังคม โดยเน้นการบูรณาการแบบ One Home One Heart One Team
นายจุติ กล่าวเพิ่มเติมว่า นอกจากนี้ ขอเน้นย้ำให้ข้าราชการทุกระดับจัดทำแผนและวางเป้าหมายในการทำงาน 1 ปี และทำงานเชิงรุก ด้วยการลงพื้นที่รับฟังปัญหาและความเดือดร้อนของประชาชนทุกสัปดาห์ โดยมุ่งเน้นการทำงานที่เห็นผลลัพธ์ที่ชัดเจนมากกว่าทำงานตามกระบวนการ

ที่มา : https://www.thaigov.go.th/news/contents/details/35283