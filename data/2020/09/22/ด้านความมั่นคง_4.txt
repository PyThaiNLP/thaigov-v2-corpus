รัฐบาลไทย-ข่าวทำเนียบรัฐบาล-ก.แรงงานมอบถ้วยพระราชทานฯ เชิดชูเกียรติสถานประกอบกิจการที่มีระบบบริหารจัดการด้านแรงงานยอดเยี่ยม 


วันจันทร์ที่ 21 กันยายน 2563
ก.แรงงานมอบถ้วยพระราชทานฯ เชิดชูเกียรติสถานประกอบกิจการที่มีระบบบริหารจัดการด้านแรงงานยอดเยี่ยม
กระทรวงแรงงานจัดงาน Thailand Labour Management Excellence Award 2020 มอบถ้วยรางวัลพระราชทานฯ แก่สถานประกอบกิจการที่มีระบบบริหารจัดการด้านแรงงานยอดเยี่ยม นำมาซึ่งคุณภาพชีวิตที่ดีของลูกจ้าง สร้างความเชื่อมั่นต่อนักลงทุน
นายสุชาติ ชมกลิ่น รัฐมนตรีว่าการกระทรวงแรงงาน กล่าวภายหลังเป็นประธานในพิธีมอบรางวัลThailand Labour Management Excellence Award 2020 ในวันจันทร์ที่ 21 กันยายน 2563 ณ โรงแรมสวิสโฮเต็ล กรุงเทพฯ รัชดา เขตห้วยขวาง กรุงเทพมหานคร ว่ากระทรวงแรงงานมีนโยบายสำคัญในการผลักดันและยกระดับการบริหารจัดการแรงงานในสถานประกอบกิจการให้มีมาตรฐาน เพื่อมุ่งสู่งานที่มีคุณค่า (Decent Work) โดยให้มีความรับผิดชอบต่อสังคมด้านแรงงานที่สอดคล้องกับมาตรฐานแรงงานตามหลักสากล ซึ่งถือเป็นเงื่อนไขสำคัญอย่างหนึ่งของเวทีการค้าโลกในปัจจุบัน อันจะส่งผลให้ผู้ใช้แรงงานมีความมั่นคง และมีคุณภาพชีวิตในการทำงานที่ดีขึ้น นำไปสู่การสร้างความเชื่อมั่นต่อนักลงทุน การมอบรางวัล Thailand Labour Management Excellence Award 2020 เป็นการมอบรางวัลให้กับสถานประกอบกิจการที่มีความมุ่งมั่นสร้างระบบบริหารจัดการด้านแรงงานอย่างยอดเยี่ยมตามมาตรฐานที่ได้กำหนดไว้ครบทั้ง 3 ด้าน ได้แก่ ด้านแรงงานสัมพันธ์ และสวัสดิการแรงงาน ด้านความปลอดภัย อาชีวอนามัย และสภาพแวดล้อมในการทำงาน และด้านมาตรฐานแรงงานไทย โดยได้ขอพระราชทานถ้วยรางวัลจากสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี จำนวน 3 รางวัล แบ่งเป็น สถานประกอบกิจการขนาดใหญ่ กลาง เล็ก เพื่อเป็นเกียรติยศ และความภาคภูมิใจร่วมกันของนายจ้าง ลูกจ้างในสถานประกอบกิจการ ที่ได้ตระหนักถึงความสำคัญของการมีส่วนร่วมในการพัฒนาคุณภาพชีวิตที่ดีของผู้ใช้แรงงาน และสร้างจิตสำนึกความรับผิดชอบต่อสังคมด้านแรงงานให้เกิดขึ้น จนสามารถเป็นต้นแบบให้กับสถานประกอบกิจการอื่น ๆ นำไปใช้เป็นแบบอย่างในการพัฒนาองค์กรให้ดียิ่งขึ้นต่อไป
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่าในปี  2563 นี้ สถานประกอบกิจการที่ได้รับรางวัลถ้วยพระราชทาน จำนวน 3 รางวัล คือ สถานประกอบกิจการขนาดใหญ่ (ลูกจ้างตั้งแต่ 1,000 คนขึ้นไป) ได้แก่ บริษัท ไทสัน โพลทรี (ไทยแลนด์) จำกัด (โรงงาน 5) สถานประกอบกิจการขนาดกลาง (ลูกจ้าง 300 ถึง 999 คน) ได้แก่ บริษัท แกมม่า อินดัสตรี้ส์ จำกัด และสถานประกอบกิจการขนาดเล็ก (ลูกจ้าง 1 ถึง 299 คน) ได้แก่ บริษัท เซอร์คิตอินดัสตรีส์ จำกัด ซึ่งนอกจากรางวัลดังกล่าวแล้ว ยังมีการมอบรางวัล ให้กับสถานประกอบกิจการที่ได้รับรางวัลสูงสุดในแต่ละด้าน ได้แก่ รางวัลเกียรติยศสถานประกอบกิจการต้นแบบดีเด่นด้านความปลอดภัยฯ ปีที่ 20 และปีที่ 15 จำนวน 19 รางวัล รางวัลเกียรติยศสูงสุดสถานประกอบกิจการดีเด่นด้านแรงงานสัมพันธ์และสวัสดิการแรงงาน 15 ปีติดต่อกัน จำนวน 44 รางวัล และรางวัลเกียรติยศสถานประกอบกิจการที่ธำรงรักษาระบบมาตรฐานแรงงานไทยต่อเนื่อง 10 ปี จำนวน 3 รางวัล รวมอีก 66 รางวัลภายในงานครั้งนี้ด้วย

ที่มา : https://www.thaigov.go.th/news/contents/details/35288