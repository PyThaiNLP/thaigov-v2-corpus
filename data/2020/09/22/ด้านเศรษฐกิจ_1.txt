รัฐบาลไทย-ข่าวทำเนียบรัฐบาล-รองปลัดฯ วรวรรณ เปิดงาน “มัดทอใจ มรดกผ้าไทยร่วมสมัยสู่สากล” จ.ขอนแก่น


วันจันทร์ที่ 21 กันยายน 2563
พิมพ์
รองปลัดฯ วรวรรณ เปิดงาน “มัดทอใจ มรดกผ้าไทยร่วมสมัยสู่สากล” จ.ขอนแก่น
นางวรวรรณ ชิตอรุณ รองปลัดกระทรวงอุตสาหกรรม  เปิดงาน “มัดทอใจ มรดกผ้าไทยร่วมสมัยสู่สากล” จ.ขอนแก่น ณ โรงแรมอวานี จังหวัดขอนแก่น
จ.ขอนแก่น : วันนี้ (18 กันยายน 2563) เวลา 14.00 น. นางวรวรรณ ชิตอรุณ รองปลัดกระทรวงอุตสาหกรรม และประธานคณะทำงานติดตามเร่งรัดการใช้จ่ายเงินงบประมาณของสถาบันเครือข่าย กระทรวงอุตสาหกรรม เป็นประธานเปิดงาน “มัดทอใจ มรดกผ้าไทยร่วมสมัยสู่สากล” (Mud Tor Jai, Modern Heritage of Thai Textile to the Global) ภายใต้โครงการพัฒนาผลิตภัณฑ์สิ่งทอ ด้วยการออกแบบผลิตภัณฑ์มูลค่าเพิ่มสูง สู่ศูนย์กลางแฟชั่นระดับภูมิภาค ในพื้นที่ภาคตะวันออกเฉียงเหนือ ระยะที่ 2 พร้อมชมการแสดงแฟชั่นโชว์เสื้อผ้า New Collection 2020 ภายใต้แบรนด์ “มัดทอใจ” โดยมีนายศรัทธา คชพลายุกต์ รองผู้ว่าราชการจังหวัดขอนแก่น กล่าวต้อนรับ นายพัตทอง กิตติวัฒน์ อุตสาหกรรมจังหวัดขอนแก่น และนายชาญชัย สิริเกษมเลิศ ผู้อำนวยการสถาบันพัฒนาอุตสาหกรรมสิ่งทอ ร่วมเปิดงาน ณ โรงแรมอวานี จังหวัดขอนแก่น
นางวรวรรณ ชิตอรุณ รองปลัดกระทรวงอุตสาหกรรม กล่าวว่า การจัดงานในวันนี้มีวัตถุประสงค์เพื่อสรุปผลการดำเนินงาน “มัดทอใจ มรดกผ้าไทยร่วมสมัยสู่สากล” (Mud Tor Jai, Modern Heritage of Thai Textile to the Global) ภายใต้โครงการพัฒนาผลิตภัณฑ์สิ่งทอ ด้วยการออกแบบผลิตภัณฑ์มูลค่าเพิ่มสูง สู่ศูนย์กลางแฟชั่นระดับภูมิภาค ในพื้นที่ภาคตะวันออกเฉียงเหนือ ระยะที่ 2 และเผยแพร่องค์ด้านการพัฒนาผลิตภัณฑ์ผ้าไหม จากการออกแบบด้วยความคิดเชิงสร้างสรรค์ บนอัตลักษณ์ทางวัฒนธรรมไทย โดยใช้ต้นทุนท้องถิ่นผสมผสานกับเทคโนโลยี โดยเน้นการสร้างมูลค่าเพิ่มในตลาดระดับบนและกลุ่มคนรุ่นใหม่ เพื่อสร้างคุณค่าใหม่ในอนาคต ตลอดจนสามารถผลักดันให้เกิดการผลิตและจำหน่ายเชิงพาณิชย์ได้จริง และสร้างมูลค่าทางการตลาดได้สำเร็จ ซึ่งเป็นเรื่องที่น่ายินดีและต้องขอชื่นชม คณะผู้บริหารและเจ้าหน้าที่ทุกคนของสถาบันฯ รวมทั้งบุคลากรของสำนักงานอุตสาหกรรมจังหวัด และหน่วยงานร่วม ที่บูรณาการทำงานเพื่อสร้างสรรค์ความเจริญก้าวหน้าให้กับอุตสาหกรรมสิ่งทอ ผ้าไหม และผ้าทอพื้นเมืองตลอดระยะเวลาที่ผ่านมา #industryprmoi #กระทรวงอุตสาหกรรม #สำนักงานปลัดกระทรวงอุตสาหกรรม #สถาบันพัฒนาอุตสาหกรรมสิ่งทอ #มัดทอใจมรดกผ้าไทยร่วมสมัยสู่สากล

ที่มา : https://www.thaigov.go.th/news/contents/details/35257