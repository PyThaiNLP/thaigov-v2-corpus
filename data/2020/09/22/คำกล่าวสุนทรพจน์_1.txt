รัฐบาลไทย-ข่าวทำเนียบรัฐบาล-คำกล่าวนายกรัฐมนตรี พลเอก ประยุทธ์ จันทร์โอชา ในการประชุมระดับสูงเพื่อฉลองครบรอบ 75 ปี สหประชาชาติ


วันอังคารที่ 22 กันยายน 2563
พิมพ์
คำกล่าวนายกรัฐมนตรี พลเอก ประยุทธ์ จันทร์โอชา ในการประชุมระดับสูงเพื่อฉลองครบรอบ 75 ปี สหประชาชาติ
การประชุมระดับสูงเพื่อฉลองครบรอบ 75 ปี สหประชาชาติ (High-level Meeting of the General Assembly to Commemorate the 75th Anniversary of the United Nations) วันจันทร์ที่ 21 กันยายน 2563 ณ General Assembly Hall
สำนักงานใหญ่สหประชาชาติ นครนิวยอร์ก
ท่านประธาน
ผมมีความยินดีเป็นอย่างยิ่งที่ได้เข้าร่วมการประชุมระดับสูงเพื่อฉลองครบรอบ 75 ปี สหประชาชาติ ในวันนี้ พวกเราเริ่มต้นปี 2563 ด้วยความหวังว่า จะเป็นปีแห่งการเฉลิมฉลอง แต่กลับต้องเผชิญกับโควิด-19 โดยในขณะนี้ ประเทศไทยมียอดผู้ติดจริงเพียงร้อยคนเศษ สะท้อนให้เห็นถึงความเข้มแข็งของระบบสาธารณสุขของประเทศและความร่วมมือที่ดีจากประชาชน ไม่มีประเทศใด
จะปลอดจากเชื้อโควิด-19 ได้ จนกว่าทุกประเทศจะปลอดจากเชื้อดังกล่าวไปด้วยกัน
สหประชาชาติมีบทบาทสำคัญในการธำรงไว้ซึ่งสันติภาพของโลกผ่านปฏิบัติการรักษาสันติภาพในภูมิภาคต่าง ๆ อีกทั้งส่งเสริมการปกป้องสิทธิมนุษยชนผ่านการจัดทำข้อตกลงระหว่างประเทศ รวมถึงขับเคลื่อนเรื่องการพัฒนา ซึ่งปัจจุบันมีวาระการพัฒนาที่ยั่งยืน ค.ศ. 2030 เป็นแผนที่นำทาง
ประเทศไทยภูมิใจที่ได้มีส่วนร่วมในภารกิจทั้ง 3 เสาหลักของสหประชาชาติตลอดมา ได้แก่
- ด้านสันติภาพและความมั่นคง ประเทศไทยได้ส่งเจ้าหน้าที่ทหาร ตำรวจและพลเรือน ซึ่งรวมถึงเจ้าหน้าที่สตรี เข้าร่วมในปฏิบัติการรักษาสันติภาพ
- ด้านการพัฒนา ประเทศไทยน้อมนำหลักปรัชญาของเศรษฐกิจพอเพียงมาเป็นแนวทาง ในการพัฒนาประเทศ โดยไทยกำลังขับเคลื่อนความร่วมมือในบริบทของ SEP for SDGs Partnership และยินดีที่จะขยายความร่วมมือไปยังประเทศอื่น ๆ ที่สนใจ
- ด้านสิทธิมนุษยชน ประเทศไทยได้เสนอแนวคิดสร้างสรรค์ในการส่งเสริมสิทธิมนุษยชน อาทิ การมีบทบาทนำในการยกร่างข้อกำหนดของสหประชาชาติสำหรับการปฏิบัติต่อผู้ต้องขังหญิงในเรือนจำซึ่งครบรอบ 10 ปี ในปีนี้
นอกจากนั้น ไทยยังยินดีที่หน่วยงานที่สำคัญหลายหน่วยงาน เช่น คณะกรรมาธิการเศรษฐกิจและสังคมแห่งสหประชาชาติสำหรับเอเชียและแปซิฟิก ได้เลือกไทยให้เป็นที่ตั้ง ในการนี้ ไทยขอยืนยันที่จะทำหน้าที่เจ้าบ้านที่ดี
ที่ผ่านมา โลกของเราเผชิญวิกฤติมามากมาย โดยประวัติศาสตร์ได้สอนเราเสมอว่า ความสำเร็จจะเกิดขึ้นก็ต่อเมื่อประชาคมระหว่างประเทศร่วมมือร่วมใจ และมองไกลกว่าผลประโยชน์ของประเทศใดประเทศหนึ่ง ทวีปใดทวีปหนึ่ง ดังนั้น ประเทศไทยจึงเห็นว่า
ประชาคมระหว่างประเทศและผู้มีส่วนได้ส่วนเสียทุกฝ่ายต่างก็มีหน้าที่ที่จะต้องช่วยกันส่งเสริมสหประชาชาติ รวมทั้งสร้างพันธมิตรสำหรับระบบพหุภาคีใหม่ที่ตอบสนองความต้องการของประชาชนทุกคน
สุดท้ายนี้ ผมขอยืนยันความพร้อมของประเทศไทยที่จะร่วมมือกับประชาคมระหว่างประเทศในการที่จะทำให้ โลกของเรากลับมาให้ดีกว่าเดิมและมีความยั่งยืน ประชาชนมีความเป็นอยู่ที่ดีขึ้นโดยไม่ทิ้งใครไว้ข้างหลัง
ขอบคุณครับ
******************

ที่มา : https://www.thaigov.go.th/news/contents/details/35282