รัฐบาลไทย-ข่าวทำเนียบรัฐบาล-นายกฯ ห่วงแรงงานไทยเส้นเลือดในสมองแตกที่เกาหลี มอบ 'รัฐมนตรีสุชาติ' ช่วยเหลือส่งกลับมารักษาตัวที่ไทยแล้ว


วันศุกร์ที่ 18 กันยายน 2563
นายกฯ ห่วงแรงงานไทยเส้นเลือดในสมองแตกที่เกาหลี มอบ 'รัฐมนตรีสุชาติ' ช่วยเหลือส่งกลับมารักษาตัวที่ไทยแล้ว
รัฐมนตรีว่าการกระทรวงแรงงาน เผย นายกฯ ห่วงใยแรงงานไทยในเกาหลีที่ญาติร้องขอความช่วยเหลือให้ส่งกลับมารักษาตัวที่ประเทศไทย หลังเจ็บป่วยด้วยภาวะเส้นเลือดในสมองแตก
เมื่อวันที่ 18 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ท่านนายกรัฐมนตรี พล.อ.ประยุทธ์ จันทร์โอชา มีความห่วงใยแรงงานไทยที่เดินทางไปทำงานที่ประเทศเกาหลีแล้วเจ็บป่วยด้วยภาวะเส้นเลือดในสมองแตก ซึ่งญาติได้ร้องขอความช่วยเหลือให้รัฐบาลไทยช่วยค่ารักษาพยาบาลและขอเดินทางกลับไปรักษาตัวต่อที่ประเทศไทย โดยแรงงานไทยรายดังกล่าวชื่อนางสาวแจ่มจันทร์ ไชยเมือง ล่าสุดได้เดินทางจากเกาหลีเมื่อเย็นวานนี้ (17 ก.ย.63) ด้วยเที่ยวบินที่ ke651 และมาถึงสนามบินสุวรรณภูมิแล้วในเวลาประมาณ 22.00 น. จากนั้น รมว.แรงงาน ได้ให้เจ้าหน้าที่ด่านตรวจคนหางานสุวรรณภูมิ เข้าไปดูแล อำนวยความสะดวก ตรวจสอบขั้นตอนการส่งตัวไปยังสถานที่กักตัวที่รัฐบาลจัดให้  (State Quarantine) ซึ่งเป็นไปตามขั้นตอนที่กระทรวงสาธารณสุขกำหนด
นายสุชาติ กล่าวต่อว่า จากรายงานของนางสาวพินยุดา แจ่มจันทร์ศรี อัครราชทูตที่ปรึกษา (ฝ่ายแรงงาน) สำนักงานแรงงาน ณ กรุงโชล รายงานว่า นางสาวแจ่มจันทร์ ไชยเมือง อายุ 40 ปี มีภูมิลำเนาอยู่ที่บ้านเลขที่ 12/8 ต.หมากแข้ง อ.เมือง จ.อุดรธานี ได้เดินทางไปทำงานร้านคาราโอเกะในประเทศเกาหลีเป็นเวลาประมาณ 1 ปี 11 เดือน และเมื่อวันที่ 13 สิงหาคม 2563 ได้เข้ารับการรักษาอาการปวดศีรษะรุนแรงด้วยภาวะเส้นเลือดในสมองแตก ที่โรงพยาบาล Cheonan Donkook Univerity Hospital โดยแพทย์ได้ผ่าตัดรักษาเบื้องต้นแล้ว และแจ้งว่าสามารถเดินทางกลับได้ปกติ ทั้งนี้ในส่วนของค่าใช้จ่าย นายจ้างได้ช่วยเหลือบางส่วน แต่เนื่องจากนางสาวแจ่มจันทร์ฯ ไม่มีประกันสุขภาพ จึงไม่สามารถจ่ายค่ารักษาทั้งหมดได้ สำหรับการช่วยเหลือเบื้องต้น กระทรวงแรงงานได้อำนวยความสะดวกส่งแรงงานไทยไปยังสถานที่กักตัว 14 วัน ที่รัฐบาลจัดให้  (State Quarantine) โดยกระทรวงสาธารณสุขกำหนด พร้อมประสานโรงพยาบาลเพื่อนำตัวเข้ารับการรักษาอย่างต่อเนื่องต่อไป

ที่มา : https://www.thaigov.go.th/news/contents/details/35204