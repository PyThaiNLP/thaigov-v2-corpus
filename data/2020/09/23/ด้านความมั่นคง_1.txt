รัฐบาลไทย-ข่าวทำเนียบรัฐบาล-จับกัง 1 สั่งกรมการจัดหางาน ผนึกกำลังให้บริการคนหางานทั่วประเทศ  พร้อม JOB EXPO THAILAND 2020


วันอังคารที่ 22 กันยายน 2563
จับกัง 1 สั่งกรมการจัดหางาน ผนึกกำลังให้บริการคนหางานทั่วประเทศ  พร้อม JOB EXPO THAILAND 2020
รัฐมนตรีว่าการกระทรวงแรงงาน สั่งการกรมการจัดหางาน มอบหมายสำนักงานจัดหางานจังหวัดทุกจังหวัด เตรียมตำแหน่งงานพร้อมให้บริการทั่วประเทศ วันที่ 26-28 กันยายนนี้ ควบคู่ JOB EXPO THAILAND 2020 หวังช่วยเหลือคนหางานในต่างจังหวัดที่ไม่สะดวกเดินทาง
นายสุชาติ ชมกลิ่น รัฐมนตรีว่าการกระทรวงแรงงาน กล่าวว่า จากสถานการณ์การแพร่ระบาดของโรคโควิด-19 ทำให้การจ้างงานทั่วโลกลดลงไม่เว้นแม้แต่ประเทศไทย แต่จากการบริหารจัดการโรคระบาดที่ดี ทำให้สถานการณ์ภายในประเทศไทยคลี่คลายได้รวดเร็วกว่าหลายประเทศ รัฐบาลภายใต้การนำของ พลเอกประยุทธ์ จันทร์โอชา นายกรัฐมนตรี ได้มอบนโยบาย เร่งฟื้นฟู ภาคธุรกิจและเศรษฐกิจของประเทศ ด้วยวิธีส่งเสริมการมีงานทำอย่างมีประสิทธิภาพ คนหางานได้ประกอบอาชีพอย่างมั่นคงและยั่งยืน ตามความรู้ ความสามารถ ประสบการณ์ของตนเอง มีค่าตอบแทนที่เหมาะสม และได้รับความคุ้มครองตามที่กฎหมายกำหนด ทั้งหมดนี้ คือสิ่งที่กระทรวงแรงงานมุ่งมั่นดำเนินการจนเกิดเป็นงาน JOB EXPO THAILAND 2020 ซึ่งเป็นมหกรรมการจัดหางานครั้งยิ่งใหญ่ที่สุดที่เคยมีมาเพื่อรวบรวมตำแหน่งงานว่างกว่า 1 ล้านอัตรา ไว้ในที่เดียวกัน
“กระทรวงแรงงานให้ความสำคัญในการแก้ไขปัญหาของประชาชนทั้งประเทศ โดยคำนึงถึงความไม่สะดวกในการเดินทางของคนหางานที่จะเดินทางมาร่วมงานที่กรุงเทพมหานคร จึงได้สั่งการให้กรมการจัดหางาน จัดเจ้าหน้าที่ไว้คอยให้บริการคนหางานไปพร้อมกับการจัดงาน JOB EXPO THAILAND 2020 ในทุกจังหวัด รมว.แรงงาน กล่าวเพิ่มเติม
ด้านนายสุชาติ พรชัยวิเศษกุล  อธิบดีกรมการจัดหางาน กล่าวว่า ได้มอบหมายสำนักงานจัดหางานจังหวัด เปิดให้บริการคนหางาน ในทุกจังหวัด ระหว่างวันที่ 26-28 กันยายน 2563 ซึ่งเป็นช่วงเดียวกับที่มีการจัดงาน  JOB EXPO THAILAND 2020  โดยสำนักงานจัดหางานจังหวัดจะเปิดให้บริการหางานเพิ่มในวันเสาร์-อาทิตย์ เพื่อรองรับผู้ต้องการหางานที่ไม่สามารถเดินทางไปร่วมงาน ณ ศูนย์นิทรรศการและการประชุมไบเทค บางนา ได้  ให้สามารถเลือกสมัครงานในตำแหน่งงานว่างจากฐานข้อมูลเดียวกันกับงาน JOB EXPO THAILAND 2020 ด้วยระบบ Platform “ไทยมีงานทำ”
สำหรับผู้ที่ต้องการหางานทำที่อยู่ในกรุงเทพมหานครและจังหวัดใกล้เคียง กรมการจัดหางานขอเชิญชวนร่วมงาน  JOB EXPO THAILAND 2020  ณ ศูนย์นิทรรศการและการประชุมไบเทค บางนา  กรุงเทพมหานคร Hall EH 98-99 โดยสามารถกรอกข้อมูลเพื่อลงทะเบียนสมัครงานล่วงหน้า หรือหาหลักสูตรอบรมพัฒนาอาชีพของกระทรวงแรงงาน ได้ที่ www.ไทยมีงานทำ.com  หรือสอบถามข้อมูลเพิ่มเติมได้ที่สายด่วนกระทรวงแรงงาน โทร.1506 กด 2 กรมการจัดหางาน  และในส่วนภูมิภาคสามารถไปใช้บริการได้ที่สำนักงานจัดหางานจังหวัดทุกจังหวัด

ที่มา : https://www.thaigov.go.th/news/contents/details/35291