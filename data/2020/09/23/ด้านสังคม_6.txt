รัฐบาลไทย-ข่าวทำเนียบรัฐบาล-พม. จับมือ 3 กระทรวง บูรณาการปลูกจิตสำนึกรักเมืองไทยให้กับเด็กและเยาวชน  พร้อมเปิดตัวโครงการส่งเสริมและพัฒนาเครือข่ายสถานีวิทยุเพื่อเด็กและเยาวชนสร้างสรรค์สังคม DCY Radio Network  


วันอังคารที่ 22 กันยายน 2563
พม. จับมือ 3 กระทรวง บูรณาการปลูกจิตสำนึกรักเมืองไทยให้กับเด็กและเยาวชน  พร้อมเปิดตัวโครงการส่งเสริมและพัฒนาเครือข่ายสถานีวิทยุเพื่อเด็กและเยาวชนสร้างสรรค์สังคม DCY Radio Network
พม. จับมือ 3 กระทรวง บูรณาการปลูกจิตสำนึกรักเมืองไทยให้กับเด็กและเยาวชน  พร้อมเปิดตัวโครงการส่งเสริมและพัฒนาเครือข่ายสถานีวิทยุเพื่อเด็กและเยาวชนสร้างสรรค์สังคม DCY Radio Network
วันนี้ (22 ก.ย. 63) เวลา 14.00 น. ที่ห้องประชุมชั้น 2 กระทรวงการพัฒนาสังคมและความมั่นคงของมนุษย์ สะพานขาว กรุงเทพมหานคร นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนาม MOU บันทึกความเข้าใจการบูรณาการความร่วมมือในการปลูกจิตสำนึกรักเมืองไทยให้กับเด็กและเยาวชนระหว่างสำนักงานปลัดกระทรวงการพัฒนาสังคมและความมั่นคงของมนุษย์ สำนักงานปลัดกระทรวงศึกษาธิการ สำนักงานปลัดกระทรวงมหาดไทย และสำนักงานปลัดกระทรวงกลาโหม พร้อมทั้งเปิดโครงการส่งเสริมและพัฒนาเครือข่ายสถานีวิทยุเพื่อเด็กและเยาวชนสร้างสรรค์สังคม DCY Radio Network
นายจุติ กล่าวว่า พิธีลงนามบันทึกความเข้าใจ (MOU) ระหว่างสำนักงานปลัดกระทรวงการพัฒนาสังคมและความมั่นคงของมนุษย์ สำนักงานปลัดกระทรวงกลาโหม สำนักงานปลัดกระทรวงมหาดไทย และสำนักงานปลัดกระทรวงศึกษาธิการ ว่าด้วยการบูรณาการความร่วมมือในการปลูกจิตสำนึกรักเมืองไทยให้กับเด็กและเยาวชน เป็นการบูรณาการความร่วมมือในการพัฒนาเด็กและเยาวชน ให้มีความรับผิดชอบต่อประโยชน์ส่วนรวม โดยมีขอบเขตความร่วมมือของหน่วยงานทั้ง 4 หน่วยงาน ประกอบด้วย 1) กำหนดแนวทาง เป้าหมายในการประสานความร่วมมือ เพื่อให้เกิดกระบวนการในการดำเนินโครงการหรือกิจกรรม ในการสร้างและปลูกจิตสำนึกสาธารณะให้กับเด็กและเยาวชนอย่างต่อเนื่องและเป็นรูปธรรม  2) ประสานงานให้เกิดความร่วมมือระหว่างเด็กและเยาวชนกับหน่วยงานที่เกี่ยวข้องเพื่อให้โครงการหรือกิจกรรมที่ดำเนินการร่วมกันเกิดประสิทธิภาพและประสิทธิผลมากยิ่งขึ้น 3) ส่งเสริมและสนับสนุนให้เด็กและเยาวชนได้ร่วมกันคิด และนำความคิดไปสู่การปฏิบัติในแผนงานหรือโครงการที่เป็นประโยชน์ต่อสังคมอย่างสร้างสรรค์ และเป็นรูปธรรม
นายจุติ กล่าวเพิ่มเติมว่า สำหรับโครงการส่งเสริมและพัฒนาเครือข่ายสถานีวิทยุเพื่อเด็กและเยาวชนสร้างสรรค์สังคม DCY Radio Network เป็นโครงการนำร่อง การบูรณาการความร่วมมือร่วมกัน ทั้ง 4 หน่วยงาน ในการสนับสนุนส่งเสริมให้เกิดเครือข่ายสถานีวิทยุกระจายเสียงเพื่อเด็กและเยาวชน เป็นช่องทางในการสื่อสารร่วมกันปลูกจิตสำนึกรักเมืองไทยให้กับเด็กและเยาวชน โดยมีสถานีวิทยุสีขาวเครือข่ายสำนักงานปลัดกระทรวงกลาโหม และสถานีวิทยุเครือข่ายวิทยุเพื่อเด็กและสังคม กรมกิจการเด็กและเยาวชน (ดย.) เข้าร่วมโครงการ จำนวน 212 สถานีทั่วประเทศ พร้อมเปิดพื้นที่ให้เด็กและเยาวชนได้มีส่วนร่วมผลิตรายการวิทยุที่สร้างสรรค์เป็นประโยชน์ต่อสังคม ภายใต้ แนวคิด “เด็กคิด เด็กทำ เด็กนำ ผู้ใหญ่หนุน” ผ่านรายการวิทยุเพื่อเด็กและเยาวชนสร้างสรรค์สังคม ทั้งนี้ กระทรวง พม. โดย ดย. ได้เริ่มดำเนินการตั้งแต่วันที่ 20 เมษายน 2563 โดยร่วมกับสภาเด็กและเยาวชนแห่งประเทศไทย สำนักข่าวต้นกล้านิวส์  และสถานีวิทยุเยาวชนออนไลน์ ออกอากาศทุกวันจันทร์ – วันศุกร์ ทางสถานีวิทยุเยาวชนออนไลน์ www.thailandonair.com ในช่วงเวลา 16.00 – 18.00 น ตามประกาศของคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ หรือ กสทช. ที่กำหนดไว้ เป็นช่วงเวลาสำหรับเด็กและเยาวชน โดยวันนี้ ผู้แทน 4 กระทรวง ได้ร่วมมอบป้ายสถานีวิทยุเครือข่ายวิทยุเพื่อเด็กและเยาวชนสร้างสรรค์สังคม DCY Radio Network ให้แก่ผู้แทนสถานีวิทยุ 4 ภาค และมอบเกียรติบัตรแก่สถานีวิทยุเครือข่ายวิทยุเพื่อเด็กและเยาวชนสร้างสรรค์สังคม DCY Radio Network 20 สถานี และผู้ผลิตรายการ 4 ราย

ที่มา : https://www.thaigov.go.th/news/contents/details/35319