รัฐบาลไทย-ข่าวทำเนียบรัฐบาล-กระทรวงดิจิทัลฯ โดยดีป้า ผนึกกำลังหัวเว่ยฯ เปิดศูนย์ “Thailand 5G Ecosystem Innovation Center (5G EIC)” เร่งพลิกโฉมทุกอุตสาหกรรมสู่ดิจิทัล


วันอังคารที่ 22 กันยายน 2563
กระทรวงดิจิทัลฯ โดยดีป้า ผนึกกำลังหัวเว่ยฯ เปิดศูนย์ “Thailand 5G Ecosystem Innovation Center (5G EIC)” เร่งพลิกโฉมทุกอุตสาหกรรมสู่ดิจิทัล
กระทรวงดิจิทัลฯ โดยดีป้า ผนึกกำลังหัวเว่ยฯ เปิดศูนย์ “Thailand 5G Ecosystem Innovation Center (5G EIC)” เร่งพลิกโฉมทุกอุตสาหกรรมสู่ดิจิทัล
กรุงเทพฯ, 21 กันยายน 2563 — กระทรวงดิจิทัลเพื่อเศรษฐกิจและสังคม สำนักงานส่งเสริมเศรษฐกิจดิจิทัล (ดีป้า) และ บริษัท หัวเว่ย เทคโนโลยี่ (ประเทศไทย) จำกัด จัดพิธีเปิดศูนย์ Thailand 5G Ecosystem Innovation Center (5G EIC) เพื่อผลักดันการพัฒนานวัตกรรมเทคโนโลยี 5G ผสานความร่วมมือของทั้งระบบนิเวศ ให้ประเทศไทยพร้อมเดินหน้าสู่เศรษฐกิจดิจิทัล ณ สำนักงานส่งเสริมเศรษฐกิจดิจิทัล กรุงเทพฯ
ศูนย์ฯ นี้จะทําหน้าที่เป็น Sandbox ช่วยพัฒนานวัตกรรมดิจิทัลสําหรับแอปพลิเคชัน 5G และบริการของอุตสาหกรรมต่างๆ ในประเทศไทย จะสร้างโอกาสใหม่ให้แก่ภาคธุรกิจ ทั้งวิสาหกิจขนาดกลางและขนาดย่อม (SMEs) ธุรกิจสตาร์ทอัพ ตลอดจนสถาบันการศึกษา ซึ่งจะช่วยผลักดันให้ประเทศไทยก้าวเข้าสู่การเป็นศูนย์กลางด้านดิจิทัลแห่งภูมิภาคอาเซียน
ภายในพิธีเปิดศูนย์ Thailand 5G Ecosystem Innovation Center (5G EIC) นายพุทธิพงษ์ ปุณณกันต์ รัฐมนตรีว่าการกระทรวงดิจิทัลเพื่อเศรษฐกิจและสังคม ในนามของ ฯพณฯ พลเอกประยุทธ์ จันทร์โอชา นายกรัฐมนตรี ได้กล่าวปาฐกถาพิเศษหัวข้อ“Incubation of 5G Ecosystem to Support the Digital Transformation of Thailand 4.0” ว่า “ประเทศไทยกำลังเดินหน้าสู่ก้าวสำคัญในการมุ่งสู่เศรษฐกิจและสังคมรูปแบบใหม่ ไทยเป็นประเทศแรกๆ ในอาเซียนที่ได้นำเทคโนโลยี 5G มาใช้ ซึ่งเทคโนโลยีนี้ไม่เพียงมอบการให้บริการรูปแบบใหม่และประสบการณ์ที่ไร้รอยต่อเท่านั้น แต่ยังพลิกโฉมทุกอุตสาหกรรมสู่การเปลี่ยนผ่านสู่ดิจิทัล ซึ่งเป็นหนึ่งในนโยบายที่สำคัญที่สุดของท่านนายกรัฐมนตรีและรัฐบาล”
นอกจากนี้ รัฐมนตรีว่าการกระทรวงดิจิทัลเพื่อเศรษฐกิจและสังคม ยังได้กล่าวถึง “แผนปฏิบัติการว่าด้วยการส่งเสริมการใช้ประโยชน์เทคโนโลยี 5G” ซึ่งเป็นกรอบแนวทางปฏิบัติสำคัญเพื่อนำเทคโนโลยี 5G ไปใช้ในทุกๆ ด้านให้เกิดประโยชน์สูงสุด
“ศูนย์ Thailand 5G Ecosystem Innovation Center (5G EIC) แห่งนี้ได้รับการสนับสนุนจากบริษัท หัวเว่ยฯ ผู้นำด้านเทคโนโลยีระดับโลก ที่พร้อมด้วยประสบการณ์และความเชี่ยวชาญ ผมขอถือโอกาสนี้ขอบคุณบริษัท หัวเว่ยฯ สำหรับความร่วมมือครั้งสำคัญครั้งนี้” นายพุทธิพงษ์ ปุณณกันต์ กล่าวเพิ่มเติมว่า “ศูนย์ 5G EIC นับเป็นอีกก้าวสำคัญที่จะจุดประกายให้เกิดการนำเทคโนโลยี 5G ไปประยุกต์ใช้อย่างเป็นรูปธรรม เพื่อเร่งการเปลี่ยนแปลงอุตสาหกรรมต่างๆ ให้เป็นดิจิทัล มุ่งสู่ไทยแลนด์ 4.0 อย่างสมบูรณ์แบบ ด้วยการสร้างมูลค่า โอกาส และการเติบโตใหม่ ๆ พร้อมเพิ่มขีดศักยภาพของประเทศไทยในฐานะผู้นําการพัฒนาระบบดิจิทัลในภูมิภาค”
ศูนย์ Thailand 5G EIC แห่งนี้ตั้งอยู่ ณ สำนักงานส่งเสริมเศรษฐกิจดิจิทัล (ดีป้า) โดยมีบทบาทสำคัญในการเป็นพื้นที่ทดลองการนำเทคโนโลยี 5G ไปใช้ในภาคธุรกิจและบริการต่างๆ เช่น บริการทางการแพทย์ด้วย 5G (5G Medical Care), การเกษตรอัจฉริยะด้วยเทคโนโลยี 5G (5G Smart Agriculture), ระบบท่าเรืออัจฉริยะผ่านระบบ 5G (5G Port), การศึกษาทางไกลผ่านเทคโนโลยี 5G (5G Remote Education), ระบบการรักษาความปลอดภัยอัจฉริยะด้วยเทคโนโลยี 5G (5G Smart Security) เป็นต้น
ศูนย์ฯ แห่งนี้จัดตั้งขึ้นเพื่อผลักดันระบบนิเวศ 5G อย่างครบวงจร และเพื่อพัฒนาศักยภาพผู้ประกอบการธุรกิจเอสเอ็มอี และธุรกิจสตาร์ทอัพด้านดิจิทัลของไทย โดยนำเทคโนโลยีอันทันสมัยอย่าง Cloud, AI และ IoT มาประยุกต์ใช้เพื่อตอบสนองยุคแห่งการเปลี่ยนผ่านสู่ดิจิทัล นอกจากนี้ศูนย์ 5G EIC ยังมุ่งยกระดับทักษะดิจิทัลให้บุคลากรด้าน ICT ของไทยให้ให้พร้อมต่อยอดในระดับสากล
ในระหว่างพิธี ดีป้า ได้ประกาศความร่วมมือพันธมิตร Thailand 5G Ecosystem Partnership Alliance โดย ดร. ณัฐพล นิมมานพัชรินทร์ ผู้อำนวยการสำนักงานส่งเสริมเศรษฐกิจดิจิทัล “ภารกิจของดีป้าคือการผลักดันประเทศไทยให้ขับเคลื่อนสู่ยุคเศรษฐกิจดิจิทัล โดยศูนย์ Thailand 5G Ecosystem Innovation Center (5G EIC) แห่งนี้ จะสร้างเครือข่ายพันธมิตรระดับนานาชาติเพื่อขับเคลื่อนนวัตกรรมดิจิทัลของไทยในระยะยาว ดังนั้น การจัดตั้งศูนย์ฯ แห่งนี้ ที่เกิดจากร่วมมือกันระหว่างดีป้าและบริษัทชั้นนำระดับโลกอย่างหัวเว่ยฯ จึงมีความสำคัญในการเข้ามาเติมเต็มระบบนิเวศ ผมขอขอบคุณบริษัท หัวเว่ยฯ สำหรับความร่วมมือครั้งสำคัญในวันนี้ รวมถึงการสนับสนุนการสร้างระบบนิเวศที่ยั่งยืนของประเทศไทยอย่างต่อเนื่อง”
ภายในงาน หัวเว่ยได้เปิดตัวแผนการลงทุนมูลค่า 475 ล้านบาท ในการพัฒนาศูนย์ 5G EIC อันจะนำมาซึ่งโซลูชัน 5G แบบครบวงจร, พื้นที่ทดลอง และการประยุกต์ใช้เทคโนโลยี 5G กับกลุ่มพันธมิตร บริษัท หัวเว่ยฯ ยังมุ่งมั่นที่จะพัฒนาศักยภาพธุรกิจเอสเอ็มอีและสตาร์ทอัพของไทยปีละกว่า 100 ราย โดยนำเทคโนโลยี 5G ไปประยุกต์ใช้ในหลากหลายอุตสาหกรรมแนวดิ่งในอีก 3 ปีข้างหน้า
“ศูนย์ Thailand 5G Ecosystem Innovation Center (5G EIC) เป็นศูนย์ฯ แห่งแรกในภูมิภาคอาเซียน การจัดตั้งศูนย์ฯ แห่งนี้จึงนับเป็นก้าวสำคัญสำหรับการพัฒนาเทคโนโลยี 5G ในประเทศไทยไปจนถึงในระดับภูมิภาค”นายอาเบล เติ้ง ประธานกรรมการบริหาร บริษัท หัวเว่ย เทคโนโลยี่ (ประเทศไทย) จำกัด กล่าวเสริม “หัวเว่ยฯรู้สึกเป็นเกียรติอย่างยิ่งที่ได้เป็นหนึ่งในการริเริ่มและเป็นพันธมิตรหลักของโครงการที่เต็มเปี่ยมด้วยวิสัยทัศน์ หัวเว่ยมุ่งมั่นส่งเสริมระบบนิเวศ 5G และสนับสนุนนโยบายไทยแลนด์ 4.0 ด้วยประสบการณ์และทรัพยากรด้านเทคโนโลยีชั้นนำระดับโลก”
****************

ที่มา : https://www.thaigov.go.th/news/contents/details/35300