รัฐบาลไทย-ข่าวทำเนียบรัฐบาล-กสร. จับมือ GISTDA ใช้เทคโนโลยีภูมิสารสนเทศคุ้มครองแรงงาน


วันอังคารที่ 22 กันยายน 2563
พิมพ์
กสร. จับมือ GISTDA ใช้เทคโนโลยีภูมิสารสนเทศคุ้มครองแรงงาน
กรมสวัสดิการและคุ้มครองแรงงาน จับมือสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA ร่วมลงนามในบันทึกข้อตกลงความร่วมมือในการพัฒนานวัตกรรมการใช้เทคโนโลยีอวกาศและภูมิสารสนเทศยกระดับความสามารถในการคุ้มครองแรงงาน
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยภายหลังการลงนามในบันทึกข้อตกลงความร่วมมือในการพัฒนานวัตกรรมการใช้เทคโนโลยีอวกาศและภูมิสารสนเทศเพื่อการพัฒนาพื้นที่และสวัสดิการแรงงานอย่างยั่งยืนร่วมกับสำนักงานพัฒนาเทคโนโลยีอวกาศและภูมิสารสนเทศ (องค์การมหาชน) หรือ GISTDA วันที่ 22 กันยายน 2563 ว่า บันทึกความร่วมมือฉบับนี้มีวัตถุประสงค์ เพื่อบูรณาการ เชื่อมโยงข้อมูลด้านสวัสดิการและคุ้มครองแรงงานของกรม กับข้อมูลภูมิสารสนเทศซึ่งเป็นข้อมูลเชิงพื้นที่ของประเทศที่ถูกต้องแม่นยำและเป็นปัจจุบันของ GISTDA  ผลที่ได้จากการบูรณาการข้อมูลและการปฏิบัติงานร่วมกันนี้ จะนำมาซึ่งข้อมูลที่เป็นประโยชน์ในการกำหนดนโยบายหรือแนวทางการดำเนินงานตามภารกิจของกรมทั้งในเชิงรุกและ เชิงรับในทุกมิติ เช่น การสำรวจสถานประกอบกิจการ การสำรวจข้อมูลแรงงานนอกระบบ รวมทั้งพื้นที่ที่มีการใช้สารเคมีอันตรายเพื่อป้องกันอันตรายจากการทำงาน เป็นต้น โดยจะเริ่มดำเนินการในพื้นที่ระเบียงเศรษฐกิจภาคตะวันออกหรือ EEC ซึ่งเป็นพื้นที่ที่มีความหนาแน่นของสถานประกอบกิจการ จำนวนผู้ใช้แรงงาน และการใช้สารเคมีก่อน เชื่อว่าความร่วมมือในครั้งนี้จะนำไปสู่การยกระดับการบริหารจัดการด้านแรงงานในระดับประเทศอย่างมีประสิทธิภาพต่อไป
ทางด้าน ดร.ปกรณ์ อาภาพันธุ์ ผู้อำนวยการ GISTDA กล่าวว่า ความร่วมมือระหว่างสองหน่วยงานในครั้งนี้เป็นการนำเทคโนโลยีจากภาพถ่ายจากดาวเทียมหรือนวัตกรรมการใช้เทคโนโลยีอวกาศและภูมิสารสนเทศของ GISTDA มาประกอบกับองค์ความรู้ของกรมสวัสดิการและคุ้มครองแรงงานเพื่อการพัฒนาพื้นที่และสวัสดิการแรงงาน โดยมีเป้าหมายร่วมกันคือการยกระดับคุณภาพชีวิตแรงงานและความปลอดภัยในการทำงาน ตลอดจนวางแผนในการบริหารจัดการพัฒนาศักยภาพแรงงาน ซึ่งจากความร่วมมือในครั้งนี้จะเป็นประโยชน์ต่อแรงงานและประเทศชาติอย่างยั่งยืนต่อไป
- - - - - - - - - - - - - - - - - - - - - - - - - - - - - - - -

ที่มา : https://www.thaigov.go.th/news/contents/details/35324