รัฐบาลไทย-ข่าวทำเนียบรัฐบาล-มหาดไทยสั่งการทุกจังหวัด จัดกิจกรรม 


วันพุธที่ 2 กันยายน 2563
พิมพ์
มหาดไทยสั่งการทุกจังหวัด จัดกิจกรรม
มหาดไทยสั่งการทุกจังหวัด จัดกิจกรรม "เดิน กิน ชิม เที่ยว ถนนคนเดิน" อย่างต่อเนื่อง กระตุ้นเศรษฐกิจ สร้างรายได้ บนชีวิตวิถีใหม่ (New Normal)
วันนี้ (2 ก.ย.63) นายฉัตรชัย พรหมเลิศ ปลัดกระทรวงมหาดไทย เปิดเผยว่า ตามที่ พลเอก ประยุทธ์จันทร์โอชา นายกรัฐมนตรีได้มีนโยบายในการส่งเสริมการท่องเที่ยวและกระตุ้นเศรษฐกิจทั่วประเทศ และมอบหมายให้กระทรวงมหาดไทยประสานกรุงเทพมหานคร และแจ้งไปยังทุกจังหวัดจัดกิจกรรมในรูปแบบถนนคนเดินที่สร้างรายได้ให้ประชาชนในระดับพื้นที่ โดยบูรณาการความร่วมมือทั้งภาครัฐ ภาคเอกชนภาคประชาชน ให้เกิดการมีส่วนร่วมทุกภาคส่วน ซึ่งในช่วงสถานการณ์การแพร่ระบาดของโรคติดเชื้อไวรัสโคโรนา2019 (โควิด-19) ที่ผ่านมา ได้ให้จังหวัดพิจารณาดำเนินกิจกรรมดังกล่าวให้มีความเหมาะสมและสอดคล้องกับบริบทของพื้นที่โดยให้คำนึงถึงความเสี่ยงต่อสาธารณชนโดยรวมต่อการแพร่ระบาดของโรคเป็นสำคัญ
นายฉัตรชัย พรหมเลิศ กล่าวว่า ในขณะนี้สถานการณ์การแพร่ระบาดของโรคโควิด-19 ได้เริ่มคลี่คลายลงและภาครัฐได้มีการผ่อนคลายมาตรการต่างๆ อย่างต่อเนื่อง พลเอก อนุพงษ์ เผ่าจินดา รัฐมนตรีว่าการกระทรวงมหาดไทย จึงได้มีข้อสั่งการให้เร่งฟื้นฟูเศรษฐกิจฐานรากและสร้างรายได้ให้ประชาชนในระดับพื้นที่ จึงได้สั่งการไปยังผู้ว่าราชการจังหวัดทุกจังหวัด ดำเนินการขับเคลื่อนการจัดกิจกรรมเพื่อส่งเสริมการท่องเที่ยวและกระตุ้นเศรษฐกิจตามนโยบายของนายกรัฐมนตรีในระดับจังหวัด “เดิน กิน ชิม เที่ยว ถนน..... จังหวัด...”  อย่างต่อเนื่องตลอดปี อย่างน้อยเดือนละ 1 ครั้งตามแนวทางรูปแบบที่กำหนด
นายฉัตรชัย พรหมเลิศ กล่าวเพิ่มเติมว่า กระทรวงมหาดไทยได้กำชับให้ทุกจังหวัดปฏิบัติตามมาตรการป้องกันโรคที่ศูนย์บริหารสถานการณ์การแพร่ระบาดของโรคติดเชื้อไวรัสโรโคนา 2019 (โควิด-19) (ศบค.) กำหนดอย่างเคร่งครัด เพื่อเป็นการป้องกันการแพร่ระบาดของโรคโควิด-19 และสร้างความความปลอดภัยและความเชื่อมั่นให้กับพี่น้องประชาชนและนักท่องเที่ยวอันจะส่งผลให้เกิดการสร้างรายได้กระตุ้นเศรษฐกิจชุมชนในพื้นที่ในรูปแบบชีวิตวิถีใหม่ (New Normal) อย่างยั่งยืน

ที่มา : https://www.thaigov.go.th/news/contents/details/34758