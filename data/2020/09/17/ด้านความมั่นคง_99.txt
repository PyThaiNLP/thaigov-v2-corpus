รัฐบาลไทย-ข่าวทำเนียบรัฐบาล-‘ที่ปรึกษา รมว.แรงงาน’ เยือนเมืองสามอ่าว มอบการบ้าน หน.ส่วนสังกัด ก.แรงงาน


วันศุกร์ที่ 11 กันยายน 2563
พิมพ์
‘ที่ปรึกษา รมว.แรงงาน’ เยือนเมืองสามอ่าว มอบการบ้าน หน.ส่วนสังกัด ก.แรงงาน
ที่ปรึกษารัฐมนตรีว่าการกระทรวงแรงงาน ประชุมหัวหน้าส่วนราชการสังกัดกระทรวงแรงงานในจังหวัด
ประจวบคีรีขันธ์ พร้อมมอบนโยบายกระทรวงแรงงาน ปี 2564 แก้ปัญหาด้านแรงงานในทุกมิติ
วันนี้ (11 ก.ย. 63) นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงานเป็นประธานการประชุมหัวหน้าส่วนราชการสังกัดกระทรวงแรงงานในจังหวัด
ประจวบคีรีขันธ์ ณ สํานักงานแรงงานจังหวัดประจวบคีรีขันธ์ โดย นางธิวัลรัตน์ กล่าวว่า “รัฐมนตรีว่าการกระทรวงแรงงาน ได้มอบนโยบายและแนวทางการปฏิบัติราชการกระทรวงแรงงาน ประจำปีงบประมาณ 2564 โดยมีนโยบายสำคัญเร่งด่วนที่ต้องเร่งดำเนินการให้เห็นเป็นรูปธรรมภายใน 3 เดือน ได้แก่ 1) มาตรการเยียวยา โดยการชดเชยรายได้แก่ลูกจ้างของสถานประกอบการที่ได้รับผลกระทบจากการระบาดของโรคไวรัสโคโรนา ที่ยังไม่ได้รับการเยียวยา เพื่อให้ผู้ประกันตนตามมาตรา 33 สัญชาติไทย ที่ส่งเงินสบทบไม่ครบ 6 เดือน ภายใน 15 เดือน มาตราการลดอัตราเงินเดือนเงินสบทบกองทุนประกันสังคมให้นายจ้างและผู้ประกันตน จากเดิมฝ่ายละร้อยละ 5 เหลือร้อยละ 2 ของค่าจ้าง เป็นระยะเวลา 3 เดือน ตั้งแต่เดือนกันยายน – พฤศจิกายน 2563 มาตรการช่วยเหลือผู้ประกอบกิจการที่กู้ยืมเงินกองทุนพัฒนาฝีมือแรงงาน โดยปลอดดอกเบี้ยตลอดระยะเวลา 12 เดือน และ มาตรการเชิงรุกให้ลูกจ้างที่ว่างงานได้รับสิทธิประโยชน์โดยเร็ว โดยบูรณาการร่วมกันเฝ้าระวังสถานประกอบกิจการที่คาดว่าจะเลิกจ้าง เพื่อให้จ่ายสิทธิประโยชน์ตามกฎหมายคุ้มครองแรงงาน กฎหมายประกันสังคม 2) การแก้ปัญหาในแนวทางที่ยั่งยืน โดยการสนับสนุนการจ้างงาน ออกกฎหมายการส่งเสริมและพัฒนาคุณภาพชีวิตแรงงานนอกระบบ ส่งเสริมแรงงานสัมพันธ์ 3) สร้างแรงจูงใจในการจ้างงาน โดยการยกระดับทักษะฝีมือแรงงานให้ได้มาตรฐานสากล มีมาตรการสินเชื่อเพื่อส่งเสริมการจ้างงาน และการส่งเสริมด้านความปลอดภัยในการทำงาน 4) หน่วยงานของรัฐมีการจ้างงานคนรุ่นใหม่และผู้ไม่เคยเข้าสู่ตลาดแรงงานโดยในวันที่ 26 – 28 กันยายนนี้ จะมีการจัดงาน JOB EXPO THAILAND 2020 ภายในงานพบกับนิทรรศการต่างๆ เกี่ยวกับการฝึกอาชีพ ตำแหน่งว่างงานมากกว่า 1 ล้านตำแหน่ง นอกจากนี้มีการจัดทำ Platform ไทยมีงานทำ.com ด้วย
โดยในระดับจังหวัดขอให้ร่วมกันทำงาน ติดตามสถานการณ์ด้านแรงงานอย่างใกล้ชิดโดยเฉพาะจำนวนแรงงานและสถานประกอบการที่ได้รับผลกระทบจากโรคไวรัสโคโรนา เพื่อที่จะได้เข้าช่วยเหลือ เยียวยา ฟื้นฟู ตามนโยบายเร่งด่วนของรัฐมนตรีว่าการกระทรวงแรงงาน นอกจากนี้ ขอให้แรงงานจังหวัดในฐานะผู้แทนกระทรวงในภูมิภาคทำหน้าที่เป็นศูนย์กลางในทุกด้าน ทั้งการจัดทำแผนปฏิบัติการ การจัดทำข้อมูลแรงงานในระดับจังหวัด การร่วมมือทำงานกับหน่วยงานในจังหวัดและภาคีเครือข่าย รวมทั้งอาสาสมัครแรงงานและบัณฑิตแรงงาน ซึ่งเป็นตัวเชื่อมประสานการให้บริการของกระทรวงแรงงานสู่ชุมชน แม้ว่าในสถานการณ์ขณะนี้จัดหางานจังหวัดจะต้องเร่งประสานนายจ้างเพื่อหาตำแหน่งงานว่าง ก็ขอให้หัวหน้าส่วนราชการทุกคนร่วมสนับสนุนการทำงานของจัดหางานจังหวัดด้วย”
หลังจากนั้น นางธิวัลรัตน์ ได้ตรวจเยี่ยมการดําเนินงานของสํานักงานแรงงานจังหวัดประจวบคีรีขันธ์ สํานักงานสวัสดิการและคุ้มครองแรงงานจังหวัดประจวบคีรีขันธ์ สํานักงานจัดหางานจังหวัดประจวบคีรีขันธ์ สํานักงานประกันสังคมจังหวัดประจวบคีรีขันธ์และ สํานักงานพัฒนาฝีมือแรงงานประจวบคีรีขันธ์ อีกด้วย
+++++++++++++++++++
กองเผยแพร่และประชาสัมพันธ์
11 กันยายน 2563

ที่มา : https://www.thaigov.go.th/news/contents/details/35017