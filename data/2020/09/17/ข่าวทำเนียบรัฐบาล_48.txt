รัฐบาลไทย-ข่าวทำเนียบรัฐบาล-ครม. รับทราบมาตรการจ้างงานนิสิต นักศึกษา จบใหม่ กว่า 2.6 แสนตำแหน่ง เตรียมจัดงาน Work Expo กระตุ้นการจ้างงานทุกภาคส่วน


วันอังคารที่ 8 กันยายน 2563
พิมพ์
ครม. รับทราบมาตรการจ้างงานนิสิต นักศึกษา จบใหม่ กว่า 2.6 แสนตำแหน่ง เตรียมจัดงาน Work Expo กระตุ้นการจ้างงานทุกภาคส่วน
คณะรัฐมนตรีรับทราบมาตรการจ้างงานนิสิต นักศึกษา จบใหม่ กว่า 2.6 แสนตำแหน่ง เตรียมจัดงาน Work Expo กระตุ้นการจ้างงานทุกภาคส่วน
วันนี้ (8 กันยายน 2563) เวลา 13.00 น. ณ ตึกสันติไมตรี (หลังใน) หลังการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เผยว่า วันนี้คณะรัฐมนตรีได้มีมติเห็นชอบขยายระยะเวลาการใช้ พ.ร.ก. ฉุกเฉินฯ ในพื้นที่ 3 จังหวัดชายแดนภาคใต้และจังหวัดสงขลา ในพื้นที่เดิม เนื่องจากยังคงสถานการณ์ยังมีความรุนแรง และปรับลดในพื้นที่อ. ไม้แก่น โดยย้ำการใช้ พ.ร.ก. ฉุกเฉินฯ เฉพาะเท่าที่จำเป็นเท่านั้น ขึ้นอยู่กับความรุนแรงของสถานการณ์ เช่นเดียวกับการใช้ พ.ร.ก. ฉุกเฉินฯ ที่คงอยู่ เพื่อป้องกันการแพร่ระบาดของเชื้อไวรัสโควิด-19 หากสถานการณ์ดีขึ้นก็จะพิจารณายกเลิก ปัจจุบันยังคงมีความจำเป็นต้องบูรณาการข้อกฎหมายของหลายหน่วยงาน เพื่อให้เจ้าหน้าที่ทหาร ตำรวจ ทำงานได้ง่ายขึ้น เนื่องจากกฎหมายของกระทรวงสาธาณสุขครอบคลุมเพียงด้านสุขภาพอย่างเดียว ไม่สามารถใช้ควบคุมชายแดนได้ และยืนยันว่าไม่เกี่ยวข้องกับการชุมนุม
นายกรัฐมนตรี เผยคณะรัฐมนตรีมีมติรับทราบมาตรการในการจ้างงานนิสิต นักศึกษา จบใหม่ประมาณ 260,000 ตำแหน่ง ระยะเวลา 12 เดือน ทั้งระดับปวช. ปวส. และปริญญาตรี รวมทั้งการจ้างงานในภาคส่วนอื่นอีกรวมแล้วประมาณ 1 ล้านตำแหน่ง ซึ่งมีการจัด Work Expo โดยกระทรวงแรงงาน นอกจากนี้ ยังมีมาตรการกระตุ้นการใช้จ่าย ลดค่าครองชีพ ดูแลผู้ประกอบรายย่อยโดยเฉพาะหาบเร่ แผงลอย พ่อค้า แม่ค้า ซึ่งหน่วยงานที่เกี่ยวข้องจะจัดทำรายละเอียด เพื่อนำเสนอหลักการแก่คณะรัฐมนตรี ให้มีความชัดเจนมากยิ่งขึ้น รวมทั้งจัดเตรียมระบบในการจ่ายเงินให้มีความพร้อมก่อน เพื่อสร้างความมั่นใจให้ผู้บริโภค ในการใช้จ่ายซื้อสินค้ากับร้านค้าปลีกและพ่อค้า แม่ค้าหาบเร่ แผงลอย ได้
นายกรัฐมนตรียังเปิดเผย คณะรัฐมนตรีอนุมัติการปรับปรุงสหกรณ์ในวงเงินประมาณ 2,000 ล้านบาท เพื่อพัฒนาให้มีความทันสมัย มีความพร้อมในการดูแลภาคประชาชนด้วย อาทิ ผลผลิตทางการเกษตร พร้อมยังมีการอนุมัติโครงการ Chiang Mai Gastronomy Culture เพื่อสนับสนุนการท่องเที่ยวเชิงวัฒนธรรมล้านนารูปแบบใหม่ ในวงเงิน 48 ล้านบาท เพื่อส่งเสริมรายได้เกษตรกร ผู้ประกอบการในพื้นที่ โดยมุ่งเน้นนำท่องเที่ยว Street Food ซึ่งเชียงใหม่จะเป็นจังหวัดแรกเพื่อเป็นโครงการนำร่อง และจะมีโครงการดังกล่าวในจังหวัดอื่น ๆ ต่อไป รวมทั้งการดำเนินการของประกันสังคมที่อยู่ระหว่างการดูแลผู้ที่ตกค้างยังไม่ได้รับการช่วยเหลือ ไม่ว่าจะเป็นผู้ที่ไม่เข้าหลักเกณฑ์ ครบ 6 เดือน หรือผู้ที่ติดค้างในการแจ้งบัญชีธนาคาร โดยจะมีการเลื่อนจ่ายไปยังเดือนตุลาคม ประมาณ 50,000 กว่ารายด้วย
................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34892