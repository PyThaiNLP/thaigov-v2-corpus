รัฐบาลไทย-ข่าวทำเนียบรัฐบาล-ก.อุตฯ รุก! ร่วมหารือ ม.เกษตร ผลักดันอุตสาหกรรมพืชกัญชง


วันพฤหัสบดีที่ 17 กันยายน 2563
พิมพ์
ก.อุตฯ รุก! ร่วมหารือ ม.เกษตร ผลักดันอุตสาหกรรมพืชกัญชง
นายจุลพงษ์ ทวีศรี รองปลัดกระทรวงอุตสาหกรรม ร่วมหารือผลักดันอุตสาหกรรมพืชกัญชงกับมหาวิทยาลัยเกษตรศาสตร์
เมื่อวันที่ 16 กันยายน 2563 นายจุลพงษ์ ทวีศรี รองปลัดกระทรวงอุตสาหกรรม พร้อมด้วยนายสุชาติ ไตรแสงรุจิระ ที่ปรึกษารัฐมนตรีว่าการกระทรวงอุตสาหกรรม ร่วมหารือผลักดันอุตสาหกรรมพืชกัญชงกับมหาวิทยาลัยเกษตรศาสตร์ เพื่อ
แลกเปลี่ยนองค์ความรู้ ทักษะ แนวทางดำเนินงาน และแผนการดำเนินโครงการ ได้แก่ การเพาะปลูก โดยพัฒนาสายพันธุ์ของพืชกัญชงให้มีลักษณะลำต้นที่เตี้ยและอายุที่สั้นลง ห้องปฏิบัติการในการทดลอง ทดสอบมาตรฐาน และนักวิจัยกว่า 300 คน ที่พร้อมผลักดันพัฒนาผลิตภัณฑ์ต่าง ๆ รวมทั้งแผนการปรับปรุงและขอใบอนุญาตครอบครอง การจัดทำมาตรฐาน KU Standard ก่อนยกร่างในระดับมาตรฐานอุตสาหกรรมต่อไป
สำหรับกระทรวงอุตสาหกรรม สำนักงานมาตรฐานผลิตภัณฑ์อุตสาหกรรมได้จัดทำมาตรฐานเบื้องต้น จำนวนทั้งสิ้น 5 มาตรฐาน ได้แก่ มาตรฐาน CBD มาตรฐานน้ำมันกัญชง มาตรฐานน้ำมันเมล็ดกัญชง มาตรฐานแกนกัญชง และมาตรฐานเปลือกกัญชง โดยคาดว่าแผนการพัฒนานวัตกรรมจากพืชกัญชงในปี 2565 จะจัดตั้งศูนย์ให้บริการแบบครบวงจรนำร่องที่ จ.ลำปาง เป็นแห่งแรก นอกจากนี้การหารือครั้งนี้ ทั้งสองหน่วยงานมีความเห็นร่วมกันผลักดันอุตสาหกรรมพืชกัญชง โดยจะจัดทำ MOU ร่วมกัน ระหว่างกรมส่งเสริมอุตสาหกรรมและมหาวิทยาลัยเกษตรศาสตร์ต่อไป

ที่มา : https://www.thaigov.go.th/news/contents/details/35157