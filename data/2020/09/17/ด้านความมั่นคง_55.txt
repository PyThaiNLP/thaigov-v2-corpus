รัฐบาลไทย-ข่าวทำเนียบรัฐบาล-จับกัง1 สั่งช่วยลูกจ้างวิงสแปนหลังถูกเลิกจ้างกะทันหัน 


วันอังคารที่ 1 กันยายน 2563
พิมพ์
จับกัง1 สั่งช่วยลูกจ้างวิงสแปนหลังถูกเลิกจ้างกะทันหัน
รัฐมนตรีว่าการกระทรวงแรงงาน สั่งกสร. ตรวจสอบข้อเท็จจริงหลังลูกจ้างวิงสแปน ถูกเลิกจ้างกะทันหัน พร้อมสั่งหน่วยงานในสังกัดช่วยเหลือเรื่องสิทธิประโยชน์ตามกฎหมายโดยเร็ว
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่บริษัท วิงสแปน เซอร์วิสเซส จำกัด ซึ่งประกอบกิจการบริหารงานบุคคลให้กับบริษัทในเครือการบินไทย ประกาศเลิกจ้างลูกจ้าง จำนวน 2,598 คน เนื่องจากได้รับผลกระทบจากสถานการณ์การแพร่ระบาดของโควิด-19 ว่า ตนรู้สึกห่วงใยลูกจ้างกลุ่มนี้เนื่องจากการเลิกจ้างนี้ส่งผลกระทบต่อลูกจ้างจำนวนมาก จึงได้สั่งการให้หน่วยงานในสังกัดเร่งดำเนินการให้ความช่วยเหลือลูกจ้างโดยเร็ว ทั้งในเรื่องของการคุ้มครองสิทธิตามกฎหมาย ดูแลสิทธิประโยชน์ในฐานะผู้ประกันตน รวมทั้งการจัดหาตำแหน่งงานว่างเพื่อรองรับลูกจ้างกลุ่มนี้
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) กล่าวต่อไปว่า ในส่วนของกสร. ได้สั่งการให้พนักงานตรวจแรงงาน สำนักงานสวัสดิการและคุ้มครองแรงงานพื้นที่ 9 ได้เข้าไปตรวจสอบข้อเท็จจริง ซึ่งจากการสอบถามเบื้องต้น พบว่า บริษัท วิงสแปน เซอร์วิสเซส จำกัด ได้ประกาศเลิกจ้างลูกจ้าง จำนวน 2,598 คน จริง เป็นต้นไป โดยให้มีผลตั้งแต่วันที่ 1 กันยายน 2563 ทั้งนี้ บริษัทอยู่ระหว่างการคำนวณสิทธิประโยชน์ตามกฎหมายให้แก่ลูกจ้างที่ถูกเลิกจ้างแต่ละคน เช่น ค่าจ้าง ค่าชดเชย ค่าบอกกล่าวล่วงหน้า เป็นต้น อย่างไรก็ตาม กสร. ได้กำชับพนักงานตรวจแรงงานเข้าไปประสานกับนายจ้างและลูกจ้าง เพื่อชี้แจงข้อกฎหมาย รวมถึงสิทธิต่าง ๆ ที่ลูกจ้างต้องได้รับ พร้อมทั้งติดตามการจ่ายสิทธิประโยชน์ให้เป็นไปตามที่กฎหมายกำหนดอย่างใกล้ชิด

ที่มา : https://www.thaigov.go.th/news/contents/details/34744