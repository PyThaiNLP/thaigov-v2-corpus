รัฐบาลไทย-ข่าวทำเนียบรัฐบาล-ทัพเรือเตรียมชะลอซื้อเรือดำน้ำ ยืนยันรับฟังเสียงประชาชน


วันจันทร์ที่ 31 สิงหาคม 2563
ทัพเรือเตรียมชะลอซื้อเรือดำน้ำ ยืนยันรับฟังเสียงประชาชน
--
#ไทยคู่ฟ้า นายอนุชา บูรพชัยศรี โฆษกประจำสำนักนายกรัฐมนตรี แถลงข่าวต่อสื่อมวลชนกรณีกองทัพเรือตั้งงบประมาณจัดซื้อเรือดำน้ำ ว่า กองทัพเรือจะพิจารณาชะลอการจัดซื้อเรือดำน้ำลำที่ 2 และ 3 ออกไป โดยจะเข้าชี้แจงต่อคณะกรรมาธิการวิสามัญพิจารณาศึกษาร่าง พ.ร.บ.งบประมาณรายจ่าย ประจำปีงบประมาณ พ.ศ. 2564 อีกครั้ง เพื่อให้คณะกรรมาธิการฯ เป็นผู้พิจารณาตามกลไกของรัฐสภา
.
เมื่อชะลอเรื่องออกไปแล้ว จะได้นำงบประมาณดังกล่าวไปใช้ตามวัตถุประสงค์อื่นที่เหมาะสม โดยเฉพาะการดูแลชีวิตความเป็นอยู่ของประชาชน โดยกระทรวงกลาโหมจะหารือกับทางการจีนเพิ่มเติมเกี่ยวกับแนวทางการชะลอการจัดซื้อเรือดำน้ำต่อไป
.
โฆษกประจำสำนักนายกรัฐมนตรีย้ำว่า การจัดซื้อเรือดำน้ำดำเนินการอย่างถูกต้องในรูปแบบรัฐต่อรัฐ หรือ GtoG ตั้งแต่เรือดำน้ำลำที่ 1 ที่มีการส่งมอบแล้ว ในส่วนของลำที่ 2 และลำที่ 3 จะเป็นการส่งมอบต่อเนื่องตามงบประมาณที่ตั้งไว้ 22,500 ล้านบาท โดยที่ผ่านมากองทัพเรือได้ขออนุมัติงบประมาณปี 2563 แต่ติดสถานการณ์โควิด-19 จึงได้เลื่อนมาในปี 2564
“กรณีดังกล่าวสะท้อนให้เห็นถึงแนวทางการทำงานของนายกรัฐมนตรีที่รับฟังทุกความคิดเห็นของประชาชน ไม่ว่าจะเป็นเรื่องเศรษฐกิจ หรือสังคม รวมถึงการแก้ไขรัฐธรรมนูญ ผ่านกลไกการทำงานอย่างโปร่งใส ยุติธรรมและเป็นเหตุเป็นผล”

ที่มา : https://www.thaigov.go.th/news/contents/details/34692