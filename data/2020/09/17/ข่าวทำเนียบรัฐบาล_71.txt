รัฐบาลไทย-ข่าวทำเนียบรัฐบาล-นายกรัฐมนตรีร่วมประชาสัมพันธ์วันพิพิธภัณฑ์ไทย แนะคนไทย รัก สามัคคี ร่วมเดินหน้าประเทศไทย 


วันอังคารที่ 15 กันยายน 2563
พิมพ์
นายกรัฐมนตรีร่วมประชาสัมพันธ์วันพิพิธภัณฑ์ไทย แนะคนไทย รัก สามัคคี ร่วมเดินหน้าประเทศไทย
นายกรัฐมนตรีร่วมประชาสัมพันธ์วันพิพิธภัณฑ์ไทย แนะคนไทย รัก สามัคคี ร่วมเดินหน้าประเทศไทย
วันนี้ (15 กันยายน 2563) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมประชาสัมพันธ์การจัดกิจกรรมเนื่องในวันพิพิธภัณฑ์ไทย 2563  โดยมีนายอิทธิพล คุณปลื้ม รัฐมนตรีว่าการกระทรวงวัฒนธรรม
นายดิสทัต โหตระกิตย์ เลขาธิการนายกรัฐมนตรี และนายอนุชา บูรพชัยศรี โฆษกประจำสำนักนายกรัฐมนตรี ร่วมด้วย
นายอิทธิพล คุณปลื้ม รัฐมนตรีว่าการกระทรวงวัฒนธรรม นำนายกรัฐมนตรีชมการแสดงหุ่นหลวงหลังได้รับการอนุรักษ์และฟื้นฟู การติดตามนำโบราณวัตถุของไทยในต่างประเทศกลับคืนสู่ประเทศไทยจากสหรัฐอเมริกา และผลงานการใช้เทคโนโลยีในพิพิธภัณฑ์ โดยเป็นการจัดทำพิพิธภัณฑ์เหมือนจริง (Virtual Museum) เพื่อประชาสัมพันธ์วันพิพิธภัณฑ์ไทย ในโอกาสครบรอบ “146 ปี กิจการพิพิธภัณฑ์ไทย” ภายใต้แนวคิด “พิพิธภัณฑ์ เข้าถึงได้ สนุก และทันสมัย” (Learning by Playing) ส่งเสริมการอนุรักษ์ศิลปวัฒนธรรมอันดีงามของประเทศไทย ณ พิพิธภัณฑสถานแห่งชาติ พระนคร ระหว่างวันที่ 15 - 19 กันยายน 2563
โอกาสนี้ นายกรัฐมนตรีให้ความสนใจกิจกรรมต่อจิ๊กซอว์วัตถุโบราณจำลอง อาทิ ถ้วยชาม หม้อไห ร่วมกับเด็กนักเรียนจากโรงเรียนคลองบางกระทึก  พร้อมแนะว่า การต่อจิ๊กซอว์ให้ถูกต้องและสมบูรณ์ สามารถช่วยฝึกทักษะกระบวนการคิด รวมทั้งยังเป็นกุศโลบายให้เห็นว่า ประเทศไทยหากมีความแตกแยกก็จะไม่สวยงาม ดังนั้นทุกคนต้องร่วมใจกัน รัก สามัคคี เพื่อให้ประเทศชาติสามารถเดินหน้าต่อไปได้
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35097