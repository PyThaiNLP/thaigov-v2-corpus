รัฐบาลไทย-ข่าวทำเนียบรัฐบาล-พม. จับมือภาคีเครือข่ายร่วมพัฒนาศักยภาพผู้ประกอบการสตรีชุมชนในยุควิถีชีวิตใหม่ (โควิด - 19)


วันพฤหัสบดีที่ 10 กันยายน 2563
พม. จับมือภาคีเครือข่ายร่วมพัฒนาศักยภาพผู้ประกอบการสตรีชุมชนในยุควิถีชีวิตใหม่ (โควิด - 19)
พม. จับมือภาคีเครือข่ายร่วมพัฒนาศักยภาพผู้ประกอบการสตรีชุมชนในยุควิถีชีวิตใหม่ (โควิด - 19)
วันนี้ (10 ก.ย. 63) เวลา 09.30 น. นายปรเมธี วิมลศิริ ปลัดกระทรวงการพัฒนาสังคมและความมั่นคงของมนุษย์ (ปลัด พม.) เป็นประธานเปิดโครงการอบรมเชิงปฏิบัติการเพื่อพัฒนาศักยภาพผู้ประกอบการสตรีชุมชนในยุควิถีชีวิตใหม่ (โควิด - 19) พร้อมบรรยายพิเศษ เรื่อง มองเศรษฐกิจไทยภายหลังโควิด 19: ผลกระทบต่อสตรีในหลากหลายมิติ โดยมีคุณหญิงณัฐิกา วัธนเวคิน อังอุบลกุล ประธานเครือข่ายผู้ประกอบการสตรีอาเซียนแห่งประเทศไทยกล่าวรายงาน พร้อมด้วยคณะผู้บริหารกระทรวง พม. ผู้แทนจากกลุ่มอาชีพสตรีหรือผู้ประกอบการสตรีขนาดเล็กในชุมชน รวมทั้งผู้ประกอบการสตรีและกลุ่มวิชาชีพสตรีต่างๆ รวมจำนวนทั้งสิ้น 150 คน เข้าร่วมงาน ณ ห้องประชุม MSC Hall โรงแรมรามาดา พลาซา กรุงเทพฯ แม่น้ำ ริเวอร์ไซด์ (Ramada Plaza Bangkok Menam Riverside) ถนนเจริญกรุง กทม.
นายปรเมธี กล่าวว่า โครงการอบรมเชิงปฏิบัติการเพื่อพัฒนาศักยภาพผู้ประกอบการสตรีชุมชนในยุควิถีชีวิตใหม่ (โควิด - 19) เป็นความร่วมมือระหว่างกระทรวงการพัฒนาสังคมและความมั่นคงของมนุษย์ (พม.) โดยกรมกิจการสตรีและสถาบันครอบครัว (สค.) และเครือข่ายผู้ประกอบการสตรีอาเซียน ประเทศไทย (AWEN Thailand) พร้อมด้วยภาคีเครือข่าย ทั้งสหพันธ์สมาคมสตรีนักธุรกิจและวิชาชีพแห่งประเทศไทย ในพระบรมราชินูปถัมภ์ ตลาดหลักทรัพย์แห่งประเทศไทย มหาวิทยาลัยหอการค้าไทย บรรษัทประกันสินเชื่ออุตสาหกรรมขนาดย่อม (บสย.) และธนาคารพัฒนาวิสาหกิจขนาดกลางและขนาดย่อมแห่งประเทศไทย รวมทั้งนักธุรกิจและผู้ประกอบธุรกิจชั้นนำของประเทศไทย เพื่อมุ่งให้ความรู้เสริมสร้างทักษะด้านการเงิน การตลาด การทำธุรกิจออนไลน์ วินัยการเงิน และแลกเปลี่ยนประสบการณ์กับนักธุรกิจ และสถานการณ์โลกด้านเศรษฐกิจต่างๆ สำหรับสร้างแนวคิด เสริมสร้างความรู้ ความเข้าใจ และหนทางในการปรับเปลี่ยนรูปแบบธุรกิจ หรือการประกอบอาชีพเพื่อการอยู่รอดในสถานการณ์โควิด-19
นายปรเมธี กล่าวเพิ่มเติมว่า โครงการอบรมครั้งนี้ นับเป็นการขับเคลื่อนงานด้านสตรีที่สอดคล้องกับแผนยุทธศาสตร์การพัฒนาผู้ประกอบการสตรีอาเซียนใน 3 ประเด็นหลัก คือ 1) การสร้างความยั่งยืนให้กับธุรกิจ (Sustainability) 2) การส่งเสริมธุรกิจเข้าสู่ตลาดดิจิทัล (Digitalization) และ 3) การส่งเสริมวินัยการเงิน (Financial Inclusion) ที่ผู้แทนเครือข่ายผู้ประกอบการสตรีอาเซียน 10 ประเทศของภูมิภาคอาเซียนได้ประชุมร่วมกัน เพื่อค้นหาแนวทางพัฒนาความก้าวหน้าของผู้ประกอบการสตรี และเพื่อเป็นอีกแนวทางหนึ่งในการผลักดันให้เกิดการเพิ่มโอกาสทางเศรษฐกิจและสังคมของสตรีไทย ยกระดับสุขภาวะ คุณภาพชีวิต และเสริมสร้างความมั่นคงในชีวิต รวมทั้งหารือร่วมกันในการพัฒนายุทธศาสตร์ในด้านต่างๆ เพื่อให้บรรลุวัตถุประสงค์ทั้งการสร้างแนวคิดและหนทางปรับเปลี่ยนโมเดลธุรกิจ เพื่อความอยู่รอดในภาวะวิกฤตการณ์ระบาดของไวรัสโควิด - 19 การให้ความช่วยเหลือ สนับสนุน ผู้ประกอบการขนาดเล็ก และวิสาหกิจชุมชนทั่วประเทศ และการสร้างเกราะป้องกันและแนะแนววิธีแก้ไขปัญหาที่อาจจะเกิดขึ้นในอนาคต

ที่มา : https://www.thaigov.go.th/news/contents/details/34987