รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 30 สิงหาคม 2563


วันอาทิตย์ที่ 30 สิงหาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 30 สิงหาคม 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 30 สิงหาคม 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ ไม่มีผู้ติดเชื้อรายใหม่เพิ่ม มีผู้ป่วยกลับบ้านได้ 10 ราย ทำให้มีผู้ป่วยกลับบ้านสะสม 3,252 ราย หรือคิดเป็นร้อยละ 95.34 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 101 ราย หรือร้อยละ 2.96 ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 58 ราย ผู้ป่วยสะสมทั้งสิ้น 3,411 ราย
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค ให้สัมภาษณ์ว่า ขณะนี้ได้มีรายงานการแพร่ระบาดของโรคโควิด 19 ในหลายประเทศทั่วโลก โดยเฉพาะในประเทศอินเดียและได้ลามเข้าสู่   บังคลาเทศ และเมียนมาร์ ส่งผลให้เมียนมาร์มีการเพิ่มจำนวนของผู้ติดเชื้อรายใหม่แบบก้าวกระโดด สำหรับประเทศไทยซึ่งมีหลายจังหวัดมีพรมแดนติดกับเมียนมาร์ หน่วยงานด้านความมั่นคงและสาธารณสุขในพื้นที่ที่มีพรมแดนติดกับเมียนมาร์ได้เข้มงวดมาตรการเฝ้าระวัง และป้องกันโรคโควิด 19 ในผู้ที่เดินทาง และแรงงานที่ลักลอบเข้าประเทศอย่างผิดกฎหมาย
กระทรวงสาธารณสุข ขอความร่วมมือ ผู้ประกอบการชะลอการนำแรงงานจากพื้นที่ที่มีการแพร่ระบาดของโรคโควิด 19 เข้ามาทำงานในขณะนี้ และไม่สนับสนุนการจ้างงานแรงงานผิดกฎหมาย เนื่องจากกลุ่มนี้มีความเสี่ยงที่จะนำเชื้อ โควิด 19 เข้าสู่ประเทศไทย นอกจากนี้ขอความร่วมมือประชาชน กำนันผู้ใหญ่บ้าน ช่วยกันเป็นหูเป็นตาสอดส่องคนแปลกหน้าที่เข้ามาในชุมชน หากสงสัยขอให้แจ้งเจ้าหน้าที่เพื่อป้องกัน แรงงานต่างด้าวลักลอบเข้าเมืองอย่างผิดกฎหมาย และป้องการแพร่ระบาดของเชื้อโควิด 19 ในชุมชน
สำหรับประชาชนขอให้หลีกเลี่ยงการเดินทางไปในพื้นที่ที่เสี่ยงต่อการระบาด เคร่งครัดในมาตรการป้องกันตนเอง ใส่หน้ากากอนามัย/หน้ากากผ้าทุกครั้งที่ออกจากบ้าน ล้างมือบ่อยๆ เว้นระยะห่าง ลงทะเบียนเข้า-ออกสถานที่ที่ใช้บริการในแพลตฟอร์มไทยชนะ เพราะหากพบผู้ติดเชื้อจะง่ายต่อการติดตามผู้ที่มีความเสี่ยงเข้าสู่ระบบการเฝ้าระวังควบคุมโรค
ทั้งนี้ ที่ผ่านมาประเทศไทยได้ดำเนินการในการเฝ้าระวัง ป้องกันควบคุมโรคโควิด 19 ได้ดี ในการควบคุมการแพร่ระบาดในประเทศ และเฝ้าระวังป้องกันในผู้ที่เดินทางมาจากต่างประเทศ ทั้งทางบกและทางน้ำ รวมถึงมีความพร้อมของบุคลากรทางการแพทย์ ยา เวชภัณฑ์ ในการดูแลรักษาผู้ติดเชื้อ และที่สำคัญความร่วมมือของคนไทยทุกคนที่ปฏิบัติตามมาตรการป้องกันโรค จนสามารถควบคุมการแพร่ระบาดและเป็นที่ยอมรับจากนานาชาติ
*************************************  30 สิงหาคม 2563

ที่มา : https://www.thaigov.go.th/news/contents/details/34674