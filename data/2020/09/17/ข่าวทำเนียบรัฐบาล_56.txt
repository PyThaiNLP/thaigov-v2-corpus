รัฐบาลไทย-ข่าวทำเนียบรัฐบาล-“อนุชา” ประชุมคณะกรรมการอำนวยการศูนย์ราชการสะดวก พิจารณาให้การรับรองมาตรฐานศูนย์ราชการสะดวก GECC คาดปี 63 จะสามารถรับรองมาตรฐานฯ จำนวน 455 ศูนย์ 


วันพฤหัสบดีที่ 10 กันยายน 2563
พิมพ์
“อนุชา” ประชุมคณะกรรมการอำนวยการศูนย์ราชการสะดวก พิจารณาให้การรับรองมาตรฐานศูนย์ราชการสะดวก GECC คาดปี 63 จะสามารถรับรองมาตรฐานฯ จำนวน 455 ศูนย์
“อนุชา” ประชุมคณะกรรมการอำนวยการศูนย์ราชการสะดวก พิจารณาให้การรับรองมาตรฐานศูนย์ราชการสะดวก GECC คาดปี 63 จะสามารถรับรองมาตรฐานฯ จำนวน 455 ศูนย์
วันนี้ (10 กันยายน 2563) เวลา 09.30 น. ณ ห้องประชุม 108 อรรถไกวัลวที ชั้น 1  อาคารสำนักงานปลัดสำนักนายกรัฐมนตรี ทำเนียบรัฐบาล นายอนุชา นาคาศัย รัฐมนตรีประจำสำนักนายกรัฐมนตรี เป็นประธานการประชุมคณะกรรมการอำนวยการศูนย์ราชการสะดวก ครั้งที่ 2/2563  เพื่อพิจารณาให้การรับรองมาตรฐาน GECC ประจำปี พ.ศ.2563 ซึ่งมีหน่วยงานของรัฐสมัครขอรับการรับรองมาตรฐานดังกล่าวแล้ว จำนวน 1,461 ศูนย์ คาดว่าจะได้รับการรับรองมาตรฐาน จำนวน 455 ศูนย์ โดยจำแนกเป็นการรับรองในระดับเป็นเลิศ จำนวน 5 ศูนย์ ระดับก้าวหน้า จำนวน 95 ศูนย์ และระดับพื้นฐาน จำนวน 355 ศูนย์
รัฐมนตรีประจำสำนักนายกรัฐมนตรีกล่าวว่า นายกรัฐมนตรีมีนโยบายให้ทุกกระทรวง กรม จังหวัด และรัฐวิสาหกิจ ดำเนินการจัดให้มีศูนย์ราชการสะดวก หรือ Government Easy Contact Center “GECC” เพื่อทำหน้าที่ให้คำแนะนำ และอำนวยความสะดวกแก่ประชาชนที่มาขอรับบริการอย่างมีประสิทธิภาพ รวมทั้งสร้างความเชื่อมั่นแก่ประชาชนต่อการให้บริการจากหน่วยงานของรัฐ โดยมีคำสั่งแต่งตั้งคณะกรรมการอำนวยการศูนย์ราชการสะดวกขึ้น เพื่อกำหนดแนวทางการจัดตั้งและมาตรฐานการให้บริการของศูนย์ราชการสะดวก (มาตรฐาน GECC) กับกำหนดหลักเกณฑ์ วิธีการประเมินผลและการรับรองมาตรฐาน GECC
รัฐมนตรีประจำสำนักนายกรัฐมนตรีเผย คณะกรรมการฯ ได้พิจารณากำหนดหลักเกณฑ์เพื่อเป็นมาตรฐานในการให้บริการประชาชน 3 ด้าน ได้แก่ เกณฑ์ด้านกายภาพ เกณฑ์ด้านคุณภาพ และเกณฑ์ด้านผลลัพธ์ ซึ่งหากผ่านหลักเกณฑ์ดังกล่าว ก็จะได้รับโล่และตราสัญลักษณ์ศูนย์ราชการสะดวกที่แสดงถึงการพัฒนาการให้บริการประชาชนที่ “สะดวก รวดเร็ว เข้าถึงง่าย” เบ็ดเสร็จได้ ณ จุดเดียว โดยที่ผ่านมาตั้งแต่ปี พ.ศ. 2559-2562 คณะกรรมการฯ ได้ให้การรับรองมาตรฐาน GECC แก่หน่วยงานของรัฐไปแล้ว จำนวน 1,008 ศูนย์ มีทั้งหน่วยงานราชการในส่วนกลางและส่วนภูมิภาค และหน่วยงานรัฐวิสาหกิจต่าง ๆ เช่น การไฟฟ้าส่วนภูมิภาค การประปาส่วนภูมิภาค ศูนย์สาธารณสุข สำนักงานขนส่งจังหวัด ธนาคาร (ธ.ก.ส.)  โรงพยาบาล สำนักงานที่ดิน ศูนย์ดำรงธรรมจังหวัด สำนักงานสรรพสามิตจังหวัด และสำนักงานพาณิชย์จังหวัด ซึ่งมาตรฐานดังกล่าวจะมีอายุการรับรอง 3 ปีนับจากปีที่ได้รับการรับรองนั้น ทั้งนี้ เพื่อการให้บริการที่ดีและประโยชน์สุขแก่ประชาชน  สามารถติดตามหรือสอบถามข้อมูลข่าวสารได้ที่ศูนย์บริการประชาชน สำนักงานปลัดสำนักนายกรัฐมนตรี  หรือผ่านช่องทาง Online ที่ Facebook คณะกรรมการอำนวยการศูนย์ราชการสะดวก
.......................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34961