รัฐบาลไทย-ข่าวทำเนียบรัฐบาล-กรมบัญชีกลางมอบรางวัลองค์กรที่มีความเป็นเลิศ ยกย่อง เชิดชูหน่วยงานที่มุ่งมั่น บริหารจัดการการเงินการคลังให้เป็นไปอย่างถูกต้อง มีความโปร่งใส


วันจันทร์ที่ 14 กันยายน 2563
พิมพ์
กรมบัญชีกลางมอบรางวัลองค์กรที่มีความเป็นเลิศ ยกย่อง เชิดชูหน่วยงานที่มุ่งมั่น บริหารจัดการการเงินการคลังให้เป็นไปอย่างถูกต้อง มีความโปร่งใส
กรมบัญชีกลางจัดงานมอบรางวัล “รางวัลองค์กรที่มีความเป็นเลิศในการบริหารจัดการด้านการเงินการคลัง” ประจำปีงบประมาณ พ.ศ. 2562 เพื่อมอบรางวัลอันทรงเกียรติให้แก่ 20 หน่วยงาน ที่มีความเป็นเลิศในการบริหารจัดการด้านการเงินการคลัง ยกย่องและเชิดชูเกียรติ
กรมบัญชีกลางจัดงานมอบรางวัล “รางวัลองค์กรที่มีความเป็นเลิศในการบริหารจัดการด้านการเงินการคลัง” ประจำปีงบประมาณ พ.ศ. 2562 เพื่อมอบรางวัลอันทรงเกียรติให้แก่ 20 หน่วยงาน ที่มีความเป็นเลิศในการบริหารจัดการด้านการเงินการคลัง ยกย่องและเชิดชูเกียรติเพื่อเป็นต้นแบบให้หน่วยงานอื่นต่อไป
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยภายหลังพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ประจำปีงบประมาณ พ.ศ. 2562 ณ ตึกสันติไมตรี ทำเนียบรัฐบาลว่า ในวันนี้ (14 กันยายน 2563) กรมบัญชีกลางได้รับเกียรติจากพลเอกประยุทธ์ จันทร์โอชา นายกรัฐมนตรี เป็นประธานมอบรางวัลให้แก่หน่วยงานที่ได้รับรางวัลองค์กรที่มีความเป็นเลิศในการบริหารจัดการด้านการเงินการคลัง ซึ่งในปีงบประมาณ พ.ศ. 2562 มีหน่วยงานที่ได้รับรางวัล จำนวน 20 หน่วยงาน 26 รางวัล
โดยหลักเกณฑ์การประเมินตามขั้นตอนการบริหารด้านการเงินการคลัง 5 มิติ ประกอบด้วย มิติด้านการจัดซื้อจัดจ้าง มิติด้านการเบิกจ่าย มิติด้านการบัญชีภาครัฐ มิติด้านการตรวจสอบภายในภาครัฐ และมิติด้านปลอดความรับผิดทางละเมิด ซึ่งแต่ละมิติได้มีการปรับปรุงเกณฑ์ให้เหมาะสม และสอดคล้องกับสถานการณ์ โดยรางวัลแห่งเกียรติยศนี้ มี 8 ประเภทรางวัล ได้แก่ 1. รางวัลองค์กรที่มีความเป็นเลิศในการบริหารจัดการ ด้านการเงินการคลัง 2. ประกาศเกียรติคุณด้านการจัดซื้อจัดจ้าง 3. ประกาศเกียรติคุณด้านการเบิกจ่าย 4. ประกาศเกียรติคุณด้านการการบัญชีภาครัฐ 5. ประกาศเกียรติคุณด้านการตรวจสอบภายในภาครัฐ 6. ประกาศเกียรติคุณ ด้านปลอดความรับผิดทางละเมิด 7. ประกาศเกียรติคุณหน่วยงานที่มีการพัฒนาการปฏิบัติงานด้านการเงินการคลัง และ 8. ประกาศเกียรติคุณส่งเสริมความเป็นเลิศในการบริหารจัดการด้านการเงินการคลัง
“รางวัลองค์กรที่มีความเป็นเลิศในการบริหารจัดการด้านการเงินการคลัง ถือเป็นรางวัลอันทรงเกียรติและเป็นความภาคภูมิใจของหน่วยงาน ที่จะส่งเสริมการปฏิบัติงานด้านการเงินการคลังในภาพรวมของหน่วยงานให้มีประสิทธิภาพและประสิทธิผล ยกย่องเชิดชูหน่วยงานให้เกิดความมุ่งมั่นและปฏิบัติหน้าที่ในการบริหารจัดการการเงินการคลังให้เป็นไปอย่างถูกต้อง มีความโปร่งใส และลดความเสี่ยงที่ทำให้เกิดความเสียหายต่อประเทศชาติ อีกทั้งเป็นขวัญและกำลังใจให้แก่หน่วยงานที่ได้รับการยกย่องเชิดชูอีกด้วย” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/35083