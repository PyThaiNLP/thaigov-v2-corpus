รัฐบาลไทย-ข่าวทำเนียบรัฐบาล-รมช.ธรรมนัส ติดตามรองนายกรัฐมนตรี ลงพื้นที่ตรวจราชการ


วันศุกร์ที่ 28 สิงหาคม 2563
รมช.ธรรมนัส ติดตามรองนายกรัฐมนตรี ลงพื้นที่ตรวจราชการ
รมช.ธรรมนัส ติดตามรองนายกรัฐมนตรี ลงพื้นที่ตรวจราชการ พร้อมมอบหนังสือ ส.ป.ก. 4-01 แก่พี่น้องเกษตรกร จ.ขอนแก่น สร้างความมั่นคงและยั่งยืนในอาชีพเกษตรกรรม
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ ติดตาม พลเอก ประวิตร วงษ์สุวรรณ รองนายกรัฐมนตรี ลงพื้นที่ตรวจราชการจังหวัดขอนแก่น พร้อมมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ณ ศาลาอนุสรณ์ราชประชาสมาสัยเฉลิมพระเกียรติ 87 พรรษา อำเภอบ้านแฮด จังหวัดขอนแก่น ว่า กระทรวงเกษตรและสหกรณ์ โดยสำนักงานการปฏิรูปที่ดินจังหวัดขอนแก่น (ส.ป.ก.ขอนแก่น) ได้จัดพิธีมอบหนังสืออนุญาตให้เข้าทำประโยชน์ในที่ดิน (ส.ป.ก.4-01) เพื่อให้เกษตรกรมีเอกสารสิทธิในการเข้าทำประโยชน์ในที่ดิน ได้รับโอกาสและความเสมอภาคทางสังคม มีที่ดินในการประกอบอาชีพเกษตรกรรม ทั้งช่วยเหลือเกษตรกรในเขตปฏิรูปที่ดินที่อยู่ห่างไกลจากการบริการของสำนักงานการปฏิรูปที่ดินจังหวัดขอนแก่น ทั้งเป็นการลดค่าใช้จ่ายและประหยัดเวลาในการเดินทางมาติดต่อราชการ
ร้อยเอก ธรรมนัส กล่าวเพิ่มเติมว่า จังหวัดขอนแก่นมีพื้นที่ประกาศเขตปฏิรูปที่ดิน รวม 25 อำเภอ พื้นที่ประมาณ 1,090,300 ไร่ มีพื้นที่ดำเนินการปฏิรูปที่ดินประมาณ 863,574 ไร่ และได้ดำเนินการจัดที่ดินให้แก่เกษตรกรไปแล้ว จำนวน 70,724 ราย 83,365 แปลง เนื้อที่ประมาณ 752,602 ไร่ ประกอบด้วยที่ดินเพื่อเกษตรกรรม จำนวน 56,762 ราย 67,952 แปลง 745,797 ไร่ และที่ดินเพื่อที่อยู่อาศัย จำนวน 13,962 ราย 15,413 แปลง 6,805 ไร่ เกษตรกรนั้นจะได้รับความเสมอภาคทางสังคม มีโอกาสในการพัฒนาอาชีพและสร้างรายได้ มีที่ทำกินอย่างถูกต้องตามกฎหมาย
ทั้งนี้จากที่กล่าวมาข้างต้นจะส่งผลให้เกิดประโยชน์ต่อเกษตรกร ในการสร้างความมั่นคงทางรายได้และต่อยอดสู่ความยั่งยืนในการประกอบอาชีพเกษตรกรรม ภายในงานยังมีการมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) แก่เกษตรกร จำนวน 60 ราย เนื้อที่จำนวน 600 ไร่ หลังจากนั้นยังได้เดินทางไปมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก.4-01) ณ หอประชุมโรงเรียนบ้านป่างิ้วหนองฮี อำเภอบ้านไผ่ จังหวัดขอนแก่น ซึ่งมอบให้แก่เกษตรกร อำเภอบ้านไผ่ และอำเภอโนนศิลา จำนวน 200 ราย เนื้อที่ประมาณ 1,798 ไร่ เพื่อให้เกษตรกรสามารถประกอบอาชีพทางการเกษตรในพื้นที่ได้อย่างยั่งยืน

ที่มา : https://www.thaigov.go.th/news/contents/details/34651