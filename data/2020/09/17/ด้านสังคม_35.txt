รัฐบาลไทย-ข่าวทำเนียบรัฐบาล-สธ. เตือนประชาชนช่วงฝนตกหนัก น้ำท่วม ระวังไฟฟ้าดูด สัตว์มีพิษเข้าบ้าน โรคฉี่หนู


วันอังคารที่ 1 กันยายน 2563
สธ. เตือนประชาชนช่วงฝนตกหนัก น้ำท่วม ระวังไฟฟ้าดูด สัตว์มีพิษเข้าบ้าน โรคฉี่หนู
กระทรวงสาธารณสุข ห่วงฝนตกหนักน้ำท่วมหลายพื้นที่กรุงเทพฯ และปริมณฑล เตือนประชาชนระวังอันตราย 3 ด้าน จากการถูกไฟฟ้าดูด สัตว์มีพิษเข้าบ้าน และโรคที่มากับน้ำท่วม เช่น โรคฉี่หนู
กระทรวงสาธารณสุข ห่วงฝนตกหนักน้ำท่วมหลายพื้นที่กรุงเทพฯ และปริมณฑล เตือนประชาชนระวังอันตราย 3 ด้าน จากการถูกไฟฟ้าดูด สัตว์มีพิษเข้าบ้าน และโรคที่มากับน้ำท่วม เช่น โรคฉี่หนู
วันนี้ (1 กันยายน 2563) ที่กระทรวงสาธารณสุข จ.นนทบุรี นายแพทย์สุขุม กาญจนพิมาย ปลัดกระทรวงสาธารณสุข กล่าวว่า ช่วงสัปดาห์นี้ กรมอุตุนิยมวิทยาคาดประเทศไทยจะมีฝนตกหนักในหลายจังหวัด ทั้งภาคเหนือตอนล่าง ภาคกลาง และภาคตะวันออกเฉียงเหนือตอนล่าง รวมทั้งกรุงเทพฯและปริมณฑล ซึ่งมีฝนตกหนักกระจายในหลายพื้นที่ตั้งแต่ช่วงเช้ามืดของวันที่ 1 กันยายน ส่งผลให้มีน้ำท่วมขังบนพื้นผิวจราจรในหลายจุด น้ำเข้าบริเวณบ้านและตัวอาคาร จึงขอให้ประชาชนระมัดระวังอันตรายใน 3 เรื่อง ได้แก่ อันตรายจากการถูกไฟฟ้าดูด โดยเฉพาะบ้านที่มีปลั๊กไฟต่ำ อาจเกิดไฟฟ้ารั่วไหลจนเป็นอันตรายได้ ให้ตัดไฟบริเวณชั้นล่าง และย้ายเครื่องใช้ไฟฟ้าขึ้นที่สูงให้พ้นจากน้ำ ห้ามใช้เครื่องใช้ไฟฟ้าในขณะที่ตัวเปียกหรือร่างกายสัมผัสกับน้ำ กรณีปลั๊กไฟถูกน้ำท่วม หลังน้ำลดลงแล้วห้ามเปิดเบรคเกอร์ที่เชื่อมต่อกับปลั๊กไฟตัวนั้นทันที เนื่องจากยังมีความชื้นหรือชุ่มน้ำอยู่ อาจเกิดไฟฟ้าช็อตได้ ขอให้ติดต่อช่างไฟฟ้าเข้ามาตรวจสอบความพร้อมก่อนใช้งาน
นายแพทย์สุขุมกล่าวต่อว่า อันตรายที่พบบ่อยอีกเรื่อง คือ สัตว์มีพิษ เช่น งูพิษ ตะขาบ แมงป่อง ที่อาจหนีน้ำท่วมเข้ามาในบริเวณบ้านและอยู่ในซอกมุมต่าง ๆ ของบ้าน จึงควรจัดสิ่งของเครื่องใช้ให้เป็นระเบียบ หลีกเลี่ยงการเดินในที่แคบ หรือบริเวณที่รก มีหญ้าสูง โดยเฉพาะเวลากลางคืน หากถูกงูกัด ผู้ช่วยเหลือควรรีบปฐมพยาบาลโดยการล้างแผลให้สะอาด ห้ามกรีดบาดแผลหรือดูดเลือดออกจากบาดแผลเด็ดขาด ไม่ใช้ใบไม้ รากไม้ สมุนไพรมาใส่แผล เพราะจะทำให้แผลสกปรก อาจติดเชื้อ หรือเป็นบาดทะยักได้  ควรจัดให้ผู้ที่ถูกงูพิษกัดอยู่ในท่าที่สบาย เคลื่อนไหวให้น้อยที่สุด ใช้ผ้ายืดหรือผ้าสะอาดพันรอบอวัยวะส่วนที่ถูกกัดให้กระชับ แล้วทำการดามด้วยของแข็งเพื่อลดการเคลื่อนไหวของอวัยวะบริเวณที่ถูกกัด แล้วรีบนำส่งสถานพยาบาลที่ใกล้ที่สุด หากมีซากงูให้นำไปด้วย เพื่อให้แพทย์รักษาได้อย่างถูกต้อง รวดเร็ว
นอกจากนี้ ขอให้ระวังโรคที่มาพร้อมกับน้ำท่วม เช่น โรคฉี่หนู หรือโรคเลปโตสไปโรซิส จากการเดินลุยน้ำท่วม โดยเชื้อโรคจะผ่านเข้าสู่ร่างกายทางบาดแผล รอยขีดข่วน ผิวหนังที่แช่น้ำเป็นเวลานาน หรือเยื่อบุตา รวมถึงอาหารและน้ำดื่มที่มีเชื้อโรคปนเปื้อน อาการของผู้ป่วยโรคฉี่หนู คือ มีไข้เฉียบพลัน หนาวสั่น ปวดเมื่อยกล้ามเนื้อ โดยเฉพาะที่น่องและโคนขา ควรสวมรองเท้าบูทหรือใช้ถุงพลาสติกที่สะอาดหรือวัสดุกันน้ำคลุมป้องกันเท้า หากลุยน้ำให้รีบล้างทำความสะอาดเท้าและเช็ดให้แห้ง หากมีไข้สูง ปวดเมื่อย หลังกินยาลดไข้พาราเซตามอลแล้วอาการไม่ดีขึ้นให้พบแพทย์และแจ้งประวัติการลุยน้ำให้ทราบ เพื่อประเมินการรักษาได้อย่างถูกต้อง
******************************  1 กันยายน 2563
*****************************************

ที่มา : https://www.thaigov.go.th/news/contents/details/34742