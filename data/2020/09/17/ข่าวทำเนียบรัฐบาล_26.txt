รัฐบาลไทย-ข่าวทำเนียบรัฐบาล-นายกรัฐมนตรีผลักดันการวิจัยและพัฒนาสมุนไพรไทยเพื่อสุขภาพ  พร้อมเชิญชวนท่องเที่ยวเชิงวัฒนธรรม ส่งเสริมเศรษฐกิจภายในประเทศ


วันอังคารที่ 1 กันยายน 2563
พิมพ์
นายกรัฐมนตรีผลักดันการวิจัยและพัฒนาสมุนไพรไทยเพื่อสุขภาพ  พร้อมเชิญชวนท่องเที่ยวเชิงวัฒนธรรม ส่งเสริมเศรษฐกิจภายในประเทศ
นายกรัฐมนตรีผลักดันการวิจัยและพัฒนาสมุนไพรไทยเพื่อสุขภาพ  พร้อมเชิญชวนท่องเที่ยวเชิงวัฒนธรรม ส่งเสริมเศรษฐกิจภายในประเทศ
วันนี้ (1 ก.ย. 63) เวลา 08.30 น. ณ ตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เยี่ยมชมนิทรรศการเด่นกรมการแพทย์แผนไทยและการแพทย์ทางเลือกในงานมหกรรมสมุนไพรแห่งชาติ ครั้งที่ 17 โดยกระทรวงสาธารณสุข และนิทรรศการแสดงผลงานศิลปาชีพและงานหัตถศิลป์ไทยแบบดั้งเดิมและแบบร่วมสมัย โดยศูนย์ส่งเสริมศิลปาชีพระหว่างประเทศ (SACICT) รวมถึงร่วมกิจกรรมประชาสัมพันธ์ประเพณีอุ้มพระดำน้ำ จังหวัดเพชรบูรณ์ พ.ศ. 2563 ของกระทรวงวัฒนธรรม โดยมีนายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ นายอิทธิพล คุณปลื้ม รัฐมนตรีว่าการกระทรวงวัฒนธรรม นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ นายดิสทัต โหตระกิตย์ เลขาธิการนายกรัฐมนตรี และนายอนุชา บูรพชัยศรี โฆษกประจำสำนักนายกรัฐมนตรี ร่วมชมนิทรรศการในครั้งนี้ด้วย
นายกรัฐมนตรีเยี่ยมชมนิทรรศการเด่นกรมการแพทย์แผนไทยและการแพทย์ทางเลือก จากงานมหกรรมสมุนไพรแห่งชาติ ครั้งที่ 17 ประกอบไปด้วย ฟ้าทะลายโจร เสริมภูมิต้านโควิด-19 ทางเลือกเพื่อเศรษฐกิจไทย การวิจัยและพัฒนาสมุนไพร กัญชา ทางการแพทย์แผนไทย และผลิตภัณฑ์สมุนไพร รางวัล PMHA (Prime Minister Herbal Awards) โอกาสนี้ นายกรัฐมนตรีให้ความสนใจสอบถามคุณสมบัติผลิตภัณฑ์สมุนไพรไทยที่มีสรรพคุณทางยา ใช้ในการรักษาโรคได้ พร้อมย้ำว่ารัฐบาลสนับสนุนการวิจัยสมุนไพรไทยควบคู่ไปกับการพัฒนายาแผนปัจจุบัน เพื่อให้คนไทยมีสุขภาพที่แข็งแรง โดยงานมหกรรมสมุนไพรแห่งชาติ ครั้งที่ 17 จะจัดขึ้นระหว่างวันที่ 2 – 6 ก.ย. 63 ณ ศูนย์แสดงสินค้าและการประชุมอิมแพ็ค เมืองทองธานี อาคาร 10 – 1
จากนั้น นายกรัฐมนตรีเยี่ยมชมนิทรรศการแสดงผลงานศิลปาชีพและงานหัตถศิลป์ไทยแบบดั้งเดิมและ                แบบร่วมสมัย โดยศูนย์ส่งเสริมศิลปาชีพระหว่างประเทศ (SACICT) โดยรองนายกรัฐมนตรีและรัฐมนตรีว่าการกระทรวงพาณิชย์ กล่าวรายงานการจัดงาน “Craft Bangkok 2020” เพื่อสร้างโอกาสทางการตลาดให้แก่ผลิตภัณฑ์หัตถกรรมไทย ยกระดับคุณภาพการผลิต ส่งเสริมกระบวนความคิดสร้างสรรค์ในการออกแบบผลิตภัณฑ์ นายกรัฐมนตรีชื่นชมผลิตภัณฑ์หัตถกรรมไทยที่มีลวดลายสวยงาม มีความปราณีต แสดงเอกลักษณ์ความเป็นไทย พร้อมแนะให้มีการผลักดันสู่ตลาดต่างประเทศ เพื่อสร้างรายได้แก่ช่างศิลปหัตถกรรมด้วย ทั้งนี้ งาน “Craft Bangkok 2020”  จะจัดขึ้นระหว่างวันที่ 3 – 6 ก.ย. 63 ณ ฮออล์ 98 - 99  ศูนย์นิทรรศการและการประชุมไบเทค
จากนั้น นายกรัฐมนตรีร่วมกิจกรรมประชาสัมพันธ์ประเพณีอุ้มพระดำน้ำ จังหวัดเพชรบูรณ์ พ.ศ. 2563 ระหว่างวันที่ 15 – 20 ก.ย. 63 เพื่อสืบสานอัตลักษณ์ของประเพณีในท้องถิ่น โดยอาหารที่ใช้ประกอบพิธีงานประเพณีอุ้มพระดำน้ำ เช่น กระยาสารท ข้าวต้มมัด กล้วยไข่ ผลิตภัณฑ์แปรรูปจากมะขามที่เป็นเอกลักษณ์จังหวัดเพชรบูรณ์ การจัดแสดงดอกไม้ที่มีสรรพคุณทางยาถวายพระพุทธมหาธรรมราชา พร้อมรับชมการแสดงรำจากเยาวชน ในตอนท้าย นายกรัฐมนตรีกล่าวเชิญชวนให้ประชาชนเข้าร่วมเทศกาลงานประเพณีอุ้มพระดำน้ำ ที่จังหวัดเพชรบูรณ์ เพื่อเป็นการท่องเที่ยวเชิงสร้างสรรค์และวัฒนธรรม รวมถึงเป็นการกระตุ้นเศรษฐกิจภายในประเทศอีกด้วย
.......................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34713