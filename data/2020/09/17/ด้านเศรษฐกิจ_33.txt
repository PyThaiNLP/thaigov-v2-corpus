รัฐบาลไทย-ข่าวทำเนียบรัฐบาล-กระทรวงเกษตรฯ เร่งปฏิรูปฐานรากภาคเกษตรครั้งใหญ่ คิกออฟรับสมัครร่วมโครงการเกษตรทฤษฎีใหม่ทั่วประเทศ


วันพุธที่ 26 สิงหาคม 2563
กระทรวงเกษตรฯ เร่งปฏิรูปฐานรากภาคเกษตรครั้งใหญ่ คิกออฟรับสมัครร่วมโครงการเกษตรทฤษฎีใหม่ทั่วประเทศ
กระทรวงเกษตรฯ เร่งปฏิรูปฐานรากภาคเกษตรครั้งใหญ่ คิกออฟรับสมัครร่วมโครงการเกษตรทฤษฎีใหม่ทั่วประเทศพรุ่งนี้ หวังแก้ปัญหาความยากจนและหนี้สินของเกษตรกรรายย่อยอย่างยั่งยืน
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์แถลงวันนี้ (26ส.ค.) ว่า กระทรวงเกษตรและสหกรณ์เร่งเดินหน้าโครงการ 1 ตำบล 1 กลุ่มเกษตรทฤษฎีใหม่ ภายหลังจากคณะรัฐมนตรีให้ความเห็นชอบโครงการและงบประมาณ 9,805 ล้านบาท ภายใต้โครงการฟื้นฟูเศรษฐกิจและสังคมของรัฐบาล โดยจะเปิดรับสมัครเกษตรกรเข้าร่วมโครงการตั้งแต่วันพรุ่งนี้ (27ส.ค.) ถึงวันที่ 9 กันยายนนี้ ครอบคลุม 4,009 ตำบลๆ ละ 16 ราย ทุกภาคทั่วประเทศ คิดเป็นจำนวนเกษตรกร 64,144 ราย รวมทั้งการจ้างแรงงานเกษตรทฤษฎีใหม่อีกตำบลละ 8 คน รวม 32,072 คนเพื่อช่วยการดำเนินงานโครงการ ซึ่งผู้ได้รับการคัดเลือกจะต้องผ่านการอบรมบ่มเพาะให้เข้าใจศาสตร์พระราชาปรัชญาเศรษฐกิจพอเพียง โมเดลเกษตรทฤษฎีใหม่ ซึ่งโครงการนี้จะแล้วเสร็จภายในเดือนกันยายนปี 2564
นายอลงกรณ์กล่าวว่า โครงการ 1 ตำบล 1 กลุ่มเกษตรทฤษฎีใหม่ภายใต้นโยบายพัฒนาเกษตรกรรมยั่งยืน(Sustainable Agriculture) ของดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ถือเป็นการวางรากฐานภาคเกษตรครั้งใหญ่ที่สุด โดยคาดหวังว่าโครงการนี้จะแก้ปัญหาเกษตรกรรายย่อยซึ่งเป็นเกษตรกรส่วนใหญ่ของประเทศที่ประสบปัญหาติดกับดักความยากจนและหนี้สินได้อย่างยั่งยืน โดยแปลงเกษตรทฤษฎีใหม่ 64,144 แปลงยังจะเป็นต้นแบบในการเป็นศูนย์เรียนรู้เพื่อขยายวิถีแห่งเกษตรทฤษฎีใหม่ในระดับหมู่บ้านทั่วประเทศต่อไป
สำหรับโมเดลเกษตรทฤษฎีใหม่จะออกแบบพื้นที่การพัฒนา 3 ไร่ ออกเป็น 4 ส่วน ได้แก่ พื้นที่แหล่งน้ำและประมง 30% พื้นที่ทำนา 30% พื้นที่เกษตรผสมผสานไม้ผลไม้เศรษฐกิจ 30% พื้นที่อยู่อาศัยและทำปศุสัตว์ 10% เพื่อให้เกษตรกรมีอาชีพมีกินมีใช้มีรายได้เพิ่มขึ้น
ในภาพรวมของประเทศเกษตรกรรายย่อยซึ่งเป็นเกษตรกรส่วนใหญ่ 6.8 ล้านครัวเรือน จะมีคุณภาพชีวิตที่ดีขึ้นมีความเข้มแข็งมากขึ้น สามารถก้าวพ้นความยากจนและหนี้สินได้อย่างยั่งยืน และประเทศจะมีพื้นที่เกษตรกรรมยั่งยืนเพิ่มขึ้น 192,432 ไร่มีแหล่งน้ำใหม่ใน 75 จังหวัดอีกอย่างน้อย 64,144 แห่ง
จึงขอเชิญชวนเกษตรกรที่สนใจเข้าร่วมโครงการ 1 ตำบล 1 กลุ่มเกษตรทฤษฎีใหม่ สามารถตรวจสอบคุณสมบัติและยื่นใบสมัครด้วยตนเองผ่านระบบออนไลน์ของกระทรวงเกษตรและสหกรณ์ที่ http://ntag.moac.go.th หรือยื่นใบสมัครกับเจ้าหน้าที่เกษตรตำบล หรือที่สำนักงานเกษตรอำเภอ ตั้งแต่ 27 สิงหาคม - 9 กันยายน 2563.
กลุ่มโฆษกและวิเคราะห์ข่าว
กองเกษตรสารนิเทศ
สำนักงานปลัดกระทรวงเกษตรและสหกรณ์
โทร 02 281 0859 ต่อ 137
แฟกส์ 02 2822871

ที่มา : https://www.thaigov.go.th/news/contents/details/34572