รัฐบาลไทย-ข่าวทำเนียบรัฐบาล-รัฐมนตรีเกษตรฯ 'เฉลิมชัย' มอบโล่และประกาศนียบัตร


วันพฤหัสบดีที่ 27 สิงหาคม 2563
รัฐมนตรีเกษตรฯ 'เฉลิมชัย' มอบโล่และประกาศนียบัตร
รัฐมนตรีเกษตรฯ 'เฉลิมชัย' มอบโล่และประกาศนียบัตรเพื่อยกย่องเชิดชูเกียรติแก่เกษตรกรดีเด่นในสาขาต่าง ๆ พร้อมชูอาชีพเกษตรกรรมเป็นอาชีพที่มีเกียรติและสง่างาม
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบโล่และประกาศนียบัตรเพื่อยกย่องเชิดชูเกียรติ ให้แก่ผู้ที่ได้รับรางวัลในสาขาต่าง ๆ ภายในงาน “เกษตรสร้างชาติ ครั้งที่ 2 และสัมมนารวมพลคนสร้างชาติ” ที่จัดขึ้น ณ ฮอลล์ 9 - 10 อิมแพคเมืองทองธานี ดังนี้ 1) มอบโล่และประกาศนียบัตรเพื่อยกย่องเชิดชูเกียรติเกษตรกรแปลงใหญ่ดีเด่น ระดับประเทศ ประจำปี พ.ศ. 2563 จำนวน 12 คน 2) มอบโล่และประกาศนียบัตรเพื่อยกย่องเชิดชูเกียรติเกษตรกรดีเด่น สาขาอาชีพทำสวน และสาขาอาชีพทำไร่ ประจำปี พ.ศ. 2563 จำนวน 14 คน 3) มอบโล่และประกาศนียบัตรเพื่อยกย่องเชิดชูเกียรติที่ปรึกษากลุ่มยุวเกษตรกรดีเด่น สมาชิกกลุ่มยุวเกษตรกรดีเด่น และกลุ่มยุวเกษตรกรดีเด่น ประจำปี พ.ศ. 2563 จำนวน 23 คน 4) มอบโล่และประกาศนียบัตรเพื่อยกย่องเชิดชูเกียรติเกษตรกรดีเด่นสาขาอาชีพไร่นาสวนผสม ประจำปี พ.ศ. 2563 จำนวน 8 คน และกลุ่มแม่บ้านเกษตรกรดีเด่น ประจำปี พ.ศ. 2563 จำนวน 8 คน 5) มอบโล่และประกาศนียบัตรเพื่อยกย่องเชิดชูเกียรติวิสาหกิจชุมชนดีเด่น ประจำปี พ.ศ. 2563 จำนวน 6 คน และ 6) มอบโล่และประกาศนียบัตรเพื่อยกย่องเชิดชูเกียรติคณะกรรมการอาสาสมัครเกษตรกระทรวงเกษตรและสหกรณ์ จำนวน 21 คน
นายเฉลิมชัย กล่าวว่า จากการที่ทั่วโลกได้รับผลกระทบจากสถานการณ์โควิด-19 แต่ประเทศไทยมีมาตรการที่จะควบคุมป้องกันสถานการณ์นี้ได้ ด้วยความร่วมมือจากทุกภาคส่วนเป็นอย่างดี ซึ่งความสำเร็จในครั้งนี้เกิดจากความร่วมมือจากพี่น้องคนไทยทั้งหมด แต่อย่างไรก็ตาม รัฐบาลต้องมีมาตรการป้องกันและข้อความร่วมมือกันอย่างต่อเนื่อง สำหรับในภาคการเกษตร ต้องพลิกวิกฤตให้เป็นโอกาส มีพื้นฐานที่เข้มแข็ง ต้องพัฒนาสินค้า พร้อมกับลดต้นทุนการผลิต ใช้เทคโนโลยี นวัตกรรม และงานวิจัย มาเพิ่มมูลค่า ซึ่งจะทำให้ได้เปรียบประเทศอื่น ๆ ทั่วโลก
ในขณะเดียวกัน ประเทศไทยมีความพร้อมในการผลิต การแปรรูป ทางด้านการผลิต จึงเป็นโอกาสที่จะทำให้ชีวิตความเป็นอยู่ที่ดีขึ้น วันนี้เกษตรกรมีการปรับตัวและพัฒนาที่มากขึ้น มีการรวมกลุ่ม มีการใช้เทคโนโลยี เพื่อให้ผลผลิตมีคุณภาพมากขึ้น ต้นทุนต่ำลง มีการพัฒนาบุคคลากร นอกจากนี้ ยังมีการขายในตลาดออนไลน์ โดยกระทรวงเกษตรฯ จะช่วยประสานให้สินค้าของพี่น้องเกษตรกรได้สามารถไปขายได้หลากหลายช่องทางเพิ่มมากขึ้น อีกทั้งยังเป็นการทำให้ผู้บริโภคสามารถเลือกสินค้าที่มีคุณภาพมากยิ่งขึ้นด้วย ในด้านการผลิตสินค้าเกษตรจึงต้องรักษาคุณภาพและมาตรฐาน และเป็นที่ยอมรับ ส่วนราชการต้องเข้าไปพัฒนา อบรมบุคลากรเพื่อจะได้มาช่วยภาคการเกษตรให้พัฒนายิ่งขึ้นไป จึงอยากให้พี่น้องเกษตรกร มีความภาคภูมิใจ และเชื่อมั่นในอาชีพเกษตรกรรมว่าเป็นอาชีพที่อยู่ในสังคมได้อย่างมีเกียรติและสง่างาม

ที่มา : https://www.thaigov.go.th/news/contents/details/34611