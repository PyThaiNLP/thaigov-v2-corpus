รัฐบาลไทย-ข่าวทำเนียบรัฐบาล-วราวุธ เปิดเวทีเสวนา “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน ภาคเอกชน


วันอาทิตย์ที่ 13 กันยายน 2563
พิมพ์
วราวุธ เปิดเวทีเสวนา “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน ภาคเอกชน
วราวุธ เปิดเวทีเสวนา “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน ภาคเอกชน
วราวุธ เปิดเวทีเสวนา “ขับเคลื่อนไทยไปด้วยกัน” ในพื้นที่จังหวัดกาญจนบุรี เร่งแก้ไขปัญหาให้พี่น้องประชาชน ภาคเอกชน
วันนี้ (13 ก.ย. 63) นายวราวุธ ศิลปอาชา รัฐมนตรีว่าการกระทรวงทรัพยากรธรรมชาติและสิ่งแวดล้อม เปิดเวทีเสวนา “ขับเคลื่อนไทยไปด้วยกัน” ในพื้นที่จังหวัดกาญจนบุรี เพื่อรับฟังปัญหาความเดือดร้อนเร่งด่วนของภาคเอกชน​ และภาคประชาชน ในประเด็นต่าง​ ๆ​ ได้แก่​ ประเด็นปัญหาที่ดิน ปัญหาน้ำอุปโภคบริโภคและน้ำเพื่อการเกษตร รวมไปถึงปัญหาน้ำท่วม​ การประกอบธุรกิจท่องเที่ยวในพื้นที่อุทยานฯ และการจัดสร้างสวนสัตว์​ โดยมี นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม นายจีระเกียรติ ภูมิสวัสดิ์ ผู้ว่าราชการจังหวัดกาญจนบุรี คณะผู้บริหาร ทส. หน่วยงานภาคเอกชน ภาคประชาชน ที่เกี่ยวข้อง เข้าร่วมเสวนา ณ จวนผู้ว่าราชการจังหวัดกาญจนบุรี (หลังเก่า) บริเวณศาลหลักเมือง อําเภอเมือง จังหวัดกาญจนบุรี
รมว.ทส. กล่าวว่า โครงการ “ขับเคลื่อนไทยไปด้วยกัน” เป็นแนวคิดของ พลเอก ประยุทธ์ จันทร์โอชา นายกรัฐมนตรี ที่มอบหมายให้รัฐมนตรีแต่ละกระทรวง ลงพื้นที่แต่ละจังหวัดที่รับผิดชอบ​เพื่อตรวจติดตามและรับฟังปัญหาความเดือดร้อนของประชาชน ซึ่งหากพบประเด็นปัญหาที่เกี่ยวข้องหรือเป็นอำนาจหน้าที่ความรับผิดชอบและต้องดำเนินการแก้ไข​ ก็ให้ดำเนินการแก้ไขทันที ส่วนประเด็นปัญหาที่เป็นภารกิจหน่วยงานอื่น ก็ให้นำประเด็นปัญหานั้นเข้าเสนอที่ประชุมคณะรัฐมนตรี เพื่อหารือแนวทางและเร่งดำเนินการแก้ไข สำหรับประเด็นปัญหาใหญ่และสำคัญของจังหวัดกาญจนบุรี​ คือปัญหาเรื่องที่ดินทำกิน การทับซ้อน การออกเอกสารสิทธิ์ การให้พี่น้องประชาชนมีสิทธิในการทำกิน รวมไปถึงเรื่องการเกษตร เรื่องการท่องเที่ยว​ ซึ่งจะต้องเร่งดำเนินการแก้ไข​ ต่อไป
นอกจากนี้ รมว.ทส. และคณะผู้บริหาร ทส. ได้สักการะศาลหลักเมืองจังหวัดกาญจนบุรี และสักการะพระบรมราชานุสาวรีย์สมเด็จพระนั่งเกล้าเจ้าอยู่หัว ในโอกาสนี้ด้วย

ที่มา : https://www.thaigov.go.th/news/contents/details/35047