รัฐบาลไทย-ข่าวทำเนียบรัฐบาล-สธ.ดำเนินการทางกฎหมายกับกลุ่มผู้ก่อเหตุทะเลาะวิวาท ที่โรงพยาบาลพระจอมเกล้า เพชรบุรี


วันพฤหัสบดีที่ 10 กันยายน 2563
สธ.ดำเนินการทางกฎหมายกับกลุ่มผู้ก่อเหตุทะเลาะวิวาท ที่โรงพยาบาลพระจอมเกล้า เพชรบุรี
กระทรวงสาธารณสุข ดำเนินการทางกฎหมายกับกลุ่มผู้ก่อเหตุทะเลาะวิวาท ที่โรงพยาบาลพระจอมเกล้า จังหวัดเพชรบุรี  โชคดีโรงพยาบาลมีระบบบริหารจัดการสถานการณ์ได้ดี  ขณะเกิดเหตุสามารถให้บริการผู้ป่วยอื่นได้ตามปกติ  บุคลากร ผู้ป่วย ญาติปลอดภัย อุปกรณ์ เ
กระทรวงสาธารณสุข ดำเนินการทางกฎหมายกับกลุ่มผู้ก่อเหตุทะเลาะวิวาท ที่โรงพยาบาลพระจอมเกล้า จังหวัดเพชรบุรี  โชคดีโรงพยาบาลมีระบบบริหารจัดการสถานการณ์ได้ดี  ขณะเกิดเหตุสามารถให้บริการผู้ป่วยอื่นได้ตามปกติ  บุคลากร ผู้ป่วย ญาติปลอดภัย อุปกรณ์ เครื่องมือแพทย์ไม่ได้รับความเสียหาย
แพทย์หญิงอัมพร เบญจพลพิทักษ์ ผู้ตรวจราชการกระทรวงเขตสุขภาพที่ 5 ให้สัมภาษณ์ว่า ได้รับรายงานจากนายแพทย์ชุมพล เดชะอำไพ ผู้อำนวยการโรงพยาบาลพระจอมเกล้า จังหวัดเพชรบุรี กรณีมีผู้ก่อเหตุทะเลาะวิวาททำร้ายร่างกายกันบริเวณด้านหน้าจุดคัดกรอง เมื่อวันที่ 9 กันยายน 2563 เวลา 00.35 น. โดยมีผู้บาดเจ็บจากเหตุการณ์การทะเลาะวิวาทบริเวณหน้าร้านหมูกระทะ มารับการรักษาที่ห้องฉุกเฉิน จำนวน 2 ราย มีบาดแผลฉีกขาดบริเวณหน้าอกด้านซ้าย 1 ราย และอีก 1 ราย  มีบาดแผลฉีกขาดบริเวณแขนขวา กลุ่มเพื่อนของผู้บาดเจ็บทั้งสองรายติดตามมาประมาณ 20 คน คาดว่าจะเกิดเหตุรุนแรง  พยาบาลวิชาชีพหัวหน้าเวรห้องฉุกเฉิน ได้รีบแจ้งให้พนักงานรักษาความปลอดภัยและเจ้าหน้าที่ตำรวจ ให้มาช่วยระงับเหตุทะเลาะวิวาทบริเวณหน้าจุดคัดกรองและห้องโถงพักคอย รวมทั้งปิดล็อคประตูอัตโนมัติห้องฉุกเฉิน เพื่อความปลอดภัยของเจ้าหน้าที่และผู้ป่วยในห้องฉุกเฉิน และประสานขอกำลังสนับสนุนจากเจ้าหน้าที่ตำรวจเพิ่มเติมอีก จึงทำให้สามารถระงับเหตุการณ์รุนแรงได้
นอกจากนี้  ระหว่างการรักษาผู้บาดเจ็บ ได้แยกผู้บาดเจ็บที่เป็นคู่กรณีไว้คนละที่ โดยมีเจ้าหน้าที่ตำรวจดูแล เพื่อป้องกันการเกิดเหตุการณ์ความรุนแรงซ้ำซ้อน ในส่วนผู้ป่วยที่รอตรวจ และรอเข้านอนพักรักษาในโรงพยาบาล  พยาบาลหัวหน้าเวรห้องฉุกเฉินได้บริหารจัดการโดยใช้ประตูด้านหลังห้องฉุกเฉินเป็นช่องทางในการรับผู้ป่วยหนักที่ส่งต่อมาจากโรงพยาบาลชุมชน ส่งผู้ป่วยเข้าหอผู้ป่วย และส่งผู้ป่วยที่ตรวจเรียบร้อยแล้วกลับบ้าน
“ต้องชื่นชมพยาบาลเวรหัวหน้าห้องฉุกเฉิน ที่ประสานสั่งการได้อย่างรวดเร็ว เป็นระบบ ทำให้ผู้บาดเจ็บ ผู้ป่วยอื่นๆ ปลอดภัย อุปกรณ์ข้าวของเครื่องใช้ รวมถึงเครื่องมือแพทย์ไม่ได้รับความเสียหาย ที่สำคัญระหว่างเกิดเหตุยังสามารถบริการผู้ป่วยได้ตามระบบ ทั้งนี้ ได้สั่งการให้ทางโรงพยาบาลแจ้งความดำเนินการทางกฎหมายกับกลุ่มผู้ก่อเหตุทะเลาะวิวาทให้ถึงที่สุด” แพทย์หญิงอัมพรกล่าว
*******************************  10 กันยายน 2563

ที่มา : https://www.thaigov.go.th/news/contents/details/34947