รัฐบาลไทย-ข่าวทำเนียบรัฐบาล-'จับกัง 1' ติดตามอาการป่วยล่ามไทย สนร.ริยาด มอบ 'รองปลัด' เยี่ยมให้กำลังใจครอบครัว


วันพฤหัสบดีที่ 17 กันยายน 2563
'จับกัง 1' ติดตามอาการป่วยล่ามไทย สนร.ริยาด มอบ 'รองปลัด' เยี่ยมให้กำลังใจครอบครัว
รัฐมนตรีว่าการกระทรวงแรงงาน ติดตามอาการป่วยล่ามไทย ของ สนร.ริยาด มอบหมาย 'รองปลัดแรงงาน' นำกระเช้าเข้าเยี่ยมให้กำลังใจครอบครัว
เมื่อวันที่ 17 กันยายน 2563 เวลา 13.30 น. นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ท่านนายกรัฐมนตรี พล.อ.ประยุทธ์ จันทร์โอชา มีความห่วงใยอาการป่วยของล่ามประจำสำนักงานแรงงานในประเทศซาอุดีอาระเบีย ที่กลับมาพักรักษาตัวที่ประเทศไทยมาตั้งแต่วันที่ 2 กันยายนที่ผ่านมา ในวันนี้ผมจึงได้มอบหมายให้ นางเธียรรัตน์ นะวะมะวัฒน์ รองปลัดกระทรวงแรงงาน นำแจกันดอกไม้เข้าเยี่ยมและให้กำลังใจครอบครัวของนายหมัด มะมิน ล่ามประจำสำนักงานแรงงานในประเทศซาอุดีอาระเบีย ณ อาคารศูนย์การแพทย์โรงพยาบาลราชวิถี โดยมีภรรยาของนายหมัด มะมิน เป็นผู้รับมอบแจกันดอกไม้ โอกาสเดียวกันนี้ นายสุชาติ ชมกลิ่น รัฐมนตรีว่าการกระทรวงแรงงาน ยังได้โทรศัพท์ไปพูดคุยกับภรรยาของนายหมัด เพื่อติดตามอาการและให้กำลังใจครอบครัว เพื่อให้นายหมัดหายป่วยโดยเร็ววัน
สำหรับนายหมัด มะมิน ล่ามประจำสำนักงานแรงงานในประเทศซาอุดีอาระเบีย อายุ 54 ปี เป็นคนไทยมุสลิม มีภูมิลำเนาอยู่ที่จังหวัดฉะเชิงเทรา มีบุตรชายสองคนอยู่ที่กรุงริยาด ก่อนหน้านี้มีอาการป่วย เนื่องจากติดเชื้อโควิด – 19 และได้รักษาตัวอยู่ในห้องไอซียูนานกว่า 1 เดือน จนมีอาการดีขึ้นจนแพทย์ระบุว่าตรวจไม่พบเชื้อโควิด – 19 แล้ว และได้กลับมารักษาตัวที่โรงพยาบาลราชวิถี เมื่อตั้งแต่วันที่ 2 กันยายนที่ผ่านมา พบว่า ภาพรวมอาการป่วยยังคงทรงตัว ซึ่งล่ามได้ปฏิบัติงานอยู่ในสำนักงานแรงงานฯ มากว่า 22 ปี มีผลงานได้ช่วยแรงงานไทยทั้งใน ซาอุดีอาระเบีย คูเวต บาห์เรน เลบานอน มามากมาย
“ล่ามไทยในซาอุดีอาระเบียรายนี้ เขาได้ออกไปทำงานเพื่อช่วยให้คนไทยที่เจ็บป่วยได้เดินทางกลับบ้าน และได้ดำเนินการจนสำเร็จลุล่วง จนทำให้ตัวเองต้องล้มป่วย จึงอยากให้ทุกคนช่วยกันส่งพลังใจให้เขามีอาการดีขึ้นและหายป่วยในเร็ววัน” นายสุชาติ กล่าวในท้ายสุด

ที่มา : https://www.thaigov.go.th/news/contents/details/35187