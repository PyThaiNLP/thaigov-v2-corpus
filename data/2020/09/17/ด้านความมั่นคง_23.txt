รัฐบาลไทย-ข่าวทำเนียบรัฐบาล-แรงงาน จับมือ สถาบันฯ จิตรลดา อัพสกิลนักเรียน นักศึกษาก้าวสู่ตลาดแรงงานคุณภาพ


วันศุกร์ที่ 28 สิงหาคม 2563
พิมพ์
แรงงาน จับมือ สถาบันฯ จิตรลดา อัพสกิลนักเรียน นักศึกษาก้าวสู่ตลาดแรงงานคุณภาพ
รัฐมนตรีว่าการกระทรวงแรงงาน เยี่ยมชมสถาบันเทคโนโลยีจิตรลดา ส่งเสริมโครงการความร่วมมือระหว่างกระทรวงแรงงานกับสถาบันเทคโนโลยีจิตรลดา พัฒนามาตรฐานและทดสอบฝีมือแรงงานเพื่อก้าวสู่ตลาดแรงงานคุณภาพ
วันที่ 27 สิงหาคม 2563 เวลา 15.00 น. นายสุชาติ ชมกลิ่น รัฐมนตรีว่าการกระทรวงแรงงาน พร้อมด้วย นายสุเทพ ชิตยวงษ์ เลขานุการรัฐมนตรีว่าการกระทรวงแรงงาน นายสุทธิ สุโกศล ปลัดกระทรวงแรงงาน และ นางเธียรรัตน์ นะวะมะวัฒน์ รองปลัดกระทรวงแรงงาน พร้อมคณะผู้บริหารในสังกัดกระทรวงแรงงาน เข้าพบ รองศาสตราจารย์ ดร. คุณหญิงสุมณฑา พรหมบุญ อธิการบดี สถาบันเทคโนโลยีจิตรลดา เพื่อเยี่ยมชมโครงการความร่วมมือระหว่างกระทรวงแรงงานกับสถาบันเทคโนโลยีจิตรลดา ขับเคลื่อนการทดสอบมาตรฐานฝีมือให้แก่นักเรียน นักศึกษา ป้อนตลาดแรงงานคุณภาพ ณ สถาบันเทคโนโลยีจิตรลดา อาคาร 60 พรรษาราชสุดาสมภพ (604) สำนักพระราชวัง สนามเสือป่า กรุงเทพมหานคร
ทั้งนี้ กระทรวงแรงงานได้ให้ความร่วมมือกับสถาบันฯ จิตรลดา ดำเนินการประสานงานการฝึกอบรมวิชาชีพและเตรียมความพร้อมกับโรงเรียนจิตรลดา (สายวิชาชีพ) ในรูปแบบชมรมวิชาชีพ ตั้งแต่ปี พ.ศ. 2550 เรื่อยมา จนกระทั่ง ปี พ.ศ. 2560 ได้จัดตั้งศูนย์ทดสอบมาตรฐานฝีมือแรงงานแห่งชาติ ในสาขา ช่างไฟฟ้าภายในอาคาร ระดับ 1 และ สาขาผู้ประกอบอาหารไทย ระดับ 1 กับวิทยาลัยเทคโนโลยีจิตรลดา โดยในวันที่ 3 มิถุนายน 2563 สถาบันเทคโนโลยีจิตรลดา ได้จัดประชุมโครงการมาตรฐานแม่ครัวไทยร่วมกับกระทรวงแรงงาน เพื่อเตรียมความพร้อมให้แม่ครัวไทยมีศักยภาพสูงขึ้น และเตรียมความพร้อมของบุคลากรของศูนย์ทดสอบมาตรฐานฝีมือแรงงาน สาขา ผู้ประกอบอาหารไทย ระดับ 1 หลังจากผ่านสถานการณ์การแพร่ระบาดของเชื้อไวรัสโควิด – 19
นายสุชาติ กล่าวว่า สถาบันฯ จิตรลดา เป็นสถาบันพัฒนามาตรฐานและทดสอบฝีมือแรงงานที่ดีให้กับนักเรียน นักศึกษา ที่จะได้มีทักษะในการทำงานที่มีคุณภาพ ตรงตามความต้องการของตลาดแรงงาน สามารถปรับตัวต่อการเปลี่ยนแปลงต่างๆ ของโลกปัจจุบัน รวมทั้งมีศักยภาพในการพัฒนาเศรษฐกิจของประเทศต่อไป
+++++++++++++++++++
กองเผยแพร่และประชาสัมพันธ์
27 สิงหาคม 2563

ที่มา : https://www.thaigov.go.th/news/contents/details/34618