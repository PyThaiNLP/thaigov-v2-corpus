รัฐบาลไทย-ข่าวทำเนียบรัฐบาล-นายกรัฐมนตรีมอบ สทนช.จัดทำแผนแนวทางใหม่แก้ปัญหาน้ำท่วมและน้ำแล้งทั้งระบบของประเทศอย่างยั่งยืน


วันอังคารที่ 25 สิงหาคม 2563
พิมพ์
นายกรัฐมนตรีมอบ สทนช.จัดทำแผนแนวทางใหม่แก้ปัญหาน้ำท่วมและน้ำแล้งทั้งระบบของประเทศอย่างยั่งยืน
นายกรัฐมนตรีมอบ สทนช.จัดทำแผนแนวทางใหม่แก้ปัญหาน้ำท่วมและน้ำแล้งทั้งระบบของประเทศอย่างยั่งยืน
วันนี้ (25 ส.ค.63) เวลา 13.30 น. ณ โรงแรมสตาร์ คอนเวนชั่น จ.ระยอง  ภายหลังการประชุมคณะรัฐมนตรีอย่างเป็นทางการนอกสถานที่ ครั้งที่ 2/2563 พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวถึงการแก้ปัญหาน้ำท่วมทางภาคเหนือในพื้นที่จังหวัดสุโขทัยและน่านว่าปัญหาดังกล่าวเป็นปัญหาที่เกิดขึ้นซ้ำซาก จึงต้องหาแนวทางใหม่ ๆ ในการแก้ปัญหาอย่างยั่งยืนทั้งระบบ และสอดคล้องกับสถานการณ์และพื้นที่ที่เปลี่ยนแปลงไป ทั้งน้ำท่วมและน้ำแล้ง โดยเฉพาะการจูงน้ำ การมีแหล่งน้ำสำรองขนาดกลางและขนาดใหญ่  การหาพื้นที่รองรับน้ำในหน้าฝนเพื่อเก็บกักน้ำไว้ใช้ในฤดูแล้ง  รวมถึงการซ่อมแซมประตูระบายน้ำให้พร้อมใช้งานอยู่เสมอ ทั้งนี้ได้มอบหมายให้ สำนักงานทรัพยากรน้ำแห่งชาติ (สทนช.) จัดทำแถลงแผนงานการดำเนินการแก้ไขปัญหาน้ำท่วมและภัยแล้งทั้งระบบของประเทศแล้ว โดยให้มีการศึกษาทั้งผลดีและผลกระทบที่จะเกิดขึ้น และประชาชนมีส่วนร่วมก่อนดำเนินการอย่างเหมาะสม เพื่อลดผลกระทบจากน้ำท่วมและสามารถเก็บกักน้ำไว้ใช้ได้อย่างเพียงพอสำหรับการอุปโภคบริโภคของประชาชน
--------------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/34545