รัฐบาลไทย-ข่าวทำเนียบรัฐบาล-ธอส. เขย่า ตลาดบ้านมือสอง ... เตรียมเปิดธุรกิจตัวกลางเปลี่ยนมือบ้านมือสอง มุ่งช่วยเหลือประชาชนที่ได้รับผลกระทบจากโควิด-19


วันพุธที่ 9 กันยายน 2563
พิมพ์
ธอส. เขย่า ตลาดบ้านมือสอง ... เตรียมเปิดธุรกิจตัวกลางเปลี่ยนมือบ้านมือสอง มุ่งช่วยเหลือประชาชนที่ได้รับผลกระทบจากโควิด-19
ธนาคารอาคารสงเคราะห์ (ธอส.) เพิ่มทางเลือกให้ประชาชนที่ต้องการซื้อบ้านมือสอง จัดทำ “โครงการ GH Bank Market Place ตลาดกลางบ้านมือสอง”
ธนาคารอาคารสงเคราะห์ (ธอส.) เพิ่มทางเลือกให้ประชาชนที่ต้องการซื้อบ้านมือสอง จัดทำ “โครงการ GH Bank Market Place ตลาดกลางบ้านมือสอง” เพื่อเปิดให้ประชาชนทั่วไป รวมถึงผู้ที่ได้รับผลกระทบจากโควิด-19 ที่ต้องการลดภาระรายจ่ายในการผ่อนชำระสินเชื่อ ให้สามารถนำที่อยู่อาศัยของตนเอง  มาฝาก ธอส. จำหน่ายผ่านช่องทางของธนาคาร ระยะที่ 1 จะเริ่มเปิดให้ประชาชนส่งรายละเอียดของทรัพย์ที่ต้องการจะขายมาให้ธนาคารระหว่างวันที่ 1 ตุลาคม – 15 พฤศจิกายน 2563 จากนั้นธนาคาร จะนำข้อมูลเผยแพร่เพื่อประชาสัมพันธ์ให้ผู้ที่สนใจได้รับทราบผ่านทาง www.ghbhomecenter.com และ Mobile Application : GHBank Smart NPA และ ธอส. จะนำทรัพย์ออกประมูลขายครั้งแรกในวันเสาร์ที่ 19 ธันวาคม 2563
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า เพื่อเป็นการเพิ่มทางเลือกให้แก่ประชาชนที่ต้องการมีที่อยู่อาศัยเป็นของตนเอง โดยเฉพาะผู้ที่สนใจเลือกซื้อบ้านมือสองซึ่งมีจุดเด่นทั้งในด้านของทำเลที่ตั้งและระดับราคาที่ถูกกว่าบ้านใหม่ในบริเวณใกล้เคียงกัน พร้อมทั้งยังเป็นการช่วยเหลือประชาชน ที่ได้รับผลกระทบจากการแพร่ระบาดของโควิด-19 และต้องการลดรายจ่ายจากการผ่อนชำระสินเชื่อที่อยู่อาศัย คณะกรรมการธนาคาร โดย นายปริญญา พัฒนภักดี ประธานกรรมการ ธอส. จึงได้มีนโยบายให้ ธอส. ธนาคารบ้านของคนไทย ที่มีความชำนาญในการจำหน่ายทรัพย์ NPA หรือบ้านมือสองของธนาคาร ด้วยยอดจำหน่ายทรัพย์ NPA ที่สูงถึงปีละกว่า 4,000 ล้านบาท จัดทำ “โครงการ GH Bank Market  Place ตลาดกลางบ้านมือสอง” เพื่อเปิดโอกาสให้ประชาชนทั่วไปสามารถนำที่อยู่อาศัยประเภทใดก็ได้ อาทิ บ้านเดี่ยว บ้านแฝด ทาวน์เฮาส์ และห้องชุด มาฝากจำหน่ายผ่านช่องทางของ ธอส. ซึ่งการดำเนินโครงการในระยะที่ 1 ธนาคารจะเริ่มเปิดให้ประชาชนสามารถส่งข้อมูลรายละเอียดของทรัพย์ที่ต้องการขายมาให้ธนาคารในระหว่างวันที่ 1 ตุลาคม – 15 พฤศจิกายน 2563 เช่น ราคาที่ต้องการจำหน่าย ขนาด ที่ตั้ง และรูปภาพ เป็นต้น แล้วธนาคารจะนำข้อมูลเผยแพร่เพื่อประชาสัมพันธ์ให้ผู้ที่สนใจผ่านทาง www.ghbhomecenter.com และ Mobile Application : GHBank Smart NPA และธนาคารจะนำทรัพย์ของผู้ฝากจำหน่ายมาเปิดประมูลขายครั้งแรกร่วมกับทรัพย์ NPA ของ ธอส.ในการจัดงานประมูลขายทรัพย์สินธนาคาร ครั้งที่ 2/2563 ซึ่งมีกำหนดจัดขึ้นในวันเสาร์ที่ 19 ธันวาคม 2563 ทั้งนี้ ผู้ที่ฝากบ้านให้ธนาคารจำหน่ายจะต้องชำระค่าธรรมเนียมการจำหน่ายตามที่ธนาคารกำหนด ส่วนผู้ที่ชนะการประมูลต้องวางเงินประกันการซื้อทรัพย์สิน พร้อมทำสัญญาจะซื้อจะขายเลือกผลิตภัณฑ์สินเชื่ออัตราดอกเบี้ยต่ำของ ธอส. ที่ผ่อนได้นานสูงสุดถึง 40 ปี และยื่นคำกู้ตามเงื่อนไข/ระยะเวลาที่ธนาคารกำหนดต่อไป
“การจัดทำโครงการ GH Bank Market Place ตลาดกลางบ้านมือสอง นอกจากจะช่วยให้ประชาชนได้มีช่องทางในการเลือกซื้อที่อยู่ที่ต้องการมากขึ้นแล้ว ยังถือเป็นส่วนหนึ่งที่จะช่วยกระตุ้นเศรษฐกิจผ่านภาคอสังหาริมทรัพย์จากการซื้อขายเปลี่ยนมือที่อยู่อาศัย รวมถึงช่วยให้ผู้ที่ผ่อนชำระสินเชื่อต่อไม่ไหว และยังคงสถานะปกติและไม่เป็น NPL ที่อาจทำให้มีผลกระทบต่อการเข้าถึงสินเชื่อในระบบสถาบันการเงินในอนาคต ซึ่ง ธอส. ถือเป็นผู้ที่มีความเชี่ยวชาญ ในการจำหน่ายทรัพย์ NPA โดยในปี 2562 ธอส. สามารถจำหน่ายทรัพย์ได้สูงถึง 4,054.48 ล้านบาท ซึ่งในจำนวนนี้เป็นการจำหน่ายได้ด้วยวิธีการประมูลถึง 2,187 รายการ คิดเป็นมูลค่า 1,647 ล้านบาท ขณะที่ในปี 2563 ที่แม้จะเกิดการแพร่ระบาดของโควิด-19 ซึ่งทำให้ธนาคารไม่สามารถจัดงานประมูลได้ครบ 4 ครั้งตามปกติ แต่ ณ วันที่ 31 สิงหาคม 2563 ก็ยังมีผู้ที่สนใจซื้อทรัพย์ NPA ของธนาคารแล้วกว่า 1,662 ล้านบาท สะท้อนให้เห็นถึงความสนใจของประชาชนต่อบ้านมือสองที่ยังอยู่ในระดับสูง และความน่าเชื่อถือในการเป็นผู้จำหน่ายทรัพย์ของธนาคาร และในอนาคต ธอส. จะขยายช่องทางการจำหน่ายบ้านมือสองที่ประชาชนฝากจำหน่ายในรูปแบบอื่น ๆ เพิ่มเติมต่อไป” นายฉัตรชัย กล่าว
สอบถามรายละเอียดเพิ่มเติมที่ ฝ่ายบริหาร NPA โทร 0-2202-1016 , 0-2202-1582 , 0-2202-1583 หรือ www.ghbhomecenter.com หรือ www.ghbank.co.th และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/34920