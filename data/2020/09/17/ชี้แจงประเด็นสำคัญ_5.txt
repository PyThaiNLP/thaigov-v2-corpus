รัฐบาลไทย-ข่าวทำเนียบรัฐบาล-กรมควบคุมโรคเผย การตรวจโควิด 19 แรงงานไทย-ต่างด้าว ที่อาจไม่รัดกุมเพียงพอ


วันพฤหัสบดีที่ 17 กันยายน 2563
พิมพ์
กรมควบคุมโรคเผย การตรวจโควิด 19 แรงงานไทย-ต่างด้าว ที่อาจไม่รัดกุมเพียงพอ
กรมควบคุมโรคเผย การตรวจโควิด 19 แรงงานไทย-ต่างด้าว ที่อาจไม่รัดกุมเพียงพอ
จ. 14 กันยายน 2563   นายสุวรรณชัย วัฒนายิ่งเจริญชัย อธิบดีกรมควบคุมโรค กระทรวงสาธารณสุข ชี้แจงการตรวจโควิด 19 แรงงานไทย-ต่างด้าว จากเพจหมอแล็บแพนด้า ได้โพสต์ภาพแชทของพนักงานสาวในสถานประกอบการแห่งหนึ่ง ที่เผยเรื่องราวการตรวจหาโควิด 19 ของเจ้าหน้าที่ที่ทำแบบผักชีโรยหน้าว่า "ที่ตรวจไม่เจออาจเป็นเพราะไม่ได้ตรวจอย่างจริงจัง เพราะว่าเคยมีเจ้าหน้าที่เข้ามา ตรวจคัดกรองโควิด ในสถานประกอบการที่ทำงานอยู่ และมีเจ้าหน้าที่เพียง 2 คน ทำการตรวจ โดยเอาที่วัดอุณหภูมิมายิงหัว ไม่มีการตรวจน้ำลายอะไรเลย”   จากการตรวจสอบในเบื้องต้น พบว่าเหตุการณ์ดังกล่าวเกิดที่พื้นที่ในจังหวัดสงขลา โดยน่าจะเกิดจากปัญหาการสื่อสารที่ไม่ครบถ้วนของเจ้าหน้าที่ในพื้นที่ จึงเป็นเหตุทำให้เกิดความเข้าใจคลาดเคลื่อนของประชาชน โดยจากการตรวจสอบข้อมูลกับพื้นที่ พบว่าในช่วงเดือน มิถุนายน-สิงหาคม 2563 สำนักงานสาธารณสุขจังหวัดสงขลาได้รับมอบหมายจากกองเศรษฐกิจสุขภาพและหลักประกันสุขภาพ สำนักงานปลัดกระทรวงสาธารณสุข ให้ดำเนินการสุ่มตรวจแรงงานต่างด้าวในจังหวัดสงขลา จำนวน 400 ตัวอย่าง โดยผ่านความเห็นชอบจากคณะกรรมการโรคติดต่อระดับจังหวัดแล้ว ซึ่งมีการเก็บตัวอย่าง ด้งนี้ อำเภอสะเดา จำนวน 110 ตัวอย่าง อำเภอบางกล่ำ จำนวน 100 ตัวอย่าง อำเภอสิงหนคร จำนวน 103 ตัวอย่าง และ อำเภอหาดใหญ่ จำนวน 87 ตัวอย่าง ผลตรวจทั้งหมดไม่พบเชื้อ โดยมีเจ้าหน้าที่จากสำนักงานสาธารณสุขจังหวัดสงขลา และเจ้าหน้าที่จากสำนักงานสาธารณสุขอำเภอร่วมดำเนินการ ทั้งนี้ ก่อนเข้าไปดำเนินการได้มีการประสานงานกับเจ้าหน้าที่พยาบาลประจำโรงงานทุกครั้ง และได้อธิบายแนวทางการสุ่มตรวจทุกขั้นตอนได้ดำเนินการตามที่กระทรวงสาธารณสุขกำหนด
การสุ่มตรวจครั้งนี้ เป็นการเฝ้าระวังโรคโควิด 19 ในประชากรกลุ่มเสี่ยง หรือสถานที่เสี่ยงที่ต้องเฝ้าระวัง ซึ่งดำเนินการโดยสำนักงานปลัดกระทรวงสาธารณสุข โดยเป็นการตรวจจากการเก็บตัวอย่างจากน้ำลายในประชากรกลุ่มตัวอย่าง เหมือนดังเช่นการศึกษาที่ กรมควบคุมโรคได้เคยดำเนินการสุ่มตรวจไปแล้วในประชากรกลุ่มเสี่ยงต่างๆ ทั่วประเทศกว่า 100,000 ราย ในช่วงเดือนมิถุนายนที่ผ่านมา เพื่อประเมินความเสี่ยงในสถานประกอบการที่ต้องเฝ้าระวัง ซึ่งผลการตรวจในช่วงเดือนมิถุนายน-กรกฎาคม นั้น ตรวจไม่พบการติดเชื้อ และในการดำเนินงานในครั้งนี้เป็นการดำเนินการต่อเนื่อง โดยสำนักงานสาธารณสุขจังหวัดสงขลา ร่วมกับหน่วยงานที่เกี่ยวข้อง เพื่อสร้างความมั่นใจด้าน การป้องกันควบคุมโรคในระดับพื้นที่
กรมควบคุมโรค ได้มีการประสานไปยังสำนักงานสาธารณสุขจังหวัดสงขลา เพื่อให้สื่อสารทำความเข้าใจกับผู้ที่เกี่ยวข้อง รวมทั้งประชาชนในพื้นที่ เพื่อไม่ให้เกิดความเข้าใจที่คลาดเคลื่อน ทั้งนี้ ขอยืนยันว่า กระทรวงสาธารณสุข มีมาตรการในการดำเนินงานที่เคร่งครัด และมีการบูรณาการร่วมกับหน่วยงานที่เกี่ยวข้องทุกภาคส่วน จึงขอให้ประชาชนทุกคนเชื่อมั่นในระบบสาธารณสุขของประเทศไทยที่มีความเข้มแข็งและดำเนินการมาอย่างต่อเนื่อง เพื่อเฝ้าระวังป้องกันควบคุมโรค หากประชาชนมีข้อสงสัยสามารถสอบถามข้อมูลได้ที่สายด่วนกรมควบคุมโรค โทร. 1422
..........................

ที่มา : https://www.thaigov.go.th/news/contents/details/35186