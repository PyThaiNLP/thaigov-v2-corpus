รัฐบาลไทย-ข่าวทำเนียบรัฐบาล-พันธบัตรออมทรัพย์ ทั้ง 2 รุ่น จำหน่ายหมดแล้ว


วันพุธที่ 9 กันยายน 2563
พิมพ์
พันธบัตรออมทรัพย์ ทั้ง 2 รุ่น จำหน่ายหมดแล้ว
ความสำเร็จในการจำหน่ายพันธบัตรออมทรัพย์ 2 รุ่น 2 ช่องทาง 2 อายุ ได้แก่ รุ่นก้าวไปด้วยกันและรุ่นวอลเล็ต สบม.ครั้งที่ 2 ซึ่งจำหน่ายได้ครบวงเงินแล้วเมื่อวันที่ 9 กันยายน 2563
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยถึงความสำเร็จในการจำหน่ายพันธบัตรออมทรัพย์ 2 รุ่น 2 ช่องทาง 2 อายุ ได้แก่ รุ่นก้าวไปด้วยกันและรุ่นวอลเล็ต สบม.ครั้งที่ 2 ซึ่งจำหน่ายได้ครบวงเงินแล้วเมื่อวันที่ 9 กันยายน 2563 โดยพันธบัตรออมทรัพย์รุ่นก้าวไปด้วยกันเป็นการจำหน่ายผ่าน DLT Bond Platform ที่อำนวยความสะดวกให้ผู้ลงทุนซื้อพันธบัตรได้จากธนาคารตัวแทนจำหน่ายเพียงแห่งเดียวโดยไม่มีการจำกัดวงเงินซื้อต่อธนาคาร ซึ่งได้รับความสนใจจากผู้ลงทุนเป็นอย่างดีโดยประชาชนนิยมซื้อจากสาขาธนาคารด้วยวงเงินเฉลี่ย 3.2 ล้านบาทและมีสัดส่วนการถือครองพันธบัตรของประชาชนร้อยละ 70 ของวงเงินจำหน่าย โดยส่วนใหญ่เป็นผู้ลงทุนวัยทำงานตอนปลายจนถึงวัยหลังเกษียณที่มีอายุประมาณ 80 ปี
สำหรับพันธบัตรออมทรัพย์รุ่นวอลเล็ต สบม. ครั้งที่ 2 มีผู้สนใจลงทุนถึงเกือบ 20,000 รายการ  โดยมีผู้ลงทุนอายุตั้งแต่ 15 ปี จนถึงอายุ 99 ปี และลงทุนเริ่มต้นตั้งแต่ 100 บาท และมีวงเงินซื้อเฉลี่ย 333,000 บาทต่อราย ส่วนใหญ่เป็นวัยทำงานตอนต้นจนถึงวัยก่อนเกษียณ ทั้งนี้ มีจำนวนผู้ลงทุนใกล้เคียงกับการจำหน่ายรุ่นก้าวไปด้วยกันที่มีวงเงินสูงกว่าถึง 9 เท่า และมีการกระจายตัวไปยังภูมิภาคต่างๆ ครอบคลุมเกือบทุกจังหวัดทั่วประเทศไทยจึงนับว่าการจำหน่ายในรอบนี้มีการกระจายตัวทั้งในด้านจำนวนผู้ลงทุน อายุผู้ลงทุน วงเงินซื้อเฉลี่ยและถิ่นฐานผู้ลงทุน แสดงถึงความสำเร็จในการนำเทคโนโลยีดิจิทัลมาประยุกต์ใช้กับธุรกรรมทางการเงินที่ผู้ลงทุนสามารถเข้าถึงการลงทุนได้ง่ายด้วยวงเงินที่ต่ำลง และตอบสนองความต้องการของผู้ลงทุนได้เป็นอย่างดี
สบน. ขอขอบคุณประชาชนที่ให้ความสนใจลงทุนพันธบัตรออมทรัพย์ และขอให้ติดตามข่าวสารการจำหน่ายพันธบัตรออมทรัพย์ผ่านเว็บไซต์http://www.pdmo.go.thและ Facebook ของสำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/34938