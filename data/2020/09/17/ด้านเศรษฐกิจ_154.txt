รัฐบาลไทย-ข่าวทำเนียบรัฐบาล-กระทรวงเกษตรฯ เตรียมสตาร์ทเปิดรับสมัครเกษตรโครงการ “1 ตำบล 1 กลุ่มเกษตรทฤษฎีใหม่” รอบ 2


วันเสาร์ที่ 12 กันยายน 2563
กระทรวงเกษตรฯ เตรียมสตาร์ทเปิดรับสมัครเกษตรโครงการ “1 ตำบล 1 กลุ่มเกษตรทฤษฎีใหม่” รอบ 2
กระทรวงเกษตรฯ เตรียมสตาร์ทเปิดรับสมัครเกษตรโครงการ “1 ตำบล 1 กลุ่มเกษตรทฤษฎีใหม่” รอบ 2 พร้อมกันทั่วประเทศ 14 – 22 ก.ย. 63 นี้ คณะกรรมการเห็นชอบ ปลดล็อคคุณสมบัติเกษตรกรเพื่อความยืดหยุ่น
นายอนันต์ สุวรรณรัตน์ ปลัดกระทรวงเกษตรและสหกรณ์ เปิดเผยว่า ตามที่กระทรวงเกษตรและสหกรณ์ ได้เปิดรับสมัครเกษตรกรเข้าร่วมโครงการ 1 ตำบล 1 กลุ่มเกษตรทฤษฎีใหม่ ตั้งแต่วันที่ 27 สิงหาคม – 9 กันยายน 2563 ผ่านระบบออนไลน์ของกระทรวงเกษตรและสหกรณ์ที่ http://ntag.moac.go.th และยื่นใบสมัครที่เกษตรตำบล หรือที่สำนักงานเกษตรอำเภอ โดยมีวัตถุประสงค์ เพื่อส่งเสริมการเรียนรู้และน้อมนำหลักปรัชญาเศรษฐกิจพอเพียงด้วยการพัฒนาพื้นที่จุดเรียนรู้ในรูปแบบหลักเกษตรทฤษฎีใหม่ 1 ตำบล 1 กลุ่มเกษตรทฤษฎีใหม่ รวมทั้งฟื้นฟูภาคการเกษตรภายหลังการแพร่ระบาดของโรคติดต่อเชื้อไวรัสโคโรนา 2019 โดยมุ่งเน้นเกษตรกรที่มีความตั้งใจเอาใจใส่อย่างจริงจัง ต่อยอด เพิ่มรายได้ กำหนดเป้าหมายผู้เข้าร่วมโครงการทั้งหมด 96,216 ราย แบ่งเป็น เป้าหมายเกษตรกร64,144 ราย เป้าหมายการจ้างงานเกษตรกร 32,072 ราย ครอบคลุมพื้นที่ 4,009 ตำบล 75 จังหวัด นั้น
สำหรับผลการรับสมัครเกษตรกรและจ้างแรงงานระดับตำบล ข้อมูล ณ วันที่ 10 ก.ย. 63 มีจำนวนผู้สมัครทั้งหมด48,699 ราย แบ่งเป็น เกษตรกร 23,239 ราย และการจ้างงาน 25,460 ราย โดยได้รับการสะท้อนปัญหาจากระดับพื้นที่ว่าคุณสมบัติเกษตรกรในบางประเด็นทำให้เกษตรกรสมัครเข้าร่วมโครงการไม่ได้
ดังนั้น เพื่อประโยชน์สูงสุดที่จะเกิดกับขึ้นกับพี่น้องเกษตรกรและยังคงหลักการการดำเนินงานตามหลักเกษตรทฤษฎีใหม่ กระทรวงเกษตรและสหกรณ์จึงได้ขยายเวลารับสมัครรอบที่ 2 ในช่วงวันที่ 14 – 22 กันยายน 2563 ตลอดจนปรับแก้คุณสมบัติเกษตรกรที่เข้าร่วมโครงการให้มีความยืดหยุ่นมากขึ้น ใน 3 เรื่องที่สำคัญ คือ 1. จากเดิม “ต้องมีอายุระหว่าง 18 - 60 ปี” เป็น “มีอายุตั้งแต่ 18 ปี ขึ้นไป และมีสัญชาติไทย กรณีอายุเกิน 60 ปี ขอให้อยู่ในดุลยพินิจของคณะทำงานระดับอำเภอ โดยคำนึงถึงศักยภาพของเกษตรกรในการทำเกษตรทฤษฎีใหม่ และประโยชน์ของโครงการโดยเฉพาะการรวมกลุ่มเกษตรกร” 2. จากเดิม “ผู้สมัครต้องมีที่พักอาศัยในพื้นที่ที่ใช้สมัครเข้าร่วมโครงการ” เป็น “ผู้สมัครต้องมีที่พักอาศัย หรือเป็นที่พักที่สามารถเข้ามาพักอาศัยเพื่อทำกิจกรรมทางการเกษตรในพื้นที่ที่ใช้สมัครเข้าร่วมโครงการ หรือมีการสร้างที่พักภายหลังประกาศรายชื่อเข้าร่วมโครงการภายใน 30 วัน” และ 3. ปรับแก้คุณสมบัติจากเดิม “เจ้าของเอกสารสิทธิต้องยินยอมให้กระทรวงเกษตรและสหกรณ์ใช้ประโยชน์จากที่ดินเพื่อดำเนินโครงการฯเป็นเวลาไม่น้อยกว่า 7 ปี” เป็น “เจ้าของเอกสารสิทธิ์ ต้องยินยอมให้กระทรวงเกษตรและสหกรณ์ใช้ประโยชน์พื้นที่เพื่อเป็นจุดเรียนรู้เกษตรทฤษฎีใหม่ เป็นเวลาไม่น้อยกว่า 7 ปี”
ทั้งนี้ เกษตรกรที่สนใจเข้าร่วมโครงการ 1 ตำบล 1 กลุ่มเกษตรทฤษฎีใหม่ รอบที่ 2 สามารถตรวจสอบคุณสมบัติและยื่นใบสมัครด้วยตนเองผ่านระบบออนไลน์ของกระทรวงเกษตรและสหกรณ์ที่ http://ntag.moac.go.th หรือยื่นใบสมัครกับเจ้าหน้าที่เกษตรตำบล หรือที่สำนักงานเกษตรอำเภอ ตั้งแต่วันที่ 14 – 22 กันยายน 2563

ที่มา : https://www.thaigov.go.th/news/contents/details/35021