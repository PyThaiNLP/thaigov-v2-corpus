รัฐบาลไทย-ข่าวทำเนียบรัฐบาล-“9 เดือน 9” ... วันดี ได้มีบ้านเพียบ!!  แห่ประมูลซื้อทรัพย์ NPA ธอส. ออนไลน์ แค่ 2 ชั่วโมงครึ่งขายได้ถึง 43 รายการ มูลค่ารวม 67.4 ล้านบาท


วันพฤหัสบดีที่ 10 กันยายน 2563
พิมพ์
“9 เดือน 9” ... วันดี ได้มีบ้านเพียบ!!  แห่ประมูลซื้อทรัพย์ NPA ธอส. ออนไลน์ แค่ 2 ชั่วโมงครึ่งขายได้ถึง 43 รายการ มูลค่ารวม 67.4 ล้านบาท
ธอส. เผยผลการจัดงาน “9 เดือน 9” ประมูลบ้านมือสองออนไลน์ ธนาคารอาคารสงเคราะห์ ผ่าน Application : G H Bank Smart NPA ในวันนี้(9 กันยายน 2563) หลังเปิดประมูลระหว่างเวลา 11.00-13.30 น. จำหน่ายทรัพย์ได้ทั้งสิ้น 43 รายการ คิดเป็นมูลค่ารวม 67.4 ล้านบาท
ธอส. เผยผลการจัดงาน “9 เดือน 9” ประมูลบ้านมือสองออนไลน์ ธนาคารอาคารสงเคราะห์ ผ่าน Application : G H Bank Smart NPA ในวันนี้(9 กันยายน 2563) หลังเปิดประมูลระหว่างเวลา 11.00-13.30 น. จำหน่ายทรัพย์ได้ทั้งสิ้น 43 รายการ คิดเป็นมูลค่ารวม 67.4 ล้านบาท สูงที่สุดในรอบ 3 เดือน แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล 12 รายการ ทรัพย์ในส่วนภูมิภาค 31 รายการ พิเศษ!! ธอส. มอบส่วนลดเพิ่มอีก 10% จากราคาที่ปิดประมูลให้แก่ผู้ชนะการประมูล เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563 เพื่อช่วยลดภาระค่าใช้จ่ายให้ประชาชน
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยถึงผลการจัดงาน “9 เดือน 9” ประมูลบ้านมือสองออนไลน์ ธนาคารอาคารสงเคราะห์ ผ่าน Application : G H Bank Smart NPA โดยนำทรัพย์ NPA ที่ให้ส่วนลดสูงสุด 40% จากราคาปกติในพื้นที่กรุงเทพฯ ปริมณฑล และในส่วนภูมิภาครวม 99 รายการ มาเปิดประมูลขายพร้อมกันในวันนี้(9 กันยายน 2563) ระหว่างเวลา 11.00-13.30 น. ซึ่งพบว่าได้รับความสนใจจากลูกค้าประชาชนจำนวนมากที่ต้องการมีที่อยู่อาศัยเป็นของตนเองเข้าร่วมประมูล ทำให้ธนาคารสามารถจำหน่ายทรัพย์ได้ทั้งสิ้น 43 รายการ คิดเป็นมูลค่ารวม 67.4 ล้านบาท แบ่งเป็นทรัพย์ที่ตั้งอยู่ในพื้นที่กรุงเทพฯ และปริมณฑล จำนวน 12 รายการ ทรัพย์ในส่วนภูมิภาค 31 รายการ ซึ่งผลการประมูลในครั้งนี้ถือเป็นการขายทรัพย์ออนไลน์ได้สูงที่สุดของธนาคารทั้งจำนวนรายการและมูลค่านับตั้งแต่ธนาคารเริ่มเปิดประมูลออนไลน์ตั้งแต่เดือนกรกฎาคม 2563 ที่ผ่านมา โดยทรัพย์ที่ประมูลขายได้ในราคาสูงสุด คือ ห้องชุดขนาด 53.80 ตารางเมตร 2 ห้องนอน 2 ห้องน้ำในโครงการ เดอะเทมโปพหลโยธิน ซอยพหลโยธิน 2 กรุงเทพฯ ซึ่งเป็นทรัพย์เด่นที่ตั้งห่างจากสถานีรถไฟฟ้า BTS สถานีสนามเป้าเพียง 400 เมตร จำหน่ายได้ในราคาปิดประมูล 4,330,000 บาท ส่วนทรัพย์ที่ประมูลขายได้ในราคาถูกที่สุดเพียง 420,000 บาท คือ บ้านเดี่ยว 2 ชั้น ขนาด 78 ตารางวา ใน อ.โนนคูณ จ.ศรีสะเกษ และยังมีทรัพย์ถึง 3 รายการที่มีผู้สนใจเข้าร่วมประมูลถึงรายการละ 6 ราย โดยเฉพาะรายการทรัพย์ประเภทบ้านเดี่ยว 1 ชั้น เนื้อที่ 66.8 ตารางวา ในโครงการเดอะไนน์ทรี(อยู่สบาย 9) ตั้งอยู่ในอำเภอเมืองนครราชสีมา จ.นครราชสีมา ราคาเริ่มต้นประมูล 1,440,000 บาท สามารถจำหน่ายได้ในราคาปิดประมูลที่ 1,800,000 บาท
“การที่มีประชาชนสนใจประมูลซื้อทรัพย์ NPA ออนไลน์ของ ธอส. สูงที่สุดในรอบ 3 เดือน สะท้อนให้เห็นถึงคุณภาพของบ้านมือสองของ ธอส. ที่มีราคาสอดคล้องกับสภาพทรัพย์และยังมีทำเลที่ตั้งที่น่าสนใจ รวมถึงยังมีช่องทางการจำหน่ายผ่าน Application : G H Bank Smart NPA ซึ่งสะดวก รวดเร็ว สอดคล้องกับความต้องการของประชาชนในยุค New Normal และนอกจากผู้ชนะการประมูลบ้านมือสองออนไลน์จะได้มีที่อยู่อาศัยเป็นของตนเองในราคาที่คุ้มค่าเป็นอย่างมากแล้ว ในการประมูลครั้งนี้ ธอส. ยังมอบส่วนลดพิเศษเพิ่มให้อีกถึง 10% จากราคาที่ปิดประมูลให้แก่ผู้ชนะการประมูล เพียงทำสัญญาและทำนิติกรรมให้แล้วเสร็จภายในวันที่ 30 ธันวาคม 2563 เพื่อช่วยลดภาระค่าใช้จ่ายให้กับประชาชนในฐานะธนาคารบ้านของคนไทยอีกด้วย”นายฉัตรชัย กล่าว
ทั้งนี้ ผู้ที่พลาดการประมูลบ้านมือสองออนไลน์ผ่าน Application : G H Bank Smart NPA ในงาน “9 เดือน 9” ในครั้งนี้ สามารถดาวน์โหลด Application : G H Bank Smart NPA และลงทะเบียนเข้าร่วมประมูลออนไลน์เพื่อเตรียมเข้าร่วมการประมูลซื้อทรัพย์ NPA ใหม่ คุณภาพดี ราคาพิเศษของธนาคารได้เฉพาะในวันที่ ๆ ตรงกับเลขเดือน โดยการประมูลครั้งต่อไปกำหนดจัดขึ้นในวันเสาร์ที่ 10 ตุลาคม 2563 หรือ 10 เดือน 10 นอกจากนี้ ธอส. ยังเตรียมเพิ่มทางเลือกให้ประชาชนที่ต้องการซื้อบ้านมือสอง โดยการจัดทำ “โครงการ GH Bank Market Place ตลาดกลางบ้านมือสอง” เพื่อเปิดให้ประชาชนทั่วไป รวมถึงผู้ที่ได้รับผลกระทบจากโควิด-19 ที่ต้องการลดภาระรายจ่ายในการผ่อนชำระสินเชื่อที่อยู่อาศัย ให้สามารถนำที่อยู่อาศัยของตนเองมาฝาก ธอส. จำหน่ายผ่านช่องทางของธนาคาร ซึ่งระยะที่ 1 จะเริ่มเปิดให้ประชาชนส่งรายละเอียดของทรัพย์ที่ต้องการจะขายมาให้ธนาคารระหว่างวันที่ 1 ตุลาคม – 15 พฤศจิกายน 2563 จากนั้นธนาคารจะนำข้อมูลเผยแพร่เพื่อประชาสัมพันธ์ให้ผู้ที่สนใจได้รับทราบผ่านทาง www.ghbhomecenter.com และ Mobile Application : GHBank Smart NPA และ ธอส. จะนำทรัพย์ออกประมูลขายครั้งแรกในวันเสาร์ที่ 19 ธันวาคม 2563 ต่อไป สอบถามรายละเอียด และดูข้อมูลทรัพย์ NPA ของธนาคารได้ที่ www.ghbhomecenter.com กรณีทรัพย์ในเขตกรุงเทพฯและปริมณฑล โทร 0-2202-1016, 0-202-1582 ส่วนทรัพย์ในภูมิภาค โทร 0-202-1170 หรือ 0-202-2036 และ Facebook Fanpage ธนาคารอาคารสงเคราะห์

ที่มา : https://www.thaigov.go.th/news/contents/details/34949