รัฐบาลไทย-ข่าวทำเนียบรัฐบาล-“อนุทิน” เผยไทยมีระบบคัดกรองผู้ป่วยโควิด 19 ดีมาก


วันพฤหัสบดีที่ 27 สิงหาคม 2563
“อนุทิน” เผยไทยมีระบบคัดกรองผู้ป่วยโควิด 19 ดีมาก
รองนายกรัฐมนตรีและรัฐมนตรีว่าการกระทรวงสาธารณสุข เผยไทยมีระบบคัดกรองผู้ป่วยโควิด 19 ในระดับดีมาก ขอให้ประชาชนมั่นใจและช่วยกันเฝ้าระวังผู้ที่ลักลอบเข้าเมือง หากพบให้แจ้งเจ้าหน้าที่ทันที
รองนายกรัฐมนตรีและรัฐมนตรีว่าการกระทรวงสาธารณสุข เผยไทยมีระบบคัดกรองผู้ป่วยโควิด 19 ในระดับดีมาก ขอให้ประชาชนมั่นใจและช่วยกันเฝ้าระวังผู้ที่ลักลอบเข้าเมือง หากพบให้แจ้งเจ้าหน้าที่ทันที
วันนี้ (27 สิงหาคม 2563) ที่กระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึงสถานการณ์การระบาดของโควิด 19 ในประเทศไทย ว่า ขณะนี้ระบบตรวจคัดกรองของประเทศไทยอยู่ในระดับที่ดีมาก มีการตรวจเชื้อต้นทางก่อนขึ้นเครื่อง ตรวจเชื้อปลายทางเมื่อมาถึงประเทศไทย และมีระบบกักกันโรค 14 วันใน State Quarantine มีการตรวจเชื้อซ้ำ และเพิ่มการตรวจหาภูมิคุ้มกันสำหรับผู้ที่เดินทางเข้ามาในไทย ด้วยวิธีการที่รวดเร็วและแม่นยำ
นายอนุทินกล่าวต่อว่า ขณะนี้ผู้ติดเชื้อรายใหม่ที่พบเป็นผู้ที่เดินทางมาจากต่างประเทศ ทุกคนเข้าสู่ State Quarantine เพื่อเฝ้าระวัง หากพบผู้มีการเชื้อก็ทำการรักษาทันที กรณีที่พบซากเชื้อแม้นทางการแพทย์จะระบุว่าแพร่เชื้อต่อไม่ได้ แต่ทางกระทรวงจะส่งทีมสอบสวนโรคติดตามผู้ใกล้ชิด นำเข้าสู่กระบวนการควบคุมโรคที่มีประสิทธิภาพ ที่น่ากังวลคือการลักลอบเข้าประเทศไทยของแรงงานต่างด้าวที่ไม่ผ่านการคัดกรองควบคุมโรค ต้องขอความร่วมมือหน่วยงานที่เกี่ยวข้องให้ระมัดระวังเรื่องดังกล่าว และขอให้ประชาชนอย่าสนับสนุนหรืออำนวยความสะดวกให้กลุ่มลักลอบเข้าเมือง หากพบให้แจ้งเจ้าหน้าที่ทันทีเพื่อเข้าควบคุมเฝ้าระวังโรค
“กระทรวงสาธารณสุข ร่วมมือกับทุกหน่วยงานในการรับมือหากพบผู้ติดเชื้อระลอกใหม่ ทั้งเรื่องบุคลากร ยา อุปกรณ์ป้องกัน การรักษา มีความรู้และประสบการณ์ เมื่อประชาชนช่วยกันอย่างเต็มที่ ใส่หน้ากาก เว้นระยะห่าง ล้างมือบ่อย ๆ โอกาสจะเกิดการติดเชื้อและซูเปอร์สเปรดเดอร์จะน้อยมาก มีความเสี่ยงต่ำ ขอให้ประชาชนอยู่กับสถานการณ์โรคด้วยความเข้าใจ” นายอนุทินกล่าว
***********************     27 สิงหาคม 2563

ที่มา : https://www.thaigov.go.th/news/contents/details/34614