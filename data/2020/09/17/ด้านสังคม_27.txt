รัฐบาลไทย-ข่าวทำเนียบรัฐบาล-พม. พร้อมคุ้มครองดูแลเด็ก 2 คน หลังผู้เป็นแม่ถูกทำร้ายจนเสียชีวิต ที่ย่านภาษีเจริญ กทม.


วันจันทร์ที่ 31 สิงหาคม 2563
พม. พร้อมคุ้มครองดูแลเด็ก 2 คน หลังผู้เป็นแม่ถูกทำร้ายจนเสียชีวิต ที่ย่านภาษีเจริญ กทม.
พม. พร้อมคุ้มครองดูแลเด็ก 2 คน หลังผู้เป็นแม่ถูกทำร้ายจนเสียชีวิต ที่ย่านภาษีเจริญ กทม.
วันที่ 30 ส.ค. 63 เวลา 15.00 น. นางพัชรี อาระยะกุล รองปลัด กระทรวงการพัฒนาสังคมและความมั่นคงของมนุษย์ (พม.) ในฐานะโฆษกกระทรวง พม. เปิดเผยว่า จากกรณีหญิงอายุ 37 ปี ถูกสามีอายุ 27 ปี ทำร้ายร่างกายจนได้รับบาดเจ็บสาหัส ทำให้มีอาการปอดฉีก ซี่โครงหักทิ่มปอด สมองบวม มีรอยฟกช้ำทั่วร่างกาย และเสียชีวิตในเวลาต่อมา ซึ่งทั้งสองคนมีลูกด้วยกัน 2 คน อายุ 5 ขวบ และ 3 เดือน ที่ย่านภาษีเจริญ กทม. นั้น ขณะนี้ กระทรวง พม. โดยศูนย์ช่วยเหลือสังคม สายด่วน พม. โทร. 1300 พร้อมให้ความช่วยเหลือเด็กทั้ง 2 คน ซึ่งเป็นบุตรของผู้เสียชีวิต โดยจะรับเข้าไว้ในความความคุ้มครองดูแลสวัสดิภาพของบ้านพักเด็กและครอบครัว ซึ่งแนวทางการให้ความช่วยเหลือ ของบ้านพักเด็กและครอบครัว มีดังนี้ 1) วันที่ 30 ส.ค. 63 เวลา 13.00 น. เจ้าหน้าที่บ้านพักเด็กและครอบครัวกรุงเทพมหานคร นำส่งเด็กทั้งสองคนที่ประสบปัญหาผู้เป็นแม่เสียชีวิต ซึ่งเด็กไม่มีผู้อุปการะดูแลต่อ เพื่อเข้ารับการสงเคราะห์และคุ้มครองสวัสดิภาพต่อไป ที่สถานสงเคราะห์เด็กอ่อนพญาไท และ 2) ลงพื้นที่เยี่ยมบ้าน เพื่อพิจารณาและประเมินครอบครัวร่วมกับทีมสหวิชาชีพ เพื่อวางแผนในการช่วยเหลือครอบครัวระยะยาวต่อไป
นางพัชรี กล่าวเพิ่มเติมว่า ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ศูนย์ช่วยเหลือสังคม สายด่วน พม. โทร. 1300 บริการฟรี 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/34697