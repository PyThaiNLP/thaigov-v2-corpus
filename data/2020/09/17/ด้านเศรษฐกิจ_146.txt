รัฐบาลไทย-ข่าวทำเนียบรัฐบาล-Monthly Customs Press 12/2563


วันพฤหัสบดีที่ 10 กันยายน 2563
พิมพ์
Monthly Customs Press 12/2563
อธิบดีกรมศุลกากรมีนโยบายให้มีการประชาสัมพันธ์เชิงรุก เพื่อสร้างการรับรู้ ความเข้าใจแก่ประชาชนและผู้ที่มีส่วนเกี่ยวข้องในเชิงนโยบาย โครงการ และประเด็นต่างๆ โดยมอบหมายให้คณะโฆษกกรมศุลกากรและหน่วยงานที่เกี่ยวข้องร่วมดำเนินการ
วันนี้ (วันพฤหัสบดีที่ 10 กันยายน 2563) เวลา 14.00 น. ณ ศูนย์แถลงข่าว ชั้น 2 อาคาร 1 กรมศุลกากร นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษกกรมศุลกากร กล่าวว่า อธิบดีกรมศุลกากร มีนโยบายให้มีการประชาสัมพันธ์เชิงรุก เพื่อสร้างการรับรู้ ความเข้าใจแก่ประชาชนและผู้ที่มีส่วนเกี่ยวข้องในเชิงนโยบาย โครงการ และประเด็นต่าง ๆ โดยมอบหมายให้คณะโฆษกกรมศุลกากรและหน่วยงานที่เกี่ยวข้องร่วมดำเนินการและได้กำหนดให้มีการแถลงข่าวประจำทุกเดือน สำหรับประเด็นที่น่าสนใจ ในการแถลงข่าวประจำเดือนกันยายน 2563 ได้แก่ 1. ผลการตรวจพบการกระทำความผิดประจำเดือนสิงหาคม 2563 2. กรมศุลกากรชี้แจงการเปิดตรวจพัสดุไปรษณีย์ระหว่างประเทศ ซึ่งมีรายละเอียด ดังนี้
1. ผลการตรวจพบการกระทำความผิดประจำเดือนสิงหาคม 2563
ตามที่ นายกฤษฎา จีนะวิจารณะ อธิบดีกรมศุลกากร มีนโยบายสำคัญในการเร่งรัดปราบปรามการลักลอบและหลีกเลี่ยงนำสินค้าเข้ามาในราชอาณาจักรโดยไม่ผ่านพิธีการศุลกากรโดยถูกต้อง เพื่อความเป็นธรรมในการจัดเก็บภาษี ปกป้องสังคมและสิ่งแวดล้อม จึงสั่งการให้หน่วยงานในสังกัดพร้อมหน่วยปฏิบัติการวางแผนตรวจค้นจับกุมอย่างเข้มงวดเป็นพิเศษ เพื่อสกัดกั้นป้องกันและปราบปรามการกระทำความผิดตาม พ.ร.บ. ศุลกากร พ.ศ. 2560 และกฎหมายอื่นที่เกี่ยวข้อง ไม่ว่าจะเป็น สินค้าเกษตร น้ำมัน ยาเสพติด IPRs และสินค้าละเมิดอนุสัญญา CITES โดยสืบสวนหาข่าวและออกลาดตระเวนด้วยรถยนต์ ตรวจค้นรถบรรทุก โกดัง แหล่งจำหน่าย สถานที่เก็บรักษาที่เชื่อได้ว่ามีของผิดกฎหมายเก็บซุกซ่อนอยู่ อีกทั้งยังมีแผนการป้องกันและปราบปรามสินค้าดังกล่าวในช่วงเวลาซึ่งมีความเสี่ยงที่เพิ่มขึ้นในการลักลอบ นอกจากนี้ มีการบูรณาการกับหน่วยงานบังคับใช้กฎหมายอื่นทั้งในและต่างประเทศอย่างต่อเนื่อง อาทิ ทหาร กอ.รมน. ป.ป.ส. บช.ปส. กรมอุทยานแห่งชาติ สัตว์ป่า และพันธุ์พืช สำนักงานสภาความมั่นคงแห่งชาติ สถานทูตต่าง ๆ Interpol DEA เป็นต้น เพื่อแลกเปลี่ยนข้อมูลการข่าวระหว่างกัน
สำหรับเดือนสิงหาคม 2563 กรมศุลกากรตรวจพบการกระทำผิดตามกฎหมายศุลกากรหรือกฎหมายอื่นที่เกี่ยวข้องกับศุลกากร จำนวน 1,841 คดี คิดเป็นมูลค่ารวม 322 ล้านบาท  ทั้งนี้ กรมศุลกากรตรวจพบการกระทำความผิดในช่วง 11 เดือนที่ผ่านมา ตั้งแต่เดือนตุลาคม 2562 – สิงหาคม 2563 ทั้งสิ้น 22,966 คดี คิดเป็นมูลค่ารวมทั้งสิ้น 2,993 ล้านบาท
ผลงานที่น่าสนใจในช่วงเดือนสิงหาคม 2563 มีดังนี้
1.1 ยาเสพติดให้โทษประเภทเอ็กซ์ตาซี่
เมื่อวันที่ 4 สิงหาคม 2563 กรมศุลกากร ได้ตรวจพบพัสดุต้องสงสัย ต้นทางจากต่างประเทศ จำนวน 2 หีบห่อ จึงประสานเจ้าหน้าที่ ป.ป.ส. เจ้าหน้าที่ตำรวจ เจ้าหน้าที่ ศรภ. กองบัญชาการกองทัพไทย และพนักงานบริษัท ไปรษณีย์ไทย จำกัด ร่วมกันเปิดตรวจพัสดุดังกล่าว ผลการตรวจสอบ พบเป็นยาเสพติดให้โทษประเภท 1 (เอ็กซ์ตาซี่) เม็ดสีทอง เม็ดสีฟ้า เม็ดสีเทา เม็ดสีชมพู และเม็ดสีม่วง รวมจำนวนประมาณ 9,949 เม็ด น้ำหนักรวมสิ่งห่อหุ้มประมาณ 4.805 กิโลกรัม คิดเป็นมูลค่าประมาณ 8 ล้านบาท ทั้งนี้สถิติการตรวจยึดยาเสพติดและวัตถุออกฤทธิ์ต่อจิตและประสาท ในช่วง 11 เดือนที่ผ่านมา ตั้งแต่เดือนตุลาคม 2562 – สิงหาคม 2563 มีจำนวนคดี 215 คดี มูลค่ากว่า 1,200 ล้านบาท
1.2 บุหรี่
เมื่อวันที่ 28 สิงหาคม 2563 กรมศุลกากรทำการตรวจสอบสินค้าประเภทอะไหล่รถยนต์ จำนวน 270 CARTONS น้ำหนัก 4,700 KGM ผลการตรวจสอบรายการสินค้าทั้ง 250 รายการถูกต้องตามสำแดง แต่พบสินค้าที่ไม่ได้สำแดงเป็นบุหรี่มวนสำหรับเครื่องสูบบุหรี่ไฟฟ้า จำนวน 50,000 ซอง หรือ 1 ล้านมวน จึงได้ยึดบุหรี่ทั้งหมดเป็นของกลาง คิดเป็นมูลค่าประมาณ  10 ล้านบาท ทั้งนี้สถิติการจับกุมบุหรี่และบุหรี่ไฟฟ้า ในช่วง 11 เดือนที่ผ่านมา ตั้งแต่เดือน ตุลาคม 2562 – สิงหาคม 2563 มีจำนวนคดี ได้แก่ 1. บุหรี่ จำนวน 789 คดี คิดเป็นมูลค่ารวม 197 ล้านบาท  2. บารากู่ บารากู่ไฟฟ้า บุหรี่ไฟฟ้า และอุปกรณ์ จำนวน 650 คดี คิดเป็นมูลค่ารวม 14.8 ล้านบาท
1.3 น้ำมันดีเซล
เมื่อวันที่ 13 สิงหาคม 2563 กรมศุลกากร ได้นำเรือศุลกากร 1001 ขึ้นเทียบตรวจสอบเรือเหล็กสัญชาติไทย บริเวณท่าเทียบเรือ จังหวัดชลบุรี พบน้ำมันดีเซล มีเมืองกำเนิดต่างประเทศที่ไม่มีหลักฐานการผ่านพิธีการศุลกากรมาแสดงขณะตรวจค้น รวมประมาณ 60,000 ลิตร บรรจุอยู่ในระวางเรือ คิดเป็นมูลค่าประมาณ 1.4 ล้านบาท ทั้งนี้สถิติการจับกุมน้ำมันเชื้อเพลิงในช่วง 11 เดือนที่ผ่านมา ตั้งแต่เดือน ตุลาคม 2562 – สิงหาคม 2563 ได้แก่ น้ำมันดีเซล จำนวน 298 คดี ปริมาณ 5.6 แสนลิตร มูลค่ากว่า 12.1 ล้านบาท น้ำมันเบนซิน จำนวน 354 คดี ปริมาณ 1.5 แสนลิตร มูลค่ากว่า 3.7 ล้านบาท
1.4 หอมและกระเทียม
เมื่อวันที่ 15 สิงหาคม 2563 กรมศุลกากรตรวจสอบรถบรรทุก12 ล้อจำนวน 1 คัน บริเวณริม ถนนกาญจนวนิช ตำบลบ้านพรุ อำเภอหาดใหญ่ จังหวัดสงขลา พบหอมหัวใหญ่ เมืองกำเนิดต่างประเทศไม่มีหลักฐานการผ่านพิธีการศุลกากรมาแสดงขณะตรวจค้น จำนวน 13 ตัน มูลค่ากว่า 4 แสนบาท
เมื่อวันที่ 19 ส.ค. 2563 กรมศุลกากรได้ตรวจสอบโกดังแห่งหนึ่ง ตำบลไชยมนตรี อำเภอเมืองนครศรีธรรมราช จังหวัดนครศรีธรรมราช พบกระเทียม มีเมืองกำเนิดต่างประเทศไม่มีหลักฐานการผ่านพิธีการศุลกากรมาแสดงขณะตรวจค้น จำนวน 8 ตัน คิดเป็นมูลค่าประมาณ 4 แสนบาท
ทั้งนี้ สถิติการตรวจยึดสินค้าเกษตร ในช่วง 11 เดือนที่ผ่านมา ตั้งแต่เดือนตุลาคม 2562 – สิงหาคม 2563 มีจำนวนคดี ทั้งสิ้น 593 คดี มูลค่ากว่า 43.6 ล้านบาท
2. กรมศุลกากรชี้แจงการเปิดตรวจพัสดุไปรษณีย์ระหว่างประเทศ
ตามที่สื่อสังคมออนไลน์ได้มีการกล่าวถึงการปฏิบัติงานของกรมศุลกากรเกี่ยวกับการเปิดตรวจพัสดุไปรษณีย์ระหว่างประเทศนั้น กรมศุลกากรขอชี้แจงในประเด็นต่างๆ ที่เกี่ยวข้องดังนี้
1.การเปิดตรวจพัสดุ
กรณีที่มีการเปิดตรวจสิ่งของที่มีการส่งทางไปรษณีย์ระหว่างประเทศ เพื่อทำการประเมินภาษีอากรของกรมศุลกากร ภายใต้ประมวลระเบียบปฏิบัติศุลกากร พ.ศ. 2560 นั้น เจ้าหน้าที่กรมศุลกากรจะเปิดตรวจและประเมินค่าภาษีอากรต่อหน้าเจ้าหน้าที่ บริษัท ไปรษณีย์ไทย จำกัด ร่วมเปิดด้วยทุกครั้งและเมื่อเปิดตรวจเสร็จสิ้นแล้วจะดำเนินการปิดหีบห่อพัสดุด้วยการคาดเทปกาวพลาสติกที่มีข้อความทั้งภาษาไทยและภาษาอังกฤษ “เปิดตรวจ/ปิดผนึก โดยเจ้าหน้าที่ศุลกากรร่วมกับเจ้าหน้าที่ไปรษณีย์”
2. การประเมินค่าภาษีอากร
กรมศุลกากรจะประเมินค่าภาษีอากรตามแนวของการประเมินราคาศุลกากรภายใต้ความตกลงแกตต์ขององค์การการค้าโลก ทั้งนี้โดยใช้ราคาซื้อขายได้จริงที่รวมค่าขนส่งและค่าประกันภัย (CIF) เป็นฐานในการประเมินค่าภาษีอากร โดยเบื้องต้นจะพิจารณาราคาจากเอกสารรายละเอียดของสินค้าและราคา (Invoice หรือ CP72:CUSTOMS DECLARATION) ที่แนบมากับหีบห่อ เว้นแต่มีข้อสงสัยว่าราคาที่ปรากฏนั้นไม่น่าจะใช่ราคาซื้อขายแท้จริง
3. การโต้แย้งการประเมินค่าภาษีอากร
ในกรณีที่ที่ทำการไปรษณีย์แจ้งให้ไปรับพัสดุไปรษณีย์และชำระค่าภาษีอากร ณ ที่ทำการไปรษณีย์ หากท่านไม่เห็นด้วยกับการประเมินค่าภาษีอากร  ท่านสามารถที่จะยื่นคำร้องขอให้ประเมินภาษีใหม่ตามแบบฟอร์มที่กำหนดก่อนการชำระค่าภาษีอากร พร้อมเอกสารหลักฐานประกอบการโต้แย้ง ทั้งนี้ ให้แนบใบแจ้งให้ไปรับสิ่งของส่งทางไปรษณีย์ระหว่างประเทศกับบริษัท ไปรษณีย์ไทย จำกัด โดยที่ยังไม่ต้องรับสิ่งของ เพื่อให้ที่ทำการไปรษณีย์นั้น ส่งพัสดุไปรษณีย์ดังกล่าวกลับไปยังหน่วยงานศุลกากรพิจารณาทบทวนความถูกต้องของการประเมินค่าภาษีอากรต่อไป

ที่มา : https://www.thaigov.go.th/news/contents/details/34984