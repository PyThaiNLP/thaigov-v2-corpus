รัฐบาลไทย-ข่าวทำเนียบรัฐบาล-พม. ร่วมประชุมทางไกล (Virtual Interface) ระหว่างประชาคมสังคมและวัฒนธรรมอาเซียนกับฝ่ายติมอร์-เลสเต


วันอังคารที่ 8 กันยายน 2563
พม. ร่วมประชุมทางไกล (Virtual Interface) ระหว่างประชาคมสังคมและวัฒนธรรมอาเซียนกับฝ่ายติมอร์-เลสเต
พม. ร่วมประชุมทางไกล (Virtual Interface) ระหว่างประชาคมสังคมและวัฒนธรรมอาเซียนกับฝ่ายติมอร์-เลสเต
วันนี้ (8 ก.ย.63) เวลา 13.00 น. ที่ห้องประชุมชั้น 8 กระทรวงการพัฒนาสังคมและความมั่นคงของมนุษย์ ถนนกรุงเกษม สะพานขาว กรุงเทพฯ นางสาวสราญภัทร อนุมัติราชกิจ รองปลัดกระทรวงการพัฒนาสังคมและความมั่นคงของมนุษย์ ในฐานะหัวหน้าเจ้าหน้าที่อาวุโสสำหรับประชาคมสังคมและวัฒนธรรมอาเซียนของประเทศไทย (SOCA Leader of Thailand) พร้อมด้วย ผู้อำนวยการกองการต่างประเทศ และผู้อำนวยการกลุ่มความร่วมมืออาเซียน สำนักงานปลัดกระทรวง พม. ร่วมการประชุมหารือผ่านระบบการประชุมทางไกล (Virtual Interface) ระหว่างประชาคมสังคมและวัฒนธรรมอาเซียนกับฝ่ายติมอร์-เลสเต
นางสาวสราญภัทร กล่าวว่า การประชุมหารือกับฝ่ายติมอร์-เลสเต มีระเบียบวาระสำคัญ เพื่อให้ประเทศสมาชิกอาเซียน ได้พบปะหารือและมีปฏิสัมพันธ์กับฝ่ายติมอร์-เลสเต ตลอดจนเริ่มกระบวนการพิจารณาความพร้อมในการเข้าเป็นสมาชิกอาเซียนของติมอร์-เลสเต ซึ่งในส่วนของประชาคมสังคมและวัฒนธรรมอาเซียน ก่อนที่จะมีการเยือนติมอร์-เลสเต ของคณะค้นหาข้อเท็จจริงจากประชาคมสังคมและวัฒนธรรมอาเซียนอย่างเป็นทางการ เมื่อสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) สิ้นสุดลง ทั้งนี้ การประชุมหารือออนไลน์ดังกล่าว ได้จัดขึ้นเป็นเวลา 2 วัน คือ วันที่ 8 และ 10 กันยายน 2563 โดยจำแนกกลุ่มผู้เข้าร่วมประชุมออกเป็น 4 กลุ่ม ตามองค์กรระดับรัฐมนตรีอาเซียนเฉพาะสาขา (Sectoral Body)
นางสาวสราญภัทร กล่าวเพิ่มเติมว่า ทั้งนี้ การประชุมออนไลน์ดังกล่าว จัดโดยสำนักเลขาธิการอาเซียน โดยการปรึกษาหารือกับสาธารณรัฐสังคมนิยมเวียดนาม ในฐานะประธานการประชุมเจ้าหน้าที่อาวุโสสำหรับประชาคมสังคมและวัฒนธรรมอาเซียน (SOCA Chair) และมีผู้แทนจากองค์กรระดับรัฐมนตรีอาเซียนเฉพาะสาขา (Sectoral Body) ภายใต้ประชาคมสังคมและวัฒนธรรมอาเซียน คณะกรรมการผู้แทนถาวรประจำอาเซียน จากประเทศสมาชิกอาเซียน สำนักเลขาธิการอาเซียน และผู้แทนฝ่ายติมอร์-เลสเต เข้าร่วมการประชุม

ที่มา : https://www.thaigov.go.th/news/contents/details/34896