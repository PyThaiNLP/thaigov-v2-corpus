รัฐบาลไทย-ข่าวทำเนียบรัฐบาล-รมช.มนัญญา ขับเคลื่อนสหกรณ์เข้มแข็ง  มอบเอกสารสิทธิ์ที่ดินทำกิน


วันจันทร์ที่ 24 สิงหาคม 2563
รมช.มนัญญา ขับเคลื่อนสหกรณ์เข้มแข็ง  มอบเอกสารสิทธิ์ที่ดินทำกิน
รมช.มนัญญา ขับเคลื่อนสหกรณ์เข้มแข็ง  มอบเอกสารสิทธิ์ที่ดินทำกินแก่สมาชิกสหกรณ์นิคมชุมแสงจันทร์ จ.ระยอง ผลักดันภาคเกษตรไทยสู่ความยั่งยืน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานในพิธีเปิดโครงการประชุมเชิงปฏิบัติการ สร้างการรับรู้นโยบายกระทรวงเกษตรและสหกรณ์ วันที่ 24 สิงหาคม 2563 ณ สหกรณ์นิคมชุมแสงจันทร์ จำกัด อำเภอวังจันทร์ จังหวัดระยอง  ทั้งนี้ รมช. มนัญญา พร้อมด้วยนายพิเชษฐ์  วิริยะพาหะ อธิบดีกรมส่งเสริมการเกษตร และผู้บริหารกระทรวงเกษตรและสหกรณ์ ได้เป็นเกียรติมอบเอกสารสิทธิในที่ดินทำกิน กสน.3, กสน.5 แก่สมาชิกนิคมสหกรณ์ จำนวน 60 ราย และมอบใบรับรองแหล่งผลิตพืช GAP ให้กับเกษตรกร จำนวน 5 ราย  เพื่อให้เกษตรกรใช้ประโยชน์ในที่ดินทำกินในการทำการเกษตรได้
รมช.มนัญญา กล่าวเพิ่มเติมว่า จากการดำเนินงานตามโครงการต่างๆ ของสหกรณ์ จะเป็นการพัฒนาศักยภาพของสหกรณ์และกลุ่มเกษตรกรให้ช่วยเหลือการประกอบอาชีพทางการเกษตรของสมาชิก เป็นการส่งเสริมให้ประชาชนทั่วไปสามารถเข้าถึงสินค้าสหกรณ์มากขึ้น ได้บริโภคผลผลิตทางการเกษตรที่มีคุณภาพ ปลอดภัย ในราคายุติธรรม ซึ่งจะส่งผลต่อความมั่นคงทางเศรษฐกิจและสังคมของประเทศด้วย
"จังหวัดระยองเป็นฐานการผลิตอุตสาหกรรมขนาดใหญ่ของประเทศ เป็นแหล่งท่องเที่ยวที่สวยงาม เป็นแหล่งผลิตสินค้าเกษตร ผลไม้ และปศุสัตว์ และอยู่ในเขตโครงการระเบียงเขตเศรษฐกิจภาคตะวันออก (EEC) จึงต้องการผลักดันให้สหกรณ์มีความเข้มแข็ง สหกรณ์เป็นตัวขับเคลื่อนสำคัญที่ช่วยกระจายสินค้าไปทุกภูมิภาค ซึ่งจะแก้ไขปัญหาราคาสินค้าตกต่ำ กระตุ้นการซื้อสินค้า ทำให้ราคายางพารา ทุเรียน เงาะ และสินค้าเกษตรของจังหวัดระยองไม่ตกต่ำ" รมช.มนัญญากล่าว
ทั้งนี้ สหกรณ์นิคมชุมแสงจันทร์ จำกัด จดทะเบียนเป็นสหกรณ์เมื่อวันที่ 10 กรกฎาคม 2521 มีสมาชิกรวมทั้งสิ้น 2,233 ราย ปัจจุบันสหกรณ์ดำเนินธุรกิจ 4 ด้าน ได้แก่ ธุรกิจด้านสินเชื่อ ธุรกิจด้านการรวบรวมผลผลิต ธุรกิจรับฝากเงิน และธุรกิจจัดหาสินค้ามาจำหน่าย โดยผลผลิตหลักของสมาชิกสหกรณ์นิคมชุมแสงจันทร์ ได้แก่ ยางพารา ผลไม้ (ทุเรียน มังคุด เงาะ ลองกอง สละ)

ที่มา : https://www.thaigov.go.th/news/contents/details/34502