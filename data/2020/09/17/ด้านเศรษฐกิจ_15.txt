รัฐบาลไทย-ข่าวทำเนียบรัฐบาล-รมช.มนัญญา เยี่ยมชมรับฟังคลื่นเกษตรกรรุ่นใหม่ ในโครงการนำลูกหลานเกษตรกรกลับบ้านฯ


วันจันทร์ที่ 24 สิงหาคม 2563
รมช.มนัญญา เยี่ยมชมรับฟังคลื่นเกษตรกรรุ่นใหม่ ในโครงการนำลูกหลานเกษตรกรกลับบ้านฯ
รมช.มนัญญา เยี่ยมชมรับฟังคลื่นเกษตรกรรุ่นใหม่ ในโครงการนำลูกหลานเกษตรกรกลับบ้านฯ จ.ระยอง ชูสหกรณ์ขับเคลื่อนตลาดซูเปอร์มาร์เก็ตสหกรณ์
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ พร้อมด้วย นายพิเชษฐ์ วิริยะพาหะ อธิบดีกรมส่งเสริมสหกรณ์ และผู้บริหารระดับสูงในสังกัดกระทรวงเกษตรและสหกรณ์เยี่ยมชม นิทรรศการโครงการสหกรณ์นิคมชุมแสงจันทร์ จำกัด  นิทรรศการจัดแสดงสินค้าและผลผลิตใน"โครงการนำลูกหลานเกษตรกรกลับบ้าน สานต่ออาชีพเกษตร" และนิทรรศการจากหน่วยงานต่างๆ ณ สหกรณ์นิคมชุมแสงจันทร์ จำกัด อำเภอวังจันทร์ จังหวัดระยอง ในวันที่ 24 สิงหาคม 2563
รัฐมนตรีช่วยว่าการกระทรวงเกษตรและสหกรณ์ เปิดเผยภายหลังการเยี่ยมชมนิทรรศการ ว่า ปัจจุบันสังคมไทยมีแน้วโน้มสู่สังคมผู้สูงอายุ (Aging society) จึงมีความจำเป็นและส่งเสริม สนับสนุน ให้มีเกษตรกรรุ่นใหม่  "โครงการนำลูกหลานเกษตรกรกลับบ้าน สานต่ออาชีพเกษตร " มีจุดประสงค์เพื่อให้ลูกหลานเกษตรกรได้กลับมาอยู่กับครอบครัว ใช้ความรู้ประสบการณ์จากภาคอุตสาหกรรมและบริการ รวมทั้งเทคโนโลยีต่าง ๆ มาพัฒนาการเกษตรของอาชีพการเกษตรให้เกิดความยั่งยืน สอดคล้องกับนโยบาย กระทรวงเกษตรและสหกรณ์ได้ให้ความสำคัญกับการส่งเสริมการทำอาชีพการเกษตร จึงได้ดำเนินนโยบายส่งเสริมการผลิตสินค้าเกษตรที่มีคุณภาพอย่างครบวงจรตั้งแต่ต้นน้ำ กลางน้ำ และปลายน้ำ โดยมีซูเปอร์มาร์เก็ตสหกรณ์ในการกระจายและจัดจำหน่ายสินค้า รวมถึงการส่งเสริมคุณภาพสินค้าโดยให้เกษตรกร ลด ละ เลิก การใช้สารเคมี ผลักดันเพิ่มมูลค่าสินค้าเกษตรไทยให้ครัวไทยไปสู่ครัวโลกอย่างยั่งยืน
ทั้งนี้ ได้พบปะเกษตรกร พร้อมมอบปุ๋ยหมักจากกรมวิชาการเกษตร ซึ่งมีธาตุอาหารที่สูงและเยี่ยมชมนิทรรศการจากหน่วยงานต่างๆ อาทิ การรักษาดินป่วย ซึ่งมีขั้นตอนการเก็บตัวอย่างดินเพื่อวิเคราะห์ โดยสถานีพัฒนาที่ดินระยอง จากนั้นเยี่ยมชม นิทรรศการจัดแสดงผลิตภัณฑ์ของโครงการนำลูกหลานเกษตรกรกลับบ้าน สานต่ออาชีพเกษตร ได้แก่ หญ้าหวาน พืชผักอินทรีย์ และ กระชังปลาทับทิมและปลานิล เป็นต้น "เมื่อได้รับฟังเกษตรกรรุ่นใหม่ ทราบว่าทุกคนมีความรู้ความสามารถในด้านอื่นๆอยู่แล้ว ไม่ว่าจะเป็นเทคโนโลยี หรือการตลาด กระทรวงเกษตรและทุกหน่วยงานที่เกี่ยวข้อง เพียงต่อยอดแนะนำส่งเสริมด้านความรู้และศักยภาพด้านการเกษตรให้ นอกจากจะสามารถสร้างความมั่นคงในอาชีพแล้ว ยังก่อให้เกิดความอบอุ่นในครอบครัว ลูกหลานได้กลับมาดูแลพ่อแม่ ถือว่าเป็นการทำน้อยแต่ได้มาก และครบทุกบทบาทอย่างยั่งยืน" รมช.มนัญญา กล่าว

ที่มา : https://www.thaigov.go.th/news/contents/details/34503