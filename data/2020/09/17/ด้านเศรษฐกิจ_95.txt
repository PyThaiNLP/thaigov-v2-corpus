รัฐบาลไทย-ข่าวทำเนียบรัฐบาล-กรมบัญชีกลางยกเว้นการปฏิบัติตามระเบียบกระทรวงการคลังว่าด้วยการจัดซื้อจัดจ้างฯ  ในช่วงวันหยุดราชการกรณีพิเศษ วันที่ 4 และ 7 ก.ย. 63


วันพฤหัสบดีที่ 3 กันยายน 2563
พิมพ์
กรมบัญชีกลางยกเว้นการปฏิบัติตามระเบียบกระทรวงการคลังว่าด้วยการจัดซื้อจัดจ้างฯ  ในช่วงวันหยุดราชการกรณีพิเศษ วันที่ 4 และ 7 ก.ย. 63
คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐเห็นชอบอนุมัติยกเว้นการปฏิบัติตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 ในช่วงวันหยุดราชการกรณีพิเศษ วันที่ 4 และ 7 กันยายน 2563
นายภูมิศักดิ์ อรัญญาเกษมสุข อธิบดีกรมบัญชีกลาง เปิดเผยว่า ตามที่คณะรัฐมนตรีมีมติให้วันที่ 4 และ 7 กันยายน 2563 เป็นวันหยุดราชการ เพื่อชดเชยวันหยุดในช่วงเทศกาลสงกรานต์ประจำปี พ.ศ.2563 ซึ่งตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. 2560 กำหนดให้วันเสนอราคาในการจัดซื้อจัดจ้างต้องเป็นวันทำการ ดังนั้น เพื่อให้หน่วยงานของรัฐดำเนินการจัดซื้อจัดจ้างในช่วงเวลาดังกล่าวต่อไปได้ คณะกรรมการวินิจฉัยปัญหาการจัดซื้อจัดจ้างและการบริหารพัสดุภาครัฐ จึงอนุมัติยกเว้นการปฏิบัติตามระเบียบฯ และซ้อมความเข้าใจในการจัดซื้อซื้อจัดจ้าง ในกรณีที่หน่วยงานของรัฐได้ดำเนินการ ดังนี้
(1) กรณีหน่วยงานของรัฐได้ดำเนินการจัดซื้อจัดจ้างโดยวิธีประกาศเชิญชวนทั่วไป ซึ่งได้กำหนดวัน เวลาการเสนอราคาในเอกสารซื้อหรือจ้าง ให้ยกเว้นการปฏิบัติตามระเบียบฯ ข้อ 34 วรรคสาม ข้อ 43 วรรคสาม และข้อ 53
(2) กรณีหน่วยงานของรัฐได้ดำเนินกระบวนการจัดซื้อจัดจ้าง เช่น การนำร่างประกาศและร่างเอกสารซื้อหรือจ้างด้วยวิธีประกวดราคาอิเล็กทรอนิกส์ เพื่อรับฟังความคิดเห็นจากผู้ประกอบการตามข้อ 45  ให้หัวหน้าเจ้าหน้าที่ที่ดำเนินการนำร่างเอกสารดังกล่าวเผยแพร่ในระบบเครือข่ายสารสนเทศของกรมบัญชีกลาง และหน่วยงานของรัฐอื่น เป็นเวลาติดต่อกันไม่น้อยกว่า 3 วันทำการ เพื่อให้ผู้ประกอบการมีความคิดเห็นไปยังหน่วยงานของรัฐที่จัดซื้อจัดจ้างโดยตรงและโดยเปิดเผย ให้ยกเว้นการปฏิบัติตามระเบียบ ข้อ 46 และข้อ 47
(3) กรณีหน่วยงานของรัฐได้ดำเนินการจัดซื้อจัดจ้างโดยวิธีประกวดราคานานาชาติ โดยต้องเผยแพร่ประกาศและเอกสารซื้อหรือจ้างให้เผยแพร่ติดต่อกันไม่น้อยกว่า 30 วันทำการ ให้ยกเว้นการปฏิบัติตามระเบียบฯ ข้อ 60 (3)
“กรณีหน่วยงานของรัฐดำเนินการจัดซื้อจัดจ้างโดยวิธีคัดเลือกหรือวิธีเฉพาะเจาะจง ให้จัดทำหนังสือแจ้งเลื่อนวัน เวลา และสถานที่เสนอราคาตามระเบียบฯ ออกไปก่อน ถึงกำหนดวันยื่นข้อเสนอ ทั้งนี้ เพื่อให้หน่วยงานของรัฐสามารถปฏิบัติงานด้านการจัดซื้อจัดจ้างในช่วงวันดังกล่าวได้อย่างสะดวก ถูกต้อง รวดเร็ว คล่องตัว และมีประสิทธิภาพ” อธิบดีกรมบัญชีกลางกล่าว

ที่มา : https://www.thaigov.go.th/news/contents/details/34797