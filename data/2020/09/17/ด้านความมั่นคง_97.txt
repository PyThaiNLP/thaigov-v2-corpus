รัฐบาลไทย-ข่าวทำเนียบรัฐบาล-‘นฤมล’ เยือนเมืองปากน้ำโพ พัฒนาอาชีพเกษตรยุคใหม่


วันศุกร์ที่ 11 กันยายน 2563
พิมพ์
‘นฤมล’ เยือนเมืองปากน้ำโพ พัฒนาอาชีพเกษตรยุคใหม่
รัฐมนตรีช่วยว่าการกระทรวงแรงาน ลงพื้นที่ จ.นครสวรรค์ กระตุ้นแรงงานภาคการเกษตร พัฒนาตนเองสู่เกษตรกร 4.0
วันที่ 11 กันยายน 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการการทรวงแรงงาน ลงพื้นที่จังหวัดนครสวรรค์ ซึ่งพลเอก ประวิตร วงษ์สุวรรณ รองนายกรัฐมนตรี เป็นประธานมอบสัญญาเช่าที่ดินราชพัสดุให้กับราษฎร โดยสัญญาเช่าจำนวนมาก เป็นการเช่าเพื่อทำการเกษตร กระทรวงแรงงาน จึงนำเทคโนโลยีที่เกี่ยวข้องกับเกตรกรรม แนะนำแก่ประชาชน เพื่อใช้เพิ่มผลผลิตที่สูงขึ้น และช่วยลดต้นทุนการผลิต
กิจกรรมที่กระทรวงแรงงงานได้นำมาบริการประชาชน ณ บึงบอระเพ็ด จังหวัดนครสวรรค์ ในวันนี้ ได้แก่ สำนักงานแรงงานจังหวัดนครสวรรค์ ให้บริการ การรับเรื่องราวร้องทุกข์ร้องเรียน สำนักงานจัดหางานจังหวัดนครสวรรค์ แนะแนวตำแหน่งงาน รับสมัครงาน สถาบันพัฒนาฝีมือแรงงาน 8 นครสวรรค์ นำเทคโนโลยีการควบคุมอากาศยานไร้คนขับ (Drone) เพื่อการเกษตร แนะนำเกษตรกรที่สนใจ นำเทคโนโลยีดังกล่าวมาใช้เพื่อลดต้นทุนการผลิต  ซึ่งกรมพัฒนาฝีมือแรงงานร่วมกับ บริษัท แอโร กรุ๊ป (1992) จำกัด จัดฝึกอบรมให้ความรู้แก่แรงงานในภาคการเกษตร สำนักงานสวัสดิการและคุ้มครองแรงงานจังหวัดนครสวรรค์  ให้คำปรึกษา การรับคำร้องทุกข์ ร้องเรียนเกี่ยวกับสภาพการจ้างงานทั้งในระบบและนอกระบบ
สำนักงานประกันสังคมจังหวัดนครสวรรค์ ให้ความรู้ในเรื่องสิทธิประโยชน์กับผู้ประกันตน การรณรงค์ส่งเสริมการสมัครเป็นผู้ประกันตนมาตรา 40 พร้อมให้บริการรับสมัครผู้ประกันตนมาตรา 40 และศูนย์ความปลอดภัยในการทำงานเขต 6 เผยแพร่ความรู้การใช้สารเคมีในการทำงานการเกษตร
ศาสตราจารย์ นฤมล กล่าวว่า ความก้าวหน้าทางเทคโนโลยีดิจิทัลในปัจจุบัน ทำให้ผู้ที่ประกอบอาชีพเกษตรกรยกระดับสู่การเป็น Smart Farmer ซึ่งรัฐบาลโดยการนำของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ฝากความห่วงใยมายังพี่น้องเกษตรกรทุกคน และต้องการเห็นเกษตรกรยุคใหม่ มีความรู้ มีทักษะที่สามารถพัฒนาอาชีพของตนเอง ไปสู่การเพิ่มรายได้ ลดรายจ่าย ด้วยการนำนวัตกรรมต่างๆ เข้ามาประยุกต์ใช้ การควบคุมอากาศยานไร้คนขับ (Drone) เพื่อการเกษตร จึงเป็นอีกทางเลือกแก่เกษตรกร ในการเพิ่มผลผลิตการเกษตร และทำงานได้รวดเร็วขึ้น กรมพัฒนาฝีมือแรงงานจึงเดินหน้าพัฒนาทักษะให้ความรู้ในเรื่องดังกล่าว เพื่อให้ เกษตรกร สามารถนำความรู้ที่ได้ไปต่อยอด สู่การเป็นเกษตรกรยุค 4.0 ต่อไป และเพิ่มหลักสูตรใหม่ ๆ ที่ตอบสนองความต้องการของแรงงานภาคการเกษตรได้อย่างแท้จริง
-------------------------------------

ที่มา : https://www.thaigov.go.th/news/contents/details/35004