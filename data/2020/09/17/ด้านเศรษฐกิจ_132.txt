รัฐบาลไทย-ข่าวทำเนียบรัฐบาล-สรรพากรลดค่าปรับให้ผู้ประกอบการที่ยื่นแบบรายงาน Disclosure Form ผ่านอินเทอร์เน็ตเกินกำหนดเวลา  


วันพุธที่ 9 กันยายน 2563
พิมพ์
สรรพากรลดค่าปรับให้ผู้ประกอบการที่ยื่นแบบรายงาน Disclosure Form ผ่านอินเทอร์เน็ตเกินกำหนดเวลา
กรมสรรพากรลดค่าปรับให้บริษัทหรือห้างหุ้นส่วนนิติบุคคลที่ยื่นแบบรายงาน Disclosure Form เกินกำหนดเวลาจาก 200,000 บาท เหลือเพียง 5,000 บาท โดยต้องยื่นผ่านอินเทอร์เน็ต (e-Filing) ภายในวันที่ 30 ธันวาคม 2563
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ตามที่กรมสรรพากรได้กำหนดให้บริษัทหรือห้างหุ้นส่วนนิติบุคคล ที่มีความสัมพันธ์กันและมีรายได้ทั้งหมดตามงบการเงินไม่น้อยกว่า 200 ล้านบาท ในรอบระยะเวลาบัญชีที่เริ่มในหรือหลังวันที่ 1 มกราคม 2562 ต้องยื่นแบบรายงาน Disclosure Form เป็นครั้งแรก ภายใน 150 วัน นับแต่วันสุดท้ายของรอบระยะเวลาบัญชีหรือภายในวันที่ 31 สิงหาคม 2563 (กรณีได้รับการขยายเวลาการยื่นแบบฯ) ซึ่งเมื่อพ้นกำหนดเวลาตามที่กฎหมายกำหนดดังกล่าว บริษัทหรือห้างหุ้นส่วนนิติบุคคลที่มีหน้าที่ต้องยื่นแบบรายงาน Disclosure Form มีภาระที่ต้องชำระค่าปรับไม่เกิน 200,000 บาท อย่างไรก็ตาม เพื่อบรรเทาภาระของผู้ประกอบการ อันเนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) กรมสรรพากรได้พิจารณาปรับลดอัตราค่าปรับ โดยชำระค่าปรับเป็นจำนวน 5,000 บาท และต้องยื่นผ่านอินเทอร์เน็ต (e-Filing) ภายในวันที่ 30 ธันวาคม 2563 นี้เท่านั้น”
โฆษกกรมสรรพากร กล่าวเพิ่มเติมว่า “กรมสรรพากรได้เพิ่มช่องทางการยื่นแบบรายงาน Disclosure Form ผ่านอินเทอร์เน็ตในรูปแบบของการ Upload เป็น Excel File เพื่อให้มีความสะดวก รวดเร็ว และง่ายยิ่งขึ้น โดยผู้เสียภาษีสามารถ Download ไฟล์ Excel ต้นแบบ Disclosure Form ได้ที่เว็บไซต์ของกรมสรรพากร www.rd.go.th หัวข้อ e-Filing”
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ศูนย์สารนิเทศสรรพากร (RD Intelligence Center) โทร. 1161 หรือที่สำนักงานสรรพากรทุกแห่งทั่วประเทศ
กรมสรรพากร สำนักงานเลขานุการกรม
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/34939