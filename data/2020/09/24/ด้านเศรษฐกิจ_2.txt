รัฐบาลไทย-ข่าวทำเนียบรัฐบาล-กรมสรรพากรเปิดใจใกล้ชิดประชาชน (Open Governance) การันตีผลงานด้วยรางวัลเลิศรัฐดีเด่น ประจำปี 2563


วันพุธที่ 23 กันยายน 2563
พิมพ์
กรมสรรพากรเปิดใจใกล้ชิดประชาชน (Open Governance) การันตีผลงานด้วยรางวัลเลิศรัฐดีเด่น ประจำปี 2563
สรรพากรตั้งเป้าทำงานแบบใกล้ชิดเป็นระบบกับผู้เสียภาษีและประชาชน เน้นพัฒนาการบริหารราชการให้เป็นระบบราชการแบบเปิด ส่งเสริมให้ผู้เสียภาษีผู้ประกอบการ และผู้มีส่วนได้ส่วนเสียต่างๆ เข้ามามีส่วนร่วมด้วยการให้ข้อมูล (Inform) และรับฟังความคิดเห็น (Consult)
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า  “จากการที่กรมสรรพากรเป็นหน่วยงานภาครัฐเพียงหน่วยงานเดียวที่ได้รับ “รางวัลเลิศรัฐยอดเยี่ยม” ประจำปี 2563 จากคณะกรรมการพัฒนาระบบราชการ ซึ่งเป็นรางวัลที่ยกย่องเชิดชูหน่วยงานที่ประสบความสำเร็จและมีความเป็นเลิศแห่งหน่วยงานภาครัฐ และยังได้รับรางวัลเลิศรัฐสาขาต่าง ๆ  อีก 4 รางวัล ซึ่งรวมถึงรับรางวัลเลิศรัฐสาขาการบริหารราชการแบบมีส่วนร่วม ระดับดีเด่น จากการขับเคลื่อนด้วยกลยุทธ์ D2RIVE โดยนำเทคโนโลยีดิจิทัลมาปรับใช้กับกระบวนงานต่าง ๆ มีการยึดผู้เสียภาษีเป็นศูนย์กลาง (Taxpayer Centric) และส่งเสริมการเป็น “กรมสรรพากรคุณธรรม” ด้วยการปฏิบัติตามคุณธรรมอัตลักษณ์ที่ให้เกียรติและสนองตอบต่อลูกค้า มีการจัดทำ Taxpayer Journey เพื่อนำมาออกแบบการให้บริการที่ตรงกับความต้องการของผู้เสียภาษี รวมทั้งมีการรับฟังความคิดเห็นของประชาชน (Citizen Feedback) โดยเน้นการรับข้อเสนอแนะหรือข้อร้องเรียน ณ จุดที่ผู้เสียภาษีมาใช้บริการโดยตรง (Citizen Touch Point) เพื่อนำความคิดเห็นนั้นมาพัฒนาการบริการด้วยเป้าหมายของกรมสรรพากรที่ต้องการจัดเก็บภาษีตรงเป้า นโยบายภาษีตรงกลุ่ม และให้บริการตรงใจ โดยล่าสุดได้นำความต้องการของผู้เสียภาษีมาออกแบบการให้บริการรูปแบบใหม่หลายด้าน เช่น Tax From Home, e-Tax Invoice & e-Receipt, e-Withholding Tax เป็นต้น”
โฆษกกรมสรรพากร กล่าวเพิ่มเติมว่า “การบริหารราชการแบบมีส่วนร่วมของกรมสรรพากร นอกจากจะตรงความต้องการของผู้เสียภาษีแล้ว  กรมสรรพากรยังเอื้อให้เกิดการมีส่วนร่วมโดยเปิดโอกาสให้ผู้รับบริการและผู้มีส่วนได้ส่วนเสียเข้ามามีส่วนร่วมขับเคลื่อนสู่กรมสรรพากรดิจิทัล โดยการแต่งตั้งผู้ทรงคุณวุฒิของภาครัฐและเอกชนมาเป็นที่ปรึกษาด้านต่าง ๆ  และอีกหนึ่งความสำเร็จที่ทำให้ได้รับรางวัลนี้ คือ การร่วมมือกับภาคเอกชนในการให้บริการ Open API ที่เพิ่มทางเลือกให้ประชาชนในการเสียภาษีผ่านภาคเอกชน”
หากมีข้อสงสัยสามารถสอบถามรายละเอียดได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร. 1161
กรมสรรพากร  สำนักงานเลขานุการกรม
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/35329