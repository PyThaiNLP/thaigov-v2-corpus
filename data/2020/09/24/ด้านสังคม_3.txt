รัฐบาลไทย-ข่าวทำเนียบรัฐบาล-รมว.พม. เชิญร่วมงาน MICE วิสาหกิจชุมชนแก้วิกฤตประเทศ ช่วยสร้างงาน กระจายรายได้สู่ชุมชน ที่มหาวิทยาลัยนเรศวร จ.พิษณุโลก


วันพุธที่ 23 กันยายน 2563
รมว.พม. เชิญร่วมงาน MICE วิสาหกิจชุมชนแก้วิกฤตประเทศ ช่วยสร้างงาน กระจายรายได้สู่ชุมชน ที่มหาวิทยาลัยนเรศวร จ.พิษณุโลก
รมว.พม. เชิญร่วมงาน MICE วิสาหกิจชุมชนแก้วิกฤตประเทศ ช่วยสร้างงาน กระจายรายได้สู่ชุมชน ที่มหาวิทยาลัยนเรศวร จ.พิษณุโลก
วันนี้ (23 ก.ย. 63) เวลา 09.30 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานเปิดการสัมมนา “MICE วิสาหกิจชุมชนแก้วิกฤตประเทศ” พร้อมทั้งปาฐกถาพิเศษเชิงนโยบาย ในหัวข้อ “MICE วิสาหกิจชุมชนแก้วิกฤตประเทศ” ซึ่งกระทรวงการพัฒนาสังคมและความมั่นคงของมนุษย์ (พม.) ร่วมกับสำนักงานคณะกรรมการส่งเสริมวิทยาศาสตร์ วิจัยและนวัตกรรม (สก.สว.) และมหาวิทยาลัยนเรศวร จัดขึ้นระหว่างวันที่ 23-24 กันยายน 2563 ณ ห้องประชุมมหาราช ศูนย์แสดงนิทรรศการและจัดการประชุมนานาชาติ สมเด็จพระนเรศวรมหาราช มหาวิทยาลัยนเรศวร จังหวัดพิษณุโลก
นายจุติ กล่าวว่า การประชุมสัมมนา “MICE วิสาหกิจชุมชนแก้วิกฤตประเทศ” นับเป็นงานแรกที่จัดขึ้น ณ ศูนย์แสดงนิทรรศการและจัดการประชุมนานาชาติ สมเด็จพระนเรศวรมหาราช มหาวิทยาลัยนเรศวร เพื่อสร้างโอกาสทางธุรกิจให้กับชุมชนในพื้นที่ โดยอุตสาหกรรมไมซ์ (MICE) จะช่วยต่อยอดเศรษฐกิจชุมชนซึ่งเป็นเศรษฐกิจรากหญ้าของประเทศให้มีความเข้มแข็ง และมีความพร้อมในการสร้างงาน สร้างรายได้ ด้วยมุ่งเน้นการพัฒนาพื้นที่และวิสาหกิจชุมชนเป็นสำคัญ  เป็นการช่วยกระจายรายได้สู่ภูมิภาค เสริมสร้างศักยภาพของชุมชนที่เข้มแข็งรวมทั้งเพิ่มทักษะในการบริหารจัดการและต่อยอดความยั่งยืนให้กับชุมชนในการทำธุรกิจเพื่อพัฒนาคุณภาพชีวิตและความมั่นคงของสังคมต่อไป
นายจุติ กล่าวต่อไปว่า การขับเคลื่อนประเทศไทยไปด้วยกันโดยไม่ทิ้งใครไว้ข้างหลังตามนโยบายของนายกรัฐมนตรี เราสามารถทำร่วมกันได้ทั้งประเทศในระดับจังหวัดและภูมิภาค ซึ่งกระทรวงการพัฒนาสังคมและความมั่นคงของมนุษย์ (พม.) มีภารกิจสำคัญในการให้บริการสวัสดิการสังคมสำหรับกลุ่มเป้าหมายตั้งแต่เด็ก เยาวชน ผู้สูงอายุ คนพิการ และผู้ด้อยโอกาส รวมทั้งราษฎรบนพื้นที่สูงโดยน้อมนำศาสตร์พระราชา พร้อมด้วยเทคโนโลยีทันสมัยมาประยุกต์ใช้ แต่ยังคงรักษาขนบธรรมเนียมและวัฒนธรรมอันดีงามไว้ เพื่อส่งเสริมและสนับสนุนให้ชุมชนเป็นสถานที่ท่องเที่ยวสำหรับการสร้างงาน สร้างรายได้ที่พอเพียงและมั่นคงให้กับกลุ่มเป้าหมายในพื้นที่
นายจุติ กล่าวเพิ่มเติมว่า วันนี้ ตนได้ทดลองนั่งรถวีลแชร์ไฟฟ้า ประดิษฐ์โดยศูนย์วิจัยและพัฒนานวัตกรรมยานยนต์ (MOVE) คณะวิศวกรรมศาสตร์ สาขาวิศวกรรมเครื่องกล มหาวิทยาลัยนเรศวร ซึ่งต่อไปจะมีการพัฒนาให้มีน้ำหนักเบาและลดต้นทุนการผลิตให้มีราคาลดลงสำหรับประชาชนทั่วไป และเยี่ยมชมบูธนิทรรศการ นวัตกรรมเทคโนโลยี และร้านค้าจำหน่ายสินค้าชุมชนและหน่วยงานต่างๆ ทั้งภาครัฐ ภาคเอกชนและภาควิชาการในจังหวัดพิษณุโลก อุตรดิตถ์ พิจิตรกำแพงเพชร สุโขทัย เพชรบูรณ์และตาก รวมกว่า 40 บูธ ทั้งนี้ ขอเชิญชวนพี่น้องประชาชนที่สนใจเข้าร่วมงานได้ตั้งแต่วันนี้ถึงพรุ่งนี้ (24 ก.ย. 63) เวลา 09.00 น. เป็นต้นไป ณ ห้องประชุมมหาราช ศูนย์แสดงนิทรรศการและจัดการประชุมนานาชาติ สมเด็จพระนเรศวรมหาราช มหาวิทยาลัยนเรศวร จังหวัดพิษณุโลก

ที่มา : https://www.thaigov.go.th/news/contents/details/35344