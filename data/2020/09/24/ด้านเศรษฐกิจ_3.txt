รัฐบาลไทย-ข่าวทำเนียบรัฐบาล-“น้องอารี” ตอบคำถามภาษีทันใจ ไม่มีวันหยุด คว้ารางวัลบริการภาครัฐดีเด่น


วันพุธที่ 23 กันยายน 2563
พิมพ์
“น้องอารี” ตอบคำถามภาษีทันใจ ไม่มีวันหยุด คว้ารางวัลบริการภาครัฐดีเด่น
กรมสรรพากรดัน “น้องอารี” ยกระดับการให้บริการตอบคำถามผู้เสียภาษี ใช้ AI ช่วยพัฒนาระบบบริการอิเล็กทรอนิกส์ อำนวยความสะดวกให้ผู้เสียภาษีเข้าถึงได้ทุกที่ทุกเวลา ไม่ต้องรอ คว้ารางวัลบริการภาครัฐดีเด่น ประจำปี 2563 นำร่องหน่วยงานรัฐเข้าสู่สรรพากรดิจิทัล
นางสมหมาย  ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรมุ่งมั่นพัฒนากระบวนการให้บริการตอบคำถามผู้เสียภาษีมาโดยตลอด โดยเฉพาะการเพิ่มช่องทางการติดต่อให้มากขึ้น เพื่อรองรับความต้องการของผู้เสียภาษีที่เพิ่มขึ้นในทุกปี กรมสรรพากรได้พัฒนาแชทบอท (Chatbot) “น้องอารี” ผู้ช่วยอัจฉริยะเรื่องภาษีสรรพากร ซึ่งเป็นก้าวแรกของหน่วยงานภาครัฐที่นำเทคโนโลยีปัญญาประดิษฐ์ (Artificial Intelligence : AI) มาช่วยตอบคำถาม ให้คำแนะนำ และแก้ปัญหาให้กับผู้เสียภาษีได้อย่างสะดวก รวดเร็ว มีประสิทธิภาพ สามารถให้บริการได้ตลอดเวลา ทำให้ผู้เสียภาษีสามารถค้นหาและเข้าถึงข้อมูลความรู้ด้านภาษีอากรได้ง่าย ได้รับบริการทันทีโดยไม่ต้องรอคิว เป็นบริการที่ตอบสนองวิถีชีวิตของคนยุคปัจจุบันที่นิยมค้นหาข้อมูลความรู้ด้วยตนเองด้วยเทคโนโลยีใหม่ ๆ ช่วยให้ผู้เสียภาษีได้รับความรู้ความเข้าใจด้านภาษีอากร สามารถดำเนินการทางภาษีได้อย่างถูกต้อง เป็นการยกระดับการให้บริการ สร้างความพึงพอใจให้กับผู้เสียภาษี ผู้ประกอบการ และประชาชน ส่งผลให้กรมสรรพากรได้รับรางวัลบริการภาครัฐดีเด่น ซึ่งเป็นรางวัลที่มอบให้กับหน่วยงานของรัฐ ที่มีผลการพัฒนาคุณภาพการให้บริการ เพื่อประชาชนได้รับบริการที่สะดวก รวดเร็ว โปร่งใส เป็นธรรม และสร้างความพึงพอใจ
จึงขอเชิญชวนผู้เสียภาษี ผู้ประกอบการ และประชาชนที่มีข้อสงสัยด้านภาษีอากร สามารถทดลองแชทคุยสอบถามปัญหาภาษีอากรกับน้องอารีได้ทุกวัน ตลอด 24 ชั่วโมง ทั้งนี้ เพื่อเพิ่มประสบการณ์ให้ “น้องอารี” มีทักษะการตอบคำถามได้ดียิ่งขึ้น สามารถตอบสนองและทำความเข้าใจกับผู้ที่มีปัญหาด้านภาษีอากรให้ได้รับบริการที่ดียิ่งขึ้นต่อไป”
หากมีข้อสงสัยสามารถสอบถามรายละเอียดได้ที่สำนักงานสรรพากรทุกแห่งทั่วประเทศ หรือที่ศูนย์สารนิเทศสรรพากร (RD Intelligence Center) โทร. 1161
กรมสรรพากร สำนักงานเลขานุการกรม
โทร. 0 2272 9529-30   โทรสาร 0 2617 3324 หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/35334