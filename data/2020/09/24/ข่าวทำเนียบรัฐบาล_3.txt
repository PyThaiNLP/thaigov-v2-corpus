รัฐบาลไทย-ข่าวทำเนียบรัฐบาล-ประธานาธิบดีอิหร่านฝากชื่นชมการควบคุมสถานการณ์โควิด-19 ของไทย


วันพุธที่ 23 กันยายน 2563
พิมพ์
ประธานาธิบดีอิหร่านฝากชื่นชมการควบคุมสถานการณ์โควิด-19 ของไทย
ประธานาธิบดีอิหร่านฝากชื่นชมการควบคุมสถานการณ์โควิด-19 ของไทย
วันนี้ (23 กันยายน 2563) เวลา 15.00 น. ณ ห้องสีงาช้าง ตึกไทยคู่ฟ้า ทำเนียบรัฐบาล นายซัยยิด เรซา โนบัคตี (H.E. Mr. Seyed Reza Nobakhti) เอกอัครราชทูตสาธารณรัฐอิสลามอิหร่านประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ในโอกาสเข้ารับหน้าที่ นายอนุชา บูรพชัยศรี โฆษกประจำสำนักนายกรัฐมนตรี กล่าวสรุปสาระสำคัญการหารือ ดังนี้
นายกรัฐมนตรีกล่าวต้อนรับและยินดีในการดำรงตำแหน่งเอกอัครราชทูตสาธารณรัฐอิสลามอิหร่านประจำประเทศไทย รัฐบาลไทยพร้อมสนับสนุนการปฏิบัติงานของเอกอัครราชทูตฯ อย่างเต็มที่ พร้อมยืนยันจะสานต่อความสัมพันธ์อันดีระหว่างไทยกับอิหร่านที่มีมาอย่างยาวนาน เพื่อให้ประชาชนของทั้งสองประเทศจะได้รับผลประโยชน์ร่วมกันในทุกมิติ
เอกอัครราชทูตอิหร่านฯ ได้กล่าวขอบคุณนายกรัฐมนตรีที่ให้เข้าเยี่ยมคารวะในวันนี้ พร้อมกล่าวว่าประธานาธิบดีอิหร่านฝากชื่นชมความสำเร็จของไทยในการควบคุมการแพร่ระบาดของไวรัสโคโรนา 2019 (โควิด-19) ซึ่งนายกรัฐมนตรีได้ให้กำลังใจรัฐบาล และประชาชนชาวอิหร่านให้ผ่านพ้นวิกฤตินี้ไปด้วยกัน โดยที่ผ่านมารัฐบาลไทยได้บริจาคชุดอุปกรณ์ตรวจสอบการติดเชื้อโรคโควิด-19 และบริจาคเงินช่วยเหลือแก่อิหร่าน
โอกาสนี้ ทั้งสองฝ่ายหารือเกี่ยวกับการเพิ่มพูนความร่วมมือทวิภาคี ด้านเศรษฐกิจ เห็นพ้องที่จะร่วมกันฟื้นฟูเศรษฐกิจภายหลังสถานการณ์โควิด-19 ที่จะสนับสนุนการเจรจา การค้า และการส่งออกระหว่างกันมากยิ่งขึ้น ในด้านสาธารณสุข นายกรัฐมนตรียินดีสนับสนุนความร่วมมือทางด้านสาธารณสุขแก่อิหร่าน ในส่วนที่ไทยมีความเชี่ยวชาญ และยินดีที่ทั้งสองฝ่ายได้แลกเปลี่ยนองค์ความรู้ และประสบการณ์ระหว่างกัน นอกจากนี้ ทั้งสองฝ่ายเห็นพ้องสนับสนุนด้านวัฒนธรรมและการท่องเที่ยวซึ่งมีความสัมพันธ์อันดีมาอย่างยาวนาน ฝ่ายไทยมีเอกลักษณ์ และมีอัตลักษณ์ที่สวยงาม สามารถส่งเสริมเป็นพื้นฐานของความสัมพันธ์ในระดับประชาชน
ในช่วงท้าย นายกรัฐมนตรีขอบคุณเอกอัครราชทูตอิหร่านฯ และรัฐบาลอิหร่านที่ช่วยเหลือ ประสานงานและอำนวยความสะดวกในการส่งคนไทยในอิหร่านกลับประเทศไทยในช่วงการแพร่ระบาดของโรคโควิด-19 รวมไปถึงช่วยดูแลคนไทยในอิหร่าน ซึ่งฝ่ายเอกอัครราชทูตพร้อมสนับสนุนการดูแลอำนวยความสะดวกแก่คนไทยอย่างเต็มที่
*****************

ที่มา : https://www.thaigov.go.th/news/contents/details/35353