รัฐบาลไทย-ข่าวทำเนียบรัฐบาล-'รัฐมนตรีสุชาติ' ห่วงใยครอบครัว กรณีล่าม สนร.ริยาด เสียชีวิตจากปอดติดเชื้อ ขอพระราชทานดินฝังศพประกอบพิธีทางศาสนา


วันศุกร์ที่ 18 กันยายน 2563
'รัฐมนตรีสุชาติ' ห่วงใยครอบครัว กรณีล่าม สนร.ริยาด เสียชีวิตจากปอดติดเชื้อ ขอพระราชทานดินฝังศพประกอบพิธีทางศาสนา
รมว.แรงงานแสดงความเสียใจและห่วงใยครอบครัวกรณีการเสียชีวิตของนายหมัด มะมิน ล่ามประจำสำนักงานแรงงานในประเทศซาอุดิอาระเบีย (กรุงริยาด) เนื่องจากปอดติดเชื้อจากแบคทีเรียที่ดื้อยา และเสียชีวิตเมื่อเวลา 12.00 น.ที่ผ่านมาขณะพักรักษาตัวที่โรงพยาบาลราชวิถี
เมื่อวันที่ 18 กันยายน 2563 นายสุชาติ ชมกลิ่น รัฐมนตรีว่าการกระทรวงแรงงาน กล่าวแสดงความเสียใจต่อครอบครัวกรณีการเสียชีวิตของนายหมัด มะมิน ล่ามประจำสำนักงานแรงงานซาอุดิอาระเบีย เนื่องจากปอดติดเชื้อจากแบคทีเรียที่ดื้อยา ซึ่งก่อนหน้านี้เคยติดเชื้อโควิด -19 เพราะไปช่วยคนงานกลับประเทศ แต่รักษาจนหายแล้ว มีเพียงอาการจากระบบทางเดินหายใจ โดยได้กลับมารักษาตัวที่โรงพยาบาลราชวิถี เมื่อวันที่ 2 กันยายนทีผ่านมา และเสียชีวิตวันนี้ (18 ก.ย.63) เวลา 12.00 น. ที่โรงพยาบาลราชวิถี โดยญาติจะนำศพไปทำพิธีตามศาสนาอิสลาม ในวันพรุ่งนี้ ณ อ.บางน้ำเปรี้ยว จ.ฉะเชิงเทรา ในส่วนของกระทรวงแรงงานได้ดำเนินการขอดินพระราชทานจากสำนักพระราชวังเพื่อนำไปให้ญาติประกอบพิธีฝังศพตามศาสนาอิสลามต่อไป
สำหรับนายหมัด มะมิน มีอายุ 54 ปี อยู่บ้านเลขที่ 17/1 หมู่ที่ 13 ตำบาลดอนเกาะกา อำเภอบางน้ำเปรี้ยว จังหวัดฉะเชิงเทรา สำเร็จการศึกษาสาขาศาสนศาสตร์ จากมหาวิทยาลัยอัล - อัชฮัร กรุงไคโร ประเทศอียิปต์ นายหมัดฯ สมรสกับนางอนุรักษ์ มะมิน มีบุตรด้วยกัน 2 คน ได้แก่ นายไรย์ฮาน มะมิน อายุ 17 ปี และนายไซย์ฟาน มะมินอายุ 14 ปี
นายหมัดฯ มีประสบการณ์ทำงานเคยเป็นอาจารย์สอนวิชาภาษาอาหรับในโรงเรียนอิสลาม บูรณศาสน์ แขวงคลองสิบ เขตหนองจอก กรุงเทพมหานคร เป็นระยะเวลากว่า 10 ปี ต่อมาในปี พ.ศ. 2540 ได้เข้าบรรจุในตำแหน่งล่ามประจำสำนักงานที่ปรึกษาการประชาสัมพันธ์ ณ กรุงริยาด ประเทศซาอุดีอาระเบีย ได้เข้าทำงานในตำแหน่งล่ามประจำสำนักงานแรงงานในประเทศซาอุดีอาระเบีย (กรุงริยาด) ตั้งแต่ปี พ.ศ. 2541 ในอัตราลูกจ้างชั่วคราวในต่างประเทศ สามารถสื่อสารภาษาอาหรับและภาษาอังกฤษ ได้ในระดับดี มีหน้าที่หลักในการประสานงานกับหน่วยงานราชการของซาอุดีอาระเบีย บาห์เรน เลบานอน คูเวต และลิเบีย ในการติดตามสิทธิประโยชน์ของแรงงานไทยที่เดินทางเข้าไปทำงานในประเทศซาอุดีอาระเบีย อาทิ การติดตามค่าจ้างค้างจ่าย การติดตามเงินประกันสังคมซาอุดีอาระเบีย (GOSI) การประสานงานให้กับแรงงานไทยที่ประสงค์เดินทางกลับประเทศไทย โดยนายหมัดได้ปฏิบัติงานอยู่ในสำนักงานแรงงานฯ มากว่า 22 ปี มีผลงานได้ช่วยแรงงานไทยทั้งใน ซาอุดีอาระเบีย คูเวต บาห์เรน เลบานอน มามากมาย โดยได้ออกไปทำงานเพื่อช่วยให้คนไทยที่เจ็บป่วยได้เดินทางกลับบ้าน และได้ดำเนินการจนสำเร็จลุล่วง จนทำให้ตัวเองต้องล้มป่วยจากปอดติดเชื้อจากแบคทีเรียที่ดื้อยา และเสียชีวิตในเวลาต่อมาขณะที่กลับมารักษาตัวที่ประเทศไทย

ที่มา : https://www.thaigov.go.th/news/contents/details/35214