รัฐบาลไทย-ข่าวทำเนียบรัฐบาล-“สาธิต” ชื่นชมหมู่บ้านและโรงเรียนต้นแบบ ชวนประชาชน “ปรับพฤติกรรม เปลี่ยนสุขภาพคนไทย”


วันศุกร์ที่ 18 กันยายน 2563
“สาธิต” ชื่นชมหมู่บ้านและโรงเรียนต้นแบบ ชวนประชาชน “ปรับพฤติกรรม เปลี่ยนสุขภาพคนไทย”
รัฐมนตรีช่วยว่าการกระทรวงสาธารณสุข ชื่นชมหมู่บ้านและโรงเรียนต้นแบบ ชวนประชาชนมีส่วนร่วมดูแลสุขภาพตนเอง ครอบครัวและชุมชน ช่วยคนไทยปรับเปลี่ยนพฤติกรรมให้มีสุขภาพดี
รัฐมนตรีช่วยว่าการกระทรวงสาธารณสุข ชื่นชมหมู่บ้านและโรงเรียนต้นแบบ ชวนประชาชนมีส่วนร่วมดูแลสุขภาพตนเอง ครอบครัวและชุมชน ช่วยคนไทยปรับเปลี่ยนพฤติกรรมให้มีสุขภาพดี
วันนี้ (18 กันยายน 2563) ที่โรงแรมทีเคพาเลซ แจ้งวัฒนะ กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข และนายแพทย์ธเรศ กรัษนัยรวิวงค์ อธิบดีกรมสนับสนุนบริการสุขภาพ เปิดงานเวทีวิชาการ  “ปรับพฤติกรรม เปลี่ยนสุขภาพคนไทย” พร้อมมอบโล่รางวัลเชิดชูเกียรติ หมู่บ้านปรับเปลี่ยนพฤติกรรมสุขภาพและรางวัลโรงเรียนส่งเสริมสุขบัญญัติแห่งชาติ รวมถึงเครือข่ายที่มุ่งมั่นดำเนินงานพัฒนาพฤติกรรมสุขภาพดีเด่น โดยมีเครือข่ายสุขศึกษาระดับเขต จังหวัด และระดับพื้นที่ ร่วมงานกว่า 280 คน
ดร.สาธิตกล่าวว่า กระทรวงสาธารณสุขมอบให้กรมสนับสนุนบริการสุขภาพ ส่งเสริมความรอบรู้ พัฒนาพฤติกรรมสุขภาพประชาชน ด้วยหลักสุขบัญญัติ สร้างเครือข่ายในระดับหมู่บ้าน โรงเรียน และการมีส่วนร่วมภาคประชาชน ดำเนินงานใน 2 รูปแบบคือ “หมู่บ้านปรับเปลี่ยนพฤติกรรม” และ “โรงเรียนสุขบัญญัติแห่งชาติ” เป็นต้นแบบที่ดีในการดูแลสุขภาพตนเอง ครอบครัว และชุมชน เพื่อให้คนในชุมชนปรับเปลี่ยนพฤติกรรมสุขภาพดีขึ้นลดความเสี่ยงต่อการเกิดโรคภัยไข้เจ็บ และลดการเกิดโรคไม่ติดต่อเรื้อรัง
ดร.สาธิตกล่าวต่อว่า สำหรับการดำเนินงาน “หมู่บ้านปรับเปลี่ยนพฤติกรรม” ส่งเสริมให้คนในพื้นที่ออกกำลังกายสม่ำเสมอ สัปดาห์ละอย่างน้อย 3-5 วัน ครั้งละ 30 นาที ร่วมกับรับประทานผัก ผลไม้สด อย่างน้อยวันละครึ่งกิโลกรัม ลดอาหารไขมัน และจัดการ/ควบคุมอารมณ์ให้แจ่มใสอยู่เสมอ  ส่วน “โรงเรียนสุขบัญญัติแห่งชาติ” ปลูกฝังพฤติกรรมให้เด็ก เยาวชน สร้างเสริมสุขภาพ ป้องกันโรค และลดความเสี่ยงต่อการเกิดโรคและอันตรายต่อสุขภาพ เพื่อให้มีพัฒนาการสมวัย เติบโตเป็นผู้ใหญ่ที่มีสุขภาพอนามัยสมบูรณ์แข็งแรง ปัจจุบันมีหมู่บ้านปรับเปลี่ยนพฤติกรรมสุขภาพถึง 15,308 แห่ง  คิดเป็นร้อยละ 20.40 ของจำนวนหมู่บ้านทั้งหมด และโรงเรียนสุขบัญญัติแห่งชาติ จำนวน 6,092 แห่ง โดยมีเป้าหมายในปี 2564 มีหมู่บ้านปรับเปลี่ยนพฤติกรรมสุขภาพ โรงเรียนสุขบัญญัติแห่งชาติร้อยละ 50
ทั้งนี้ การจัดเวทีวิชาการ “ปรับพฤติกรรม เปลี่ยนสุขภาพคนไทย” มีการมอบโล่เชิดชูเกียรติ เพื่อเป็นขวัญกำลังใจให้กับพื้นที่ปฏิบัติงาน ได้แก่ หมู่บ้านปรับเปลี่ยนพฤติกรรมสุขภาพ ชนะเลิศระดับเขตและระดับจังหวัด ปี 2561 และ 2562 และโรงเรียนสุขบัญญัติแห่งชาติ ชนะเลิศระดับเขตและระดับจังหวัด ปี 2561 และ 2562 รวม 182 รางวัล และโล่เชิดชูเกียรติเครือข่ายที่มีความมุ่งมั่นดำเนินงานสุขศึกษาและพัฒนาพฤติกรรมสุขภาพดีเด่นปี 2563 รวม 7 รางวัล
************************ 18 กันยายน 2563

ที่มา : https://www.thaigov.go.th/news/contents/details/35220