รัฐบาลไทย-ข่าวทำเนียบรัฐบาล-สธ.ร่วมกทม. คัดกรองผู้ร่วมชุมนุมทางการเมือง ป้องกันโควิด 19


วันศุกร์ที่ 18 กันยายน 2563
สธ.ร่วมกทม. คัดกรองผู้ร่วมชุมนุมทางการเมือง ป้องกันโควิด 19
สธ.ร่วมกทม. คัดกรองผู้ร่วมชุมนุมทางการเมือง ป้องกันโควิด 19
กระทรวงสาธารณสุข ร่วมกับกรุงเทพมหานคร คัดกรองผู้ร่วมชุมนุมทางการเมือง เปิดศูนย์ปฏิบัติการด้านการแพทย์และสาธารณสุข แนะผู้เข้าร่วมชุมนุม สวมหน้ากาก หมั่นล้างมือ เว้นระยะห่างเพื่อความปลอดภัยจากการแพร่ระบาดของเชื้อโควิด 19
วันนี้ (18 กันยายน 2563) ที่โรงแรมทีเคพาเลซ แจ้งวัฒนะ กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข ให้สัมภาษณ์ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้สั่งการให้จัดตั้งทีมศูนย์ปฏิบัติการภาวะฉุกเฉินด้านการแพทย์และสาธารณสุข (EOC) เพื่อติดตามสถานการณ์และความเคลื่อนไหวในภารกิจของกระทรวงสาธารณสุข ในกลุ่มผู้ชุมนุมที่มีการรวมตัวจำนวนมาก โดยร่วมกับหน่วยงานต่างๆ อาทิ กรมการแพทย์ กรมสนับสนุนบริการสุขภาพ โรงพยาบาลเอกชน โรงพยาบาลสังกัดกรุงเทพมหานคร เตรียมความพร้อมดูแลประชาชน โดยจัดทีมบุคลากรเชิงรุก ออกคัดกรอง ให้คำแนะนำ แจกหน้ากากผ้า/อนามัยและเจลแอลกอฮอล์เข้มข้นมาตรการจุดคัดกรอง จุดล้างมือ การสวมหน้ากากผ้า/อนามัย การเว้นระยะห่าง สำหรับการชุมนุมอยู่ในพื้นที่กรุงเทพมหานคร จะมีทีมจากกรุงเทพมหานครเป็นหลักในการดูแล หากมีกรณีฉุกเฉินกรมสนับสนุนบริการสุขภาพจะมีการประสานกับโรงพยาบาลเอกชนในพื้นที่เข้าไปช่วยดำเนินการทันที ในส่วนภูมิภาคได้สั่งการให้นายแพทย์สาธารณสุขจังหวัดทุกจังหวัดที่มีการชุมนุม จัดทีมเข้าไปดูแลเช่นเดียวกัน
“ขอให้ประชาชนที่จะเดินทางไปในสถานที่มีการรวมกลุ่มของคนจำนวนมาก ขอความร่วมมือให้ปฏิบัติตนตามมาตรการป้องกันตนเองอย่างเคร่งครัด เราต้องไม่ประมาท สวมหน้ากากอนามัยตลอดเวลา หมั่นล้างมือ ไม่นำมือสัมผัสบริเวณ ใบหน้า ตา จมูก ปาก และเว้นระยะห่างอย่างน้อย 1- 2 เมตร กรณีที่ไม่สามารถเว้นระยะห่างได้ ให้หลีกเลี่ยงการพูดคุยหรือตะโกน” ดร.สาธิตกล่าว
********************** 18 กันยายน 2563

ที่มา : https://www.thaigov.go.th/news/contents/details/35221