รัฐบาลไทย-ข่าวทำเนียบรัฐบาล-จุรินทร์ ชู "อาหาร" เป็นทิศทางสินค้าไทย ก้าวไกลในตลาดโลก เน้นเกษตรกรรมเป็นจุดแข็งของประเทศในภาวะวิกฤติ


วันจันทร์ที่ 28 กันยายน 2563
จุรินทร์ ชู "อาหาร" เป็นทิศทางสินค้าไทย ก้าวไกลในตลาดโลก เน้นเกษตรกรรมเป็นจุดแข็งของประเทศในภาวะวิกฤติ
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ บรรยายพิเศษ ในหัวข้อ “ทิศทางสินค้าไทย ก้าวไกลในตลาดโลก” พร้อมเป็นประธานการมอบรางวัลดีเด่นแต่ละสาขาในการประชุมใหญ่ สามัญประจําปี 2563
ของสมาคมหนังสือพิมพ์ส่วนภูมิภาคแห่ง ประเทศไทย ณ ห้องบอลรูม 1 ชั้น 3 โรงแรมดิเอมเมอรัล ถนน รัชดาภิเษก
นายจุรินทร์ แสดงความยินดีกับสมาคมหนังสือพิมพ์ส่วนภูมิภาคแห่งประเทศไทยที่ครบรอบ 55 ปี จากนั้นรองนายกรัฐมนตรีและรัฐมนตรีว่าการกระทรวงพาณิชย์บรรยายว่า ทิศทางสินค้าไทยในตลาดโลกเจอสถานการณ์ โควิด-สงครามการค้าสหรัฐกับจีน-เศรษฐกิจโลกหดตัวและที่สำคัญเทคโนโลยี disruption การเปลี่ยนแปลงแบบฉับพลันของเทคโนโลยีกระทบทั้งการค้า การลงทุนทุกฝ่าย
สิ่งที่ประเทศไทยของเราต้องทำคือเมื่อโลกเปลี่ยนเราก็ต้องปรับเพื่อให้ทันกับสถานการณ์โลกที่เปลี่ยนแปลงไป ทิศทางสินค้าไทยที่ควรจะก้าวไปให้ไกลในตลาดโลกต้องปรับรูปแบบกลยุทธ์ โดย 1.เปลี่ยนยุทธศาสตร์เป็นใช้การตลาดนำการผลิต 2.เปลี่ยนรูปแบบการผลิตให้ตรงตลาดและต้องเพิ่มนวัตกรรม และไม่ทิ้งจุดแข็งของประเทศไทยที่เป็นเมืองเกษตรกรรมและมีความหลากหลาย ซึ่งอาหารเป็นจุดแข็งและเป็นอนาคต เราต้องเดินหน้าไปสู่การทำให้"อาหารไทยเป็นอาหารโลก" จะต้องทำให้ประเทศไทยเป็น"ศูนย์กลางอาหารคุณภาพมาตรฐานของโลกให้ได้ "
นายจุรินทร์ กล่าวว่า ไม่กี่วันมานี้ ตนนำกระทรวงพาณิชย์ กระทรวงเกษตร กระทรวงสาธารณสุข และกระทรวงมหาดไทย ทำข้อตดลงร่วมกันโดยมีต่างชาติประเทศผู้นำเข้าสินค้าอาหารสังเกตการณ์ โดยเราจะควบคุมกำกับดูแลการผลิตร่วมกับเอกชนในเรื่องของอาหารให้มีความปลอดภัยและยอมรับได้ว่าเป็น COVID FREE คือไม่มีโควิดและมีการออกใบรับรองคุณภาพจากราชการเพื่อผู้ส่งออกจะได้นำไปแสดงกับผู้นำเข้าในแต่ละประเทศได้ ซึ่งประเทศไทยเป็นประเทศต้นๆของโลกที่ทำแบบนี้ จะเป็นจุดหนึ่งที่ทำให้สินค้าและอาหารไทยก้าวไกลในตลาดโลก
รองนายกรัฐมนตรีและรัฐมนตรีว่าการกระทรวงพาณิชย์ กล่าวด้วยว่า รูปแบบการตลาดเรานำเปลี่ยนเป็นใช้ระบบออนไลน์ก็สามารถแลกเปลี่ยนซื้อขายสินค้าได้นอกจากนั้นยังใช้ระบบไฮบริด คือเป็นการจัดแสดงสินค้าทั้งออฟไลน์และออนไลน์ผสมกันเป็นระบบผสมผสาน โดยเมื่อ 24 กย.ที่ผ่านมาเพิ่งไปเปิดงานแสดงสินค้าเครื่องดื่มและอาหาร THAIFEX-ANUGA ASIA2020 ที่เปลี่ยนมาเป็นรูปแบบไฮบริดครั้งแรกในโลกและจะเป็นต้นแบบให้ทุกประเทศในโลกทำตามต่อไป

ที่มา : https://www.thaigov.go.th/news/contents/details/35460