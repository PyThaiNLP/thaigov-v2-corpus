รัฐบาลไทย-ข่าวทำเนียบรัฐบาล-‘รัฐมนตรีสุชาติ’ ปลื้ม งาน Job expo 3 วัน รอบรรจุงานกว่า 2.4 แสนคน


วันจันทร์ที่ 28 กันยายน 2563
‘รัฐมนตรีสุชาติ’ ปลื้ม งาน Job expo 3 วัน รอบรรจุงานกว่า 2.4 แสนคน
รมว.แรงงาน เผย ผลการจัดงาน Job Expo Thailand 2020 รวม 3 วัน มีหน่วยงานร่วมรับสมัครงาน 570 หน่วย นักศึกษาจบใหม่และประชาชนแห่ร่วมงานคึกคักกว่า 1.2 แสนคน ยอดสมัครงานและรอบรรจุกว่า 2.4 แสนคน
เมื่อวันที่ 28 กันยายน 2563 นายสุชาติ ชมกลิ่นรัฐมนตรีว่าการกระทรวงแรงงาน เปิดเผยถึงผลการจัดงาน Job Expo Thailand 2020 ว่า ท่านนายกรัฐมนตรี พล.อ.ประยุทธ์ จันทร์โอชา และ พล.อ.ประวิตร วงษ์สุวรรณ รองนายกรัฐมนตรี ได้ให้ความสำคัญของการกระตุ้นเศรษฐกิจเพื่อให้เกิดการจ้างงานจากผลกระทบของโควิด – 19 ตามนโยบายรวมไทยสร้างชาติ เพื่อเยียวยาช่วยเหลือนักศึกษาจบใหม่ให้มีงานทำ รวมทั้งให้ประชาชนสามารถฟื้นตัว สร้างรายได้ให้แก่ภาคครัวเรือน เพื่อนำพาประเทศให้กลับเข้าสู่ภาวะปกติโดยเร็ว ซึ่งท่านนายกรัฐมนตรีได้เป็นประธานเปิดงาน ที่ฮอลล์ 98-99 ศูนย์นิทรรศการและการประชุมไบเทค บางนา กรุงเทพมหานคร เมื่อวันที่ 26 กันยายนที่ผ่านมานั้น
นายสุชาติ กล่าวต่อว่า ผลการจัดงาน Job Expo Thailand 2020 ซึ่งจัดขึ้นเป็นครั้งแรก มีหน่วยงานภาครัฐ รัฐวิสาหกิจ และเอกชนมาเปิดรับสมัครงานเป็นจำนวนมากถึง 570 หน่วยงาน มีตำแหน่งงานว่าง 1,355,187 อัตรา มีผู้เข้าร่วมงานจำนวน 125,383 คน ทั้งนี้ มีการสมัครงานและรอบรรจุงานจำนวน 243,566 คน สำหรับโครงการส่งเสริมการจ้างงานนักศึกษาจบใหม่ (Co-payment) มีนายจ้างเข้าร่วมโครงการจำนวน 1,048 ราย แจ้งความประสงค์รับสมัครงาน จำนวน 78,855 อัตรา และนักศึกษาจบใหม่ จำนวน 15,737 คน
การจัดงานในครั้งนี้ ถือเป็นก้าวแรกและก้าวสำคัญที่จะช่วยส่งเสริมให้คนไทยมีงานทำ โดยการ Matching ตำแหน่งงานว่างให้ผู้สมัครงานและนายจ้างมาเจอกัน ซึ่งการดำเนินการต่อจากนี้ นายจ้างจะทยอยการบรรจุงาน โดยใช้ฐานข้อมูลการสมัครงานจากแพลตฟอร์มไทยมีงานทำ.com ที่ผู้สมัครได้กรอกข้อมูลไว้ ซึ่งธรรมชาติของการสมัครงานแต่ละองค์กรจะมีขั้นตอนในการคัดเลือกพนักงานให้เหมาะสมตามตำแหน่งที่ต้องการ ซึ่งจากการพูดคุยกับพ่อแม่ผู้ปกครองที่พาลูกหลานมาร่วมงาน ส่วนใหญ่เป็นนักศึกษาจบใหม่ที่มาสมัครงานด้วยตนเอง พบว่า แต่ละคนมีความสุขที่ได้มาในงานนี้ เนื่องจากสามารถเลือกสมัครงานในตำแหน่งที่ชอบ และมีสิทธิ์เลือกและยื่นสมัครได้หลายสถานประกอบการในวันเดียวกัน ที่สำคัญช่วยประหยัดค่าใช้จ่ายและสะดวกในการเดินทางด้วยรถไฟฟ้าอีกด้วย
“ผมขอขอบคุณทุกหน่วยงาน ทั้งภาครัฐ รัฐวิสาหกิจ เอกชน ผู้ประกอบการ ที่ให้ความสนใจและร่วมมือในการมาออกบูธรับสมัครงาน ตลอดจนน้องๆ นักศึกษาจบใหม่และประชาชนที่สนใจมาสมัครงานเป็นจำนวนมาก ทำให้การจัดงานในครั้งนี้บรรลุวัตถุประสงค์ ถือเป็นการช่วยกระตุ้นให้เกิดการจ้างงานในภาพรวมและยกระดับการขับเคลื่อนเศรษฐกิจของประเทศให้กลับมาฟื้นตัวอีกครั้ง” นายสุชาติ กล่าวในท้ายสุด

ที่มา : https://www.thaigov.go.th/news/contents/details/35453