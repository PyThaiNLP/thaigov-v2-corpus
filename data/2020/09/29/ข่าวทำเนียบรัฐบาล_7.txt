รัฐบาลไทย-ข่าวทำเนียบรัฐบาล-นายกรัฐมนตรีแนะข้าราชการต้องปรับหลักคิด (Mindset) ให้เท่าทันการเปลี่ยนแปลของโลกและเทคโนโลยี เพื่อขับเคลื่อนการบริหารราชการโดยมี “ประชาชน” เป็นศูนย์กลาง


วันจันทร์ที่ 28 กันยายน 2563
พิมพ์
นายกรัฐมนตรีแนะข้าราชการต้องปรับหลักคิด (Mindset) ให้เท่าทันการเปลี่ยนแปลของโลกและเทคโนโลยี เพื่อขับเคลื่อนการบริหารราชการโดยมี “ประชาชน” เป็นศูนย์กลาง
​นายกรัฐมนตรีแนะข้าราชการต้องปรับหลักคิด (Mindset) ให้ทันต่อการเปลี่ยนแปลงของโลกและเทคโนโลยี เพื่อขับเคลื่อนการบริหารราชการโดยมี “ประชาชน” เป็นศูนย์กลาง
วันนี้ (28 กันยายน 2563) นายอนุชา บูรพชัยศรี โฆษกประจำสำนักนายกรัฐมนตรี  เผยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดการสัมมนาบุคลากรภาครัฐ "ยุทธศาสตร์ชาติภาคปฏิบัติ : ร่วมขยับขับเคลื่อนภาครัฐ เพื่อประชาชน พร้อมด้วยนายวิษณุ เครืองาม             รองนายกรัฐมนตรี  นายดิสทัต โหตระกิตย์ เลขาธิการนายกรัฐมนตรี  โดยนายกรัฐมนตรียังได้รับฟังการเสนอแผนงาน/โครงการเพื่อการปฏิรูปประเทศ ณ ตึกสันติไมตรี (หลังนอก) ทำเนียบรัฐบาล ด้วย
นายกรัฐมนตรีกล่าวว่า วันนี้ประเทศมีความก้าวหน้า มีการเปลี่ยนแปลงไปสู่ความทันสมัย เตรียมพร้อมเปลี่ยนไทยสู่โลกหลังโควิด -19 ด้วย New normal สิ่งสำคัญวันนี้ คือ รัฐบาลทำงานอย่างมีเป้าหมายที่ชัดเจน นายกรัฐมนตรีเป็นผู้กำหนด นโยบาย โดยรับฟังความคิดเห็นต่างๆ ที่เสนอมา ส่วนขับเคลื่อนคือ คณะรัฐมนตรี  ขณะที่ รัฐมนตรีและส่วนราชการเป็นผู้ปฏิบัติที่สำคัญ ให้ร้อยเรียงยุทธศาสตร์ชาติ แผนปฏิรูปที่ 12  นโยบายรัฐบาล และการจัดสรรงบประมาณให้มีความสอดคล้องกัน   หน่วยราชการก็ ใช้เทคโนโลยีเข้ามาช่วยบริหารจัดการ ใช้ข้อมูลขนาดใหญ่ให้เกิดประโยชน์  จัดลำดับความสำคัญแผนงาน/โครงการ รวมทั้งรับฟังความคิดเห็นของคนรุ่นใหม่ ปรับหลักคิด (Mindset) ให้เท่าทันต่อการเปลี่ยนแปลงทั้งด้านเทคโนโลยี นวัตกรรมต่างๆ เพื่อขับเคลื่อนองคาพยพ ซึ่งตนก็ใช้วิธีการนี้เช่นกัน
ทั้งนี้ รัฐบาลได้มีการเตรียมความพร้อมในด้านต่างๆ เพื่อรองรับสังคมสูงวัย  รวมทั้งการดูแลกลุ่มเปราะบาง ดูแลแรงงานทั้งในประเทศ แรงงานไทยในต่างประเทศ รวมทั้งแรงงานต่างด้าว แม้ปัจจุบัน มีการใช้เครื่องจักรเทคโนโลยีในมากขึ้นในภาคอุตสาหกรรมมี แรงงานคนยังคงอยู่ในสายการผลิตด้วย ซึ่งรัฐบาลนี้เน้นให้คนมีงานทำ ขณะที่การศึกษาต้องส่งเสริมทั้งด้านวิชาการและสร้างความรัก ความปรองดอง  ความสามัคคีให้เกิดขึ้นในสังคม รวมถึงแนวคิดในการเพิ่มช่องทางสื่อสาร อาทิ การเผยแพร่ข้อมูลผ่านระบบมือถือ  เพื่อเป็นอีกช่องทางหนึ่งสร้างการรับรู้อย่างตรงไปตรงมา เพิ่มเติมจากการรับข้อมูลทางสื่อออนไลน์ต่างๆ  ที่ต้องมีการวิเคราะห์ข้อมูล ประเมินความถูกต้องจากแหล่งข้อมูลอื่นๆ ด้วย
นายกรัฐมนตรียังกล่าวในช่วงท้ายว่าว่า  สิ่งสำคัญคือ การเมืองประเทศไทย ยังคงต้องเดินหน้าปฏิรูปการเมืองกันต่อไป แต่ขอให้ทุกคนทำในสิ่งที่ถูกต้อง อย่าให้การทุจริตเกิดขึ้นในรัฐบาลนี้อย่างเด็ดขาด เพราะมีกลไกการตรวจสอบมากมายและได้ผู้ทำความผิดหลายคนถูกดำเนินคดี จำคุก วันนี้ ข้าราชการ ประชาชนและนักการเมือง ล้วนเป็นบุคคลสำคัญที่จะร่วมกันการเดินหน้าประเทศ สร้างความเข้มแข็งและคำนึงถึงศักดิ์ศรี เพราะยุทธศาสตร์ชาติทั้ง 6 ด้านนั้นมีประชาชนเป็นศูนย์กลาง  ขอให้เข้าใจว่าในการที่จะเดินหน้าต้องมีก้าวแรกเสมอ ซึ่งทุกอย่างต้องใช้เวลาและความเข้าใจ
โอกาสนี้  ผู้ผ่านการอบรมหลักสูตรการพัฒนาและบริหารระดับสูง : ผู้นำแห่งการเปลี่ยนแปลง  นำเสนอการออกแบบโครงการ/แผนงานที่สอดคล้องกับนโยบายรัฐบาล และทิศทางของยุทธศาสตร์ชาติ 20ปี และ แผนการบริหารงานภาครัฐ ตลอดจนบริบทที่เปลี่ยนแปลง อาทิ  หม่อมหลวงพัชรภากร เทวกุล  เลขาธิการ ก.พ. ได้เสนอ โครงการ  Digital Garage  “โรงซ่อม เสริม สร้าง” กำลังคนภาครัฐตั้งแต่การประเมินองค์การ (ซ่อม)  การปรับคุณภาพด้วยทักษะด้านดิจิทัล (เสริม) และบูรณาการคน สร้างเครือข่ายผู้เกี่ยวข้อง  ให้เกิดคลังคนคุณภาพในระบบราชการ ลดการพึ่งพากำลังคน สู่การสร้างคุณภาพด้วยเทคโนโลยีและนวัตกรรม   ขณะที่นายสุทธิ สุโกศล ปลัดกระทรวงแรงงาน นำเสนอ  “โครงการพัฒนาระบบ e-Service  เพื่ออำนวยความสะดวกและดูแล แรงงานไทยในต่างประเทศที่มีมากกว่า 400,000 คน สร้างรายได้กลับเข้าประเทศถึง 140,000 ล้านบาท โดยในอนาคตจะมีการพัฒนาเป็น e-Self Service เพื่อให้แรงงานสามารถดำเนินธุรกรรมในส่วนที่เกี่ยวข้องด้วยตนเองได้อีกด้วย  นอกจากนี้  นายกอบชัย สังสิทธิสวัสดิ์ ปลัดกระทรวงอุตสาหกรรม ได้นำเสนอ โครงการ  I Connect    เป็น แพลทฟอร์ม จัดทำข้อมูลขนาดใหญ่  Big Data เชื่อมโยงข้อมูลอุตสาหกรรม  ข้อมูลกระทรวงอุตสาหกรรมและ 20 หน่วยงานในกำกับของกระทรวง รวมถึงฐานข้อมูลการผลิต การซื้อขาย และสินค้าที่ได้รับเครื่องหมายมาตรฐานผลิตภัณฑ์อุตสาหกรรม ( มอก.)  เป็นฐานข้อมูลกลางขนาดใหญ่ (Big Data) นำไปสู่การขยายผล เพิ่มมูลค่าเชิงเศรษฐกิจ  การค้า การตลาด การลงทุนของประเทศ  รองศาสตราจารย์ สรนิต ศิลธรรม ปลัดกระทรวง อว. กล่าวถึงโครงการ  Digital Transcript โดยเป็นการแปลงประกาศนียบัตร วุฒิบัตร ใบประกาศด้านการศึกษา ฝึกอบรบส่วนบุคคลไว้ในเว็บไซท์กลาง  ในลักษณะ Thailand Skill Portal เพื่อให้ภาครัฐรวมทั้งผู้ประกอบการสามารถรับรู้ภาพรวมศักยภาพ สมรรถนะกำลังคนของประเทศ ได้ ภายใต้ระบบป้องกันความมั่นคงทางไซเบอร์เพื่อมิให้ข้อมูลส่วนบุคคลรั่วไหล ///

ที่มา : https://www.thaigov.go.th/news/contents/details/35487