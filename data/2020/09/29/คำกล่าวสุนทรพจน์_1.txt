รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีเปิดงาน JOB EXPO THAILAND 2020 ภายใต้แนวคิด รวมไทย สร้างชาติ ไม่ทิ้งกัน


วันจันทร์ที่ 28 กันยายน 2563
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีเปิดงาน JOB EXPO THAILAND 2020 ภายใต้แนวคิด รวมไทย สร้างชาติ ไม่ทิ้งกัน
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานพิธีเปิดงาน JOB EXPO THAILAND 2020 ภายใต้แนวคิด รวมไทย สร้างชาติ ไม่ทิ้งกัน
คำกล่าว
พลเอก ประยุทธ์ จันทร์โอชา นายกรัฐมนตรี
เนื่องในโอกาสเป็นประธานพิธีเปิดงาน JOB EXPO THAILAND 2020
ภายใต้แนวคิด รวมไทย สร้างชาติ ไม่ทิ้งกัน
วันเสาร์ที่ 26 กันยายน 2563 เวลา 15.00 น
ณ ศูนย์นิทรรศการและการประชุมไบเทค บางนา (HALL EH 98-99)
ท่านรองนายกรัฐมนตรี ท่านรัฐมนตรี
ผู้บริหารหน่วยงานภาครัฐ และภาคเอกชนที่เกี่ยวข้อง
สื่อมวลชน และผู้มีเกียรติทุกท่าน
ผมรู้สึกยินดีเป็นอย่างยิ่งที่ได้มีโอกาสมาเป็นประธานในพิธีเปิดงาน JOB EXPO THAILAND 2020 ภายใต้แนวคิด รวมไทย สร้างชาติ ไม่ทิ้งกัน ในวันนี้
รัฐบาลให้ความสำคัญกับการพัฒนาภาคแรงงานของประเทศ โดยได้ดำเนินการตามแผนยุทธศาสตร์ชาติระยะ 20 ปี และแผนพัฒนาเศรษฐกิจและสังคมแห่งชาติฉบับที่ 12 เพื่อวางรากฐานการพัฒนาเศรษฐกิจและสังคมของประเทศ เพื่อก้าวไปสู่เป้าหมาย ความมั่นคง มั่งคั่ง และยั่งยืน และการมุ่งสู่การเป็นประเทศไทย 4.0 โดยให้ทุกภาคส่วนมีส่วนร่วมในการออกแบบอนาคตและการพัฒนาประเทศไปสู่อนาคต โดยไม่ทิ้งใครไว้ข้างหลัง
อย่างไรก็ตาม จากสถานการณ์ในปัจจุบัน ประเทศไทยยังต้องเผชิญกับความท้าทายในการพัฒนาภาคแรงงานในหลายมิติ ทั้งจากสภาวะเศรษฐกิจโลกที่ชะลอตัวและโดยเฉพาะอย่างยิ่งจากสถานการณ์การแพร่ระบาดของไวรัสโควิด-19 ซึ่งในขณะนี้เราต้องร่วมมือกันในการป้องกันการแพร่ระบาดระลอกที่ 2 ไม่ให้เกิดขึ้นผมมีความเห็นใจพี่น้องประชาชนภาคแรงงานทุกคนเป็นอย่างยิ่งที่ได้รับผลกระทบจากวิกฤตครั้งนี้ต้องดำเนินชีวิตด้วยความยากลำบากในการประกอบอาชีพ และบางส่วนต้องตกงาน
รัฐบาลไม่ได้นิ่งนอนใจและมีความห่วงใย พร้อมดูแลช่วยเหลือพี่น้องประชาชนอย่างเต็มที่ โดยได้เห็นชอบกรอบข้อเสนอมาตรการเศรษฐกิจระยะเร่งด่วน ให้มีการส่งเสริมการจ้างงาน โดยเฉพาะผู้จบการศึกษาใหม่ควบคู่ไปกับการรักษาการ จ้างงานภายในประเทศ ด้วยการให้บริการจัดหางานอย่างทั่วถึงและมีประสิทธิภาพ สนับสนุนการจ้างงานที่มั่นคงและต่อเนื่องตลอดวัยทำงาน เพื่อให้ประชาชนได้มีงานทำที่เหมาะสมกับความรู้ ความสามารถ และความถนัด มีรายได้และมีคุณภาพชีวิตที่ดีขึ้น
ทั้งนี้ ได้อนุมัติโครงการสำคัญต่างๆ ทั้งเป็นการกระตุ้นเศรษฐกิจ และการส่งเสริมอาชีพ ช่วยเหลือแรงงาน ช่วยเหลือคนที่มีรายได้น้อย นักศึกษาจบใหม่ ผ่านโครงการสำคัญต่างๆ ทั้งในส่วนของการจ้างงาน ผ่านโครงการพัฒนาตำบลแบบบูรณาการ โครงการอาสาสมัครบริบาลท้องถิ่นเพื่อดูแลผู้สูงอายุที่มีภาวะพึ่งพิง มาตรการชดเชยการขาดรายได้ การเพิ่มสิทธิประโยชน์ และการจ่ายเงินชดเชยกรณีว่างงานให้แก่ผู้ประกันตน การลดอัตราเงินสมทบกองทุนประกันสังคม การส่งเสริมให้มีแหล่งเงินกู้ดอกเบี้ยต่ำ รวมทั้งการพัฒนาและยกระดับทักษะฝีมือแรงงาน เพื่อให้พี่น้องประชาชน ทุกคน สามารถผ่านพ้นวิกฤต และพร้อมที่จะเริ่มต้นเดินหน้าต่อไปด้วยกันได้อย่างมั่นคงต่อไป
นอกจากนี้ ประเทศไทยยังต้องเผชิญกับความท้าทายในมิติเศรษฐกิจที่โครงสร้างเศรษฐกิจยังไม่สามารถขับเคลื่อนได้ด้วยนวัตกรรมอย่างเต็มที่ ผลิตภาพการผลิตของภาคบริการและภาคเกษตรยังอยู่ในระดับต่ำคุณภาพและสมรรถนะของแรงงานที่ยังไม่สอดคล้องกับความต้องการในการขับเคลื่อนการพัฒนาประเทศ มิติทางสังคมที่การยกระดับรายได้ของประชาชนเพื่อแก้ปัญหาด้านความยากจนและความเหลื่อมล้ำ การพัฒนาคุณภาพการให้บริการและการขยายโอกาสในการเข้าถึงระบบบริการสาธารณะ ยังคงมีช่องว่างที่สามารถพัฒนาต่อไปได้ มิติของการบริหารจัดการภาครัฐ ที่ยังขาดการทำงานแบบบูรณาการและความยืดหยุ่นในการตอบสนองความต้องการในการแก้ปัญหาของประชาชนได้อย่างเต็มประสิทธิภาพ
ดังนั้น รัฐบาลจึงตระหนักและมุ่งให้ความสำคัญกับการพัฒนาแรงงานทุกคน ทุกภาคส่วน ไม่ว่าจะเป็นแรงงาน ในระบบ แรงงานนอกระบบ หรือแรงงานคนพิการ และมุ่งมั่นที่จะยกระดับคุณภาพชีวิตของพี่น้องแรงงานให้มีรายได้สูงขึ้น ได้รับการปฏิบัติที่เป็นธรรม มีหลักประกันทางสังคมที่มั่นคงรวมทั้งมีความปลอดภัยและอาชีวอนามัยในการทำงานที่ดีตามมาตรฐานสากล ทั้งนี้ การดำเนินงาน มีความก้าวหน้าในหลายเรื่อง ได้แก่ การปรับเพิ่มอัตราค่าจ้างขั้นต่ำในทุกจังหวัด การเพิ่มสิทธิประโยชน์ ด้านการประกันสังคมและการปรับปรุงแก้ไขกฎหมายด้านแรงงานให้สอดคล้องกับมาตรฐานสากล
การจัดงาน JOB EXPO THAILAND 2020 ในวันนี้ จะเห็นได้ว่า มีการจัดกิจกรรมต่างๆ ที่เป็นประโยชน์และตอบสนองกับการพัฒนาตามยุทธศาสตร์ชาติ ทั้งในด้านการพัฒนาและเสริมสร้างศักยภาพทรัพยากรมนุษย์และด้านการปรับสมดุลและพัฒนาระบบการบริหารจัดการภาครัฐ โดยการพัฒนาแรงงานให้สอดคล้องกับความต้องการของภาคบริการและท่องเที่ยว ทำให้คนในวัยแรงงานสามารถทำงานได้ในภูมิลำเนาของตนเอง
ตลอดจนยังมีโครงสร้างพื้นฐานที่อำนวยความสะดวกต่อการทำงานและเรียนรู้ทักษะใหม่ๆ ทำให้วัยแรงงานได้รับการยกระดับจากผู้ใช้แรงงาน เป็นผู้ใช้พลังสมอง ที่สามารถเข้าถึงแหล่งทุน นวัตกรรม เทคโนโลยีและข่าวสารข้อมูลได้สะดวก มีความรู้การบริหารจัดการทางการเงิน ทำให้ประชาชนทุกช่วงวัยและทุกคนมีทักษะ ในการทำงาน มีอาชีพ มีรายได้ที่มั่นคง
ในขณะเดียวกันภาครัฐภาคเอกชนก็พร้อมที่จะร่วมมือกันทำงานเพื่อพี่น้องประชาชน  ช่วยให้เกิดการร่วมคิด ร่วมทำ ร่วมแก้ปัญหา และร่วมสร้างสรรค์อนาคตที่ดี พวกเราทุกคนต้องจับมือก้าวเดินไปด้วยกัน เป็นการรวมพลังของทุกภาคส่วน นั่นคือภารกิจ “รวมไทย สร้างชาติ โดยทุกคนไม่ทิ้งกัน”
สุดท้ายนี้ ผมขอขอบคุณทุกภาคส่วนที่ได้ร่วมกันจัดงานนี้ขึ้น ซึ่งจะเป็นประโยชน์กับพี่น้องประชาชนทุกกลุ่มให้ได้รับบริการจัดหางานอย่างทั่วถึงและมีประสิทธิภาพ สนับสนุนการจ้างงานที่มั่นคง
บัดนี้ ได้เวลาอันสมควรแล้ว ผมขอเปิดงาน JOB EXPO THAILAND 2020 ณ บัดนี้ และขออวยพรให้การจัดงานในครั้งนี้ประสบความสำเร็จ และบรรลุวัตถุประสงค์ทุกประการ
ขอบคุณครับ

ที่มา : https://www.thaigov.go.th/news/contents/details/35461