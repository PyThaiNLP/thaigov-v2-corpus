รัฐบาลไทย-ข่าวทำเนียบรัฐบาล-นายก ชื่นชม ‘ก.แรงงาน’ เสนอ ‘ระบบรับเรื่องร้องทุกข์และติดตามสิทธิประโยชน์แรงงานไทยที่เดินทางไปทำงานต่างประเทศ’


วันจันทร์ที่ 28 กันยายน 2563
พิมพ์
นายก ชื่นชม ‘ก.แรงงาน’ เสนอ ‘ระบบรับเรื่องร้องทุกข์และติดตามสิทธิประโยชน์แรงงานไทยที่เดินทางไปทำงานต่างประเทศ’
ปลัดกระทรวงแรงงาน ร่วมงานสัมมนาบุคลากรภาครัฐยุทธศาสตร์ชาติภาคปฏิบัติ ร่วมขยับขับเคลื่อนภาครัฐเพื่อประชาชน นำเสนอ ระบบรับเรื่องร้องทุกข์และติดตามสิทธิประโยชน์แรงงานไทยที่เดินทางไปทำงานต่างประเทศต่อนายกรัฐมนตรี
วันนี้ (28 ก.ย. 63) เวลา 13.30 น. นายสุทธิ สุโกศล ปลัดกระทรวงแรงงาน พร้อมด้วย นางสาวภัทรพร สมันตรัฐ ผู้ช่วยปลัดกระทรวงแรงงาน ร่วมงานสัมมนาบุคลากรภาครัฐยุทธศาสตร์ชาติภาคปฏิบัติ ร่วมขยับขับเคลื่อนภาครัฐเพื่อประชาชน (National Strategy in Action: Integrated Implementation for THAIS) โดยมี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม เป็นประธาน ณ ตึกสันติไมตรี ทำเนียบรัฐบาล โดย นายสุทธิ ได้นำเสนอระบบรับเรื่องร้องทุกข์และติดตามสิทธิประโยชน์แรงงานไทยที่เดินทางไปทำงานต่างประเทศต่อ นายกรัฐมนตรี ซึ่งเป็นนโยบายที่เกี่ยวข้องกับ Digital Transformation of Public Service ยุทธศาสตร์ชาติ 20 ปี ด้านที่ 6 การปรับสมดุลและพัฒนาระบบการบริหารจัดการภาครัฐ แผนปฏิรูปประเทศค้นการบริหารราชการแผ่นดิน ด้านที่ 1 บริการภาครัฐ สะดวก รวดเร็ว และตอบโจทย์ชีวิตประชาชน และแผนปฏิบัติการดิจิทัลของสำนักงานปลัดกระทรวงแรงงาน ระยะ 5 ปี ด้านพัฒนานวัตกรรมดิจิทัล เพื่อตอบสนองความต้องการแรงงานไทยในต่างประเทศในการติดตามคุ้มครองสิทธิประโยชน์แก่แรงงานและครอบครัว
โดยมีแรงงานไทยที่ทำงานอยู่ในต่างประเทศ ประมาณ 400,000 คน มายื่นคำร้องเกี่ยวกับสิทธิประโยชน์ประมาณ 6,000 เรื่อง/ปี เช่น เงินคืนภาษี เงินประกันการทำงานครบสัญญาจ้าง เงินบำเหน็จ บำนาญชราภาพ และเงินทดแทนกรณีเสียชีวิต เป็นต้น ส่วนอุปสรรคและปัญหาของกระบวนการปัจจุบัน Paper-Based การพิจารณาเรื่องจะมีความล่าช้าเนื่องจากเป็นการรับส่งเอกสารระหว่างหน่วยงานและถุงเมล์ของสถานทูต แรงงานไทยไม่สามารถติดตามผลความคืบหน้าได้ ทำให้ขาดความเชื่อมั่นในการให้บริการของกระทรวงแรงงาน และหลักฐานไม่ครบถ้วน เนื่องจากความหลากหลายของเอกสารที่ใช้ประกอบการยื่นขอรับสิทธิในแต่ละประเภทของประเทศ โดยจุดเด่นของระบบใหม่ ได้ลดระยะเวลาการดำเนินงานไม่น้อยกว่าร้อยละ 50 จากเดิม 3-6 เดือน เหลือ 1-2 เดือน ให้บริการภาครัฐที่สะดวก รวดเร็ว ตอบโจทย์ประชาชน โดยการนำเทคโนโลยีมาประยุกต์ใช้แทนการรับส่งกระดาษ ตามนโยบายไทยแลนด์ 4.0 ซึ่งผู้ยื่นสามารถติดตามสถานะความเคลื่อนไหวได้ทันทีผ่าน QR Code โดยไม่ต้องติดต่อเจ้าหน้าที่ พร้อมการจัดเก็บเอกสารและรับส่งต่อ แบบ e-Documents อีกด้วย
สำหรับในส่วนของกระทรวงแรงงาน นายกรัฐมนตรี ให้ความสำคัญในการดูแลแรงงานไทยทั้งในประเทศและต่างประเทศ รวมถึงแรงงานต่างด้าวที่ทำงานในประเทศไทยด้วย และเน้นย้ำให้กระทรวงแรงงานติดตามสิทธิประโยชน์ของแรงงานไทยในต่างประเทศให้ได้ครบถ้วน รวดเร็วตามวัตถุประสงค์ที่ตั้งไว้
+++++++++++++++++++
กองเผยแพร่และประชาสัมพันธ์
28 กันยายน 2563

ที่มา : https://www.thaigov.go.th/news/contents/details/35488