รัฐบาลไทย-ข่าวทำเนียบรัฐบาล-สธ.เตรียมยกระดับ รพ.ปากช่องนานา เป็นศูนย์เชี่ยวชาญอุบัติเหตุฉุกเฉิน


วันจันทร์ที่ 28 กันยายน 2563
สธ.เตรียมยกระดับ รพ.ปากช่องนานา เป็นศูนย์เชี่ยวชาญอุบัติเหตุฉุกเฉิน
กระทรวงสาธารณสุข เตรียมยกระดับโรงพยาบาลปากช่องนานา จ.นครราชสีมา เป็นศูนย์เชี่ยวชาญด้านอุบัติเหตุและฉุกเฉิน ปรับสถานะจากโรงพยาบาลทั่วไปขนาดเล็กเป็นขนาดใหญ่ เตรียมรับการขยายตัวของเมือง  งานอุบัติเหตุ โรคหลอดเลือดสมอง และโรคกล้ามเนื้อหัวใจตาย ผ่าตัดผ่าน
กระทรวงสาธารณสุข เตรียมยกระดับโรงพยาบาลปากช่องนานา จ.นครราชสีมา เป็นศูนย์เชี่ยวชาญด้านอุบัติเหตุและฉุกเฉิน ปรับสถานะจากโรงพยาบาลทั่วไปขนาดเล็กเป็นขนาดใหญ่ เตรียมรับการขยายตัวของเมือง  งานอุบัติเหตุ โรคหลอดเลือดสมอง และโรคกล้ามเนื้อหัวใจตาย ผ่าตัดผ่านกล้องแบบแผลเล็ก ลดรอคอย ลดแออัด
นายแพทย์พงศ์เกษม ไข่มุกด์ ผู้ตรวจราชการเขตสุขภาพที่ 9 กล่าวว่า กระทรวงสาธารณสุข มีนโยบายให้เขตสุขภาพพัฒนาระบบบริการ เพื่อเพิ่มการเข้าถึงบริการ อำนวยความสะดวกประชาชน ลดการรอคอย ลดความแออัดในโรงพยาบาล โดยเขตสุขภาพที่ 9 ได้มีแผนพัฒนาโรงพยาบาลปากช่องนานา จังหวัดนครราชสีมา ให้เป็นศูนย์เชี่ยวชาญทางด้านอุบัติเหตุและฉุกเฉิน เตรียมแผนรองรับทั้งเรื่องอุบัติเหตุและโรคที่อาจเกิดขึ้นจากการขยายตัวของประชากรและโรคติดต่อที่มากับประชากรต่างถิ่น เนื่องจากการเติบโตของเมืองและมีมอเตอร์เวย์ผ่านอำเภอปากช่อง โดยจะยกระดับจากโรงพยาบาลทั่วไปขนาดเล็กที่มีจำนวนเตียง 300 เตียง เป็นโรงพยาบาลทั่วไปขนาดใหญ่ เพื่อดูแลประชากรในพื้นที่กว่า 2 แสนคนและประชากรแฝงประมาณ 1 แสนคน มีเป้าหมายหลัก คือ ลดการส่งต่อ ลดการรอคอย ลดความแออัด และลดการเสียชีวิตจากโรคหลอดเลือดสมอง (Stroke) โรคกล้ามเนื้อหัวใจตาย (Stemi) และอุบัติเหตุ
ด้านนายแพทย์ณรงค์ศักดิ์ บำรุงถิ่น ผู้อำนวยการโรงพยาบาลปากช่องนานา จังหวัดนครราชสีมา กล่าวว่า โรงพยาบาลปากช่องนานา ได้เพิ่มการเข้าถึงบริการประชาชน และลดแออัดในโรงพยาบาล อาทิ พัฒนาคลินิกหมอครอบครัว (PCC) ให้เป็น Super PCC โดยร่วมมือกับห้างสรรพสินค้า Big C เปิดพื้นที่ให้ผู้ป่วยโรคไม่ติดต่อเรื้อรังและผู้ป่วยจิตเวชมารับยา โดยไม่คิดค่าเช่าสถานที่ ตั้งแต่กลางเดือนตุลาคม 2563, ขยายบริการตรวจวัดความดันโลหิตที่ร้านขายยา กระจายผู้ป่วยไปรับบริการนอกหน่วยบริการแล้วร้อยละ 60 จากที่ตั้งเป้าหมายไว้ร้อยละ 70, การจัดทำแอปพลิเคชันนัดหมายผู้ป่วยล่วงหน้า, เพิ่มจุดเจาะเลือดในคลินิกเบาหวาน และการเจาะเลือดในคลินิกหมอครอบครัว ช่วยลดเวลารอคอยเหลือไม่เกิน 100 - 120 นาที, มีแผนพัฒนาโรงพยาบาลมกุฏคีรีวันรองรับผู้ป่วยพ้นระยะวิกฤตและการดูแลผู้สูงอายุครบวงจร
นอกจากนี้ ยังจัดบริการรูปแบบใหม่ (New Normal) จากสถานการณ์โรคโควิด 19 โดยแบ่งผู้ป่วยออกเป็น 3 กลุ่ม ได้แก่ กลุ่มสีเขียว คือ ผู้ป่วยที่ดูแลตัวเองได้ พบแพทย์ปีละ 2-3 ครั้ง  กลุ่มสีเหลือง คือ ผู้ป่วยที่มีปัญหาเล็กน้อย มี อสม.ลงไปเยี่ยม หากพบปัญหาปรึกษาผ่านระบบการดูแลรักษาทางไกล (Telemedicine) ทั้งด้านการพยาบาล ยา และกายภาพบำบัด และกลุ่มสีแดง คือผู้ป่วยที่มีความจำเป็นต้องมาโรงพยาบาลจะจัดคิวให้ไม่ต้องรอนาน  ลดความเสี่ยงต่อการติดเชื้อโควิด 19 เน้นรักษาระยะห่าง จัดส่งยาให้ผู้ป่วยผ่านไปรษณีย์ และโรงพยาบาลส่งเสริมสุขภาพตำบล รวมทั้ง เตรียมการรองรับโรคหลอดเลือดสมอง โรคกล้ามเนื้อหัวใจตาย และอุบัติเหตุ และจะเปิดบริการผ่าตัดผ่านกล้องแบบแผลเล็ก (Minimally Invasive Surgery : MIS) สำหรับดูแลผู้ป่วยโรคหัวใจ โดยมีแพทย์จากโรงพยาบาลจุฬาภรณ์ร่วมตรวจรักษาคนไข้ในอนาคต
**************************  28 กันยายน 2563

ที่มา : https://www.thaigov.go.th/news/contents/details/35456