รัฐบาลไทย-ข่าวทำเนียบรัฐบาล- จุรินทร์ เดินเครื่องฟื้นท่องเที่ยว-คมนาคม จ.พังงา ลุยประชุมติดตามงานต่อเนื่อง


วันจันทร์ที่ 28 กันยายน 2563
พิมพ์
จุรินทร์ เดินเครื่องฟื้นท่องเที่ยว-คมนาคม จ.พังงา ลุยประชุมติดตามงานต่อเนื่อง
จุรินทร์ เดินเครื่องฟื้นท่องเที่ยว-คมนาคม จ.พังงา ลุยประชุมติดตามงานต่อเนื่อง
วันจันทร์ที่ 28 กันยายน 2563
เวลา 14:00-16:00 น. ที่หอประชุมภูผา ศาลากลางจังหวัดพังงา
นายจุรินทร์ ลักษณวิศิษฏ์ หัวหน้าพรรคประชาธิปัตย์ รองนายกรัฐมนตรี และรัฐมนตรีว่าการกระทรวงพาณิชย์พร้อมคณะลงพื้นที่กำกับติดตามการปฎิบัติราชการในภูมิภาคเพื่อแก้ไขปัญหาร่วมกันของหน่วยงานภาครัฐและเอกชน ในพื้นที่จังหวัดพังงา โดยวาระการประชุม ประกอบไปด้วยการติดตามผลการดำเนินงานและข้อสั่งการเร่งรัดการก่อสร้างสนามบินนานาชาติจังหวัดพังงา เรื่องระยะเวลาการปิด-เปิดเกาะต่างๆ และการพัฒนาท่าเทียบเรือเพื่อรับรองนักท่องเที่ยว งานด้านผังเมืองเรื่องการจัดพื้นที่อุตสาหกรรมต่างๆเนื่องจากมีพื้นที่สีม่วงสำหรับรองรับอุตสาหกรรมไม่เพียงพอ
นอกจากนั้นยังติดตามงานด้านคมนาคม ได้แก่ การเชื่อมโยงถนนและรางรถไฟ  การสร้างอ่างเก็บน้ำคลองลำรูใหญ่ อำเภอท้ายเหมือง ซึ่งส่งผลกระทบต่อประชาชนในพื้นที่ รวมถึงปัญหาการอนุญาตในพื้นที่อุทยานแห่งชาติ การสร้างความเชื่อมั่นในการผลิตน้ำประปาในพื้นที่จังหวัดพังงา การก่อสร้างเรือนจำแห่งใหม่ ปัญหาการกัดเซาะชายฝั่ง และการกำหนดพื้นที่และมาตรการคุ้มครองสิ่งแวดล้อมในพื้นที่จังหวัดพังงาด้วย
โดยมีนายจำเริญ ทิพญพงศ์ธาดา ผู้ว่าราชการจังหวัดพังงา นางกันตวรรณ ตันเถียร สมาชิกสภาผู้แทนราษฎรพังงา นายจุฤทธิ์ ลักษณวิศิษฏ์ รองโฆษกพรรคประชาธิปัตย์ และมีภาคเอกชน เช่น ประธานหอการค้าจังหวัด สภาอุตสากรรมจังหวัด สมาคมธุรกิจการท่องเที่ยว สภาเกษตรกร สภาประมง หัวหน้าส่วนราชการ รวมทั้งคณะผู้บริหารระดับสูงกระทรวงพาณิชย์ นำโดยนายบุณยฤทธิ์ กัลยาณมิตร ปลัดกระทรวงพาณิชย์ นางมัลลิกา บุญมีตระกูล มหาสุข ที่ปรึกษารัฐมนตรีว่าการกระทรวงพาณิชย์ นายบุณย์ธีร์ พานิชประไพ เลขานุการรัฐมนตรีว่าการกระทรวงพาณิชย์ อธิบดีกรมการค้าภายใน อธิบดีกรมทรัพย์สินทางปัญญา อธิบดีกรมเจรจาการค้าระหว่างประเทศและคณะเป็นต้น

ที่มา : https://www.thaigov.go.th/news/contents/details/35489