รัฐบาลไทย-ข่าวทำเนียบรัฐบาล-รอง นรม. พลเอก ประวิตรฯ ประธาน กนช. เห็นชอบผลักดัน  3 โครงการน้ำสำคัญ เร่งแก้ไขปัญหาน้ำแล้งน้ำท่วม


วันจันทร์ที่ 28 กันยายน 2563
พิมพ์
รอง นรม. พลเอก ประวิตรฯ ประธาน กนช. เห็นชอบผลักดัน  3 โครงการน้ำสำคัญ เร่งแก้ไขปัญหาน้ำแล้งน้ำท่วม
รอง นรม. พลเอก ประวิตรฯ ประธาน กนช. เห็นชอบผลักดัน  3 โครงการน้ำสำคัญ เร่งแก้ไขปัญหาน้ำแล้งน้ำท่วม
วันนี้ (28 กันยายน 2563) เวลา 10.00 น. พลเอกประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการทรัพยากรน้ำแห่งชาติ (กนช.) ครั้งที่ 3/2563 ณ ห้องประชุม 301 ตึกบัญชาการ 1 ทำเนียบรัฐบาล ร่วมกับหน่วยงานที่เกี่ยวข้อง สรุป ดังนี้
ที่ประชุมรับทราบผลการบูรณาการหน่วยงานในการแก้ไขปัญหาด้านน้ำ การเตรียมการรองรับฤดูฝน รวมทั้งพิจารณากรอบแผนงาน/โครงการสำคัญเพื่อแก้ไขปัญหาน้ำแล้งน้ำท่วมของหน่วยงานที่จะเสนอขอตั้งงบประมาณในปี 2565 โดยมีมติเห็นชอบในหลักการให้ดำเนินโครงการขนาดใหญ่และโครงการสำคัญ จำนวน 3 โครงการ ได้แก่ 1. โครงการอ่างเก็บน้ำคลองโพล้ 2. โครงการอ่างเก็บน้ำแม่ตาช้าง จ.เชียงราย ของกรมชลประทาน และ 3. โครงการจัดหาน้ำดิบเพื่อผลิตน้ำประปาที่โรงกรองน้ำบ้านมะขามเฒ่า จากแหล่งน้ำลำตะคองมายังโรงกรองน้ำบ้านมะขามเฒ่า จ.นครราชสีมา ของเทศบาลนครราชสีมา
นอกจากนี้ที่ประชุมได้พิจารณาข้อเสนอเชิงนโยบายเพื่อกำหนดขอบเขต บทบาท ภารกิจ หน้าที่และอำนาจของหน่วยงานด้านการบริหารทรัพยากรน้ำของประเทศ หลักเกณฑ์การมอบหมายคณะกรรมการลุ่มน้ำปฏิบัติหน้าที่คณะกรรมการลุ่มน้ำตามมาตรา 27 ของพระราชบัญญัติทรัพยากรน้ำ พ.ศ. 2561 และการแต่งตั้งคณะอนุกรรมการบริหาร พัฒนา อนุรักษ์ ฟื้นฟูแหล่งน้ำธรรมชาติและแม่น้ำลำคลอง ให้เป็นพื้นที่ชะลอและรองรับน้ำหลากในช่วงฤดูฝนและสามารถกักเก็บน้ำไว้ใช้ประโยชน์ได้ในฤดูแล้ง โดยเร่งดำเนินการใน 3 แห่งนำร่อง ได้แก่ บึงบอระเพ็ด จังหวัดนครสวรรค์ บึงสีไฟ จังหวัดพิจิตร หนองหาร จังหวัดสกลนคร และคลองแสนแสบ กรุงเทพมหานคร
ทั้งนี้ ประธานฯ ย้ำให้หน่วยงานที่เกี่ยวข้องร่วมกันบูรณาการ บริหารจัดการน้ำทั้งด้านอุปโภคบริโภค ด้านการเกษตร และด้านอุตสาหกรรม รวมทั้งเตรียมความพร้อมรับมือในช่วงฤดูแล้งที่จะถึงนี้ โดยให้ความสำคัญอย่างยิ่งกับน้ำเพื่อการอุปโภคบริโภคของประชาชน เพื่อให้ประชาชนมีน้ำกินน้ำใช้อย่างเพียงพอ
...................................................
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35478