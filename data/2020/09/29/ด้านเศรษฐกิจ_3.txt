รัฐบาลไทย-ข่าวทำเนียบรัฐบาล-พาณิชย์เกษียณ 132 คน! จุรินทร์ "เชิดชู" ทุกคนที่เสียสละ ทุ่มเท มีโอกาสรับใช้บ้านเมืองในบทบาทข้าราชการ


วันจันทร์ที่ 28 กันยายน 2563
พาณิชย์เกษียณ 132 คน! จุรินทร์ "เชิดชู" ทุกคนที่เสียสละ ทุ่มเท มีโอกาสรับใช้บ้านเมืองในบทบาทข้าราชการ
นายจุรินทร์ ลักษณวิศิษฏ์ รองนายกรัฐมนตรี และรัฐมนตรีว่าการกระทรวงพาณิชย์ นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ นายบุณยฤทธิ์ กัลยาณมิตร ปลัดกระทรวงพาณิชย์ และข้าราชการระดับสูงกระทรวงพาณิชย์
ร่วมงานวันเกษียณอายุ กระทรวงพาณิชย์ ประจำปี 2563 132 คน ณ ห้องบุรฉัตรไชยากร ชั้น 4 อาคารสํานักงานปลัดกระทรวงพาณิชย์
นายจุรินทร์ กล่าวขอบคุณข้าราชการทุกคนทั้งที่ปฎิบัติหน้าที่ในส่วนกลางและส่วนภูมิภาค ไม่ว่าจะอยู่ระดับใดก็ตามที่มีส่วนทำให้นโยบายของรัฐบาล นโยบายของกระทรวงพาณิชย์ประสบความสำเร็จอย่างดียิ่งในช่วงปีที่ผ่านมา
ที่สำคัญสำหรับเพื่อนร่วมงานทุกคนที่ต้องเกษียณอายุราชการไปในปีนี้ ผมมั่นใจว่าทุกท่านจะตั้งใจปฏิบัติภารกิจจนกระทั่งถึงวันสุดท้ายที่จะเกษียณอายุราชการ และแสดงความชื่นชมกับพวกเราทุกคน
นายจุรินทร์ กล่าวด้วยว่า วาระของตนมีจำกัด เป็นได้แค่ข้าราชการการเมืองแต่ไม่มีโอกาสเป็นข้าราชการประจำที่มีโอกาสรับใช้บ้านเมืองจนกระทั่งถึงอายุเกษียณราชการ ขอแสดงความชื่นชมทุกคนที่ได้ทุ่มเท เสียสละกำลังกาย กำลังใจ กำลังความสามารถตลอดระยะเวลาที่ผ่านมา รู้ว่าตลอดการปฏิบัติภาระหน้าที่ของพวกเรา ไม่มีใครสมหวังทุกเรื่อง ไม่มีใครเสียใจในทุกช่วงชีวิต ไม่มีใครล้มเหลวทั้งหมดและไม่มีใครสำเร็จทั้งหมด แต่ท่านอยู่ได้จนถึงวันเกษียณอายุราชการก็เพราะความเสียสละและภาคภูมิใจในความเป็นข้าราชการที่ได้มีโอกาสรับใช้บ้านเมือง ได้มีโอกาสรับใช้ราชการและได้มีโอกาสรับใช้พระบาทสมเด็จพระเจ้าอยู่หัว
"นี่คือสิ่งที่ผมเชื่อว่าทุกคนมีความภาคภูมิใจเช่นเดียวกับผม ขอแสดงความชื่นชมกับทุกท่านในช่วงระยะเวลาที่ผ่านมาที่ได้ทำหน้าที่อย่างเต็มกำลังความสามารถ ทุกท่านมีความสำคัญกับกระทรวงพาณิชย์เช่นเดียวกันและที่สำคัญสิ่งที่ทำได้ทำไม่ว่าจะในฐานะตำแหน่งใดสิ่งที่ท่านได้ทุ่มเทมาตลอดระยะเวลาได้ถูกร้อยเรียงรวบรวมมาเป็นผลงานของกระทรวงพาณิชย์ และผมมั่นใจว่าสิ่งที่ทุกท่านได้ทำมาแม้ท่านจะไม่ได้มีชื่อเสียงโด่งดังเป็นที่รู้จักของประเทศเป็นที่รู้จักของคนทุกคน แต่ผมมั่นใจสิ่งที่ท่านได้ทำนั้นได้จารึกไว้ในความทรงจำของประชาชนตลอดไปอย่างแน่นอน ขอให้มีความสุขหลังชีวิตราชการและท่านใดที่ยังมีกำลังความสามารถมีกำลังกายกำลังใจ ก็ยังสามารถรับใช้บ้านเมืองโดยวิธีใดวิธีหนึ่งได้ต่อไป"
นายวิชัย โภชนกิจ อธิบดีกรมการค้าภายใน ตัวแทนข้าราชการที่เกษียณอายุราชการ กล่าวว่า วันที่ 30 กันยายน ของทุกปีสำหรับท่านที่อายุครบ 60 ปีถือว่าเป็นวันที่ต้องอำลาจากหน่วยงาน จากเจ้านาย จากลูกน้อง จากเพื่อนร่วมงาน ที่เรารักและผูกพันกันมายาวนานในฐานะตัวแทนของข้าราชการที่จะเกษียณในกรมต่างๆของกระทรวงพาณิชย์ ขอขอบคุณท่านจุรินทร์  ลักษณะวิศิษฏ์ ที่ให้เกียรติมาร่วมงานอำลาพวกเราในวันนี้ ขอเป็นตัวแทนของข้าราชการที่เกษียณอายุทั้ง 132 คน และขอขอบคุณเพื่อนร่วมงานทุกคนที่เคยร่วมงานด้วยกันทั้งที่อยู่ในสายงานและนอกสายงาน ที่ได้ช่วยเหลือร่วมแรงร่วมใจ สามารถทำให้งานสำเร็จตามเป้าหมายของกระทรวงพาณิชย์ แม้ในปีนี้ต้องเผชิญกับอุปสรรคครั้งยิ่งใหญ่นั่นคือการระบาดของโรคโควิด-19 ทำให้หลายโครงการต้องหยุดชะงักชะลอตัวไม่เป็นไปตามเป้าหมายที่ตั้งไว้ แต่ด้วยความมุ่งมั่นการปรับตัว ปรับวิธีคิดอย่างมีสติและคอยให้กำลังใจซึ่งกันและกันทำให้เราฝ่าฟันอุปสรรคทั้งหลายไปได้ด้วยดี
" ความรู้สึกส่วนตัวเหนื่อยกับกระทรวงพาณิชย์ เราทำงานอย่างทุ่มเทและเหนื่อย ผมเคยตั้งคำถาม คำตอบที่ผมมีความสุขที่สุดและภาคภูมิใจที่สุด คือ เหนื่อยแต่มีความสุข เราทำงานแล้วเห็นชัดว่าพี่น้องประชาชนได้อะไรจากการทำงานของพวกเรา ซึ่งผมประทับใจตั้งแต่ผมเริ่มรับราชการจนถึงวันสุดท้าย
จะทำงานรับใช้ประชาชนและประเทศชาติไปจนถึงวินาทีสุดท้ายของอายุราชการ และพวกเราทั้ง 132 คนพร้อมที่จะทำประโยชน์ให้กับประเทศชาติต่อไป"

ที่มา : https://www.thaigov.go.th/news/contents/details/35463