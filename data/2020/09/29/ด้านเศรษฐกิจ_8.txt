รัฐบาลไทย-ข่าวทำเนียบรัฐบาล-ภาพรวมรัฐวิสาหกิจเบิกจ่ายงบลงทุนเป็นไปตามเป้าหมาย สคร. เตรียมความพร้อมงบลงทุนปี 2564


วันจันทร์ที่ 28 กันยายน 2563
พิมพ์
ภาพรวมรัฐวิสาหกิจเบิกจ่ายงบลงทุนเป็นไปตามเป้าหมาย สคร. เตรียมความพร้อมงบลงทุนปี 2564
สคร. ได้ติดตามการเบิกจ่ายงบลงทุนในปี 2563 ของรัฐวิสาหกิจ 44 แห่ง ที่ สคร. กำกับดูแล โดยณ สิ้นเดือนสิงหาคม 2563 มีผลการเบิกจ่ายงบลงทุนสะสมจำนวน 160,498 ล้านบาทหรือคิดเป็นร้อยละ 82 ของแผนการเบิกจ่ายสะสมและในกรณีที่ไม่รวมโครงการลงทุนขนาดใหญ่
นายประภาศ คงเอียด ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า สคร. ได้ติดตามการเบิกจ่ายงบลงทุนในปี 2563 ของรัฐวิสาหกิจ 44 แห่ง ที่ สคร. กำกับดูแล โดยณ สิ้นเดือนสิงหาคม 2563 มีผลการเบิกจ่ายงบลงทุนสะสมจำนวน 160,498 ล้านบาทหรือคิดเป็นร้อยละ 82 ของแผนการเบิกจ่ายสะสมและในกรณีที่ไม่รวมโครงการลงทุนขนาดใหญ่ที่ดำเนินการล่าช้ามาอย่างต่อเนื่องจะทำให้ในภาพรวมรัฐวิสาหกิจมีผลการเบิกจ่ายงบลงทุนสะสมคิดเป็นร้อยละ 95 ของแผนการเบิกจ่ายสะสม อย่างไรก็ตาม สคร. ยังคงติดตามดูแลโครงการลงทุนที่เบิกจ่ายล่าช้าอย่างใกล้ชิด
ผลการเบิกจ่ายสะสมของรัฐวิสาหกิจปี 2563ณ สิ้นเดือนสิงหาคม 2563
รัฐวิสาหกิจ    เบิกจ่ายจริงสะสม
(ล้านบาท)    ร้อยละเบิกจ่ายจริงสะสม/
แผนเบิกจ่ายสะสม
ปีงบประมาณ (ต.ค. 62–ก.ย. 63)
จำนวน 34 แห่ง     84,792    69%
ปีปฏิทิน (ม.ค. 63–ธ.ค. 63)
จำนวน 10แห่ง    75,706    104%
รวม 44 แห่ง    160,498    82%
นางสาวปิยวรรณ ล่ามกิจจาที่ปรึกษาด้านพัฒนารัฐวิสาหกิจกล่าวเพิ่มเติมว่า ผลการเบิกจ่ายงบลงทุนสะสมของรัฐวิสาหกิจ 44แห่งแบ่งเป็นการเบิกจ่ายของรัฐวิสาหกิจปีงบประมาณ 34 แห่ง จำนวน 84,792 ล้านบาท หรือคิดเป็นร้อยละ 69 ของแผนการเบิกจ่ายงบลงทุนสะสม11เดือน (ตั้งแต่เดือนตุลาคม2562 – สิงหาคม 2563) และการเบิกจ่ายของรัฐวิสาหกิจปีปฏิทิน 10 แห่ง จำนวน 75,706 ล้านบาท หรือคิดเป็นร้อยละ 104 ของแผนการเบิกจ่ายงบลงทุนสะสม8 เดือน (ตั้งแต่เดือนมกราคม – สิงหาคม 2563)
นอกจากนี้ในกรณีที่ไม่รวมโครงการลงทุนขนาดใหญ่ที่ติดประเด็นทางเทคนิคและดำเนินการล่าช้ามาอย่างต่อเนื่อง 3 โครงการได้แก่โครงการรถไฟความเร็วสูงไทย–จีนระยะที่1ของการรถไฟแห่งประเทศไทย โครงการพัฒนาท่าอากาศยานสุวรรณภูมิของบริษัทท่าอากาศยานไทยจำกัด (มหาชน) และโครงการทางพิเศษสายพระราม3–ดาวคะนอง–วงแหวนรอบนอกตะวันตกของการทางพิเศษแห่งประเทศไทย
จะทำให้การเบิกจ่ายงบลงทุนของรัฐวิสาหกิจปีงบประมาณคิดเป็นร้อยละ 87 ของแผนการเบิกจ่ายงบลงทุนสะสมดังนั้นจะเห็นได้ว่าการเบิกจ่ายงบลงทุนของรัฐวิสาหกิจทั้งปีงบประมาณและปีปฏิทินส่วนใหญ่ยังคงอยู่ในระดับที่ดีมากโดยมีโครงการลงทุนขนาดใหญ่ที่สามารถเบิกจ่ายได้เกินกว่าเป้าหมายเช่นโครงการปรับปรุงระบบส่งไฟฟ้าภาคใต้ตอนล่างและภาคตะวันตกของการไฟฟ้าฝ่ายผลิตแห่งประเทศไทยโครงการรถไฟฟ้าสายสีส้มช่วงศูนย์วัฒนธรรม– มีนบุรีและโครงการรถไฟฟ้าสายสีเขียวช่วงหมอชิต– สะพานใหม่– คูคตของการรถไฟฟ้าขนส่งมวลชนแห่งประเทศไทย
นายประภาศคงเอียด ผู้อำนวยการ สคร.กล่าวสรุปว่าสำหรับงบลงทุนปี 2564 ที่กำลังจะเริ่มในเดือนตุลาคมนี้ สคร. ได้เตรียมความพร้อมในการติดตามการเบิกจ่ายงบลงทุนปี 2564 อย่างใกล้ชิด โดยให้ความสำคัญกับการเร่งรัดโครงการลงทุนด้านโครงสร้างพื้นฐานขนาดใหญ่ของประเทศและจะกำกับดูแลให้การเบิกจ่ายงบลงทุนของรัฐวิสาหกิจมีความสอดคล้องกับมาตรการการบริหารเศรษฐกิจในระยะปานกลางและระยะยาวของศูนย์บริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา 2019 (ศบศ.) ต่อไป

ที่มา : https://www.thaigov.go.th/news/contents/details/35475