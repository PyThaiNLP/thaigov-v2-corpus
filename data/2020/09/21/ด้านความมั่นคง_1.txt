รัฐบาลไทย-ข่าวทำเนียบรัฐบาล-นรม.และรมว.กห. ขอบคุณทุกฝ่ายร่วมดูแลการชุมนุม ยันรัฐบาลพร้อมรับฟังและแก้ปัญหาไปด้วยกัน


วันอาทิตย์ที่ 20 กันยายน 2563
นรม.และรมว.กห. ขอบคุณทุกฝ่ายร่วมดูแลการชุมนุม ยันรัฐบาลพร้อมรับฟังและแก้ปัญหาไปด้วยกัน
พล.ท.คงชีพ ตันตระวาณิชย์ โฆษก กห. เปิดเผยว่า พล.อ.ประยุทธ์ จันทร์โอชา นรม.และรมว.กห.ได้กล่าวชื่นชมและแสดงความขอบคุณเจ้าหน้าที่ทุกฝ่าย โดยเฉพาะเจ้าหน้าที่ตำรวจ ที่ร่วมดูแลการชุมนุมให้เป็นไปด้วยความเรียบร้อยและปลอดภัยร่วมกันในภาพรวม
พร้อมทั้งขอขอบคุณกลุ่มผู้ชุมนุมและประชาชนทุกคน ที่ต่างเรียนรู้บทเรียนและประสบการณ์การชุมนุมในอดีตที่ผ่านมาร่วมกันด้วยความเข้าใจ โดยไม่มีปัญหาการกระทบกระทั่งและใช้ความรุนแรงต่อกัน
พร้อมยืนยันว่า รัฐบาลรับทราบและพร้อมรับฟังความคิดเห็นจากทุกพื้นที่การแสดงออกของทุกฝ่าย และมีความจริงใจที่จะร่วมผลักดันการแก้ปัญหาร่วมกันอย่างสร้างสรรค์ ผ่านกลไกตามวิถีประชาธิปไตยที่เราต่างยึดมั่น โดยเฉพาะปัญหาที่มีความละเอียดอ่อนในสภาพแวดล้อมของประเทศปัจจุบัน ที่เราต่างมีความกังวลกับปัญหาเร่งด่วนร่วมกัน ทั้งจากปัญหาโรคระบาด เศรษฐกิจ และภัยจากธรรมชาติ ซึ่งเราจำเป็นต้องเป็นหนึ่งเดียวกัน รวมใจไทยขับเคลื่อนแก้ปัญหาไปด้วยกัน

ที่มา : https://www.thaigov.go.th/news/contents/details/35242