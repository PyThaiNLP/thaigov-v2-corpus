รัฐบาลไทย-ข่าวทำเนียบรัฐบาล-รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 20 กันยายน 2563


วันอาทิตย์ที่ 20 กันยายน 2563
รายงานข่าวกรณีโรคติดเชื้อไวรัสโคโรนา 2019 (COVID-19) ประจำวันที่ 20 กันยายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 6 ราย เป็นผู้ที่เดินทางกลับจากต่างประเทศ (ซาอุดิอาระเบีย 2 ราย, คูเวต 1 ราย, โมร็อกโก 3 ราย) คัดกรองที่ด่านฯ สุวรรณภูมิเข้าเกณฑ์เฝ้าระวังโรค และเข้ากักตัวในสถานที่รัฐจัดใ
รายงานข่าวกรณีโรคติดเชื้อไวรัสโคโรนา 2019 (COVID-19)
ประจำวันที่ 20 กันยายน 2563
สถานการณ์ผู้ติดเชื้อไวรัสโคโรนา 2019 ในประเทศไทยวันนี้ มีผู้ติดเชื้อรายใหม่ 6 ราย เป็นผู้ที่เดินทางกลับจากต่างประเทศ (ซาอุดิอาระเบีย 2 ราย, คูเวต 1 ราย, โมร็อกโก 3 ราย) คัดกรองที่ด่านฯ สุวรรณภูมิเข้าเกณฑ์เฝ้าระวังโรค และเข้ากักตัวในสถานที่รัฐจัดให้ มีผู้ป่วยกลับบ้านได้ 2 ราย ทำให้มีผู้ป่วยกลับบ้านสะสม 3,340 ราย หรือคิดเป็นร้อยละ 95.27 ของผู้ป่วยทั้งหมด มีผู้ป่วยที่ยังรักษาอยู่ในโรงพยาบาล 107 ราย หรือร้อยละ 3.05ของผู้ป่วยทั้งหมด ไม่มีผู้เสียชีวิตเพิ่ม รวมผู้เสียชีวิตสะสม 59 ราย ผู้ป่วยสะสมทั้งสิ้น 3,506 ราย
สำหรับผู้ติดเชื้อรายใหม่วันนี้ เป็นผู้ที่เดินทางมาจาก
ซาอุดิอาระเบีย 2 ราย เป็นชาย อายุ 8 ปี อาชีพนักเรียน และหญิง อายุ 35 ปี อาชีพแม่บ้าน ทั้ง 2 ราย มีสัญชาติไทย เดินทางถึงประเทศไทยวันที่ 5 กันยายน 2563 เข้ากักตัวในสถานที่รัฐจัดให้ในกรุงเทพมหานคร พบเชื้อจากการตรวจในครั้งที่ 2 วันที่ 17 กันยายน 2563 (วันที่ 12 ของการกักตัว )ไม่มีอาการ ทั้ง 2 ราย เข้ารับการรักษาในโรงพยาบาลที่กรุงเทพมหานคร ก่อนหน้านี้พบผู้ติดเชื้อจากเที่ยวบินเดียวกัน 4 ราย ทุกรายได้เข้าสู่ระบบกักกันและส่งต่อรักษาที่โรงพยาบาล
คูเวต 1 ราย  เป็นชาย สัญชาติไทย อายุ 38 ปี อาชีพรับจ้าง (เดินทางจากคูเวตต่อเครื่องที่กาตาร์ โดยก่อนหน้านี้มีผู้ติดเชื้อจากเที่ยวบินเดียวกันจากกาตาร์ 2 ราย ทุกรายได้เข้าสู่ระบบกักกันและส่งต่อรักษาที่โรงพยาบาล) ถึงประเทศไทยวันที่ 13 กันยายน 2563 เข้ากักตัวในสถานที่รัฐจัดให้ที่จังหวัดชลบุรี พบเชื้อจากการตรวจครั้งแรก วันที่ 18 กันยายน 2563 (วันที่ 5 ของการกักตัว) ไม่มีอาการ เข้ารับการรักษาในโรงพยาบาลที่จังหวัดชลบุรี
โมร็อกโก 3 ราย เป็นหญิง อายุ 21 ปี 2 ราย และ 22 ปี 1 ราย ทุกรายมีสัญชาติไทย อาชีพนักศึกษาเดินทางถึงประเทศไทยวันที่ 18 กันยายน 2563 คัดกรองที่ด่านฯ สุวรรณภูมิ เข้าเกณฑ์เฝ้าระวังโรค (PUI) จึงตรวจหาเชื้อผลพบเชื้อ ทั้ง 3 ราย เข้ารับการรักษาในโรงพยาบาลที่จังหวัดสมุทรปราการ (ทั้ง 3 รายเริ่มป่วยประมาณวันที่ 11 กันยายน 2563 โดย 2 รายอายุ 21 ปี มีอาการไข้ ปวดศีรษะ และไอ ส่วนรายอายุ 22 ปี มีอาการ ไข้ ปวดศีรษะ ไอ และการรับรส กลิ่นลดลง)
นายแพทย์โสภณ เอี่ยมศิริถาวร ผู้อำนวยการกองโรคติดต่อทั่วไป กรมควบคุมโรค กล่าวว่า กระทรวงสาธารณสุขห่วงใยสุขภาพของผู้เข้าร่วมการชุมนุมทางการเมือง เนื่องจากพักผ่อนน้อยบางรายไม่ได้นอน ร่วมกับสภาพอากาศที่ชื้น มีฝน ทำให้มีโอกาสป่วยเป็นไข้หวัด หรือโรคระบบทางเดินหายใจได้ รวมทั้งสถานการณ์โควิด 19 ในประเทศไทยยังถือว่ามีความเสี่ยงอาจมีผู้ที่ติดเชื้อแต่ไม่แสดงอาการปะปนอยู่ในสังคม ที่สำคัญกลุ่มชุมนุมมีการรวมตัวของคนจำนวนมาก อาจเกิดการแพร่กระจายของเชื้อโควิด 19 หรือไข้หวัดได้ง่าย ซึ่งทั้ง 2 โรคนี้อาการป่วยจะใกล้เคียงกันมาก ขอความร่วมมือทุกคนหลังกลับจากการเข้าร่วมชุมนุมให้เฝ้าระวังสังเกตอาการตนเองจนครบ 14 วัน วัดไข้ ใส่หน้ากาก แยกสำรับอาหารและของใช้ส่วนตัว ป้องกันการแพร่เชื้อให้คนในครอบครัว หลีกเลี่ยงการใกล้ชิดผู้สูงอายุ และผู้ที่มีโรคประจำตัว เช่น เบาหวาน ความดันโลหิตสูง เนื่องจากกลุ่มนี้หากป่วยจะมีอาการรุนแรง และอาจเสียชีวิตได้ หากมีอาการ ไข้ ไอเจ็บคอ น้ำมูก การรับรส กลิ่นลดลง ให้ไปรับการตรวจวินิจฉัยที่โรงพยาบาลใกล้บ้านทันที
**************************************  20 กันยายน 2563

ที่มา : https://www.thaigov.go.th/news/contents/details/35239