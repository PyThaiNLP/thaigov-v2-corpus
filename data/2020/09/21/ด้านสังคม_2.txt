รัฐบาลไทย-ข่าวทำเนียบรัฐบาล-สถานบริการสาธารณสุขที่ได้รับผลกระทบจาก “พายุโนอึล” เปิดให้บริการได้ตามปกติ


วันอาทิตย์ที่ 20 กันยายน 2563
สถานบริการสาธารณสุขที่ได้รับผลกระทบจาก “พายุโนอึล” เปิดให้บริการได้ตามปกติ
กระทรวงสาธารณสุข ให้สถานพยาบาลทุกแห่งดูแลประชาชนที่ได้รับผลกระทบจากน้ำท่วม น้ำป่าไหลหลาก  แนะนำป้องกันโรคที่มากับน้ำท่วม และหลังน้ำลด ส่วนสถานพยาบาลที่ได้รับผลกระทบ สามารถเปิดบริการได้ปกติ
กระทรวงสาธารณสุข ให้สถานพยาบาลทุกแห่งดูแลประชาชนที่ได้รับผลกระทบจากน้ำท่วม น้ำป่าไหลหลาก  แนะนำป้องกันโรคที่มากับน้ำท่วม และหลังน้ำลด ส่วนสถานพยาบาลที่ได้รับผลกระทบ สามารถเปิดบริการได้ปกติ
วันนี้ (20 กันยายน 2563) นายแพทย์สุขุม กาญจนพิมาย ปลัดกระทรวงสาธารณสุข ให้สัมภาษณ์ว่า จากผลกระทบพายุโซนร้อน “โนอึล” ส่งผลให้หลายพื้นที่น้ำท่วมฉับพลัน น้ำป่าไหลหลาก กระทรวงสาธารณสุขพร้อมสนับสนุนงบประมาณ ยาและเวชภัณฑ์ ล่าสุดได้สั่งการให้กองสาธารณสุขฉุกเฉิน จัดส่งชุดยาปฐมพยาบาลเบื้องต้น จำนวนกว่า 20,000 ชุด ให้กับผู้ประสบภัยใน 11 จังหวัด ได้แก่ อุบลราชธานี สงขลา นครพนม ตาก ปราจีนบุรี นครปฐม มุกดาหาร นราธิวาส ฉะเชิงเทรา ร้อยเอ็ด และบึงกาฬ และกำชับส่งเจ้าหน้าที่สาธารณสุข ออกเยี่ยมบ้านดูแลผู้ที่ได้รับผลกระทบ โดยเฉพาะผู้ป่วยโรคเรื้อรัง เด็กเล็ก หญิงตั้งครรภ์ และให้คำแนะนำประชาชนป้องกันโรคที่มากับน้ำท่วมและหลังน้ำลด อาทิ  โรคไข้หวัด ไข้หวัดใหญ่ อุจจาระร่วง โรคฉี่หนู ไข้เลือดออก
สำหรับสถานบริการสาธารณสุข ได้รับรายงานว่ามีโรงพยาบาล 5 แห่ง โรงพยาบาลส่งเสริมสุขภาพตำบล 11 แห่ง และสำนักงานสาธารณสุขอำเภอ 2 แห่ง ได้รับผลกระทบ เช่น น้ำท่วมชั้นล่างอาคาร น้ำท่วมขังพื้นที่โดยรอบ ต้นไม้ล้มทับรั้ว บ้านพัก อาคาร สิ่งของเสียหาย ขณะนี้ สถานการณ์เข้าสู่ภาวะปกติสามารถเปิดให้บริการได้
“ขอให้ประชาชนดูแลสุขภาพ รักษาร่างกายให้อบอุ่น หากป่วยเป็นไข้หวัด มีอาการไข้ ไอ เจ็บคอ มีน้ำมูก ควรใส่หน้ากากอนามัย เพื่อป้องกันการแพร่เชื้อให้คนในครอบครัวและบุคคลอื่น ๆ และรีบไปพบแพทย์ที่สถานพยาบาลใกล้บ้าน” นายแพทย์สุขุมกล่าว
**************************************  20 กันยายน 2563

ที่มา : https://www.thaigov.go.th/news/contents/details/35241