รัฐบาลไทย-ข่าวทำเนียบรัฐบาล-รมช.ธรรมนัส เดินหน้ามอบหนังสือ ส.ป.ก.


วันอาทิตย์ที่ 27 กันยายน 2563
รมช.ธรรมนัส เดินหน้ามอบหนังสือ ส.ป.ก.
รมช.ธรรมนัส เดินหน้ามอบหนังสือ ส.ป.ก. เพื่อให้เกษตรกรมีที่ดินทำกิน ได้รับโอกาสและความเสมอภาคทางสังคม
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลัง ลงพื้นที่ตรวจราชการพร้อมเป็นประธานพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01) และมอบฝายชะลอน้ำชั่วคราว บ่อจิ๋วและบัตรดินดิน แก่เกษตรกร ณ เทศบาลตำบลงิม อำเภอปง จังหวัดพะเยา  ว่า กระทรวงเกษตรและสหกรณ์ โดย สำนักงานการปฏิรูปที่ดินเพื่อเกษตรกรรม มีนโยบายช่วยเหลือพี่น้องเกษตรกรให้ได้รับโอกาสและความเสมอภาคทางสังคม ได้มีที่ทำกินอย่างถูกต้องตามกฎหมายในการประกอบอาชีพเกษตรกรรม ยังสามารถเข้าถึงแหล่งเงินทุนในการประกอบอาชีพ พร้อมปัจจัยการผลิต การส่งเสริมและพัฒนาอาชีพของเกษตรกรจากหน่วยงานภาครัฐต่าง ๆ
"ในวันนี้ได้มามอบหนังสืออนุญาตให้เข้าทำประโยชน์ในที่ดิน (ส.ป.ก.4-01) ให้แก่เกษตรจำนวน 135 ราย 160 แปลงเนื้อที่ 745-0-22 ไร่ อีกทั้งยังได้มอบฝายชะลอน้ำชั่วคราว จำนวน 10 แห่ง ซึ่งในการมอบหนังสืออนุญาตให้เข้าทำประโยชน์ในเขตปฏิรูปที่ดิน เกษตรกรจะได้รับโอกาสและความเสมอภาคทางสังคมมีที่ดินในการประกอบอาชีพเกษตรกรรม อีกทั้งการที่สำนักงานการปฏิรูปที่ดินเพื่อเกษตรกรรม นำหนังสืออนุญาต ส.ป.ก. 4 - 01 มามอบให้เกษตรกร เป็นการช่วยเหลือเกษตรกรในเขตปฏิรูปที่ดิน ที่อยู่ห่างไกลจากการบริการของสำนักงานการปฏิรูปที่ดินจังหวัด เพื่อช่วยลดค่าใช้จ่ายและประหยัดเวลาในการเดินทางมาติดต่อราชการอีกด้วย” ร้อยเอก ธรรมนัส กล่าว
นายวุฒิพงศ์ เนียมหอม รองเลขาธิการ สำนักงานการปฏิรูปที่ดินเพื่อเกษตรกรรม กล่าวเพิ่มเติมว่า สำนักงานการปฏิรูปที่ดินจังหวัดพะเยา (ส.ป.ก.พะเยา) มีพื้นที่ดำเนินการในเขตปฏิรูปที่ดิน ประมาณ 459,254ไร่ จัดที่ดินให้เกษตรกรไปแล้ว จำนวน 42,099 ราย 60,013 แปลง 322,988 ไร่ โดยในวันนี้มีเกษตรกรที่ได้รับคัดเลือกให้เข้าทำประโยชน์ในเขตปฏิรูปที่ดิน อยู่ในพื้นที่อำเภอปง จังหวัดพะเยา รวมทั้งสิ้น 135 ราย 160 แปลง เนื้อที่ 745-0-22 ไร่แบ่งเป็นที่อยู่อาศัย จำนวน 12 ราย 12 แปลง เนื้อที่ 4-1-03 ไร่ และที่ดินแปลงเกษตรกรรม จำนวน 123 ราย 148 แปลงเนื้อที่ 740-3-19 ไร่
ต่อมา ได้เดินทางไปยังแปลงเกษตรของนางศรีนวล นามเมือง และนายบุญโฮม นามเมือง หมู่ที่ 12 บ้านใหม่น้ำเงินตำบลงิม อำเภอปง จังหวัดพะเยา ซึ่งเป็นศูนย์เรียนรู้การเพิ่มประสิทธิภาพการผลิตสินค้าเกษตรในเขตปฏิรูปที่ดิน เดิมมีการทำนาข้าว เพื่อบริโภคภายในครัวเรือน การเพาะเห็ด และปลูกยางพารา ภายหลังได้เข้าร่วมอบรมโครงการพัฒนาระบบกสิกรรมด้วยศาสตร์พระราชา ที่ชุมชนต้นน้ำน่าน ตำบลศรีภูมิ อำเภอท่าวังผา จังหวัดน่าน กับสำนักงานการปฏิรูปที่ดินจังหวัดพะเยา จึงมีความสนใจและได้เริ่มจากพื้นที่เล็ก ๆ ข้างหลังแปลงนาขุดคลองไส้ไก่และหลุมขนมครก เพื่อกักเก็บน้ำไว้ในดินแล้วปลูกผักสวนครัวเอาไว้บริโภคในครัวเรือน ต่อมาได้ปรับเปลี่ยนพื้นที่เป็นลักษณะขุดคลองล้อมรอบพื้นที่และเชื่อมต่อสระน้ำใหญ่ภายในแปลงและเลี้ยงปลากับกบในกระชัง ปลูกพืชผักสวนครัว เลี้ยงปลาในนาข้าว

ที่มา : https://www.thaigov.go.th/news/contents/details/35450