รัฐบาลไทย-ข่าวทำเนียบรัฐบาล-นายกรัฐมนตรีกวดขันจัดการจริงจังเว็บไซต์พนันออนไลน์


วันอาทิตย์ที่ 27 กันยายน 2563
พิมพ์
นายกรัฐมนตรีกวดขันจัดการจริงจังเว็บไซต์พนันออนไลน์
นายกรัฐมนตรีกวดขันจัดการจริงจังเว็บไซต์พนันออนไลน์
วันนี้ (27ก.ย.63) นายอนุชา บูรพชัยศรี โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา  นายกรัฐมนตรีและรัฐมนตรีว่าการกระทรวงกลาโหมเป็นห่วงเรื่องการเข้าถึงเว็บไซต์พนันออนไลน์ในปัจจุบันว่า สามารถเข้าถึงได้โดยง่ายและจากหลากหลายช่องทาง เป็นปัญหาอย่างยิ่งต่อสังคมไทย โดยเฉพาะอย่างยิ่งการกำกับดูแลการโฆษณาการพนัน และกิจกรรมที่เกี่ยวข้องกับการพนันที่มีเป้าหมายหลักไปที่กลุ่มเด็กและเยาวชนจะต้องดำเนินการอย่างเด็ดขาด เพื่อป้องกันการเข้าถึงการเล่นพนันบนอินเทอร์เน็ต
อย่างไรก็ตาม ทราบว่าเมื่อวันที่ 23 ก.ย.2563 ทางกระทรวงดิจิทัลเพื่อเศรษฐกิจและสังคม (ดีอีเอส)  ร่วมกับ คณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) และสำนักงานตำรวจแห่งชาติ ได้ติดตามขอความร่วมมือกับผู้ให้บริการอินเทอร์เน็ต (ไอเอสพี) และผู้ให้บริการมือถือ (โอเปอร์เรเตอร์) ทุกราย ให้เร่งระงับการเข้าถึงเว็บไซต์การพนันออนไลน์ ภายหลังได้ส่งคำสั่งศาลไปแล้ว 982คำสั่ง และเพิ่มเติมอีก 220เว็บไซต์ รวมเป็น 1,202 เว็บไซต์ ที่เข้าข่ายผิด พ.ร.บ.คอมพิวเตอร์ และ พ.ร.บ.การพนัน ซึ่งหากเลยกำหนดระยะเวลา 15วัน ทางเจ้าหน้าที่ตำรวจ จะดำเนินการเอาผิดกับผู้ให้บริการอินเทอร์เน็ต(ไอเอสพี) และโอเปอร์เรเตอร์นั้น ตามพ.ร.บ.คอมพิวเตอร์ มาตรา 27 ทันที
ทั้งนี้ มีผลการวิจัยพบว่า คนเล่นออนไลน์มีแนวโน้มติดการพนันง่ายและเสี่ยงสูญเสียเงินมากกว่าการพนันออฟไลน์ เพราะความยับยั้งชั่งใจต่ำ ยิ่งคนที่ใช้มือถือเล่นพนันออนไลน์ยิ่งมีโอกาสเสียพนันมากขึ้น ดังนั้นจึงขอให้ทุกภาคส่วนที่เกี่ยวข้อง ทั้งภาครัฐและเอกชนร่วมมือกันจัดการเว็บไซต์พนันออนไลน์อย่างเข้มงวดและจริงจังต่อไป
____________
สำนักโฆษก

ที่มา : https://www.thaigov.go.th/news/contents/details/35447