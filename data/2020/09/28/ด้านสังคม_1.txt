รัฐบาลไทย-ข่าวทำเนียบรัฐบาล-“อนุทิน” ห่วงใยผู้ได้รับบาดเจ็บจากอุบัติเหตุรถทัวร์ชนรถบรรทุก 18 ล้อ ที่ จ.นครราชสีมา กำชับให้โรงพยาบาลดูแลเต็มที่


วันอาทิตย์ที่ 27 กันยายน 2563
“อนุทิน” ห่วงใยผู้ได้รับบาดเจ็บจากอุบัติเหตุรถทัวร์ชนรถบรรทุก 18 ล้อ ที่ จ.นครราชสีมา กำชับให้โรงพยาบาลดูแลเต็มที่
รองนายกรัฐมนตรีและรัฐมนตรีว่าการกระทรวงสาธารณสุข ห่วงใยผู้ได้รับบาดเจ็บจากอุบัติเหตุรถนำเที่ยวชนรถบรรทุก 18 ล้อ ที่ จ.นครราชสีมา เมื่อคืนก่อนรุ่งเช้าวันเสาร์ที่ 26 กันยายน 2563 ที่ผ่านมา
ได้กำชับทีมแพทย์และสาธารณสุข และโรงพยาบาลที่เกี่ยวข้อง ให้การดูแลรักษาอย่างเต็มที่
นายแพทย์พงศ์เกษม ไข่มุกด์ ผู้ตรวจราชการกระทรวงสาธารณสุข เขตสุขภาพที่ 9 ให้สัมภาษณ์ว่า นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข มีความห่วงใยผู้ที่ได้รับผู้บาดเจ็บและเสียชีวิต กรณีอุบัติเหตุรถทัวร์นำเที่ยวจาก จ.ร้อยเอ็ด ชนรถบรรทุกมันสำปะหลัง 18 ล้อ ที่ จ.นครราชสีมา ได้สั่งการให้นายแพทย์สาธารณสุขจังหวัดนครราชสีมา ผู้อำนวยการและทีมแพทย์โรงพยาบาลที่เกี่ยวข้องให้การดูแลรักษาผู้บาดเจ็บอย่างเต็มที่ โดยเฉพาะกลุ่มที่มีอาการทางสมองและหลอดเลือด ทั้งนี้มีผู้ได้รับบาดเจ็บทั้งหมดจำนวน 49 ราย แบ่งเป็นผู้ที่มีอาการหนัก 3 ราย อาการกึ่งหนัก 5 ราย บาดเจ็บปานกลาง 20 ราย โดยรักษาตัวที่โรงพยาบาลรัฐและเอกชน ได้แก่ โรงพยาบาลมหาราชนครราชสีมา โรงพยาบาลเทพรัตน์นครราชสีมา โรงพยาบาลมหาวิทยาลัยเทคโนโลยีสุรนารี  โรงพยาบาลค่ายสุรนารีและโรงพยาบาลกรุงเทพราชสีมา สำหรับผู้ที่ได้รับบาดเจ็บเล็กน้อยได้ทำการรักษาและส่งกลับบ้านแล้ว จำนวน 21 ราย อย่างไรก็ตาม มีผู้เสียชีวิต ณ ที่เกิดเหตุ จำนวน 7 ราย
ทั้งนี้ อุบัติเหตุที่เกิดขึ้นเป็นการเดินทางท่องเที่ยว ของประชาชนคนไทยเองเพื่อช่วยกระตุ้นเศรษฐกิจไทย กระทรวงสาธารณสุขได้กำชับให้ทีมแพทย์ ให้การดูแลผู้บาดเจ็บทั้งหมดอย่างเต็มที่ อนึ่งโครงการเที่ยวปันสุข “กำลังใจ” ของอาสาสมัครสาธารณสุขประจำหมู่บ้าน (อสม.)และโรงพยาบาลส่งเสริมสุขภาพตำบล (รพ.สต.) น้ำใส ได้ดำเนินการไปแล้วและกลับมาโดยสวัสดิภาพตั้งแต่วันที่ 13 ถึง 15 กันยายนที่ผ่านมา
************************** 27 กันยายน 2563

ที่มา : https://www.thaigov.go.th/news/contents/details/35443