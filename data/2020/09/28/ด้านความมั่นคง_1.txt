รัฐบาลไทย-ข่าวทำเนียบรัฐบาล-กสร. รับรางวัลองค์กรต้นแบบด้านสิทธิมนุษยชน ดีเด่น ปี2563


วันอาทิตย์ที่ 27 กันยายน 2563
พิมพ์
กสร. รับรางวัลองค์กรต้นแบบด้านสิทธิมนุษยชน ดีเด่น ปี2563
กรมสวัสดิการและคุ้มครองแรงงาน รับรางวัลองค์กรต้นแบบด้านสิทธิมนุษยชน ประจำปี 2563 ประเภทองค์รภาครัฐส่วนกลาง ระดับดีเด่น จากกรมคุ้มครองสิทธิและเสรีภาพ เมื่อวันที่ 25 กันยายน 2563 ณ โรงแรม มิราเคิล แกรนด์ คอนเวนชั่น กทม.
นายอภิญญา สุจริตตานันท์ อธิบดีกรมสวัสดิการและคุ้มครองแรงงาน (กสร.) เปิดเผยว่า กรมสวัสดิการและคุ้มครองแรงงาน ได้รับคัดเลือกจากคณะกรรรมการขับเคลื่อนงานสิทธิมนุษยชนของประเทศไทยให้เป็นองค์กรต้นแบบด้านสิทธิมนุษยชน ประจำปี 2563 ระดับดีเด่น ซึ่งรางวัลดังกล่าวจัดขึ้นโดยกรมคุ้มครองสิทธิและเสรีภาพที่ได้จัดทำโครงการองค์กรต้นแบบด้านสิทธิมนุษยชน ประจำปี 2563 มีวัตถุประสงค์เพื่อกระตุ้นให้องค์กรภาคส่วนต่าง ๆ ตระหนักถึงความสำคัญในประเด็นสิทธิมนุษยชน เคารพในหลักการสิทธิมนุษยชนโดยได้ดำเนินการคัดเลือกองค์กรภาครัฐ รัฐวิสาหกิจ ธุรกิจ และองค์กรไม่แสวงหากำไรเพื่อเป็นองค์กรต้นแบบด้านสิทธิมนุษยชนที่สามารถถ่ายทอดการเป็นแบบอย่างที่ดีด้านสิทธิมนุษยชนและขยายผลต่อยอดไปยังองค์กรอื่น ๆ โดยได้เข้ารับรางวัลจากนายสมศักดิ์ เทพสุทิน รัฐมนตรีว่าการกระทรวงยุติธรรม และได้ร่วมอภิปรายในหัวข้อการนำเสนอองค์กรต้นแบบที่ดี (Best Practice) ด้านสิทธิมนุษยชน เมื่อวันที่ 25 กันยายน 2563 ที่ผ่านมา ณ โรงแรมมิราเคิล แกรนด์ คอนเวนชั่น กรุงเทพมหานคร
อธิบดี กสร. กล่าวต่อไปว่า รางวัลดังกล่าวเป็นรางวัลที่ทรงคุณค่ายิ่ง เนื่องจากเป็นสิ่งที่แสดงให้เห็นว่า กรมสวัสดิการและคุ้มครองแรงงานให้ความสำคัญกับหลักสิทธิมนุษยชน โดยถือเป็นหัวใจสำคัญในการปฏิบัติงานภายใต้ค่านิยม FAIR ที่ปลูกฝังให้บุคลากรกรมปฏิบัติงาน และให้บริการด้วยความเป็นธรรม เสมอภาค เท่าเทียม กล้ายืนหยัดทำในสิ่งที่ถูกต้องเพื่อให้ผู้รับบริการทุกกลุ่มได้รับการปกป้องคุ้มครองสิทธิจากการจ้างงาน และมีความเชื่อมั่นว่างานที่มีคุณค่าจะยกระดับคุณภาพชีวิตในการทำงานให้ดีขึ้น และส่งเสริมให้มีการพัฒนาแรงงานที่ยั่งยืน

ที่มา : https://www.thaigov.go.th/news/contents/details/35442