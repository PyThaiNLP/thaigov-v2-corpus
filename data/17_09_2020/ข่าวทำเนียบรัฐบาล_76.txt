รัฐบาลไทย-ข่าวทำเนียบรัฐบาล-นายกรัฐมนตรีย้ำรัฐบาลขับเคลื่อนเศรษฐกิจไทยต่อเนื่อง เน้นดูแลผู้มีรายได้น้อยผ่านบัตรสวัสดิการแห่งรัฐและมาตรการเฉพาะกลุ่ม 


วันพุธที่ 16 กันยายน 2563
พิมพ์
นายกรัฐมนตรีย้ำรัฐบาลขับเคลื่อนเศรษฐกิจไทยต่อเนื่อง เน้นดูแลผู้มีรายได้น้อยผ่านบัตรสวัสดิการแห่งรัฐและมาตรการเฉพาะกลุ่ม
นายกรัฐมนตรีย้ำรัฐบาลขับเคลื่อนเศรษฐกิจไทยต่อเนื่อง เน้นดูแลผู้มีรายได้น้อยผ่านบัตรสวัสดิการแห่งรัฐและมาตรการเฉพาะกลุ่ม
วันนี้ (16 กันยายน 2563) เวลา 13.30 น. ณ ตึกภักดีบดินทร์ ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์ภายหลังการประชุมศูนย์บริหารสถานการณ์เศรษฐกิจจากผลกระทบจากการระบาดของโรคติดเชื้อไวรัสโคโรนา 2019 (โควิด-19) ยืนยันเศรษฐกิจไทยมีการขับเคลื่อนอย่างต่อเนื่องทั้งการค้าและการลงพื้นที่ในพื้นที่ EEC รวมทั้งมาตรการและแนวทางการดำเนินการที่เหมาะสม ตามช่วงระยะเวลาและสถานการณ์ที่เพราะ ณ วันนี้ ยังไม่สามารถประเมินว่า สถานการณ์โควิดจะจบลงเมื่อไหร่
นายกรัฐมนตรีเปิดเผยว่า วันนี้เป็นการประชุม ศบศ. ครั้งที่ 3 ในที่ประชุมได้มีการเสนอขออนุมัติหลักการโครงการต่างๆ เพื่อดูแลเศรษฐกิจฐานราก  ผู้ประกอบการ โครงสร้างพื้นฐานรวมทั้งการส่งเสริมการลงทุนภาครัฐและภาคเอกชน เพื่อขับเคลื่อนให้เศรษฐกิจต่อเนื่องและกลับมาฟื้นตัวดีขึ้นขณะเดียวกัน หลายประเทศก็ให้ความสำคัญขอเข้ามาติดตามแผนการลงทุนด้วย ซึ่งรัฐบาลมีแผนการลงทุนมาตลอดอย่างต่อเนื่อง รวมทั้งด้านการท่องเที่ยวและการออกวีซ่าพิเศษ ด้วย
นายกรัฐมนตรียืนยันว่า แม้ในสถานการณ์โควิด ยังมีการเดินหน้าลงทุนโครงสร้างพื้นฐานทั้งทางบก ทางเรือ ทางอากาศ สนามบิน การลงทุนดิจิตอล การลงทุน PPP รวมถึงการลงทุนในพื้นที่ EEC  ซึ่งเจรจาผ่านระบบทางไกลมา และมีความก้าวหน้าตามลำดับ ก็ นอกจากนี้ รัฐบาลยังให้ความสำคัญในการดูแลผู้มีรายได้น้อย โดยดำเนินการ 2 ส่วนคือ 1) บัตรสวัสดิการแห่งรัฐ 2) มาตรการเฉพาะกลุ่ม วันนี้มีรวมทั้งข้อเสนอหลายอย่างจากคณะอนุกรรมการซึ่งมาจากภาคธุรกิจ ซึ่งเข้ามาช่วยคิดโครงการและงานที่จะดูแลผู้มีรายได้น้อย และเป็นการลงทุนระยะยาว เพื่อนำรายได้กลับเข้ามาในประเทศ  เพิ่มรายได้เงินงบประมาณของภาครัฐให้สอดคล้องกับสถานการณ์ปัจจุบัน ที่เรียกว่า โลกยุค  New Normal รัฐบาลคิดให้ทันกับสถานการณ์ นายกรัฐมนตรียังเผยถึงการพูดคุยกับกลุ่มนักเศรษฐศาสตร์จากสถาบันชั้นนำในวันนี้ ยังมีแนวคิดสอดคล้องกับแนวทางที่รัฐบาลดำเนินการอยู่อีกด้วย
**********************
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/35143