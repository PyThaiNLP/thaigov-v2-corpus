รัฐบาลไทย-ข่าวทำเนียบรัฐบาล-อนุทิน ชื่นชม ระนอง จังหวัดเดียวภาคใต้ที่ไม่พบโควิด 19


วันอาทิตย์ที่ 6 กันยายน 2563
อนุทิน ชื่นชม ระนอง จังหวัดเดียวภาคใต้ที่ไม่พบโควิด 19
รองนายกรัฐมนตรีและรัฐมนตรีว่าการกระทรวงสาธารณสุข ชื่นชมจังหวัดระนอง เป็นจังหวัดเดียวในภาคใต้ที่ไม่พบโควิด 19 มี อสม. เป็นพลังสำคัญร่วมหน่วยงานในพื้นที่เข้มผู้เดินทางเข้า-ออกจังหวัด และพื้นที่ชายแดน
วันนี้ (6 กันยายน 2563) ที่อาคารเฉลิมพระเกียรติ 80 พรรษา องค์การบริหารส่วนจังหวัดระนอง นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์เกียรติภูมิ วงศ์รจิต อธิบดีกรมสุขภาพจิต นายแพทย์ยงยศ ธรรมวุฒิ รองปลัดกระทรวงสาธารณสุข นายแพทย์พิทักษ์พล บุณยมาลิก ผู้ตรวจราชการกระทรวงสาธารณสุข เขตสุขภาพที่ 11 และผู้บริหารกระทรวงสาธารณสุข ลงพื้นที่เยี่ยมอาสาสมัครสาธารณสุขประจำหมู่บ้าน (อสม.) จังหวัดระนอง โดยนายอนุทิน ให้สัมภาษณ์ว่า ขอชื่นชมหน่วยงานทุกภาคส่วนในจังหวัดระนอง รวมถึงอาสาสมัครสาธารณสุขประจำหมู่บ้าน (อสม.) ที่ช่วยกันเฝ้า ระวังป้องกัน โรคโควิด 19 ในพื้นที่ อย่างเข้มแข็ง เข้มงวดในการเดินทางเข้าออกจังหวัด และในพื้นที่ชายแดนติดกับประเทศเพื่อนบ้านจนทำให้จังหวัดระนองไม่พบผู้ติดเชื้อโควิด 19 ตลอดระยะเวลาที่ผ่านมา
นายอนุทิน กล่าวต่อว่า อสม. เป็นกำลังหลักของกระทรวงสาธารณสุข ที่ทำงานเชิงรุกเคาะประตูบ้าน ให้ความรู้คนในชุมชน ช่วยให้ประเทศไทยมีการแพร่ระบาดของโรคโควิด 19 ในระดับต่ำ และเสริมให้ประเทศไทยมีระบบสาธารณสุขที่ดี จนเป็นที่ยอมรับจากนานาชาติ แต่อย่างไรก็ตามขอให้ อสม.ช่วยสื่อสารประชาชนในพื้นที่ว่าอย่าประมาท การ์ดอย่าตก ให้ใส่หน้ากากอนามัย/หน้ากากผ้าทุกครั้งที่ออกจากบ้าน นี่คือจุดแข็งที่ประเทศอื่นไม่มี นอกจากจะเป็นการป้องกันโควิด 19 แล้ว ยังสามารถป้องกันโรคระบบทางเดินหายใจอื่นๆ ได้ เช่น ไข้หวัดใหญ่  วัณโรค ส่วนการล้างมือบ่อยๆ สามารถช่วยลดการป่วยโรคทางเดินอาหาร ท้องร่วงได้ ทำให้ช่วยลดภาระค่าใช้จ่ายด้านสุขภาพของประเทศ
*************************************  6 กันยายน 2563

ที่มา : https://www.thaigov.go.th/news/contents/details/34848