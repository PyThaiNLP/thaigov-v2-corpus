รัฐบาลไทย-ข่าวทำเนียบรัฐบาล-อนุทิน ลงพื้นที่เยี่ยมผู้ประสบภัยน้ำท่วม จ.สุโขทัย


วันพฤหัสบดีที่ 27 สิงหาคม 2563
อนุทิน ลงพื้นที่เยี่ยมผู้ประสบภัยน้ำท่วม จ.สุโขทัย
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เยี่ยมผู้ประสบภัยน้ำท่วมจังหวัดสุโขทัย พร้อมมอบถุงยังชีพ ยาสามัญประจำบ้าน  จัดงบซ่อมแซมสถานบริการที่ได้รับผลกระทบ ทุกแห่งเปิดให้บริการได้ตามปกติ
รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่เยี่ยมผู้ประสบภัยน้ำท่วมจังหวัดสุโขทัย พร้อมมอบถุงยังชีพ ยาสามัญประจำบ้าน  จัดงบซ่อมแซมสถานบริการที่ได้รับผลกระทบ ทุกแห่งเปิดให้บริการได้ตามปกติ
วันนี้ (27 สิงหาคม 2563) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วยนายแพทย์สุขุม กาญจนพิมาย ปลัดกระทรวงสาธารณสุข นายแพทย์เกียรติภูมิ วงศ์รจิต อธิบดีกรมสุขภาพจิต และคณะผู้บริหาร ลงพื้นที่ตรวจเยี่ยมและให้กำลังใจผู้ประสบอุทกภัยพื้นที่ อ.สวรรคโลก จ.สุโขทัย พร้อมมอบยาสามัญประจำบ้านและเครื่องอุปโภคบริโภค ที่ศาลาอเนกประสงค์ ต.ท่าทอง วัดคลองกระจง วัดคุ้งยาง และวัดคลองวังทอง อ.สวรรคโลก
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวว่า  กระทรวงสาธารณสุขมีความห่วงใยประชาชนผู้ประสบภัยน้ำท่วม ได้กำชับสถานบริการทุกแห่งให้การดูแลประชาชน เฝ้าระวังโรคและภัยสุขภาพที่อาจเกิดขึ้น จัดเตรียมพื้นที่สำรองในกรณีที่สถานบริการได้รับผลกระทบไม่สามารถให้บริการได้ เตรียมสำรอง ยา เวชภัณฑ์ และอุปกรณ์ทางการแพทย์ ออกหน่วยแพทย์เคลื่อนที่ให้บริการประชาชนพื้นที่น้ำท่วม ให้ความรู้ในการป้องกันโรค เช่นโรคฉี่หนู ไข้หวัด โรคระบบทางเดินอาหาร อันตรายจากไฟฟ้าดูด ไฟฟ้าช็อต และสัตว์มีพิษที่มากับน้ำท่วม และจัดทีมเยี่ยมบ้าน ส่งอาสาสมัครสาธารณสุขเคาะประตูบ้านดูแลกลุ่มเสี่ยง โดยเฉพาะเด็กเล็ก หญิงตั้งครรภ์ ผู้ป่วยติดบ้านติดเตียง ผู้ป่วยโรคเรื้อรัง ไม่ให้ขาดยา ผู้สูงอายุต้องระมัดระวังระวังอาจมีอาการหน้ามืด ล้มคว่ำในน้ำ อาจเสียชีวิตได้
“ขอชื่นชมประชาชนที่แม้ว่าจะอยู่ในสถานการณ์น้ำท่วม ยังการ์ดไม่ตก มีการสวมหน้ากากตลอดเวลา การมีวินัยที่ดีนี้จะช่วยให้มีความเสี่ยงต่อการติดเชื้อต่ำ ขอให้กำลังใจ เข้มแข็ง ดูแลสุขภาพ” นายอนุทินกล่าว
สำหรับจังหวัดสุโขทัย มีพื้นที่ที่ได้รับผลกระทบ 4 อำเภอ ได้แก่ อ.ศรีสัชนาลัย อ.สวรรคโลก อ.ศรีสำโรง และอ.เมือง มีสถานบริการสาธารณสุขได้รับผลกระทบ 2 แห่ง คือ โรงพยาบาลส่งเสริมสุขภาพตำบลป่ากุมเกาะและโรงพยาบาลส่งเสริมสุขภาพตำบลคลองกระจง ได้รับความเสียหายจากน้ำท่วมพื้นอาคาร บ้านพัก รั้ว  ยังสามารถเปิดให้บริการได้ตามปกติ ได้สนับสนุนงบประมาณซ่อมแซมจำนวน 602,250 บาท และกำชับให้ผู้บริหารในพื้นที่ดูแลเจ้าหน้าที่ที่ได้รับผลกระทบจากน้ำท่วมด้วย
ทั้งนี้ การลงพื้นที่ในครั้งนี้ ได้จัดทีมแพทย์ออกเยี่ยมบ้านที่ได้รับผลกระทบ และจัดหน่วยบริการทางการแพทย์เคลื่อนที่เพื่อช่วยเหลือผู้ประสบภัยน้ำท่วม ที่หมู่ 1 ต.คลองกระจง อ.สวรรคโลก, วัดโสภาราม อ.ศรีสำโรง และหมู่ 1 ต.ปากแคว อ.เมือง พร้อมสนับสนุนยาชุดสามัญประจำบ้าน 3,000 ชุด ยาน้ำกัดเท้า 3,000 หลอด ถุงยังชีพกว่า 3,000 ถุง
****************************** 27 สิงหาคม 2563

ที่มา : https://www.thaigov.go.th/news/contents/details/34616