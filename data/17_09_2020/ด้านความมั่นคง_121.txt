รัฐบาลไทย-ข่าวทำเนียบรัฐบาล-สมาคมแม่บ้านมหาดไทย จัดประชุมใหญ่สามัญประจำปี 2563 แถลงผลงาน พร้อมมอบรางวัล "เพชรดอกแก้ว" แก่ผู้อุทิศตน บำบัดทุกข์บำรุงสุข และเป็นแบบอย่างที่ดี


วันพุธที่ 16 กันยายน 2563
พิมพ์
สมาคมแม่บ้านมหาดไทย จัดประชุมใหญ่สามัญประจำปี 2563 แถลงผลงาน พร้อมมอบรางวัล "เพชรดอกแก้ว" แก่ผู้อุทิศตน บำบัดทุกข์บำรุงสุข และเป็นแบบอย่างที่ดี
สมาคมแม่บ้านมหาดไทย จัดประชุมใหญ่สามัญประจำปี 2563 แถลงผลงาน พร้อมมอบรางวัล "เพชรดอกแก้ว" แก่ผู้อุทิศตน บำบัดทุกข์บำรุงสุข และเป็นแบบอย่างที่ดี
วันนี้ (16 กันยายน 2563) เวลา 09.30 น. ที่ห้องแกรนด์ บอลรูม ชั้น 4 โรงแรมมิราเคิล แกรนด์ คอนเวนชั่น กรุงเทพมหานคร สมาคมแม่บ้านมหาดไทยจัดประชุมใหญ่สามัญประจำปี ครั้งที่ 1/2563 โดยมี ดร.ปฤถา พรหมเลิศ นายกสมาคมแม่บ้านมหาดไทยเป็นประธานการประชุม และมีประธานแม่บ้านมหาดไทยจังหวัด 76 จังหวัดพร้อมด้วยสมาชิกสมาคมแม่บ้านมหาดไทย เข้าร่วมการประชุม สำหรับการประชุมในวันนี้ เป็นการสรุปผลการดำเนินงานของสมาคม ในรอบปีที่ผ่านมา ทั้งในส่วนกลาง และในส่วนของแม่บ้านมหาดไทยจังหวัดต่าง ๆ รวมทั้งมีการจัดเสวนา ในหัวข้อเรื่อง "จากพี่สู่น้อง” เพื่อถ่ายทอดและส่งต่อประสบการณ์อันมีคุณค่าต่อการปฏิบัติหน้าที่ประธานแม่บ้านมหาดไทย และเป็นแบบอย่างที่ดีในการอุทิศตนเพื่อขับเคลื่อนการทำงานในการบำบัดทุกข์บำรุงสุขให้กับประชาชนในพื้นที่ และในโอกาสนี้ นายฉัตรชัย พรหมเลิศ ปลัดกระทรวงมหาดไทย ได้ให้เกียรติมามอบมุมมองและแนวคิดในการปฏิบัติงานสำหรับประธานแม่บ้านมหาดไทยจังหวัด เพื่อนำไปปรับใช้ในการปฏิบัติหน้าที่อีกด้วย
ดร.ปฤถา พรหมเลิศ นายกสมาคมแม่บ้านมหาดไทย กล่าวว่า ยินดีเป็นอย่างยิ่งที่ได้มาพบกับทุกท่านในการประชุมใหญ่สามัญประจำปี 2563 ครั้งที่ 1/2563 ในวันนี้ซึ่งการประชุมครั้งนี้มีวัตถุประสงค์เพื่อสรุปผลการดำเนินงานของสมาคมแม่บ้านมหาดไทยที่ทุกท่านได้ร่วมกันทุ่มเทเสียสละเวลาความสุขส่วนตัวรวมถึงกำลังกายกำลังใจเพื่อบำบัดทุกข์บำรุงสุขให้กับพี่น้องประชาชนในทุกพื้นที่ของประเทศโดยถือเป็นปณิธานที่เราจะต้องสนับสนุนภารกิจของกระทรวงมหาดไทยให้สำเร็จลุล่วงไปด้วยดี
และในวันนี้สมาคม ฯ ได้มอบเข็มกลัด "เพชรดอกแก้ว" ให้แก่อุปนายกสมาคมที่ครบวาระการดำรงตำแหน่งตามคู่สมรสที่เกษียณอายุราชการ ซึ่งเป็นผู้อุทิศตนในการบำบัดทุกข์บำรุงสุข และเป็นแบบอย่างที่ดีประจําปี 2563 จำนวน 4 ท่าน ได้แก่ 1) นางมลสุดา ชำนิประศาสน์อุปนายกสมาคมแม่บ้านมหาดไทย 2) นางพักตร์พิมล สุดประเสริฐอุปนายก ฯ ประธานชมรมแม่บ้านกรมโยธาธิการและผังเมือง 3) นางปรานต์ทิพย์ ธิติศักดิ์ อุปนายก ฯ ประธานชมรมแม่บ้านกรมป้องกันและบรรเทาสาธารณภัย 4) นางสาวสุภาภรณ์ ภักดีจรัส อุปนายก ฯ ประธานชมรมแม่บ้านการประปานครหลวง และนอกจากนี้ สมาคมแม่บ้านมหาดไทย ยังได้มอบรางวัล "เพชรดอกแก้ว" และเกียรติบัตรให้กับประธานแม่บ้านมหาดไทยจังหวัด ผู้อุทิศตนเพื่อขับเคลื่อนภารกิจของแม่บ้านมหาดไทยในการ "บำบัดทุกข์ บำรุงสุข" ด้วยความวิริยะอุตสาหะ ประจำปีงบประมาณ 2563 จำนวน 10 ท่าน ได้แก่ ประธานแม่บ้านมหาดไทยจังหวัด ได้แก่ จังหวัดอุดรธานี พิจิตร ระยอง สุพรรณบุรี ตาก ยโสธร ปัตตานี ลำพูน พะเยา และ นครราชสีมา
โอกาสนี้ ปลัดกระทรวงมหาดไทย ได้กล่าวแสดงความยินดีที่ได้มาพบปะกับสมาชิกสมาคมแม่บ้านมหาดไทยทุกท่าน และได้ขอบคุณประธานแม่บ้านมหาดไทยจังหวัดทุกจังหวัด และยินดีกับผู้ที่ได้รับรางวัล "เพชรดอกแก้ว" ทุกท่าน ที่สนับสนุนภารกิจของผู้ว่าฯ เพื่อให้การปฏิบัติงานสำเร็จลุล่วงไปด้วยดี จากนั้นได้มอบแนวทางปฏิบัติและการทำงานที่ "คนมหาดไทย" เราต้องยึดมั่น 2 ประการ คือ ประการแรก  ต้องปฏิบัติตามระเบียบ กฎหมาย ความเป็นข้าราชการ ซึ่งแตกต่างจากภาคเอกชน ในส่วนภูมิภาค ผู้ว่าราชการจังหวัดมีฐานะเป็นผู้ใต้บังคับบัญชาของระดับกระทรวง ทบวง กรมต่าง ๆ ต้องรองรับภารกิจหน้าที่ที่มีความหลากหลายในปัจจุบัน ประการที่ 2 การบริหารความคาดหวัง/ความรู้สึกของผู้ที่เกี่ยวข้อง ทั้งภาครัฐ ภาคเอกชน ภาคประชาสังคม และสาธารณชน ที่พึงจะได้รับจากส่วนราชการ โดยให้ยึดมั่นประโยชน์ของประชาชน เพื่อส่วนรวมและประเทศชาติเป็นสำคัญ ทั้งนี้ ตนพร้อมให้การสนับสนุนโอกาส ความก้าวหน้าในการปฏิบัติงาน

ที่มา : https://www.thaigov.go.th/news/contents/details/35136