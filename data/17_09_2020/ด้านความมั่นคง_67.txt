รัฐบาลไทย-ข่าวทำเนียบรัฐบาล-​รมช.แรงงาน ยกระดับเกษตรกรยุคใหม่ ฝึกบินโดรน สู่เกษตรกร 4.0


วันพฤหัสบดีที่ 3 กันยายน 2563
พิมพ์
​รมช.แรงงาน ยกระดับเกษตรกรยุคใหม่ ฝึกบินโดรน สู่เกษตรกร 4.0
- -
วันที่ 3 กันยายน 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน พร้อมด้วย ดร.ภาคิน สมมิตรธนกุล ผู้ช่วยเลขานุการรัฐมนตรีว่าการกระทรวงแรงงาน และผู้บริหารกระทรวงแรงงาน เยี่ยมชมและมอบวุฒิบัตรแก่ผู้เข้ารับการฝึกหลักสูตรการควบคุมอากาศยานไร้คนขับ (Drone) เพื่อการเกษตร ณ ศูนย์เรียนรู้ชุมชนคลอง 2 อ.ไทยน้อย จ.นนทบุรี
รมช.แรงงาน กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ให้ความสำคัญกับการบูรณาการร่วมกันระหว่างหน่วยงานภาครัฐและภาคเอกชนในรูปแบบประชารัฐ ความร่วมมือดังกล่าวจะช่วยให้สามารถบริการประชาชนได้อย่างทั่วถึง  ซึ่งปัจจุบันเทคโนโลยีมีบทบาทต่อการดำรงชีวิตในยุคปัจจุบัน ไม่เว้นแม้กระทั่งภาคการเกษตร ที่มีการนำอากาศยานไร้คนขับ หรือ โดรน มาใช้ ในการทำการเกษตรอย่างเต็มรูปแบบ เพื่อช่วยเพิ่มประสิทธิภาพ เพิ่มผลผลิต สามารถใช้เวลาและทรัพยากรลดลง เช่น การหว่านปุ๋ย การฉีดพ่นสารเคมีกำจัดแมลงศัตรูพืช การรดน้ำ เป็นต้น ซึ่งเทคโนโลยีดังกล่าวเป็นเทคโนโลยีเพื่อการเกษตรรูปแบบใหม่ ที่กำลังได้รับความนิยมเพิ่มขึ้นเรื่อย ๆ โดยในต่างประเทศมีการใช้เทคโนโลยีดังกล่าวอย่างแพร่หลาย แต่ในประเทศไทยยังรู้จักในวงแคบ การฝึกอบรมดังกล่าวจะทำให้เกษตรกรมีความรู้ความเข้าใจการใช้โดรนเพื่อการเกษตรมากขึ้น ช่วยให้ภาคการเกษตรสามารถทำงานได้เร็วขึ้น แก้ไขปัญหาการขาดแคลนแรงงาน นอกจากนี้ กระทรวงแรงงานโดยกรมพัฒนาฝีมือแรงงานคาดหวังว่า จะได้เห็นการใช้โครนเพื่อการเกษตรเพิ่มมากขึ้น และมีการพัฒนาทักษะฝีมือจนสามารถพัฒนาเป็นอาชีพใหม่ได้
นายวิชัย ผิวสอาด รองอธิบดีกรมพัฒนาฝีมือแรงงาน กล่าวเพิ่มเติมว่า หลักสูตรการควบคุมอากาศยานไร้คนขับ (Drone) เพื่อการเกษตร เป็นโครงการภายใต้ความร่วมมือระหว่างกรมพัฒนาฝีมือแรงงาน กระทรวงแรงงาน ร่วมกับบริษัท แอโร กรุ๊ป (1992) จำกัด เพื่ออบรมฝีมือแรงงานให้แก่กลุ่มแรงงานนอกระบบที่อยู่ในภาคการเกษตร และกลุ่มผู้ว่างงานหรือผู้ถูกเลิกจ้างจากสถานการณ์การแพร่ระบาดของเชื้อไวรัสโควิด-19 ที่สนใจเป็นผู้บังคับอากาศไร้คนขับเพื่อการเกษตร ให้มีความรู้และทักษะสามารถประกอบอาชีพผู้บังคับอากาศยานไร้คนขับให้บริการเกษตรกรและสนับสนุนภาคการเกษตร แผนการฝึกเดิมนำร่องฝึกอบรม 3 จังหวัด ได้แก่ ปทุมธานี นนทบุรี และนครปฐม ปัจจุบันมีผู้ให้ความสนใจเป็นจำนวนมากในหลายพื้นที่ จึงขยายการฝึกไปยังจังหวัดระยอง และพิษณุโลก
ดร.กฤษดา อัครพัทธยากุล กรรมการผู้จัดการบริษัท แอโร กรุ๊ป (1992) จำกัด กล่าวเสริมว่า  หลักสูตรที่ดำเนินการฝึกนั้น เป็นการตรียมความพร้อมทั้งความรู้และทักษะการเป็นนักบินโดรนเพื่อการเกษตรก่อนยื่นขอรับใบอนุญาต ครอบคลุมเนื้อหาสำคัญ ประกอบด้วย ส่วนประกอบของโดรน การเปลี่ยนชิ้นส่วน การขนย้าย การใช้เครื่องบังคับ การผสมสารที่ใช้ในการพ่น การปฏิบัติระบบการบินแบบอัตโนมัติ การบำรุงรักษา ความปลอดภัยในการปฏิบัติงาน รวมถึงการทำใบอนุญาตและกฎหมายที่เกี่ยวข้อง ระยะเวลาการฝึกอบรม 18 ชั่วโมง ซึ่งการฝึกอบรมในครั้งนี้ สำนักพัฒนาฝีมือแรงงานนนทบุรี คัดเลือกผู้สมัครที่มีความสนใจและตรงกับวัตถุประสงค์ของโครงการเข้าอบรม รวม 20 คน และจะมีการฝึกที่จังหวัดนครปฐม ระหว่างวันที่ 9-11 กันยายน 2563  จังหวัดระยองและพิษณุโลก จะดำเนินการฝึกในเดือนกันยายน 2563 นี้เช่นกัน
“ การใช้ Drone เพื่อการเกษตร จะช่วยเกษตรกรสามารถเพิ่มผลผลิตทางการเกษตรได้  ลดความเสี่ยงต่อการสัมผัสโดยตรงกับสารเคมีที่เป็นอันตราย มีความปลอดภัยต่อชีวิตมากขึ้น ช่วยยกระดับเกษตรกรไทยสู่การเป็นเกษตรกรยุคใหม่  ปัจจุบัน มีคนรุ่นใหม่ให้ความสนใจในการทำการเกษตรแนวใหม่ และนำเอาเทคโนโลยีเข้ามาใช้มากขึ้น การใช้ Drone เพื่อการเกษตร จึงเป็นการเริ่มต้นที่ดีต่อเกษตรกรไทย เพื่อก้าวสู่เกษตรกร 4.0 ” รมช.แรงงาน กล่าวทิ้งท้าย

ที่มา : https://www.thaigov.go.th/news/contents/details/34789