รัฐบาลไทย-ข่าวทำเนียบรัฐบาล-กรมสรรพากรใช้อีเมล saraban@rd.go.th รับ-ส่ง หนังสือระหว่างส่วนราชการ ก้าวสู่รัฐบาลดิจิทัล


วันพฤหัสบดีที่ 17 กันยายน 2563
พิมพ์
กรมสรรพากรใช้อีเมล saraban@rd.go.th รับ-ส่ง หนังสือระหว่างส่วนราชการ ก้าวสู่รัฐบาลดิจิทัล
กรมสรรพากรเน้น Digital Transformation นำ email “saraban@rd.go.th” มาใช้ในการรับ-ส่งหนังสือระหว่างกรมสรรพากรกับส่วนราชการตั้งแต่บัดนี้เป็นต้นไป เพื่อลดการใช้กระดาษ มุ่งสู่การเป็นองค์กรดิจิทัลเต็มรูปแบบ
นางสมหมาย  ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “กรมสรรพากรได้ยกระดับการให้บริการภาครัฐในระบบดิจิทัลมาอย่างต่อเนื่อง โดยเฉพาะอย่างยิ่งนับตั้งแต่เกิดสถานการณ์การแพร่ระบาดของโรคติดเชื้อไวรัสโคโรนา 2019 (COVID–19) ได้มีการอำนวยความสะดวกให้แก่ผู้มาติดต่อราชการกับกรมสรรพากรผ่านช่องทางอิเล็กทรอนิกส์มากยิ่งขึ้น เช่น การสนับสนุนให้ผู้เสียภาษีทำธุรกรรมภาษีที่บ้าน TAX from Home การขอคัดสำเนาแบบแสดงรายการภาษีฯ การสร้าง Tax Literacy ให้ความรู้ภาษีผ่านการจัดสัมมนาออนไลน์ เป็นต้น ล่าสุดใช้ไปรษณีย์อิเล็กทรอนิกส์ (email address) กลาง ในชื่อโดเมน (domain name) saraban@rd.go.th ในการรับ-ส่งหนังสือระหว่างส่วนราชการ เพื่อส่งเสริมและสนับสนุนให้ส่วนราชการต่าง ๆ ติดต่อราชการกับกรมสรรพากรด้วยระบบอิเล็กทรอนิกส์ สอดคล้องกับแนวทางในการพัฒนารัฐบาลดิจิทัล ทำให้การให้บริการผู้เสียภาษี ผู้ประกอบการ และประชาชนของส่วนราชการ  สามารถดำเนินการได้อย่างรวดเร็ว ลดขั้นตอน ลดการใช้กระดาษ โดยล่าสุดกรมสรรพากรคว้ารางวัล “เลิศรัฐยอดเยี่ยม” แห่งปี 2563 ซึ่งสำนักงานคณะกรรมการพัฒนาระบบราชการ มอบให้ส่วนราชการที่มุ่งมั่นปฏิบัติราชการจนประสบความสำเร็จมีความเป็นเลิศแห่งหน่วยงานภาครัฐทั้งปวง
สำหรับผู้ที่มีข้อสงสัยสามารถสอบถามข้อมูลเพิ่มเติมได้ที่ส่วนสารบรรณและอำนวยการ สำนักงานเลขานุการกรม กรมสรรพากร โทรศัพท์หมายเลข 0 2272 9390 ในวันและเวลาราชการ หรือสอบถามรายละเอียดได้ที่ศูนย์สารนิเทศสรรพากร (RD Intelligence Center) โทร. ๑๑๖๑”
กรมสรรพากร  สำนักงานเลขานุการกรม
โทร. 0 2272 9529-30   โทรสาร 0 2617 3324
หรือศูนย์สารนิเทศสรรพากร 1161 (RD Intelligence Center)

ที่มา : https://www.thaigov.go.th/news/contents/details/35178