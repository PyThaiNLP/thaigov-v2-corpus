รัฐบาลไทย-ข่าวทำเนียบรัฐบาล-"อนุทิน" ย้ำระบบสาธารณสุขไทยคุมโรคระบาดได้ดีหนุนไทยเที่ยวไทย จัดประชุม กระตุ้นเศรษฐกิจ


วันพุธที่ 2 กันยายน 2563
"อนุทิน" ย้ำระบบสาธารณสุขไทยคุมโรคระบาดได้ดีหนุนไทยเที่ยวไทย จัดประชุม กระตุ้นเศรษฐกิจ
รองนายกรัฐมนตรีและรัฐมนตรีว่าการกระทรวงสาธารณสุข ยืนยันไทยมีระบบสาธารณสุขที่ดี มีประสบการณ์ ทำให้คุมโควิด 19 ได้ดี ขอให้ประชาชนมั่นใจ ให้คนไทยช่วยคนไทยดำเนินการจัดประชุม สัมมนา จัดกิจกรรม หนุนไทยเที่ยวไทย ช่วยกระตุ้นเศรษฐกิจ
รองนายกรัฐมนตรีและรัฐมนตรีว่าการกระทรวงสาธารณสุข ยืนยันไทยมีระบบสาธารณสุขที่ดี มีประสบการณ์ ทำให้คุมโควิด 19 ได้ดี ขอให้ประชาชนมั่นใจ ให้คนไทยช่วยคนไทยดำเนินการจัดประชุม สัมมนา จัดกิจกรรม หนุนไทยเที่ยวไทย ช่วยกระตุ้นเศรษฐกิจ
วันนี้ (2 กันยายน 2563) ที่ รอยัล พารากอน ฮอลล์ ศูนย์การค้าพารากอน กรุงเทพมหานคร นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวในการเป็นประธาน "จัดงานทั่วไทย ภูมิใจช่วยชาติ" ว่า รัฐบาลสามารถควบคุมสถานการณ์การระบาดของโรคโควิด 19 ได้ดี เป็นที่ยอมรับของทั่วโลก เพื่อเป็นการกระตุ้นเศรษฐกิจ จึงมีนโยบายเร่งผลักดัน ส่งเสริมให้เกิดการประชุม การจัดนิทรรศการในประเทศ ซึ่งปัจจุบันนี้จะหวังพึ่งกำลังซื้อจากต่างชาติไม่ได้ ต้องให้คนไทยช่วยฟื้นฟูเศรษฐกิจของชาติ ไทยเที่ยวไทย ขอให้มั่นใจเรื่องสุขอนามัย และการควบคุมโรคของไทย ด้วยระบบการตรวจเฝ้าระวัง ระบบการกักกันโรค และการรักษาที่ดีเยี่ยม ซึ่งกระทรวงสาธารณสุขได้วางระบบเป็นขั้นตอนอย่างละเอียด ทำให้ขณะนี้ประเทศไทยไม่พบผู้ป่วยโควิด 19 ในประเทศ มาแล้วเป็นเวลา 100 วัน ขอให้ผู้ที่ต้องการจะท่องเที่ยว จัดกิจกรรม จัดสัมมนามีความมั่นใจ
"ดีใจทุกครั้งที่เห็นคนไทยเริ่มท่องเที่ยวในประเทศ ประเทศไทยมีวิว ทิวทัศน์ ภูเขา ทะเล สวยงาม อยากให้คนไทยมาเที่ยวไทย และขอให้มั่นใจ ในเรื่องของระบบสาธารณสุขไทยและการควบคุมการระบาดของโรคโควิด 19" นายอนุทินกล่าว
**************************   2 กันยายน 2563

ที่มา : https://www.thaigov.go.th/news/contents/details/34776