รัฐบาลไทย-ข่าวทำเนียบรัฐบาล-พม. ร่วมลงนามบันทึกข้อตกลงความร่วมมือการให้โอกาสเด็กและเยาวชนที่ตั้งครรภ์ในสถานศึกษา ได้รับการศึกษาอย่างเหมาะสม


วันจันทร์ที่ 14 กันยายน 2563
พม. ร่วมลงนามบันทึกข้อตกลงความร่วมมือการให้โอกาสเด็กและเยาวชนที่ตั้งครรภ์ในสถานศึกษา ได้รับการศึกษาอย่างเหมาะสม
พม. ร่วมลงนามบันทึกข้อตกลงความร่วมมือการให้โอกาสเด็กและเยาวชนที่ตั้งครรภ์ในสถานศึกษา ได้รับการศึกษาอย่างเหมาะสม
วันนี้ (14 ก.ย. 63) เวลา 09.30 น. นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายณัฏฐพล ทีปสุวรรณ รัฐมนตรีว่าการกระทรวงศึกษาธิการ และ นายสากล ม่วงศิริ ผู้ช่วยรัฐมนตรีประจำกระทรวงการพัฒนาสังคมและความมั่นคงของมนุษย์ ร่วมพิธีลงนามบันทึกข้อตกลงความร่วมมือการให้โอกาสเด็กและเยาวชนที่ตั้งครรภ์ในสถานศึกษาได้รับการศึกษาอย่างเหมาะสม และแถลงนโยบายการป้องกันและแก้ไขปัญหาการตั้งครรภ์ในวัยรุ่นกระทรวงศึกษาธิการ ณ ห้องประชุมราชวัลลภ ชั้น 2 อาคารราชวัลลภ กระทรวงศึกษาธิการ กรุงเทพฯ
นายสากล กล่าวว่า ตามพระราชบัญญัติการป้องกันและแก้ไขปัญหาการตั้งครรภ์ในวัยรุ่น พุทธศักราช 2559 ในมาตรา 9 กระทรวงการพัฒนาสังคมและความมั่นคงของมนุษย์ (พม.) ให้มีการจัดสวัสดิการสังคมที่เกี่ยวกับการป้องกันและแก้ไขปัญหาการตั้งครรภ์ในวัยรุ่น โดย 1) ส่งเสริมสนับสนุนให้สภาเด็กและเยาวชนระดับจังหวัดและระดับอำเภอ สร้างเครือข่ายเด็กและเยาวชนในพื้นที่เพื่อเป็นแกนนำป้องกัน แก้ไข และเฝ้าระวังปัญหาการตั้งครรภ์ในวัยรุ่น 2) ส่งเสริมสนับสนุนให้หน่วยงานของรัฐและหน่วยงานของเอกชนที่เกี่ยวข้อง ทำหน้าที่ประสานงานเฝ้าระวัง และให้ความช่วยเหลือแก่วัยรุ่นที่ตั้งครรภ์และครอบครัว 3) จัดให้มีการฝึกอาชีพตามความสนใจและความถนัดแก่วัยรุ่นที่ตั้งครรภ์ก่อนและหลังคลอด ที่ประสงค์จะเข้ารับฝึกอาชีพ และประสานงานเพื่อจัดหางาน ให้ได้ประกอบอาชีพตามความเหมาะสม 4) จัดหาครอบครัวทดแทนในกรณีที่วัยรุ่นไม่สามารถเลี้ยงดูบุตรด้วยตนเองได้ และ 5) การจัดสวัสดิการสังคมในด้านอื่น ๆ เพื่อส่งเสริมการป้องกันและแก้ไขปัญหาการตั้งครรภ์ในวัยรุ่น
นายสากล กล่าวเพิ่มเติมว่า นอกจากนี้ มาตรา 6 มีส่วนที่เชื่อมต่อและบูรณาการระหว่างกระทรวงศึกษาธิการและกระทรวง พม. เพื่อจัดให้มีระบบการดูแล ช่วยเหลือ และคุ้มครองนักเรียนหรือนักศึกษาที่ตั้งครรภ์ ให้ได้รับการศึกษา ด้วยรูปแบบที่เหมาะสมและต่อเนื่อง รวมทั้งจัดให้มีระบบการส่งต่อให้ได้รับบริการอนามัยการเจริญพันธุ์และการจัดสวัสดิการสังคมอย่างเหมาะสม ซึ่งกระทรวง พม. ได้ดำเนินการจัดสวัสดิการให้กับแม่วัยรุ่นที่ประสบปัญหาและยังอยู่ในสถานศึกษาให้ได้รับสวัสดิการต่างๆ ที่จำเป็น ให้สามารถเลี้ยงดูบุตรได้ รวมทั้งได้รับการศึกษาตามความต้องการความพยายามที่จะแก้ไขข้อจำกัด เพื่อช่วยให้เด็กและเยาวชนที่ตั้งครรภ์ได้เรียนต่อ นับเป็นการสร้างโอกาสในอนาคตสำหรับเด็กและเยาวชน ให้ได้มีชีวิตที่ดีขึ้น เพราะเมื่อได้เรียนต่อ ก็จะมีโอกาสที่จะมีงานทำ มีรายได้ เพื่อเลี้ยงดูตนเอง และลูกต่อไป ทั้งนี้ ขอเน้นย้ำแนวคิดที่ว่า ทางออกมีมากมายสำหรับเด็กและเยาวชนที่ตั้งครรภ์ ทุกคนผิดพลาดได้ และทุกคนก็มีโอกาสที่จะปรับปรุง แก้ไข สร้างชีวิตใหม่ได้เช่นกัน เชื่อว่าทุกคนพร้อมที่จะยื่นโอกาสเหล่านั้น และพร้อมให้ความช่วยเหลือกับเด็กและเยาวชนทุกคน

ที่มา : https://www.thaigov.go.th/news/contents/details/35059