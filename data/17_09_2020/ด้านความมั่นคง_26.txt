รัฐบาลไทย-ข่าวทำเนียบรัฐบาล-'จับกัง 1' เสียใจแรงงานไทยกลับจากอิสราเอลโดดตึก State Quarantine เสียชีวิต ขณะที่โควิดคร่าชีวิตแรงงานไทยในซาอุฯ เป็นรายที่ 5 แล้ว


วันศุกร์ที่ 28 สิงหาคม 2563
'จับกัง 1' เสียใจแรงงานไทยกลับจากอิสราเอลโดดตึก State Quarantine เสียชีวิต ขณะที่โควิดคร่าชีวิตแรงงานไทยในซาอุฯ เป็นรายที่ 5 แล้ว
รัฐมนตรีว่าการกระทรวงแรงงาน แสดงความเสียใจกรณีแรงงานไทยวัย 39 ปี เสียชีวิต หลังจากเข้าพักเพื่อกักตัวสังเกตอาการ เพื่อเฝ้าระวังโรคโควิด - 19 หลังกลับมาถึงไทยแล้วเข้าพักเพียงวันเดียว
รัฐมนตรีว่าการกระทรวงแรงงาน แสดงความเสียใจกรณีแรงงานไทยวัย 39 ปี เสียชีวิต หลังจากเข้าพักเพื่อกักตัวสังเกตอาการ เพื่อเฝ้าระวังโรคโควิด - 19 หลังกลับมาถึงไทยแล้วเข้าพักเพียงวันเดียว สั่งการแรงงานจังหวัดบุรีรัมย์ และหน่วยงานในสังกัดจังหวัดบุรีรัมย์ติดต่อญาติให้การช่วยเหลือ พร้อมประชุมทางไกลกับอัครราชทูตที่ปรึกษาฝ่ายแรงงานฯ กรณีแรงงานไทยในซาอุฯ ติดเชื้อโควิด -19 เสียชีวิตแล้ว 5 ราย ห่วงใยแรงงานไทย สั่งเจ้าหน้าที่ติดตามสถานการณ์ใกล้ชิด
นายสุชาติ ชมกลิ่น รัฐมนตรีว่าการกระทรวงแรงงาน กล่าวแสดงความเสียใจถึงกรณีที่แรงงานไทยรายหนึ่ง อายุ 39 ปี ที่เดินทางกลับจากอิสราเอล ตัดสินใจกระโดดลงมาจากระเบียงโรงแรมใน State Quarantine เสียชีวิต ระหว่างการเข้าพักเพื่อกักตัวสังเกตอาการ เพื่อเฝ้าระวังโรคโควิด – 19 หลังกลับถึงไทยแล้วเข้าพักเพียงวันเดียว จากการตรวจสอบข้อมูลเบื้องต้น ผู้เสียชีวิตรายนี้อายุ 39 เป็นชาวจังหวัดบุรีรัมย์ เดินทางไปทำงานที่ประเทศอิสราเอล กับบริษัทนายจ้างชื่อ SHMVEL GAMMIL. สัญญาจ้าง 5 ปี 3 เดือน เริ่มปฏิบัติงานเดือน ก.ค. 2557 เพิ่งเดินทางกลับจากการประกอบอาชีพที่ประเทศอิสราเอล
นายสุชาติ กล่าวถึง การดำเนินการในเบื้องต้นสำนักงานแรงงานจังหวัดบุรีรัมย์ได้โทรประสานญาติของผู้เสียชีวิตได้รับทราบข้อมูลในเบื้องต้นแล้วว่า ขณะนี้กำลังเดินทางไปรับศพผู้เสียชีวิตมาบำเพ็ญกุศลที่บ้านเกิด นอกจากนี้ สำนักงานประกันสังคมจังหวัดบุรีรัมย์ ได้ตรวจสอบข้อมูลเบื้องต้นพบว่า ก่อนที่แรงงานไทยรายนี้จะเดินทางไปทำงานต่างประเทศ ได้ทำงานที่ประเทศไทยและออกจากงานตั้งแต่วันที่ 18 พ.ย. 2556 มีเงินชราภาพจำนวน 39,559.29 บาท ในส่วนของการจ่ายสิทธิประโยชน์ จะดำเนินการลงพื้นที่เพื่อตรวจสอบทายาทและผู้มีสิทธิอีกครั้ง เบื้องต้นทราบว่า ญาติจะได้รับค่าทำศพเป็นจำนวนเงิน 30,000 บาท
ขณะที่เมื่อวานนี้ (27 ส.ค.63) นายสุชาติ ชมกลิ่น รัฐมนตรีว่าการกระทรวงแรงงาน เป็นประธานการประชุมผ่านระบบทางไกล (Video Conferance) ไปยัง นาวาตรีวิทวัส กู้ประเสริฐ อัครราชทูตที่ปรึกษา (ฝ่ายแรงงาน) สำนักงานแรงงานในประเทศซาอุดีอาระเบีย (กรุงริยาด) โดย รมว.แรงงาน กล่าวว่า ท่านนายกรัฐมนตรี พล.อ.ประยุทธ์ จันทร์โอชา ได้ติดตามสถานการณ์การแพร่ระบาดของเชื้อไวรัสโควิด -19 อย่างต่อเนื่อง และมีความห่วงใยญาติแรงงานที่เสียชีวิตจากพิษโควิด -19 ในประเทศซาอุดีอาระเบียจำนวน 5 ราย ทั้งนี้ ได้กำชับให้หน่วยงานราชการในพื้นที่ติดต่อประสานญาติรับทราบ และสนับสนุนอำนวยความสะดวกการเคลื่อนย้ายกลับภูมิลำเนา เพื่อประกอบพิธีทางศาสนาตามความประสงค์ของญาติให้เป็นไปด้วยความเรียบร้อย
นายสุชาติ กล่าวต่อว่า จากรายงานของอัครราชทูตที่ปรึกษา (ฝ่ายแรงงาน) สนร.ริยาด พบว่า จนถึงขณะนี้มีแรงงานไทยที่เสียชีวิตในประเทศซาอุดีอาระเบียจากการติดเชื้อไวรัสโควิด -19 จำนวน 5 ราย ซึ่งทั้งหมดเป็นเพศชาย รายแรกอายุ 69 ปี เป็นช่างไฟฟ้า ชาวจังหวัดประจวบคีรีขันธ์ รายที่ 2 อายุ 59 ปี เป็นช่างเย็บเสื้อ ชาวจังหวัดราชบุรี รายที่ 3 อายุ 67 ปี เป็นช่างเจาะน้ำบาดาล ชาวจังหวัดนครราชสีมา รายที่ 4 อายุ 70 ปี เป็นช่างไฟฟ้า ชาวจังหวัดอุดรธานี และรายที่ 5 อายุ 67 ปี เป็นคนขับรถบรรทุก ชาวจังหวัดลำปาง
ส่วนการให้ความช่วยเหลือเบื้องต้น สำนักงานแรงงานจังหวัดได้ลงพื้นที่พร้อมกับหัวหน้าส่วนราชการสังกัดกระทรวงแรงงานในจังหวัดที่ญาติผู้เสียชีวิตอาศัยอยู่ เพื่อให้กำลังใจและได้ประสานแจ้งข้อมูลให้ญาติแรงงานไทยที่เสียชีวิตทราบแล้ว ทั้งนี้จะได้ประสานอำนวยความสะดวกตามความประสงค์ของญาติในการจัดการศพต่อไป

ที่มา : https://www.thaigov.go.th/news/contents/details/34627