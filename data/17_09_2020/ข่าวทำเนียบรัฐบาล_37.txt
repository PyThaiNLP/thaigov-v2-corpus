รัฐบาลไทย-ข่าวทำเนียบรัฐบาล-ไทย-แคนาดา พร้อมผลักดันความร่วมมือระหว่างกันในทุกมิติ เพิ่มพูนความร่วมมือในสาขาต่าง ๆ ให้แน่นแฟ้น และเกิดผลเป็นรูปธรรม


วันพฤหัสบดีที่ 3 กันยายน 2563
พิมพ์
ไทย-แคนาดา พร้อมผลักดันความร่วมมือระหว่างกันในทุกมิติ เพิ่มพูนความร่วมมือในสาขาต่าง ๆ ให้แน่นแฟ้น และเกิดผลเป็นรูปธรรม
ไทย-แคนาดา พร้อมผลักดันความร่วมมือระหว่างกันในทุกมิติ เพิ่มพูนความร่วมมือในสาขาต่าง ๆ ให้แน่นแฟ้น และเกิดผลเป็นรูปธรรม
วันนี้ (วันพฤหัสบดีที่ 3 กันยายน 2563) เวลา 13.30 น. ณ ห้องรับรอง 1 ตึกบัญชาการ 1 ทำเนียบรัฐบาล นางซาราห์ เทย์เลอร์ (H.E. Mrs. Sarah Taylor) เอกอัครราชทูตแคนาดาประจำประเทศไทย เข้าเยี่ยมคารวะ นายวิษณุ เครืองาม รองนายกรัฐมนตรี เนื่องในโอกาสเข้ารับหน้าที่ สรุปสาระสำคัญการหารือ ดังนี้
รองนายกรัฐมนตรีกล่าวต้อนรับและแสดงความยินดีกับเอกอัครราชทูตแคนาดาฯ ในโอกาสเข้ารับหน้าที่ ชื่นชมความสัมพันธ์ระหว่างไทยกับแคนาดาที่ใกล้ชิดและมีพลวัตที่ดีมาอย่างต่อเนื่องยาวนาน ซึ่งในปี 2564 ไทย-แคนาดาจะครบรอบ 60 ปีของการสถาปนาความสัมพันธ์ทางการทูตระหว่างกัน รองนายกรัฐมนตรีหวังว่าทั้งสองฝ่ายจะร่วมกันจัดกิจกรรมเพื่อเฉลิมฉลองวาระสำคัญดังกล่าว ตลอดจนจะเป็นโอกาสร่วมกันเพิ่มพูนความร่วมมือในสาขาต่าง ๆ ให้แน่นแฟ้นและเกิดผลเป็นรูปธรรมมากยิ่งขึ้น
เอกอัครราชทูตแคนาดาฯ ขอบคุณรองนายกรัฐมนตรีที่สละเวลาให้เข้าพบในวันนี้ ยินดีที่ได้กลับมาประเทศไทยอีกครั้ง พร้อมทั้งชื่นชมความสัมพันธ์ระหว่างไทยและแคนาดาที่มีความราบรื่นมาอย่างยาวนาน ยืนยันพร้อมทำงานร่วมกับรัฐบาลไทยเพื่อส่งเสริมความสัมพันธ์และความร่วมมือระหว่างกันให้แน่นแฟ้นยิ่งขึ้น
โอกาสนี้ ทั้งสองได้แลกเปลี่ยนความคิดเห็นในประเด็นเกี่ยวกับสถานการณ์โควิด-19 โดยเอกอัครราชทูตแคนาดาฯ ชื่นชมการดำเนินมาตรการของไทยในการควบคุมการแพร่ระบาดของไวรัสโควิด-19 ที่มีประสิทธิภาพและประสบความสำเร็จ ทำให้ไทยไม่พบผู้ติดเชื้อภายในประเทศมาเป็นเวลานาน ซึ่งแคนาดาพร้อมแลกเปลี่ยนประสบการณ์ดังกล่าวกับไทย นอกจากนี้ ทั้งสองฝ่ายเห็นพ้องส่งเสริมความร่วมมือระหว่างกัน โดยเฉพาะด้านสาธารณสุข การพัฒนาวัคซีน การศึกษา รวมถึงการฟื้นฟูเศรษฐกิจภายหลังสถานการณ์โควิด-19 และขอบคุณรัฐบาลไทยที่ช่วยดูแลชาวแคนาดาในไทยเป็นอย่างดี
นอกจากนี้ ทั้งสองฝ่ายได้หารือร่วมกันในประเด็นความตกลง CPTPP ซึ่งรัฐบาลแคนาดาสนับสนุนให้ไทยเข้าร่วมเป็นภาคีความตกลง CPTPP เพื่อส่งเสริมโอกาสทางการค้าระหว่างกัน ประกอบกับมีภาคเอกชนแคนาดาเข้ามาลงทุนในไทยเป็นจำนวนมาก จึงเป็นโอกาสที่ดีในการเพิ่มพูนความร่วมมือระหว่างกันมากขึ้น โดยแคนาดายินดีแบ่งปันประสบการณ์กับไทยในประเด็นดังกล่าว ด้านรองนายกรัฐมนตรีขอบคุณแคนาดาที่สนับสนุนให้ไทยเข้าร่วม CPTPP อย่างไรก็ดี การเข้าร่วม CPTPP ต้องดำเนินการอย่างระมัดระวัง รวมถึงต้องมีการพิจารณาผลดีผลเสีย รวบทั้งรับฟังความคิดเห็นจากประชาชน ซึ่งรัฐบาลได้มีการจัดตั้งคณะกรรมาธิการวิสามัญเพื่อพิจารณาผลกระทบจากการเข้าร่วม CPTPP อย่างรอบคอบ

ที่มา : https://www.thaigov.go.th/news/contents/details/34802