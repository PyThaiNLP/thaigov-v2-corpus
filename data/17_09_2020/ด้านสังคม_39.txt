รัฐบาลไทย-ข่าวทำเนียบรัฐบาล-สธ.ชวนเที่ยวงานมหกรรมสมุนไพรแห่งชาติฯ ครั้งที่ 17 แบบ NEW NORMAL


วันพุธที่ 2 กันยายน 2563
สธ.ชวนเที่ยวงานมหกรรมสมุนไพรแห่งชาติฯ ครั้งที่ 17 แบบ NEW NORMAL
กระทรวงสาธารณสุข ร่วมกับภาคีเครือข่ายภาครัฐและเอกชนกว่า 130 องค์กร จัดมหกรรมสมุนไพรแห่งชาติฯ ครั้งที่ 17 “นวดไทย สมุนไพรไทย สร้างสุข ทุกวัย” ขับเคลื่อนภูมิปัญญาไทย นวดไทย สมุนไพรไทย สร้างเศรษฐกิจประเทศ เชิญประชาชน ชิม ช้อป ใช้ สไตล์ NEW NORMAL
กระทรวงสาธารณสุข ร่วมกับภาคีเครือข่ายภาครัฐและเอกชนกว่า 130 องค์กร จัดมหกรรมสมุนไพรแห่งชาติฯ ครั้งที่ 17 “นวดไทย สมุนไพรไทย สร้างสุข ทุกวัย” ขับเคลื่อนภูมิปัญญาไทย นวดไทย สมุนไพรไทย สร้างเศรษฐกิจประเทศ เชิญประชาชน ชิม ช้อป ใช้ สไตล์ NEW NORMAL ในโซนจำหน่ายสินค้าสุขภาพ อาหารสุขภาพ และอุปกรณ์ดูแลสุขภาพจากกว่า 500 ร้านค้า พร้อมชมนิทรรศการ/ บริการนวดไทย คลินิกกัญชาทางการแพทย์แผนไทยครบวงจร แจกหนังสือสมุนไพร กล้าไม้ และเมล็ดพันธุ์ฟ้าทะลายโจร
วันนี้ (2 กันยายน 2563) ที่ศูนย์แสดงสินค้าและการประชุมอิมแพ็ค เมืองทองธานี จ.นนทบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นพ.สุขุม กาญจนพิมาย ปลัดกระทรวงสาธารณสุข นพ.มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก เปิดงานมหกรรมสมุนไพรแห่งชาติและการประชุมวิชาการประจำปี การแพทย์แผนไทย การแพทย์พื้นบ้านและการแพทย์ทางเลือก ครั้งที่ 17 ภายใต้หัวข้อ “นวดไทย สมุนไพรไทย สร้างสุขทุกวัย (Nuad Thai & Thai Herbs towards Good Health for All) โดยร่วมมือกับองค์กรภาคีเครือข่ายทั้งภาครัฐและเอกชนกว่า 130 องค์กรจัดขึ้นทุกปี เพื่อพัฒนาองค์ความรู้ พัฒนาศักยภาพของบุคลากรและเครือข่าย ขับเคลื่อนเชิงวัฒนธรรมภูมิปัญญาไท สุขภาพวิถีไท ซึ่งมีผู้เข้าร่วมงานปีละมากกว่า 200,000 คน ในปีนี้ได้จัดงานในรูปแบบ New Normal เข้มข้นมาตรการตรวจคัดกรอง และการป้องกันโรคโควิด 19 ทั้งการสวมหน้ากาก เว้นระยะห่าง ล้างมือ และทำความสะอาดฆ่าเชื้อพื้นที่ จุดสัมผัสร่วม
นายอนุทินกล่าวว่า การจัดงานครั้งนี้ เป็นเวทีขับเคลื่อนและสื่อสารนโยบายระดับชาติด้านการแพทย์แผนไทย การแพทย์พื้นบ้าน การแพทย์ทางเลือก และสมุนไพรให้เกิดผลเป็นรูปธรรม ประชาชนรู้จักคุณค่า นำมาใช้ประโยชน์ และมีการวิจัยพัฒนา สร้างความเชื่อมั่น ให้เกิดการยอมรับผลิตภัณฑ์สมุนไพร สามารถแข่งขันในตลาดทั้งในและต่างประเทศ สร้างมูลค่าทางเศรษฐกิจประเทศ รวมทั้งอนุรักษ์และส่งเสริมภูมิปัญญาไทย การนวดไทยที่ได้รับการประกาศจาก UNESCO ให้เป็นมรดกวัฒนธรรมที่จับต้องไม่ได้ของมนุษยชาติ มาใช้ในการรักษาและส่งเสริมสุขภาพอย่างกว้างขวาง ซึ่งได้นำการนวดไทยมาจัดแสดงนิทรรศการและให้บริการประชาชน รวมทั้งได้จัดคลินิกกัญชาทางการแพทย์แผนไทย และคลินิกการแพทย์แผนไทยและการแพทย์ผสมผสานมาให้บริการครบวงจร ฟรี
ด้านนพ.มรุต จิรเศรษฐสิริ อธิบดีกรมการแพทย์แผนไทยและการแพทย์ทางเลือก กล่าวว่า ภายในงานมหกรรมฯ แบ่งเป็น 4 โซนกิจกรรม คือ โซนวิชาการ อบรมตลาดความรู้ ฟรี 18 หลักสูตร โซนภูมิปัญญา อาทิ นิทรรศการ “นวดไทย” จัดแสดงเครื่องยาสมุนไพร แจกหนังสือสมุนไพรบันทึกของแผ่นดิน 12 กัญชาและผองเพื่อน สมุนไพรเพื่อระบบประสาทและจิตใจ 200 เล่ม/วัน, กล้าไม้ 300 ต้น/วัน และเมล็ดพันธุ์ฟ้าทะลายโจร โซนบริการ มีบริการคลินิกกัญชาทางการแพทย์แผนไทย ให้คำปรึกษา ตรวจรักษา และจ่ายยาที่มีกัญชาปรุงผสม และคลินิกการแพทย์แผนไทยและการแพทย์ผสมผสาน บริการฟรี และโซนผลิตภัณฑ์ Thai Herbal Pavilion นำเสนอร้าน “การบูร” จำหน่ายผลิตภัณฑ์สมุนไพรระดับพรีเมียม, Business Matching Online จำหน่ายสินค้า/อาหาร/ อุปกรณ์ดูแลสุขภาพ ทั้งแบบ On Line และ On Site กว่า 500 ร้านค้า
นายแพทย์มรุตกล่าวต่อว่า ในปีนี้ ได้มอบประกาศเกียรติคุณและโล่รางวัลเชิดชูเกียรติหมอไทยดีเด่นแห่งชาติ พ.ศ. 2563 ได้แก่ นายหมวก คงศรี อายุ 84 ปี ยะโก๊ะ หมอพื้นบ้านชาวพุทธ จ.นราธิวาส ซึ่งมีความรู้ความชำนาญด้านการรักษาโรคตามภูมิปัญญาพื้นบ้านและพิธีกรรม เช่น โรคสะเก็ดเงิน โรคผิวหนัง โรคริดสีดวงทวาร โรคพยาธิในเด็ก โรคเหงือกและฟัน โรคเริม งูสวัด ไฟลามทุ่ง อาการไข้ รวมทั้งไข้ป่า อาการกระดูกแตก พร้อมมอบประกาศเกียรติคุณและโล่รางวัลเชิดชูเกียรติ 4 รางวัล แก่ผลิตภัณฑ์สมุนไพรดีเด่นระดับชาติ (Prime Minister Herbal Awards: PMHA) พ.ศ. 2563 จำนวน 15 รางวัล พื้นที่ต้นแบบดีเด่นแห่งชาติ พ.ศ.2563 จำนวน 14 รางวัล ชมรมผู้สูงอายุ จำนวน 4 รางวัล และเจ้าหน้าที่ผู้ปฏิบัติงานด้านการแพทย์แผนไทยดีเด่น ประจำปี พ.ศ. 2563 จำนวน 2 รางวัล
ขอเชิญประชาชนที่สนใจสามารถเข้าร่วมงานมหกรรมสมุนไพรแห่งชาติฯ ครั้งที่ 17 ได้ระหว่างวันที่ 2 – 6 กันยายน 2563 ณ ศูนย์แสดงสินค้าและการประชุมอิมแพ็ค เมืองทองธานี อาคาร 10 – 12 สอบถามรายละเอียดเพิ่มเติม กรมการแพทย์แผนไทยและการแพทย์ทางเลือก โทร. 0 2149 5696, 0 2149 5649 Facebook Fanpage มหกรรมสมุนไพรแห่งชาติ หรือWebsite : http://natherbexpo.dtam.moph.go.th

ที่มา : https://www.thaigov.go.th/news/contents/details/34767