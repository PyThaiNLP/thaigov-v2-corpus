รัฐบาลไทย-ข่าวทำเนียบรัฐบาล-แรงงานภาคเกษตรเฮ เร่งเดินทางกลับไปทำงานอิสราเอล หลังสถานการณ์โควิด-19 เริ่มคลี่คลาย


วันพุธที่ 26 สิงหาคม 2563
พิมพ์
แรงงานภาคเกษตรเฮ เร่งเดินทางกลับไปทำงานอิสราเอล หลังสถานการณ์โควิด-19 เริ่มคลี่คลาย
อิสราเอลอนุญาตให้แรงงานไทย99คน เดินทางกลับไปทำงานภาคเกษตร ตามโครงการความร่วมมือไทย-อิสราเอล เพื่อการจัดหางาน (TIC) หลังเดินทางกลับประเทศไทยเป็นการชั่วคราวด้วย Re-entry Visa แต่ที่ผ่านมาไม่สามารถกลับไปทำงานได้เนื่องจากสถานการณ์การแพร่ระบาดของโควิด-19
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า ทางการอิสราเอลได้อนุญาตให้แรงงานไทย จำนวน 99 ราย ที่เดินทางไปทำงานภายใต้โครงการความร่วมมือไทย-อิสราเอล เพื่อการจัดหางาน (TIC) เดินทางกลับไปทำงานภาคเกษตร ตามความต้องการของนายจ้างในรัฐอิสราเอล โดย PIBA ได้ออกหนังสือรับรองการอนุญาตให้แก่แรงงานในการเดินทางเข้ารัฐอิสราเอลเป็นรายบุคคลแทนการตรวจลงตรา (Visa) ณ สถานเอกอัครราชทูตอิสราเอล ประจำประเทศไทย
“สำหรับแรงงานกลุ่มนี้ เป็นกลุ่มที่เคยเดินทางไปทำงาน และต้องเดินทางกลับประเทศไทยในช่วงการแพร่ระบาดของโรคโควิด-19 เมื่อสถานการณ์คลี่คลาย นายจ้างในรัฐอิสราเอลจึงต้องการให้แรงงานไทย เดินทางกลับเข้าไปทำงานอีกครั้ง ทั้งนี้เพราะแรงงานไทยมีทักษะเป็นที่ต้องการ รวมทั้งประเทศไทยมีนโยบายการบริหารจัดการโรคโควิด-19 เป็นที่ยอมรับ “ รมว.แรงงาน กล่าว
ด้านนายสุชาติ พรชัยวิเศษกุล อธิบดีกรมการจัดหางาน กล่าวว่า แรงงานไทยที่จะเดินทางกลับไปทำงานในประเทศอิสราเอล ต้องแจ้งการเดินทางกลับไปทำงานตามกฎหมาย ที่สำนักงานจัดหางานกรุงเทพมหานครพื้นที่ 1–10 หรือ สำนักงานจัดหางานจังหวัด ก่อนวันออกเดินทาง พร้อมซื้อประกันสุขภาพ และเมื่อเดินทางถึงอิสราเอลจะได้รับการกักตัว 14 วัน ตามมาตรการป้องกันและควบคุมโรคโควิด-19 ของประเทศอิสราเอล
พร้อมเน้นย้ำให้แรงงานตระหนักถึงความสำคัญของการเดินทางไปทำงานต่างประเทศอย่างถูกกฎหมาย แรงงานไทยที่เดินทางไปทำงานภาคเกษตรในประเทศอิสราเอลจะได้รับการอำนวยความสะดวก คุ้มครองสิทธิ ตลอดระยะเวลาจ้างงาน และยังสามารถนำความรู้ด้านเทคโนโลยีการเกษตรจากอิสราเอลมาปรับใช้ที่ประเทศไทยได้ โดยผู้ที่สนใจสามารถสอบถามรายละเอียดเพิ่มเติมได้ที่ สายด่วนกระทรวงแรงงาน โทร.1506 กด 2 กรมการจัดหางาน

ที่มา : https://www.thaigov.go.th/news/contents/details/34558