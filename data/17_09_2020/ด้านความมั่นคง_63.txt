รัฐบาลไทย-ข่าวทำเนียบรัฐบาล-‘นฤมล’ จับมือ ‘หัวเว่ย’ มุ่งพัฒนาแรงงานยุคดิจิทัล ป้อนตลาดแรงงาน


วันพุธที่ 2 กันยายน 2563
พิมพ์
‘นฤมล’ จับมือ ‘หัวเว่ย’ มุ่งพัฒนาแรงงานยุคดิจิทัล ป้อนตลาดแรงงาน
รมช. แรงงาน หารือ ผู้บริหาร บ.หัวเว่ย พร้อมเดินหน้าความร่วมมือพัฒนาแรงงานยุคดิจิทัล เพื่อป้อนสู่ตลาดแรงงานในอนาคต สร้างโอกาสในการทำงาน
ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน ให้การต้อนรับคณะจากบริษัท หัวเว่ย เทคโนโลยี่ (ประเทศไทย) จำกัด ประกอบด้วย มร.อาเบล เติ้ง ประธานกรรมการบริหาร มร.เหยา ลู่ ผู้อำนวยการฝ่ายรัฐกิจสัมพันธ์และสื่อสารองค์กร คุณธริศรา ธนจิราดลสุข ผู้ช่วยผู้อำนวยการฝ่ายพัฒนาทรัพยากรบุคคล และคุณนันทิยา มานิช ผู้จัดการฝ่ายรัฐกิจสัมพันธ์และสื่อสารองค์กร ที่ได้เข้าพบเพื่อแสดงความยินดีในโอกาสรับตำแหน่งรัฐมนตรีช่วยว่าการกระทรวงแรงงาน รวมถึงหารือความร่วมมือด้านแรงงานในอนาคต และแลกเปลี่ยนวิสัยทัศน์ในการขับเคลื่อนยุทธศาสตร์ในการพัฒนาดิจิทัลเพื่อแรงงาน โดยมี ดร.ภาคิน สมมิตรธนกุล ผู้ช่วยเลขานุการรัฐมนตรีว่าการกระทรวงแรงงาน พร้อมเจ้าหน้าที่ผู้เกี่ยวข้อง ร่วมให้การต้อนรับ ณ ห้องแสงสิงแก้ว ชั้น 5 อาคารกระทรวงแรงงาน
รมช.แรงงาน กล่าวว่า การเปลี่ยนแปลงในยุคดิจิทัลเป็นความท้าทายด้านแรงงานที่ต้องได้รับการพัฒนาความรู้ ทักษะ ความสามารถให้ตรงกับความต้องการของตลาดแรงงาน โดยเฉพาะบุคลากรด้านไอซีทีที่มีทักษะสูง เนื่องจากปัจจุบันเทคโนโลยีได้พัฒนาไปอย่างก้าวกระโดดและถูกนำมาใช้ในภาคอุตสาหกรรมมากขึ้น เช่น ระบบ Cloud Computing, Big Data, Internet Opting, AI, 5G เป็นต้น ทำให้ขาดแรงงานที่มีทักษะความรู้ด้านไอซีที ทั้งนี้ หัวเว่ยฯ เป็นองค์กรชั้นนำด้านบริการโซลูชันไอซีทีระดับโลก มีความมุ่งมั่นที่จะให้ความร่วมมือในการแก้ไขปัญหาการขาดแคลนแรงงานด้านไอซีที จึงได้วางแผนการพัฒนาอีโคซิสเต็มเพื่อตอบสนองต่อความต้องการด้านแรงงานดิจิทัลที่มีทักษะสูง ทั้งการฝึกอบรม ตลอดจนการออกใบรับรองมาตรฐานวิชาชีพ เพื่อเป็นส่วนหนึ่งในการพัฒนาบุคลากรสู่ตลาดแรงงาน
รมช.แรงงาน กล่าวเพิ่มเติมว่า กระทรวงแรงงานโดยกรมพัฒนาฝีมือแรงงาน หวังเป็นอย่างยิ่งว่าความร่วมมือที่จะเกิดขึ้นในอนาคตจะสามารถป้อนแรงงานคุณภาพเข้าสู่ตลาดแรงงาน เพื่อสร้างโอกาสในการทำงานได้อย่างมีประสิทธิภาพต่อไป
-----------------------------------------------------

ที่มา : https://www.thaigov.go.th/news/contents/details/34764