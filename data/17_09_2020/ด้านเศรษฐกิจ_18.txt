รัฐบาลไทย-ข่าวทำเนียบรัฐบาล-รัฐมนตรีสุริยะฯ ลงพื้นที่ติดตามและรับฟังการบริหารจัดการท่าเรืออุตสาหกรรมมาบตาพุด ระยะที่ 3 และเยี่ยมชมอาคารศูนย์ประสานและอำนวยความสะดวกในการเดินเรือ (VTMS)


วันจันทร์ที่ 24 สิงหาคม 2563
พิมพ์
รัฐมนตรีสุริยะฯ ลงพื้นที่ติดตามและรับฟังการบริหารจัดการท่าเรืออุตสาหกรรมมาบตาพุด ระยะที่ 3 และเยี่ยมชมอาคารศูนย์ประสานและอำนวยความสะดวกในการเดินเรือ (VTMS)
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ลงพื้นที่ติดตามและรับฟังการบริหารจัดการท่าเรืออุตสาหกรรมมาบตาพุด ระยะที่ 3 และเยี่ยมชมอาคารศูนย์ประสานและอำนวยความสะดวกในการเดินเรือ (VTMS)
จ.ระยอง : วันนี้ (24 สิงหาคม 2563) เวลา 14.00 น. นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม พร้อมด้วย นายกอบชัย สังสิทธิสวัสดิ์ ปลัดกระทรวงอุตสาหกรรม และคณะผู้บริหารกระทรวงอุตสาหกรรม ลงพื้นที่ติดตามและรับฟังการบริหารจัดการท่าเรืออุตสาหกรรมมาบตาพุด ระยะที่ 3 และเยี่ยมชมอาคารศูนย์ประสานและอำนวยความสะดวกในการเดินเรือ (VTMS) พร้อมมอบเสื้อชูชีพให้แก่ประธานวิสาหกิจชุมชนชมรมประมงเรือเล็กพื้นบ้าน อ.เมืองระยอง และ อ.บ้านฉางสามัคคี และตัวแทนกลุ่มประมงเรือเล็กพื้นบ้าน จ.ระยอง ท่าเรืออุตสาหกรรมมาบตาพุด มีระบบบริหารจัดการควบคุมการจราจรทางน้ำโดยใช้ระบบ VTMS (Vessel Traffic Monitoring System : VTSM) ซึ่งเป็นไปตามมาตรฐานสากลของการให้บริการจราจรทางน้ำ  ซึ่งเป็นระบบเฝ้าสังเกตการณ์การเคลื่อนที่ของเรือในทะเล ระบบดังกล่าวสามารถติดตามการเคลื่อนที่ของเรือได้ตลอดเวลา ทำให้สามารถควบคุมการจราจรทางน้ำในพื้นที่ได้อย่างมีประสิทธิภาพและปลอดภัยและในปี 2562 กนอ.ลงนามสัญญาร่วมทุนในรูปแบบการบริหารธุรกิจในการพัฒนาท่าเรืออุตสาหกรรมมาบตาพุด ระยะที่ 3 กับบริษัท กัลฟ์ เอ็มทีพี แอลเอ็นจี เทอร์มินัล จำกัด เพื่อพัฒนาระบบโครงสร้างพื้นฐานที่สำคัญของประเทศและเป็นกลไกขับเคลื่อนการลงทุนในพื้นที่พัฒนาเศรษฐกิจพิเศษภาคตะวันออก (อีอีซี) โดยความคืบหน้าการก่อสร้างฯ หลังได้รับใบอนุญาตให้ปลูกสร้างสิ่งล่วงล้ำลำแม่น้ำจากสำนักงานเจ้าท่าภูมิภาค สาขาระยองแล้ว บริษัท กัลฟ์ เอ็มทีพี แอลเอ็นจี เทอร์มินัล จำกัด ได้ดำเนินการออกแบบและก่อสร้างในส่วนของโครงสร้างพื้นฐาน ทั้งในส่วนของการขุดลอกและถมทะเล พื้นที่ 1,000 ไร่ แบ่งเป็น พื้นที่ใช้ประโยชน์ 550 ไร่ และพื้นที่เก็บกักตะกอน 450 ไร่ การขุดลอกร่องน้ำ และแอ่งกลับเรือ การก่อสร้างเขื่อนกันคลื่น การก่อสร้างสาธารณูปโภคพื้นฐาน การติดตั้งอุปกรณ์ควบคุมการเดินเรือ ท่าเทียบเรือบริการ และท่าเทียบเรือก๊าซ รองรับปริมาณการขนถ่ายก๊าซธรรมชาติที่คาดว่าการก่อสร้างจะแล้วเสร็จและพร้อมเปิดให้บริการได้ภายในปี 2569

ที่มา : https://www.thaigov.go.th/news/contents/details/34507