รัฐบาลไทย-ข่าวทำเนียบรัฐบาล-“กอช. ชวนผู้ประกอบอาชีพอิสระ ออกแบบเงินบำนาญรายเดือนด้วยตนเองผ่านแอป กอช.”


วันจันทร์ที่ 24 สิงหาคม 2563
พิมพ์
“กอช. ชวนผู้ประกอบอาชีพอิสระ ออกแบบเงินบำนาญรายเดือนด้วยตนเองผ่านแอป กอช.”
กอช. ชวนสมาชิกและประชาชนผู้ประกอบอาชีพอิสระ ออกแบบเงินบำนาญด้วยตนเอง โดยคำนวณบำนาญ ผ่านแอปพลิเคชัน (Application) กอช. โดยผู้สนใจสามารถดาวน์โหลดได้ผ่านสมาร์ทโฟนทุกระบบ ทั้งแอป สโตร์ (App Store) และเพลย์ สโตร์ (Play Store) เพียงพิมพ์คำค้นหาว่า กอช.
กองทุนการออมแห่งชาติ หรือ กอช. ชวนสมาชิกและประชาชนผู้ประกอบอาชีพอิสระ ออกแบบเงินบำนาญด้วยตนเอง โดยคำนวณบำนาญ ผ่านแอปพลิเคชัน (Application) กอช. โดยผู้สนใจสามารถดาวน์โหลดได้ผ่านสมาร์ทโฟนทุกระบบ ทั้งแอป สโตร์ (App Store) และเพลย์ สโตร์ (Play Store) เพียงพิมพ์คำค้นหาว่า กอช.
นางสาวจารุลักษณ์ เรืองสุวรรณ เลขาธิการคณะกรรมการกองทุนการออมแห่งชาติ (กอช.) เปิดเผยว่า กอช. ชวนสมาชิก และประชาชนผู้ประกอบอาชีพอิสระ ออกแบบเงินบำนาญด้วยตนเองโดย คำนวณบำนาญ ผ่านแอปพลิเคชัน (Application) กอช.  เพื่อวางแผนการเงินออมยามเกษียณด้วยตนเอง เมื่ออายุ 60 ปี ต้องการมีเงินบำนาญใช้รายเดือน เดือนละเท่าไร ด้วยขั้นตอนง่ายๆ โดยเข้าแอปพลิเคชัน (Application) กอช. เลือกเมนู “คำนวณบำนาญ” เลือกรูปแบบการคำนวณ ยอดเงินที่ต้องการส่งเงินออมสะสม หรือ ยอดเงินบำนาญที่ต้องการได้รับ กรอกอายุที่เริ่มส่งเงินออมสะสม เลือกรูปแบบการส่งเงินออมสะสมรายเดือน หรือ รายปี หลังจากนั้นกรอกตัวเลขเงินบำนาญที่ต้องการมีเงินใช้รายเดือน กดปุ่มคำนวณ ระบบแอปพลิเคชันจะแสดงจำนวนเงินที่ต้องส่งเงินออมสะสม
ทั้งนี้สมาชิกสามารถเลือกส่งเงินออมสะสมผ่านระบบแอป กอช. หรือรับรหัสไปใช้นำส่งเงินออมผ่านแอปพลิเคชัน ธนาคารได้ 13 ธนาคาร ที่สมาชิกมีบัญชีเงินฝากอยู่ และที่ตู้เอทีเอ็มหรือตู้รับฝากเงินสด ที่สำคัญสมาชิกยังสามารถเข้าแอป กอช. เพื่อดูข้อมูลบัญชีการออมกับ กอช. ของตนเองได้ ทุกที่ ทุกเวลา สำหรับผู้ที่สนใจตรวจสอบสิทธิและคุณสมบัติก่อนการสมัครสมาชิกได้ที่แอปพลิเคชัน “กอช.” หรือ หน่วยรับสมัครสมาชิกใกล้บ้านท่าน อาทิ ที่ว่าการอำเภอทั่วประเทศ  สำนักงานคลังจังหวัด สถาบันการเงินชุมชน ตัวแทน กอช. ประจำหมู่บ้าน ธนาคารของรัฐทั้ง 4 แห่ง ได้แก่ ธนาคาร ธ.ก.ส. ธอส. ธนาคารออมสิน และธนาคารกรุงไทย ทุกสาขา รวมทั้งเคาน์เตอร์เซอร์วิส  เทสโก้โลตัส บิ๊กซี ตู้บุญเติม และเครือข่ายรับสมัครทั่วประเทศ สอบถามข้อมูลเพิ่มเติมได้ที่สายด่วนเงินออม โทร. 02-049-9000
“คุณออม  รัฐช่วยออม  คุณได้บำนาญ”

ที่มา : https://www.thaigov.go.th/news/contents/details/34468