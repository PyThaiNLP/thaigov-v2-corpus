รัฐบาลไทย-ข่าวทำเนียบรัฐบาล-นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะฯ ตรวจราชการพื้นที่จังหวัดระยอง


วันอังคารที่ 25 สิงหาคม 2563
พิมพ์
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะฯ ตรวจราชการพื้นที่จังหวัดระยอง
นายกรัฐมนตรี พร้อมด้วย รัฐมนตรีว่าการกระทรวงมหาดไทย และคณะฯ ตรวจราชการพื้นที่จังหวัดระยอง
เมื่อวันที่ 24 ส.ค. 63 เวลา 14.00 น. ที่ด่านเก็บค่าผ่านทางอู่ตะเภา ทางหลวงพิเศษระหว่างเมืองหมายเลข 7 อำเภอบ้านฉาง จังหวัดระยอง พลเอก ประยุทธ์ จันทร์โอชา นายกรัฐมนตรี เป็นประธานเปิดทางหลวงระหว่างเมืองหมายเลข 7 ช่วงพัทยา - มาบตาพุด โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย คณะรัฐมนตรี นายฉัตรชัย พรหมเลิศ ปลัดกระทรวงมหาดไทย ผู้บริหารระดับสูงของกระทรวงมหาดไทย ร่วมประกอบพิธี โดยมี นายสุรศักดิ์ เจริญศิริโชติ ผู้ว่าราชการจังหวัดระยอง พร้อมด้วยหัวหน้าส่วนราชการ กำนัน ผู้ใหญ่บ้าน ผู้บริหารองค์กรปกครองส่วนท้องถิ่น และประชาชนชาวจังหวัดระยองให้การต้อนรับ
นายสุรศักดิ์ เจริญศิริโชติ กล่าวว่า  จังหวัดระยองเป็นจังหวัดที่มีแหล่งเศรษฐกิจ การค้า อุตสาหกรรม การท่องเที่ยว ที่สำคัญและมีผลิตภัณฑ์มวลรวมของจังหวัดสูงที่สุดในประเทศไทย ซึ่งจังหวัดระยองได้รับการสนับสนุนการพัฒนาในพื้นที่อย่างต่อเนื่อง โดยเฉพาะ เป็นพื้นที่เป้าหมายของการพัฒนาเขตเศรษฐกิจพิเศษตะวันออก หรือ EEC จังหวัดระยองเป็น 1 ใน 3 จังหวัดที่รวมถึงจังหวัดชลบุรีและฉะเชิงเทรา ที่ได้รับการส่งเสริมพัฒนาความพร้อมด้านโครงสร้างพื้นฐานด้านคมนาคมขนส่งที่ครบวงจรทั้งทางน้ำ ทางบก ทางราง และทางอากาศ
ซึ่งโครงการทางหลวงพิเศษระหว่างเมืองหมายเลข 7 ช่วงพัทยา - มาบตาพุด ถือเป็นโครงการสำคัญที่จะเพิ่มศักยภาพทางการแข่งขันด้วยการเชื่อมโยงโครงข่ายคมนาคมขนส่งในภาคตะวันออกให้สมบูรณ์มากขึ้นและถือเป็นการพัฒนาระบบสาธารณูปโภคเพื่อยกระดับคุณภาพชีวิตของประชาชนทั้งในจังหวัดระยองจังหวัดข้างเคียงก่อให้เกิดความสมดุลของการพัฒนาที่ครอบคลุมและยั่งยืนที่จะนำไปสู่การกระจายผลประโยชน์ให้กับชุมชนได้อย่างมากมายมหาศาลอีกด้วย
จากนั้นในเวลา 15.20 น. นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะฯ ลงพื้นที่ตลาดสินค้าครบวงจร เทศบาลบ้านเพ (ตลาด 100 เสา) ร่วมพบปะประชาชนชาวจังหวัดระยอง และผู้ประกอบการการท่องเที่ยวจังหวัดระยอง พร้อมทั้งเยี่ยมชมกิจกรรมการดำเนินการของบริษัท ประชารัฐรักสามัคคีระยอง (วิสาหกิจเพื่อสังคม) จำกัด และผลิตภัณฑ์สินค้าชุมชน ซึ่งนายกรัฐมนตรี เน้นย้ำว่า รัฐบาลจะทำทุกอย่างในการขับเคลื่อนความต้องการของประเทศชาติเเละของพี่น้องประชาชน ไปสู่ความร่วมมือกันในทุกด้าน โดยในขณะนี้รัฐบาลได้ให้ความสำคัญในการเเก้ไขปัญหาสถานการณ์การลดการจ้างงานที่เกิดขึ้น เพื่อฟื้นฟูเศรษฐกิจกลับมาเข้มแข็ง และต่อยอดไปสู่การเเข่งขันในระดับสากล
และในเวลา 16.45 น. นายกรัฐมนตรี พร้อมด้วยรัฐมนตรีว่าการกระทรวงมหาดไทย และคณะฯ เยี่ยมชมวิถีกลุ่มประมงเรือเล็กพื้นบ้านสวนสน-แกลง 1 พร้อมติดตามการพัฒนาอาชีพกลุ่มประมงจังหวัดระยอง การสาธิตการแปรรูปอาหารทะเล ตลาดประมงพื้นบ้าน และธนาคารปู และร่วมปล่อยแม่พันธุ์ปูม้าสู่ทะเล นายกรัฐมนตรีได้พูดถึงการดูเเล SMEs จำนวนกว่า 3 ล้านราย นอกจากนี้ ในเรื่อง E-commerce หรือ ธุรกิจออนไลน์ รัฐบาลมีกฎหมาย มีเเพลตฟอร์ม ที่ช่วยส่งเสริมให้มีพื้นที่การตลาดเพิ่มขึ้น พร้อมแนะให้ผู้ประกอบการ และผู้ค้าขายมาร่วมลงทะเบียนกับภาครัฐ เพื่อจะสามารถเข้าร่วมโครงการต่าง ๆ รวมถึงเงินอุดหนุนของรัฐในระยะยาวได้อีกด้วย

ที่มา : https://www.thaigov.go.th/news/contents/details/34525