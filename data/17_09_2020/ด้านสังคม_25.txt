รัฐบาลไทย-ข่าวทำเนียบรัฐบาล-พม. พร้อมหน่วยงานที่เกี่ยวข้อง เร่งช่วยเหลือชายชาวเชียงราย เครียดหางานทำไม่ได้ นอนขวางรางให้รถไฟทับร่างหวังฆ่าตัวตาย ที่ จ.สระบุรี


วันจันทร์ที่ 31 สิงหาคม 2563
พม. พร้อมหน่วยงานที่เกี่ยวข้อง เร่งช่วยเหลือชายชาวเชียงราย เครียดหางานทำไม่ได้ นอนขวางรางให้รถไฟทับร่างหวังฆ่าตัวตาย ที่ จ.สระบุรี
พม. พร้อมหน่วยงานที่เกี่ยวข้อง เร่งช่วยเหลือชายชาวเชียงราย เครียดหางานทำไม่ได้ นอนขวางรางให้รถไฟทับร่างหวังฆ่าตัวตาย ที่ จ.สระบุรี
วันที่ 28 ส.ค. 63 เวลา 16.30 น. ที่กระทรวงการพัฒนาสังคมและความมั่นคงของมนุษย์ ถนนกรุงเกษม กรุงเทพฯ นางพัชรี อาระยะกุล รองปลัด กระทรวงการพัฒนาสังคมและความมั่นคงของมนุษย์ (พม.) และโฆษกกระทรวง พม. เปิดเผยว่า จากกรณีชายชาวจังหวัดเชียงราย อายุ 35 ปี รายหนึ่ง อาศัยนอนอยู่ตามป้ายรถประจำทาง และออกหาสมัครงาน แต่ไม่มีคนรับเข้าทำงาน ไม่มีเงินจะไปซื้อข้าวกิน คิดน้อยใจว่าไม่มีคนรัก และตัดสินใจมานอนบนรางรถไฟเพื่อให้รถไฟทับร่างหวังฆ่าตัวตาย ที่ อำเภอเมือง จังหวัดสระบุรี นั้น กระทรวงการพัฒนาสังคมและความมั่นคงของมนุษย์ (พม.) โดยเจ้าหน้าที่สำนักงานพัฒนา​สังคม​และ​ความมั่นคง​ของ​มนุษย์​จังหวัด​สระบุรี​ ศูนย์​คุ้มครอง​คนไร้​ที่พึ่ง​จังหวัด​สระบุรี​ และจัดหางานจังหวัด​สระบุรี​ ได้ร่วมลงพื้นที่ตรวจสอบข้อ​เท็จจริง​​ พบว่าชายดังกล่าวเดินทางมาจากจังหวัด​เชียงราย เพื่อหางานทำในกรุงเทพมหานคร​ แต่ไม่ได้ทำงาน จึงขับรถจักรยานยนต์​มาเรื่อยๆ จนถึงเขตจังหวัด​สระบุรี​ อีกทั้ง​ไม่มีเงิน ไม่มีรายได้​ และเกิดความเครียดจึงคิดทำร้ายร่างกายตนเอง​ ทั้งนี้ เจ้าหน้าที่กระทรวง พม.และหน่วยงานที่เกี่ยวข้อง จึงให้คำปรึกษาและร่วมหาแนวทางดำเนินชีวิตร่วมกัน โดยผู้ประสบปัญหา​ต้องการเดินทางกลับภูมิลำเนา​
นางพัชรี กล่าวว่า สำหรับการให้ความช่วยเหลือกรณีดังกล่าวนั้น ได้ประสานติดตามครอบครัว​ พร้อมทั้งมอบถุงยังชีพ และมอบเงินสงเคราะห์​คนไทยที่ตกทุกข์ได้ยาก​ เพื่อเป็นค่าเดินทางกลับภูมิลำเนา​ และขนส่งรถจักรยานยนต์​ พร้อมนำส่งขึ้นรถไฟเพื่อเดินทางกลับภูมิ​ลำเนา​​ อีกทั้งประสานสำนักงาน​พัฒนา​สังคม​และ​ความมั่นคง​ของ​มนุษย์​จังหวัด​เชียงราย เพื่อติดตามให้การช่วยเหลืออย่างต่อเนื่อง รวมทั้งกระทรวง พม. จะทำหน้าที่ในการประสาน ความร่วมมือกับหน่วยงานต่างๆที่เกี่ยวข้องเพื่อให้การช่วยเหลือผู้ประสบปัญหาสังคมดังกล่าว และครอบครัวให้สามารถดำรงชีวิตอยู่ในสังคมได้อย่างปกติสุข นอกจากนี้ สำนักงานจัดหา​​งานจังหวัด​สระบุรี​ ได้ให้คำแนะนำเรื่องการประสานติดต่อและการมีงานทำ​ พร้อมทั้งจะประสานจัดหางานในจังหวัดเชียงรายเพื่อติดตามให้การช่วยเหลือด้านการมีอาชีพและรายได้ต่อไป
นางพัชรี กล่าวเพิ่มเติมว่า ทั้งนี้ หากประชาชนพบเห็นผู้ประสบปัญหาทางสังคม สามารถแจ้งมาที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชม. ซึ่งกระทรวง พม. พร้อมให้ความช่วยเหลืออย่างเต็มที่

ที่มา : https://www.thaigov.go.th/news/contents/details/34695