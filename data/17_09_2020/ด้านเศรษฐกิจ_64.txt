รัฐบาลไทย-ข่าวทำเนียบรัฐบาล-รัฐมนตรีเกษตรฯ เป็นผู้แทนรับหนังสือร้องเรียนจากสมาคมการประมงแห่งประเทศไทย 


วันศุกร์ที่ 28 สิงหาคม 2563
รัฐมนตรีเกษตรฯ เป็นผู้แทนรับหนังสือร้องเรียนจากสมาคมการประมงแห่งประเทศไทย
รัฐมนตรีเกษตรฯ เป็นผู้แทนรับหนังสือร้องเรียนจากสมาคมการประมงแห่งประเทศไทย พร้อมเร่งรัดติดตามการดำเนินงานสินเชื่อเพื่อเสริมสภาพคล่องผู้ประกอบการประมง
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นผู้แทนนายกรัฐมนตรีในการรับมอบหนังสือร้องเรียนจากสมาคมการประมงแห่งประเทศไทย ที่ยื่นขอให้รัฐบาลได้มีการแก้ไขปัญหาต่าง ๆ โดยได้มีการพูดคุยหารือ และจะทำสรุปข้อเรียกร้องเพื่อนำเรียนนายกรัฐมนตรีต่อไป ซึ่งคาดว่าจะสามารถนำเรียนได้ภายในสัปดาห์หน้า
นอกจากนี้ รัฐมนตรีว่าการกระทรวงเกษตรและสหกรณ์จะเร่งดำเนินการเรื่องสินเชื่อเพื่อเสริมสภาพคล่องผู้ประกอบการประมง กรอบวงเงิน 10,300 ล้านบาท ที่ยังติดขัดอยู่ ซึ่งปัจจุบันอยู่ในขั้นตอนการดำเนินงานของธนาคารออมสิน และธนาคารเพื่อการเกษตรและสหกรณ์การเกษตร (ธ.ก.ส.) โดยจะประสานงานและเร่งดำเนินการแก้ไขให้โดยเร็วต่อไป

ที่มา : https://www.thaigov.go.th/news/contents/details/34649