รัฐบาลไทย-ข่าวทำเนียบรัฐบาล-เคาะแผนแม่บทเฉพาะกิจ ฟื้นเศรษฐกิจสู้โควิด-19


วันจันทร์ที่ 14 กันยายน 2563
พิมพ์
เคาะแผนแม่บทเฉพาะกิจ ฟื้นเศรษฐกิจสู้โควิด-19
--
#ไทยคู่ฟ้า วันนี้ (10 ก.ย.) ที่ประชุมคณะกรรมการยุทธศาสตร์ชาติเห็นชอบการจัดทำแผนแม่บทภายใต้ยุทธศาสตร์ชาติ ในรูปแบบเฉพาะกิจเพื่อรองรับผลกระทบจากสถานการณ์โควิด-19 (ปี 2564 – 2565) โดยเป็นการปรับแผนแม่บทให้สอดคล้องกับความเปลี่ยนแปลงหรือความจำเป็นของประเทศ มีรายละเอียด ดังนี้ >>>
.
การจัดทำแผนแม่บทเฉพาะกิจฯ มีเป้าหมายหลัก คือ ให้คนไทยมีงานทำ สามารถยังชีพอยู่ได้ กลุ่มเปราะบางได้รับการดูแลอย่างทั่วถึง สร้างอาชีพและกระจายรายได้สู่ท้องถิ่น เศรษฐกิจประเทศฟื้นตัวเข้าสู่ภาวะปกติ และมีการวางรากฐานเพื่อรองรับการปรับโครงสร้างเศรษฐกิจใหม่ (Economic Transformation) ซึ่งเป็นไปตาม 3 มิติหลักของการพัฒนา คือ การพร้อมรับ (Cope) การปรับตัว (Adapt) และการเปลี่ยนแปลงเพื่อพร้อมเติบโตอย่างยั่งยืน (Transform)
.
แนวทางการพัฒนาประเทศและฟื้นฟูเศรษฐกิจตามแผนแม่บทเฉพาะกิจฯ ประกอบด้วย 4 ประเด็น ได้แก่
1.การเพิ่มความเข้มแข็งของเศรษฐกิจฐานรากภายในประเทศ (Local Economy)
2.การยกระดับขีดความสามารถของประเทศเพื่อรองรับการเจริญเติบโตอย่างยั่งยืนในระยะยาว (Future Growth)
3.การพัฒนาศักยภาพและคุณภาพชีวิตของคน (Human Capital) ให้เป็นกำลังหลักในการขับเคลื่อนการพัฒนาประเทศ
4.การปรับปรุงและพัฒนาปัจจัยพื้นฐานเพื่อส่งเสริมการฟื้นฟูและพัฒนาประเทศ (Enabling Factors)
โดยหลังจากนี้จะมีการเปิดรับฟังความคิดเห็นเพื่อประกอบการจัดทำร่างแผนแม่บทเฉพาะกิจฯ ให้มีความครบถ้วนสมบูรณ์ยิ่งขึ้นต่อไป

ที่มา : https://www.thaigov.go.th/news/contents/details/35064