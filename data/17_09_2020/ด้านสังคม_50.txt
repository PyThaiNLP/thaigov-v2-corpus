รัฐบาลไทย-ข่าวทำเนียบรัฐบาล-รมว.พม. เปิดงานสัมมนาเรื่อง “พัฒนาประสิทธิภาพการปฏิบัติงานเจ้าหน้าที่ของรัฐในส่วนภูมิภาค เพื่อประชาชนอยู่ดีมีสุข”


วันศุกร์ที่ 4 กันยายน 2563
รมว.พม. เปิดงานสัมมนาเรื่อง “พัฒนาประสิทธิภาพการปฏิบัติงานเจ้าหน้าที่ของรัฐในส่วนภูมิภาค เพื่อประชาชนอยู่ดีมีสุข”
รมว.พม. เปิดงานสัมมนาเรื่อง “พัฒนาประสิทธิภาพการปฏิบัติงานเจ้าหน้าที่ของรัฐในส่วนภูมิภาค เพื่อประชาชนอยู่ดีมีสุข”
วันนี้ (4 ก.ย. 63) เวลา 09.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.)  เป็นประธานในพิธีเปิดงานสัมมนาเรื่อง “พัฒนาประสิทธิภาพการปฏิบัติงานเจ้าหน้าที่ของรัฐในส่วนภูมิภาคเพื่อประชาชนอยู่ดีมีสุข” จัดโดยคณะกรรมาธิการการสวัสดิการสังคม สภาผู้แทนราษฎร โดยมีนางสาวรังสิมา รอดรัศมี ประธานคณะกรรมาธิการการสวัสดิการสังคม สภาผู้แทนราษฎร กล่าวรายงาน พร้อมด้วยคณะผู้บริหารกระทรวง พม. ผู้นำชุมชนในพื้นที่ ได้แก่ กำนัน ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล สารวัตรกำนัน อาสาสมัครสาธารณสุขประจำหมู่บ้าน (อสม.) และอาสาสมัครพัฒนาสังคมและความมั่นคงของมนุษย์ (อพม.) เข้าร่วมงาน ณ ภัตตาคารฮวดหูฉลาม ตำบลแม่กลอง อำเภอเมือง จังหวัดสมุทรสงคราม
นายจุติ กล่าวว่า การสัมมนา“พัฒนาประสิทธิภาพการปฏิบัติงานเจ้าหน้าที่ของรัฐในส่วนภูมิภาคเพื่อประชาชนอยู่ดีมีสุข” เป็นเวทีสำหรับการพัฒนาความรู้ความเข้าใจเกี่ยวกับการปฏิบัติงาน สิทธิประโยชน์ และสิทธิสวัสดิการสังคม ให้แก่เจ้าหน้าที่ของรัฐ ตลอดจนประชาสัมพันธ์เกี่ยวกับการจัดสวัสดิการสังคมสำหรับประชาชนในพื้นที่  ซึ่งสิทธิสวัสดิการสังคมเป็นเรื่องที่จะต้องให้ความสำคัญและเป็นปัจจัยพื้นฐานในการดำเนินชีวิตของประชาชนทุกกลุ่มเป้าหมาย ซึ่งรัฐต้องจัดให้มีระบบการจัดบริการทางสังคมเกี่ยวกับการป้องกันการแก้ไข การพัฒนา และการส่งเสริมความมั่นคงทางสังคมที่มีประสิทธิภาพ เพื่อตอบสนองความจำเป็นขั้นพื้นฐานของประชาชนให้มีคุณภาพชีวิตที่ดีและพึ่งตนเองได้อย่างทั่วถึง เหมาะสมเป็นธรรมให้เป็นไปตามมาตรฐาน ทั้งทางด้านการศึกษา สุขภาพอนามัย ที่อยู่อาศัย การทำงาน การมีรายได้การนันทนาการ ตลอดจนกระบวนการยุติธรรม และบริการทางสังคมทั่วไป โดยต้องคำนึงถึงศักดิ์ศรีความเป็นมนุษย์ สิทธิที่ประชาชนจะต้องได้รับ รวมถึงการมีส่วนร่วมในการจัดสวัสดิการสังคมทุกระดับ และทุกกลุ่มเป้าหมายให้ได้รับสวัสดิการสังคมอย่างเป็นระบบ อันจะเป็นการส่งเสริมและพัฒนาคุณภาพชีวิตของประชาชนได้อย่างยั่งยืน
นายจุติ กล่าวต่ออีกว่า ในช่วงสถานการณ์ปัจจุบัน เนื่องจากสถานการณ์การระบาดของโรคติดเชื้อไวรัสโคโรนา 2019 (โควิด - 19)  ซึ่งเป็นโรคที่ระบาดอย่างรุนแรงส่งผลกระทบไปทั่วโลก รวมถึงประเทศไทย ซึ่งได้รับผลกระทบวงกว้าง ทำให้ประชาชนต้องมีการปรับเปลี่ยนชุดพฤติกรรมของตนเองให้ทันต่อสถานการณ์ปัจจุบัน เกิดเป็นวิถีใหม่ในการดำรงชีวิต ซึ่งจำต้องปฏิบัติกันให้เป็นปกติต่อเนื่องจนเกิดเป็นความพอใจ และกลายเป็นวิถีชีวิตใหม่ (New Normal) ในสังคม ทั้งนี้ ในช่วงที่มีการระบาด มีเจ้าหน้าที่ของรัฐกำนัน ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล สารวัตรกำนัน อสม. อพม. และบุคลากรของหน่วยงานของรัฐในพื้นที่ ได้ปฏิบัติหน้าที่เป็นผู้ช่วยเหลือทางราชการ ในฐานะเป็นผู้แทนของรัฐ ปฏิบัติงานอยู่ในระดับใกล้ชิดกับประชาชนในพื้นที่ ดูแลทุกข์ สุข ความสงบเรียบร้อยในพื้นที่ ความเป็นอยู่ของประชาชน อย่างเต็มความสามารถ และในขณะเดียวกันยังเป็นผู้แทนประชาชนในการทำหน้าที่เป็นกระบอกเสียงสะท้อนเสียงเรียกร้องของประชาชนในท้องที่กลับมายังภาครัฐ เพื่อขอให้ภาครัฐเข้าไปช่วยเหลือแก้ไขปัญหาและส่งเสริมพัฒนาความเป็นอยู่ของประชาชนไม่ว่าจะเป็นเรื่องเศรษฐกิจหรือสังคมให้ประชาชนสามารถดำรงชีวิตได้อย่างมีความสุขมากยิ่งขึ้น
นายจุติ กล่าวเพิ่มเติมว่า การสัมมนาในครั้งนี้ ขอให้ผู้เข้าร่วมสัมมนามีความรู้ความเข้าใจเกี่ยวกับการปฏิบัติงาน สร้างขวัญและกำลังใจในการปฏิบัติงาน ตลอดทั้งมีความรู้ความเข้าใจเกี่ยวกับสวัสดิการสังคมและสามารถนำความรู้ไปเผยแพร่ยังประชาชนในพื้นที่ให้เกิดความเข้าใจเพิ่มขึ้นเพื่อให้ประชาชนมีความเป็นอยู่ดีมีสุขต่อไป

ที่มา : https://www.thaigov.go.th/news/contents/details/34814