รัฐบาลไทย-ข่าวทำเนียบรัฐบาล-จับกัง 1 ห่วงลูกจ้างถุงลมนิรภัยปราจีนบุรี สั่งกสร.ดูแลใกล้ชิด


วันอาทิตย์ที่ 30 สิงหาคม 2563
พิมพ์
จับกัง 1 ห่วงลูกจ้างถุงลมนิรภัยปราจีนบุรี สั่งกสร.ดูแลใกล้ชิด
​
รมว.แรงงาน ห่วงใยลูกจ้างโรงงานผลิตถุงลมนิรภัย ปราจีนบุรี สั่งกสร. ดูแลใกล้ชิด เน้นย้ำให้ดูแลลูกจ้างได้รับสิทธิตามที่ตกลงกับนายจ้าง
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า จากกรณีที่สื่อมวลชนนำเสนอข่าวว่า โรงงานผลิตถุงลมนิรภัยที่จังหวัดปราจีนบุรี ประสบปัญหาจากภาวะเศรษฐกิจและได้เปิดโครงการสมัครใจลาออกซึ่งมีลูกจ้างเข้าร่วมโครงการจำนวน 302 คน ตนรู้สึกห่วงใยพี่น้องแรงงานทั้ง 302 คนที่จะถูกเลิกจ้าง  จึงได้สั่งการให้กรมสวัสดิการและคุ้มครองแรงงาน เร่งลงพื้นที่เพื่อประสานกับนายจ้าง ลูกจ้างทันที พร้อมทั้งดูแลอย่างใกล้ชิดเพื่อให้ลูกจ้างได้รับสิทธิประโยชน์ตามกฎหมาย
นายอภิญญา  สุจริตตานันท์ อธิบดีกรมสวัสดิการและคุ้มครองแรงงาน กล่าวต่อว่า จากการตรวจสอบ พบว่า สถานประกอบกิจการดังกล่าว คือ บริษัทสหเซเรน จำกัด ตั้งอยู่เลขที่ 127 หมู่ที่ 1 ตำบลนนทรี อำเภอกบินทร์บุรี จังหวัดปราจีนบุรี โดยสถานประกอบกอบกิจการโรงงาน 1  ประกอบกิจการ ผลิตถุงลมนิรภัย ปัจจุบันมีลูกจ้างรวม 922 คน โรงงาน 2 ประกอบกิจการ ผลิตเครื่องแต่งกาย มีลูกจ้างรวม 561 คน ได้รับผลกระทบจากภาวะเศรษฐกิจและวิกฤตโควิด-19 ได้ประกาศโครงการสมัครใจลาออกจากงาน ซึ่งโครงการดังกล่าวมีลูกจ้างสมัครใจเข้าร่วมจากโรงงาน 1 จำนวน 302 คน และจากโรงงาน 2 จำนวน 142 คน โดยให้มีผลตั้งแต่วันที่ 1 กันยายน 2563 ทั้งนี้ บริษัทจะจ่ายค่าชดเชยตามตามกฎหมายแรงงานและเงินเพิ่มพิเศษนอกเหนือจากกฎหมายให้แก่ลูกจ้างเพิ่มเติมด้วย โดยลูกจ้างอายุงานไม่เกิน 1 ปี จะได้รับเพิ่ม 10,000 บาท อายุงานตั้งแต่ 1-6 ปี ได้รับเพิ่ม 15,000 บาท และ อายุงาน 6 ปีขึ้นไป ได้รับเพิ่ม 20% ของเงินชดเชยตามกฎหมายแรงงาน อย่างไรก็ตาม กสร. ได้กำชับกับพนักงานตรวจแรงงาน สำนักงานสวัสดิการและคุ้มครองแรงงานจังหวัดปราจีนบุรี ให้เข้าไปชี้แจงสิทธิประโยชน์ของลูกจ้าง และดูแลให้ลูกจ้างได้รับสิทธิประโยชน์ตามที่ตกลงกับนายจ้างอย่างครบถ้วน พร้อมทั้งได้ประสานให้จัดหางานจังหวัดปราจีนบุรีจัดหาตำแหน่งงานว่างรองรับลูกจ้าง ประกันสังคมจังหวัดปราจีนบุรีดูแลสิทธิผู้ประกันตนเพื่อดำเนินการจ่ายเงินทดแทนกรณีว่างงาน และประสานพัฒนาฝีมือแรงงานจังหวัดปราจีนบุรีในการฝึกอาชีพให้กับลูกจ้างที่สนใจที่จะพัฒนาฝีมือแรงงานหรือเปลี่ยนอาชีพใหม่อีกด้วย

ที่มา : https://www.thaigov.go.th/news/contents/details/34672