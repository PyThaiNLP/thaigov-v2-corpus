รัฐบาลไทย-ข่าวทำเนียบรัฐบาล-‘จับกัง1’ สั่งการด่วน เร่งช่วยเหลือผู้ประสบอุทกภัยสุโขทัยด้านแรงงานในทุกมิติ


วันจันทร์ที่ 24 สิงหาคม 2563
‘จับกัง1’ สั่งการด่วน เร่งช่วยเหลือผู้ประสบอุทกภัยสุโขทัยด้านแรงงานในทุกมิติ
รัฐมนตรีว่าการกระทรวงแรงงาน สั่งการด่วน ให้ 5 เสือแรงงานในพื้นที่สุโขทัยเร่งให้การช่วยเหลือผู้ประสบอุทกภัยที่จังหวัดสุโขทัยตามภารกิจด้านแรงงานในทุกมิติ โดยการสำรวจนายจ้าง ลูกจ้าง สถานประกอบการที่ได้รับผลกระทบ เพื่อให้การช่วยเหลือในเบื้องต้น และภายหล
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงความคืบหน้ากรณีสถานการณ์น้ำในแม่น้ำยม บริเวณจังหวัดสุโขทัย จากรายงานของสำนักงานแรงงานจังหวัดสุโขทัยว่า เมื่อวันที่ 23 สิงหาคมที่ผ่านมาสถานการณ์น้ำในแม่น้ำยม บริเวณจังหวัดสุโขทัยมีระดับน้ำเพิ่มสูงขึ้นเรื่อยๆ ล่าสุดกระแสน้ำในแม่น้ำยมได้กัดเซาะถนนริมแม่น้ำยม ซึ่งเป็นพื้นที่กำลังก่อสร้างผนังกั้นแม่น้ำยม ระยะทางประมาณ 1,300 เมตร พังเสียหาย น้ำทะลักเข้าท่วมพื้นที่หมู่ 1 บ้านวังหิน และพื้นที่หมู่ 7 บ้านบางสรงค์ ต.ปากแคว ซึ่งเป็นพื้นที่ติดต่อกันพื้นที่ที่ได้รับผลกระทบจากกอุทกภัย จำนวน 3 อำเภอ 14 ตำบล 36 หมู่บ้าน ราษฎรประสบภัย 4,534 คน 1,587 ครัวเรือน พื้นที่ทางการเกษตรได้รับความเสียหาย เป็นพืชไร่ 111 ไร่ ข้าวโพด 50 ไร่ พริก 30 ไร่ เมลอน 1 ไร่ นาข้าว 7,185 ไร่ โกโก้ 10 ไร่ ถนนในอำเภอเมืองสุโขทัย 2 สาย และอำเภอสวรรคโลก 3 สาย และประปาหมู่บ้าน 1 แห่ง
นายสุชาติ กล่าวต่อว่า ในเบื้องต้นได้กำชับให้สำนักงานแรงงานจังหวัดสุโขทัย ร่วมกับหน่วยงานในสังกัดกระทรวงแรงงานเตรียมความพร้อมเพื่อจะให้การดูแลและช่วยเหลือผู้ได้รับผลกระทบ มีการติดตามและเฝ้าระวังสถานการณ์ที่เกิดขึ้นบูรณาการความร่วมมือกับหน่วยงานต่างๆ ในจังหวัดในการให้ความช่วยเหลือตามภารกิจหน้าที่ ทั้งนี้ ได้มอบหมายให้อาสาสมัครแรงงานประจำตำบลเฝ้าระวังและรายงานสถานการณ์ให้ทราบอีกทางหนึ่ง
“กระทรวงแรงงาน เตรียมพร้อมให้ความช่วยเหลือนายจ้าง ลูกจ้างทุกคนหากได้รับผลกระทบจากสถานการณ์น้ำท่วมดังกล่าว โดยสามารถติดต่อขอรับความช่วยเหลือได้ที่หน่วยงานในสังกัดกระทรวงแรงงานในพื้นที่ หรือติดต่อได้ที่สายด่วนกระทรวงแรงงาน 1506 หรือเพจเฟสบุ๊คของผม “ Heng Team – ทีมเฮ้ง”ได้โดยตรง” นายสุชาติ กล่าวในท้ายสุด

ที่มา : https://www.thaigov.go.th/news/contents/details/34497