รัฐบาลไทย-ข่าวทำเนียบรัฐบาล-‘ปลัดแรงงาน’ ร่วมฉลอง 10 ปี ความร่วมมือด้านแรงงาน ไทย-อิสราเอล ‘ยืนยันการส่งแรงงานไทยไปทำงานในอิสราเอล มีประสิทธิภาพ โปร่งใส เป็นธรรม’


วันพุธที่ 9 กันยายน 2563
พิมพ์
‘ปลัดแรงงาน’ ร่วมฉลอง 10 ปี ความร่วมมือด้านแรงงาน ไทย-อิสราเอล ‘ยืนยันการส่งแรงงานไทยไปทำงานในอิสราเอล มีประสิทธิภาพ โปร่งใส เป็นธรรม’
ปลัดกระทรวงแรงงาน ร่วมเฉลิมฉลองครบรอบ 10 ปี ของความร่วมมือด้านแรงงานระหว่างไทยและอิสราเอล ยืนยันการจัดส่งแรงงานไทยไปทำงานในอิสราเอลในโครงการ TIC Project จะยังคงดำเนินต่อไปอย่างมีประสิทธิภาพ โปร่งใส เป็นธรรม
วันนี้ (9 ก.ย. 63) เวลา 12.00 น. นายสุทธิ สุโกศล ปลัดกระทรวงแรงงาน พร้อมด้วย นายสุชาติ พรชัยวิเศษกุล อธิบดีกรมการจัดหางาน ร่วมเป็นเกียรติในโอกาสการเฉลิมฉลองครบรอบ 10 ปี ของความร่วมมือด้านแรงงานระหว่างไทยและอิสราเอล พร้อมหารือข้อราชการกับ นายเมเอียร์ ชโลโม เอกอัครราชทูตอิสราเอลประจำประเทศไทย ณ โรงแรมไฮแอท รีเจนซี่ สุขุมวิท โดย นายสุทธิ กล่าวว่า “ภายใต้บันทึกข้อตกลงฉบับใหม่ที่มีกรมการจัดหางานเข้ามาดำเนินการจัดส่งแรงงานแทน IOM นั้น ผมมั่นใจว่าการจัดส่งแรงงานไทยไปทำงานในอิสราเอลในโครงการ TIC Project จะยังคงดำเนินต่อไปอย่างมีประสิทธิภาพ โปร่งใส เป็นธรรม เช่นเดียวกับการดำเนินการของ IOM และหวังว่าจะได้รับการสนับสนุนด้วยดีจากทุกหน่วยงานที่เกี่ยวข้องต่อไป”
โดยเมื่อปี 2553 ได้มีการลงนามความตกลงระหว่างรัฐบาลแห่งราชอาณาจักรไทยกับรัฐบาลแห่งรัฐอิสราเอลว่าด้วยการจ้างแรงงานไทยทำงานชั่วคราวในภาคเกษตรในรัฐอิสราเอลโดยมีหน่วยงานรับผิดชอบหลัก ได้แก่ กรมการจัดหางานของไทย และหน่วยงานด้านประชาการและตรวจคนเข้าเมืองของอิสราเอล (Population and Immigration Authority : PIBA) และองค์การระหว่างประเทศเพื่อการโยกย้ายถิ่นฐาน (International Organization for Migration : IOM) ร่วมดำเนินโครงการ TIC Project ภายใต้กรอบข้อตกลงฯ ดังกล่าว    ซึ่งเป็นการจัดส่งแรงงานไทยไปทำงานในอิสราเอลแบบรัฐต่อรัฐ ทำให้กระบวนการจัดส่งแรงงานไทยเป็นไปอย่างมีประสิทธิภาพ สามารถลดค่าใช้จ่ายในการเดินทางไปทำงานให้กับแรงงานไทย และทำให้แรงงานไทยได้รับการคุ้มครองตามกฎหมายของอิสราเอล ซึ่งได้ดำเนินงานมาอย่างราบรื่นตลอดระยะเวลา 10 ปีที่ผ่านมา
ต่อมาในปี 2563 หน่วยงาน IOM ได้ขอยุติบทบาทในการจัดส่งแรงงานไทยไปทำงานในอิสราเอล   อันเป็นผลสืบเนื่องมาจากการแพร่ระบาดของโควิด – 19  ทั้งฝ่ายไทยและอิสราเอลก็ยังคงมุ่งมั่นในการดำเนินโครงการ TIC Project ต่อไป โดย กรมการจัดหางาน และ PIBA ได้หารือร่วมกันในการปรับปรุงข้อตกลงฯ ใหม่เพื่อให้สอดคล้องกับการดำเนินการจัดส่งแรงงานที่กรมการจัดหางานจะเข้ามาดำเนินการแทน IOM และด้วยความพยายามของรัฐบาลไทยและอิสราเอลทำให้บันทึกความตกลงฉบับใหม่ได้ลงนามเมื่อวันที่ 13 ก.ค. 63 ที่อิสราเอล และ Implementation Arrangement to the Agreement ได้ลงนามเมื่อวันที่ 20 ก.ค. 63 ที่ประเทศไทย
+++++++++++++++++++
กองเผยแพร่และประชาสัมพันธ์
9 กันยายน 2563

ที่มา : https://www.thaigov.go.th/news/contents/details/34936