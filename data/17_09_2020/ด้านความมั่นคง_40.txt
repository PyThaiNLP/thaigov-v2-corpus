รัฐบาลไทย-ข่าวทำเนียบรัฐบาล-รมว.ทส.​ 'วราวุธ'​ สืบสานพระราชปณิธานพระบาทสมเด็จพระเจ้าอยู่หัว​ ปล่อยสัตว์ป่าคืนสู่ธรรมชาติ​ในผืนป่าภูเขียว 6​ ชนิด​ ๓๖๐​ ตัว "ส่งสัตว์ป่าคืน​วนา​ เพื่อป่าสมบูรณ์" 


วันเสาร์ที่ 29 สิงหาคม 2563
พิมพ์
รมว.ทส.​ 'วราวุธ'​ สืบสานพระราชปณิธานพระบาทสมเด็จพระเจ้าอยู่หัว​ ปล่อยสัตว์ป่าคืนสู่ธรรมชาติ​ในผืนป่าภูเขียว 6​ ชนิด​ ๓๖๐​ ตัว "ส่งสัตว์ป่าคืน​วนา​ เพื่อป่าสมบูรณ์"
รมว.ทส.​ 'วราวุธ'​ สืบสานพระราชปณิธานพระบาทสมเด็จพระเจ้าอยู่หัว​ ปล่อยสัตว์ป่าคืนสู่ธรรมชาติ​ในผืนป่าภูเขียว 6​ ชนิด​ ๓๖๐​ ตัว "ส่งสัตว์ป่าคืน​วนา​ เพื่อป่าสมบูรณ์"
รมว.ทส.​ 'วราวุธ'​ สืบสานพระราชปณิธานพระบาทสมเด็จพระเจ้าอยู่หัว​ ปล่อยสัตว์ป่าคืนสู่ธรรมชาติ​ในผืนป่าภูเขียว 6​ ชนิด​ ๓๖๐​ ตัว "ส่งสัตว์ป่าคืน​วนา​ เพื่อป่าสมบูรณ์"
วันนี้​ (๒๙​ สิงหาคม​ ๒๕๖๓) เวลา​ ๐๙.๐๐​ น.​ นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​ เป็นประธานในพิธีเปิดโครงการปล่อยสัตว์ป่าคืนสู่ธรรมชาติ​ "ส่งสัตว์ป่าคืนวนา เพื่อป่าสมบูรณ์" พร้อมเยี่ยมชมนิทรรศการ​ ร่วมทำโป่งเทียม และปล่อยสัตว์ป่า เพื่อเป็นการสืบสานพระราชปณิธานในการอนุรักษ์สัตว์ป่าของพระบาทสมเด็จพระปรเมนทรรามาธิบดีศรีสินธรมหาวชิราลงกรณ พระวชิรเกล้าเจ้าอยู่หัว​ อนุรักษ์สายพันธ์ุแท้​ เพิ่มความหลากหลายทางชนิดพันธุ์ของสัตว์ป่า​ ให้อิสรภาพแก่สัตว์ที่เพาะเลี้ยงไว้ให้สามารถดำรงชีพได้ตามธรรมชาติ​ และเพิ่มความอุดมสมบูรณ์แก่ระบบนิเวศในพื้นที่เขตรักษาพันธุ์สัตว์ป่า​ภูเขียว โดยมี​ คณะสงฆ์​ นายจตุพร​ บุรุษพัํฒน์​ ปลัดกระทรวงทรัพยากรธรรมชาติและสิ่งแวดล้อม​ คณะผู้บริหาร​ หัวหน้าหน่วยงานในสังกัด​กระทรวงฯ​ ผู้ว่าราชการจังหวัดชัยภูมิ  ข้าราชการ​ เจ้าหน้าที่​ เยาวชน​ และประชาชนในพื้นที่​ เข้าร่วมพิธีฯ​ ณ​ บริเวณทุ่งกะมัง เขตรักษาพันธุ์สัตว์ป่าภูเขียว​ จังหวัดชัยภูมิ
รมว.​ทส.​ กล่าวว่า​ ​ นับเป็นพระมหากรุณาธิคุณอย่างหาที่สุดมิได้ที่พื้นที่แห่งนี้​ พระบาทสมเด็จพระวชิรเกล้าเจ้าอยู่หัว​ และสมเด็จพระนางเจ้า​สิริกิติ์​ พระบรมราชินีนาถ​ พระบรมราชชนนีพันปีหลวงเสด็จมาทรงปล่อยเนื้อทรายคืนสู่ธรรมชาติ​ จนในปัจจุบันได้สืบต่อสายพันธุ์และกระจายออกไปมากขึ้น​ ตนในฐานะรัฐมนตรีว่าการกระทรวงทรัพยากรธรรมชาติและสิ่งแวดล้อมรู้สึกเป็นเกียรติ​ และดีใจอย่างมากที่ได้มีส่วนทำหน้าที่ในการปกป้อง​ ดูแล​ รักษา​ทรัพยากรธรรมชาติและสิ่งแวดล้อม​ และขอบคุณทุกภาคส่วนที่ได้จัดกิจกรรมปล่อยสัตว์ป่าในวันนี้ขึ้น​ เพราะ​จะเพิ่มความสมบูรณ์ให้กับธรรมชาติ​ และต่อยอดให้ลูกหลานในอนาคตได้เห็นสัตว์​ต่าง​ ๆ​ ในสภาพที่มีชีวิต​อยู่ รมว.ทส.​ ยังได้เน้นย้ำ​ ฝากอธิบดีกรมอุทยานแห่งชาติ​ สัตว์ป่า​และพันธุ์พืช​ และผู้ว่าราชการจังหวัดชัยภูมิ​ ว่า​ จากนี้ไป​ขอให้อย่ามีการจัดงาน​ จัดกิจกรรมหรือจัดการแสดง​ต่าง​ ๆ​ ที่ใช้เสียงดัง​ เพราะจะไปรบกวน​ และกระทบกับการดำรงชีวิตของสัตว์​ต่าง​ ๆ​ ในผืนป่าภูเขียวแห่งนี้​ ขอให้ครั้งนี้เป็นครั้งสุดท้าย
การปล่อยสัตว์ป่าคืนสู่ธรรมชาติในครั้งนี้​ มีสัตว์ป่าที่ปล่อยคืนสู่ธรรมชาติ​ จำนวน​ ๖​ ชนิด​ รวมทั้งสิ้น ๓๖๐​ ตัว​ ได้แก่​ ละองหรือละมั่งพันธุ์​ไทย จำนวน​ ๗ ตัว​ เนื้อทราย​ จำนวน​ ๒๐ ตัว​ เก้ง​ จำนวน​ ๑๐​ ตัว​ นกยูงไทย​ จำนวน​ ๒๓​ ตัว​ ไก่ฟ้าพญารอ​ จำนวน​ ๒๐๐​ ตัว​ และไก่ฟ้าหลังขาว​ จำนวน​ ๑๐๐​ ตัว​ โดยได้คัดเลือกสัตว์ป่าจากสถานีเพาะเลี้ยงสัตว์ป่าภูเขียว​ ที่มีสุขภาพสมบูรณ์เป็นสายพันธุ์ที่เหมาะสมกับพื้นที่​ รวมทั้ง​ได้มีการเตรียมความพร้อมปรับสภาพให้สัตว์ป่าสามารถดำรงชีวิตในธรรมชาติได้​ และได้เก็บตัวอย่างเลือดเพื่อตรวจโรค​ ติดเครื่องหมายประจำตัวสัตว์เพื่อศึกษาและติดตามพฤติกรรมสัตว์ป่าหลังปล่อยคืนสู่ธรรมชาติด้วย

ที่มา : https://www.thaigov.go.th/news/contents/details/34669