รัฐบาลไทย-ข่าวทำเนียบรัฐบาล-​รมช.แรงงาน มอบโล่ หนุน สปก. เพิ่มผลิตภาพแรงงาน ยกระดับเศรษฐกิจไทย


วันพฤหัสบดีที่ 17 กันยายน 2563
พิมพ์
​รมช.แรงงาน มอบโล่ หนุน สปก. เพิ่มผลิตภาพแรงงาน ยกระดับเศรษฐกิจไทย
- -
วันที่ 17 กันยายน 2563 ศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน เป็นประธานงานสรุปผลการดำเนินโครงการเพิ่มผลิตภาพแรงงาน สู่ SME 4.0 และมอบโล่ประกาศเกียรติคุณแก่สถานประกอบกิจการประจำปีงบประมาณ พ.ศ. 2563 จำนวน 185 แห่ง ณ โรงแรม ดิ เอมเมอรัลด์ ถนนรัชดาภิเษก ดินแดง กรุงเทพมหานคร
ศาสตราจารย์ นฤมล กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้จัดทำยุทธศาสตร์พัฒนาประเทศ 20 ปี เพื่อสร้างความสามารถในการแข่งขัน พร้อมทั้งวางแผนพัฒนายกระดับศักยภาพแรงงานของประเทศ เพื่อสร้างรากฐานที่แข็งแกร่งรองรับการพัฒนาประเทศในอนาคต โครงการเพิ่มผลิตภาพแรงงานสู่ SME 4.0 เป็นอีก 1 โครงการ ที่มุ่งเน้นทำให้เกิดการพัฒนาศักยภาพกำลังแรงงาน และผู้ประกอบกิจการ เพื่อเพิ่มผลิตภาพแรงงานซึ่งเป็นกระบวนการพัฒนาทรัพยากรมนุษย์ ด้วยการพัฒนาวิธีคิดวิเคราะห์เชิงระบบ เพื่อค้นหาสาเหตุ ข้อจำกัด ปัญหาอุปสรรคในการทำงานและประยุกต์ใช้ความรู้ด้านวิชาการ ด้านเทคโนโลยีและนวัตกรรมนำไปพัฒนา ปรับปรุง แก้ไขปัญหาที่เกิดขึ้น เพื่อเพิ่มผลิตภาพแรงงานสู่ Thailand 4.0 ตามนโยบายของรัฐบาล และขับเคลื่อนผ่านกลไกความร่วมมือจากทุกภาคส่วนตามแนวทาง “ประชารัฐ” ทำให้กำลังแรงงานผู้ประกอบกิจการได้รับประโยชน์จากการเพิ่มผลิตภาพแรงงาน และยกระดับฝีมือแรงงานพนักงานให้มีศักยภาพสูงขึ้นเพิ่มขีดความสามารถในการแข่งขันให้กับสถานประกอบกิจการอย่างเป็นรูปธรรม
รมช.แรงงาน กล่าวต่อว่า โครงการนี้จะเป็นต้นแบบในการนำไปปฏิบัติ อันจะส่งผลถึงภาพรวมของอุตสาหกรรมของประเทศ ขอแสดงความยินดีกับสถานประกอบกิจการ จำนวน 185 แห่ง ที่เข้าร่วมโครงการ มีผลการประเมินผ่านเกณฑ์มาตรฐานที่กำหนด และรับโล่ประกาศเกียรติคุณในวันนี้ หวังเป็นอย่างยิ่งว่าสถานประกอบกิจการ SME กลุ่ม OTOP และกลุ่มวิสาหกิจชุมชน จะนำความรู้ ตามกระบวนการเพิ่มผลิตภาพแรงงาน นำไปใช้ให้เกิดประโยชน์ในกิจการอย่างต่อเนื่อง ซึ่งจะช่วยส่งเสริมการเพิ่มผลิตภาพแรงงาน ในสถานประกอบกิจการ SME กลุ่ม OTOP กลุ่มวิสาหกิจชุมชน ได้อย่างแท้จริง และสามารถเพิ่มขีดความสามารถการแข่งขันแก่ประเทศได้ในที่สุด
นายธวัช เบญจาทิกุล อธิบดีกรมพัฒนาฝีมือแรงงาน กล่าวเพิ่มเติมว่า ประเทศไทยมีสถานประกอบกิจการ SME มากกว่า 3 ล้านแห่ง ครอบคลุมการจ้างงาน มากกว่า 11 ล้านคน มูลค่าทางเศรษฐกิจ ส่งผลกระทบต่อระบบเศรษฐกิจประเทศ มูลค่ารวม มากกว่า 5 ล้านล้านบาท กรมพัฒนาฝีมือแรงงาน กระทรวงแรงงาน ได้จัดทำโครงการเพิ่มผลิตภาพแรงงาน สู่ SME 4.0 เพื่อสร้างขีดความสามารถ ในการแข่งขันให้แก่ผู้ประกอบกิจการ SME และผลักดันผลิตภาพแรงงานให้เพิ่มสูงขึ้น รวมถึงลดการสูญเสียในวงจรการผลิตหรือบริการ มีเป้าหมายดำเนินการในปี 2563 จำนวน 185 แห่ง และพัฒนาศักยภาพแรงงานไม่น้อยกว่า 15,000 คน สร้างจิตสำนึกให้รู้คุณค่าของทรัพยากรที่มีอยู่อย่างจำกัด เพื่อใช้ให้เกิดประโยชน์สูงสุด สามารถปรับตัวก้าวทันต่อเทคโนโลยี นวัตกรรมที่เปลี่ยนแปลงไป และมีทักษะที่สอดคล้องกับการจ้างงาน และสร้างความสามารถในการแข่งขันของสถานประกอบกิจการรองรับ THAILAND 4.0
ผลการดำเนินงานในปี 2563 นั้น สามารถมีผลิตภาพแรงงานเพิ่มขึ้นเฉลี่ยร้อยละ 40.09 ลดการสูญเสียในวงจรการผลิตหรือบริการเฉลี่ยร้อยละ 40.38 สร้างมูลค่าทางเศรษฐกิจ คิดเป็นเงินมากกว่า 433 ล้านบาท และสามารถพัฒนาทักษะพนักงานในสถานประกอบกิจการให้มีศักยภาพแรงงานสูงขึ้น จำนวน 15,879 คน สร้างนักพัฒนาผลิตภาพแรงงาน ของกรมพัฒนาฝีมือแรงงาน จำนวน 258 คนโดยพัฒนาทักษะเพิ่มองค์ความรู้ และประสบการณ์จากการฝึกอบรมอย่างเข้มงวด ซึ่งการสรุปผลโครงการในวันนี้ มีผู้บริหารภาครัฐและภาคเอกชน และองค์กรที่เกี่ยวข้อง เข้าร่วมงาน รวม 660 คน
--------------------------------------------

ที่มา : https://www.thaigov.go.th/news/contents/details/35191