รัฐบาลไทย-ข่าวทำเนียบรัฐบาล-มหาดไทย จัดเสวนาฯ “ถอดรหัส : การละเว้นการปฏิบัติหน้าที่และจับดีกรีคดีทุจริตคอร์รัปชัน”  เสริมสร้างวัฒนธรรมและพฤติกรรมสุจริต ส่งเสริมการมีส่วนร่วมในการต่อต้านการทุจริตและประพฤติมิชอ


วันพุธที่ 2 กันยายน 2563
พิมพ์
มหาดไทย จัดเสวนาฯ “ถอดรหัส : การละเว้นการปฏิบัติหน้าที่และจับดีกรีคดีทุจริตคอร์รัปชัน”  เสริมสร้างวัฒนธรรมและพฤติกรรมสุจริต ส่งเสริมการมีส่วนร่วมในการต่อต้านการทุจริตและประพฤติมิชอ
มหาดไทย จัดเสวนาฯ “ถอดรหัส : การละเว้นการปฏิบัติหน้าที่และจับดีกรีคดีทุจริตคอร์รัปชัน”  เสริมสร้างวัฒนธรรมและพฤติกรรมสุจริต ส่งเสริมการมีส่วนร่วมในการต่อต้านการทุจริตและประพฤติมิชอบ
วันนี้ (2 ก.ย. 2563) เวลา 13.15 น. ณ ห้องประชุมราชสีห์ อาคารศาลาว่าการกระทรวงมหาดไทย นายสมคิด จันทมฤก รองปลัดกระทรวงมหาดไทย ได้รับมอบหมายจาก นายฉัตรชัย พรหมเลิศ ปลัดกระทรวงมหาดไทย เป็นประธานเปิดกิจกรรมเสวนาแลกเปลี่ยนเรียนรู้ในรูปแบบชุมชนนักปฏิบัติ (CoPs) ของสำนักงานปลัดกระทรวงมหาดไทย ครั้งที่ 6 ประจำปีงบประมาณ พ.ศ. 2563 ในหัวข้อ “ถอดรหัส : การละเว้นการปฏิบัติหน้าที่และจับดีกรีคดีทุจริตคอร์รัปชัน” จัดโดย สถาบันดำรงราชานุภาพ กระทรวงมหาดไทย โดยมีวัตถุประสงค์เพื่อส่งเสริมให้บุคลากรมีความรู้ความเข้าใจเกี่ยวกับปัญหาการทุจริตและประพฤติมิชอบในระบบราชการ รวมทั้งส่งเสริมปลูกฝังสร้างจิตสำนึกในด้านคุณธรรม จริยธรรม และความซื่อสัตย์สุจริตในการปฏิบัติงาน เพื่อให้นำความรู้ที่ได้จากการอบรมไปใช้ในการปฏิบัติราชการให้มีประสิทธิภาพยิ่งขึ้น ซึ่งการเสวนาในครั้งนี้ได้รับเกียรติจากวิทยากรของศาลอาญาคดีทุจริตและประพฤติมิชอบกลาง เข้าร่วมถ่ายทอดความรู้และประสบการณ์ และได้มีการถ่ายทอดสดผ่านระบบ Video Conference ไปยังศาลากลางจังหวัด ทั้ง 76 แห่งทั่วประเทศ ผ่านระบบ Video Streaming และผ่านระบบสถานีโทรทัศน์กรมการปกครอง (DOPA Channel) ไปยังทุกอำเภอด้วย
โอกาสนี้ นายสมคิด​ จันทมฤก​ รองปลัดกระทรวงมหาดไท​ย​ กล่าวว่า ปัญหาการทุจริตและประพฤติมิชอบของส่วนราชการนับเป็นปัญหาสำคัญที่เกิดขึ้นในสังคมไทย ซึ่งการทุจริตมีรูปแบบที่สลับซับซ้อนมากขึ้น ทั้งนี้เกิดขึ้นจากการขาดจิตสำนึกในการแยกแยะระหว่างผลประโยชน์ส่วนตนและส่วนรวม โดยปัญหาดังกล่าวทำให้รัฐและประเทศชาติได้รับความเสียหายอย่างร้ายแรง มีการสูญเสียงบประมาณแผ่นดินไปกับการทุจริตที่อาจมีความยากและซับซ้อนต่อการตรวจสอบของหน่วยงานที่ทำหน้าที่ในการป้องกันและปราบปรามการทุจริต อย่างไรก็ตาม ถึงแม้ทุกภาคส่วนในสังคมจะมีความตื่นตัวและเข้ามามีส่วนร่วมในการป้องกันและปราบปรามการทุจริตตามบทบาทและภาระหน้าที่ของตนเองเพิ่มมากขึ้นก็ตาม ทว่าการรับรู้การทุจริตของประเทศไทยยังจำเป็นต้องได้รับการพัฒนา พร้อมรับทราบแนวทางในการป้องกันและแก้ไขปัญหาดังกล่าวแบบบูรณาการ โดยยึดตามแผนแม่บทภายใต้ยุทธศาสตร์ชาติ ประเด็นการต่อต้านการทุจริตและประพฤติมิชอบ ซึ่งมีเป้าหมายหลักเพื่อให้ภาครัฐมีความโปร่งใส ปลอดการทุจริตและประพฤติมิชอบ โดยให้ความสำคัญกับการปรับและหล่อหลอมพฤติกรรม “คน” ทุกกลุ่มในสังคมให้มีจิตสำนึกและพฤติกรรมที่ยึดมั่นในความซื่อสัตย์สุจริต ตลอดจนการส่งเสริมการพัฒนานวัตกรรมในการต่อต้านการทุจริตในหน่วยงานภาครัฐที่เหมาะสมกับบริบท สภาพปัญหา และพลวัตการทุจริตของแต่ละหน่วยงาน รวมถึงการเพิ่มประสิทธิภาพการดำเนินงานของกระบวนการและกลไกที่เกี่ยวข้องในการป้องกันและปราบปรามการทุจริตให้ครอบคลุมในมิติต่าง ๆ ด้วย
ท้ายนี้ นายสมคิด จันทมฤก ได้เน้นย้ำว่า การสร้างความตระหนักรู้และความเข้าใจเกี่ยวกับปัญหาการทุจริตและประพฤติมิชอบ รวมถึงแนวทางในการป้องกันและแก้ไขปัญหาดังกล่าว จึงมีความจำเป็นอย่างยิ่ง ทั้งนี้เพื่อสร้างวัฒนธรรมและพฤติกรรมสุจริต ควบคู่ไปกับการส่งเสริมการมีส่วนร่วมในการต่อต้านการทุจริตและประพฤติมิชอบ ตลอดจนส่งเสริมการสร้างธรรมาภิบาลในการบริหารงาน ให้รู้จักแยกแยะเรื่องส่วนตัวออกจากหน้าที่การงาน และสร้างจิตสำนึกและค่านิยมของบุคลากรในการต่อต้านการทุจริต และด้วยเหตุนี้เราทุกคนจึงต้องร่วมมือกันขับเคลื่อนการปลูกฝังวิธีคิดสร้างจิตสำนึกในความซื่อสัตย์สุจริต และการแยกแยะผลประโยชน์ส่วนตนและผลประโยชน์ส่วนรวม ซึ่งการจัดกิจกรรมในครั้งนี้ถือเป็นก้าวสำคัญในการที่ทุกคนจะได้ร่วมกันขับเคลื่อนให้มีผลเป็นรูปธรรมต่อไป

ที่มา : https://www.thaigov.go.th/news/contents/details/34781