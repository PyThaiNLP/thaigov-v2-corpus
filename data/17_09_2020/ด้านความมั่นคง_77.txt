รัฐบาลไทย-ข่าวทำเนียบรัฐบาล-วราวุธ ลุยงานวันหยุด ตรวจอุทยานแห่งชาติเขาใหญ่ รับนักท่องเที่ยวช่วงวันหยุดยาว 4-7 ก.ย. นี้


วันเสาร์ที่ 5 กันยายน 2563
พิมพ์
วราวุธ ลุยงานวันหยุด ตรวจอุทยานแห่งชาติเขาใหญ่ รับนักท่องเที่ยวช่วงวันหยุดยาว 4-7 ก.ย. นี้
วราวุธ ลุยงานวันหยุด ตรวจอุทยานแห่งชาติเขาใหญ่ รับนักท่องเที่ยวช่วงวันหยุดยาว 4-7 ก.ย. นี้
วราวุธ ลุยงานวันหยุด ตรวจอุทยานแห่งชาติเขาใหญ่ รับนักท่องเที่ยวช่วงวันหยุดยาว 4-7 ก.ย. นี้
วันนี้ (5 กันยายน 2563)​ เวลา​ 13.​00 น.​ นายวราวุธ​ ศิลปอาชา​ รัฐมนตรีว่าการกระทรวงทรัพยากรธรรมชาติและสิ่งแวดล้อม​ (รมว.ทส.)​ พร้อมด้วย นายจตุพร​ บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม เดินทางไปยังศูนย์บริการนักท่องเที่ยวน้ำตกเหวนรก อุทยานแห่งชาติเขาใหญ่ เพื่อตรวจเยี่ยมความพร้อมในการให้บริการนักท่องเที่ยวในช่วงวันหยุดยาวที่รัฐบาลกำหนด 4-7 กันยายน 2563
และปลูกต้นหว้า ณ บริเวณศูนย์บริการนักท่องเที่ยว (ทางลงน้ำตกเหวนรก) พร้อมทั้งได้เดินตรวจเส้นทางไปน้ำตก ซึ่งระหว่างทางได้มีประชาชนมาร่วมถ่ายภาพกับ รมว.ทส. จำนวนมาก
ทั้งนี้ รมว.ทส. ได้ตรวจจุดสกัดเฝ้าระวังช้างป่า บริเวณเส้นทางเดินไปยังน้ำตก พร้อมกับทดสอบระบบสัญญาณเตือนภัยทุกระบบ เพื่อสร้างความปลอดภัยให้กับนักท่องเที่ยว อีกทั้ง ยังได้ตรวจจุดที่ช้างป่าใช้เป็นเส้นทางข้ามลำน้ำ ในระหว่างรับฟังบรรยายสรุปเหตุการณ์ช้างป่าพลัดตกเหว และวางแนวทางป้องกันไม่ให้เกิดเหตุซ้ำ  นอกจากนั้น ยังได้กล่าวให้กำลังใจแก่เจ้าหน้าที่ทุกนาย ความโดยสรุปว่า “ขอให้เจ้าหน้าที่ทุกนายอดทนต่อความเหน็ดเหนื่อย รวมถึงความยากลำบากต่างๆ เพราะเจ้าหน้าที่อุทยานคือกำลังสำคัญในการปกป้องชีวิตสัตว์ป่า และนักท่องเที่ยว
รมว.ทส. ยังกล่าวถึงเหตุการณ์ที่ช้างป่าพลัดตกเหวเมื่อปี 2562 ว่า “อุทยาแห่งชาติได้วางมาตรการดำเนินงานอย่างรัดกุมมาตลอดกว่า 30 ปี แต่สำหรับเหตุการณ์ในปีที่ผ่านมานั้น เกิดจากปริมาณกระแสน้ำที่มีมากกว่าทุกปี จนเป็นเหตุสุดวิสัยที่ทำให้ช้างป่าถูกกระแสน้ำพลัดตกเหว นำมาซึ่งความเศร้าเสียใจของคนไทยทั้งประเทศ ทั้งนี้ อุทยานแห่งชาติก็ไม่ได้นิ่งนอนใจ ได้จัดให้มีระบบสัญญาณเตือน เมื่อมีสัตว์ป่า เดินเข้ามาในจุดเสี่ยงต่างๆ เพื่อให้เจ้าหน้าที่สามารถเข้าดำเนินการป้องกันได้ทันท่วงที”
นอกจากนั้น รมว.ทส. ยังได้ฝากไปถึงนักท่องเที่ยวทุกคนว่า “ขอให้ช่วยกันรักษากฎระเบียบต่างๆ อย่างเคร่งครัด พื้นที่อุทยานเปรียบเสมือนบ้านของสัตว์ป่า นักท่องเที่ยวเปรียบเสมือนแขกที่มาเยี่ยม เราต้องช่วยกันรักษามารยาทและดูแลบ้านของสรรพสัตว์ให้ดี”
โอกาสนี้ รมว.ทส.  ได้มอบเสื้อปฏิบัติการเพื่อสร้างขวัญและกำลังใจให้เจ้าหน้าที่ และตรวจดูอุปกรณ์รถควบคุมโดรน ของสมาคมตอบโต้ภัยพิบัติด้วย
ต่อมา เวลา 15.00 น. รมว.ทส. พร้อมคณะได้เดินทางไปยังศูนย์บริการนักท่องเที่ยว และด่านเก็บค่าผ่านทางของอุทยานแห่งชาติเขาใหญ่ เพื่อรับฟังปัญหาข้อเสนอแนะต่างๆ ในการปฏิบัติงานของเจ้าหน้าที่ ซึ่งพบว่า วันนี้มีนักท่องเที่ยวหลั่งไหลเดินทางมาเป็นจำนวนมากอีกด้วย

ที่มา : https://www.thaigov.go.th/news/contents/details/34841