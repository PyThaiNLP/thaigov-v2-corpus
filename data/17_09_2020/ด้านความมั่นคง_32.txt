รัฐบาลไทย-ข่าวทำเนียบรัฐบาล-รมช.แรงงาน เดินสายเยือนอีสาน มอบเงินอุดหนุนช่วย สปก. ฝ่าวิกฤตโควิด-19


วันศุกร์ที่ 28 สิงหาคม 2563
พิมพ์
รมช.แรงงาน เดินสายเยือนอีสาน มอบเงินอุดหนุนช่วย สปก. ฝ่าวิกฤตโควิด-19
- -
รมช.แรงงาน เดินสายเยี่ยมชมภารกิจกรมพัฒนาฝีมือแรงงาน  ภาคอีสานประเดิมที่ สพร.6 ขอนแก่น พร้อมมอบเงินช่วยเหลือหรืออุดหนุนแก่สถานประกอบกิจการที่พัฒนาทักษะลูกจ้างของตนเองเกินเป้าหมายและศูนย์ทดสอบมาตรฐานที่ดำเนินการทดสอบมาตรฐานฝีมือแรงงานแห่งชาติครบ 100 คน ร่วมฝ่าวิกฤตโควิด-19
เมื่อวันที่ 28 สิงหาคม 2563 พลเอกประวิตร วงษ์สุวรรณ รองนายกรัฐมนตรี และศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน โดยมี ดร.ภาคิน สมมิตรธนกุล ผู้ช่วยเลขานุการรัฐมนตรีว่าการกระทรวงแรงงาน และผู้บริหารกระทรวงแรงงาน ลงพื้นที่จังหวัดขอนแก่น เพื่อมอบเงินอุดหนุนแก่สถานประกอบกิจการและศูนย์ทดสอบมาตรฐานฝีมือแรงงานแห่งชาติ ที่ดำเนินการตามพระราชบัญญัติส่งเสริมการพัฒนาฝีมือแรงงาน ณ สถาบันพัฒนาฝีมือแรงงาน 6 ขอนแก่น โดยมีสถานประกอบกิจการและศูนย์ทดสอบมาตรฐานฝีมือแรงงาน ส่งผู้แทนรับมอบเงินช่วยเหลือหรืออุดหนุน รวม 3 แห่ง ได้แก่ มอบเงินช่วยเหลือหรืออุดหนุนให้แก่ บริษัท คาร์เปท เมกเกอร์ (ประเทศไทย) จำกัด เข้าหลักเกณฑ์ในกรณีที่ดำเนินการฝึกอบรมให้กับลูกจ้างของตนเองเกินกว่าร้อยละ 70 ของลูกจ้างทั้งหมด โดยส่วนที่เกินกว่าร้อยละ 70 นั้น มีสิทธิได้รับเงินช่วยเหลือหรืออุดหนุนจากกองทุนพัฒนาฝีมือแรงงาน ในอัตรา 200 บาท/คน ซึ่งบริษัทดังกล่าว มีลูกจ้างเฉลี่ยในปี 2562 ทั้งหมด 577 คน ดำเนินการพัฒนาทักษะฝีมือให้แก่ลูกจ้างเกินกว่าร้อยละ 70 จำนวน 63 คน (ฝึกอบรมทั้งหมด 467 คน) จึงได้รับเงินช่วยเหลือหรืออุดหนุนเป็นเงินทั้งสิ้น 12,600 บาท
อีก 2 แห่งที่ได้รับเงินช่วยเหลือหรืออุดหนุน เป็นศูนย์ทดสอบมาตรฐานฝีมือแรงงานแห่งชาติ ได้แก่ วิทยาลัยเทคโนโลยีภาคตะวันออกเฉียงเหนือ ได้รับอนุญาตให้เป็นศูนย์ทดสอบจำนวน 2 สาขาได้แก่ ช่างไฟฟ้าภายในอาคารและพนักงานการใช้คอมพิวเตอร์ และโรงเรียนส่งเสริมวิชาชีพและวัฒนธรรมไทยสปา ได้รับอนุญาตเป็นศูนย์ทดสอบในสาขา พนักงานนวดไทย โดยได้ดำเนินการทดสอบมาตรฐานฝีมือแรงงานแห่งชาติตามสาขาอาชีพที่ได้รับอนุญาตตั้งแต่ 100 คน จึงมีสิทธิ์ได้รับเงินช่วยเหลือหรืออุดหนุนแห่งละ 10,000 บาท
หลังจากนั้น พลเอกประวิตร วงษ์สุวรรณ รองนายกรัฐมนตรี และศาสตราจารย์ นฤมล ภิญโญสินวัฒน์ รัฐมนตรีช่วยว่าการกระทรวงแรงงาน ได้มอบวุฒิบัตรให้แก่ผู้ผ่านการฝึกอบรม หลักสูตรการทำเบเกอรี จำนวน 20 คน ซึ่งเป็นสมาชิกกลุ่มวิสาหกิจชุมชน ศูนย์ผลิตเมล็ดพันธุ์ ข้าวชุมชน ระยะเวลาฝึกอบรม 12 ชั่วโมง ระหว่างวันที่ 3 -4 สิงหาคม 2563 ณ บ้านโนนรัง ต.สาวะถือ อ.เมือง จ. ขอนแก่น ตามโครงการเพิ่มผลิตภาพแรงงานสู่ SME 4.0 นอกจากนี้ สพร.ขอนแก่น ยังมีการจัดกิจกรรมสาธิตการทำอาหาร (ผัดไทย) การนำผลงานจากการฝึกอาชีพของผู้ผ่านการอบรมผลิตภัณฑ์ผ้าไหม และกลุ่มนักกีฬาจากศูนย์ฟื้นฟูสมรรถภาพคนงานภาค 2 พบปะในการเยี่ยมชมกิจกรรมในครั้งนี้ด้วย
“ขอแสดงความยินดีกับผู้ผ่านการฝึกอบรมที่ได้เข้าร่วมโครงการเพิ่มผลิตภาพแรงงานสู่ SME 4.0 ประจำปีงบประมาณ 2563 สามารถนำความรู้และทักษะที่ได้รับไปประยุกต์ใช้ในการผลิตสินค้าต่างๆ เป็นการเพิ่มขีดความสามารถในการแข่งขันและส่งผลต่อรายได้ของชุมชน ซึ่งจะนำไปสู่คุณภาพชีวิตที่ดีขึ้น และขอแสดงความยินดีต่อสถานประกอบกิจการที่ได้รับเงินอุดหนุน ซึ่งจะเป็นกำลังใจต่อสถานประกอบกิจการ ให้มุ่งเน้นการพัฒนาทรัพยากรมนุษย์ เพื่อแข่งขันในตลาดยุค 4.0 ที่มีการเปลี่ยนแปลงอย่างรวดเร็ว และขอให้ดำเนินการพัฒนาอย่างต่อเนื่องต่อไป” รมช.แรงงาน กล่าวท้ายที่สุด
---------------------------------

ที่มา : https://www.thaigov.go.th/news/contents/details/34637