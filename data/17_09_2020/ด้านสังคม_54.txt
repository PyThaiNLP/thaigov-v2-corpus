รัฐบาลไทย-ข่าวทำเนียบรัฐบาล-รมว.พม. เปิดศูนย์ดูแลและฟื้นฟูสุขภาพผู้สูงอายุ (Elderly Day Care) ต้นแบบ ที่บ้านเอื้ออาทรรัตนาธิเบศร์ (ท่าอิฐ) จ.นนทบุรี


วันเสาร์ที่ 5 กันยายน 2563
รมว.พม. เปิดศูนย์ดูแลและฟื้นฟูสุขภาพผู้สูงอายุ (Elderly Day Care) ต้นแบบ ที่บ้านเอื้ออาทรรัตนาธิเบศร์ (ท่าอิฐ) จ.นนทบุรี
รมว.พม. เปิดศูนย์ดูแลและฟื้นฟูสุขภาพผู้สูงอายุ (Elderly Day Care) ต้นแบบที่บ้านเอื้ออาทรรัตนาธิเบศร์ (ท่าอิฐ) จ.นนทบุรี
วันนี้ (5 ก.ย. 63) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีเปิดศูนย์ดูแลและฟื้นฟูสุขภาพผู้สูงอายุ (Elderly Day Care) บ้านเอื้ออาทรรัตนาธิเบศร์ (ท่าอิฐ) จังหวัดนนทบุรี โดยมี นายณัฐพงศ์  พันธเกียรติไพศาล ประธานกรรมการการเคหะแห่งชาติ และนายทวีพงษ์ วิชัยดิษฐ ผู้ว่าการการเคหะแห่งชาติ พร้อมทั้งคณะผู้บริหารกระทรวง พม. และชาวชุมชนบ้านเอื้ออาทรรัตนาธิเบศร์ (ท่าอิฐ) และภาคีเครือข่ายที่เกี่ยวข้อง เข้าร่วมงาน ณ ศูนย์ชุมชนโครงการบ้านเอื้ออาทรรัตนาธิเบศร์ (ท่าอิฐ) ตำบลบางรักน้อย อำเภอเมืองนนทบุรี จังหวัดนนทบุรี
นายจุติ กล่าวว่า โครงการบ้านเอื้ออาทรรัตนาธิเบศร์ (ท่าอิฐ) จังหวัดนนทบุรี เป็นชุมชนต้นแบบที่มีความเข้มแข็งและสามารถพึ่งพาตนเองได้อย่างยั่งยืน ด้วยการส่งเสริมให้ผู้อยู่อาศัยมีส่วนร่วมในการบริหารจัดการชุมชนของตนเองซึ่งได้มีการจัดโครงการ Healthy Condo เพื่อดูแลสุขภาพผู้อยู่อาศัยในชุมชนคอนโดมิเนียมอย่างเป็นระบบ และลดปัญหาการเข้าไม่ถึงบริการสุขภาพที่จำเป็นในพื้นที่ ซึ่งเปิดให้บริการทุกวันจันทร์ถึงวันศุกร์ เวลา 08.00 - 15.00 น. โดยมีโรงพยาบาลพระนั่งเกล้าเป็นผู้ริเริ่มนำร่อง และเมื่อวันที่ 29 พฤษภาคม 2559 ได้มีการลงนามในบันทึกข้อตกลงร่วมกันระหว่างภาคีเครือข่ายที่เกี่ยวข้อง เพื่อร่วมกันขับเคลื่อนโครงการดังกล่าวอย่างเข้มแข็งและต่อเนื่อง
นายจุติ กล่าวต่อไปว่า สำหรับศูนย์ดูแลและฟื้นฟูสุขภาพผู้สูงอายุ (Elderly Day Care) เป็นหนึ่งในบริการของโครงการ Healthy Condo เพื่อให้บริการผู้สูงอายุในชุมชนได้ฟื้นฟูทำกายภาพบำบัดและดูแลสุขภาพของตนเอง โดยมีโครงการบ้านเอื้ออาทรรัตนาธิเบศร์ (ท่าอิฐ) เป็นชุมชนต้นแบบแห่งแรกในการพัฒนาและเป็นพี่เลี้ยงให้กับชุมชนอื่นๆด้วยการบูรณาการความร่วมมือกับภาคีเครือข่ายทั้งภาครัฐ และเอกชน ได้แก่ กคช. กระทรวงสาธารณสุข ชาวชุมชน นิติบุคคลอาคารชุด และภาคเอกชน ซึ่งมีการขยายศูนย์ฯ อีก 7 แห่งในพื้นที่จังหวัดนนทบุรี ได้แก่ 1.บ้านเอื้ออาทรนนทบุรี (วัดกู้ 2) 2.บ้านเอื้ออาทรประชานิเวศน์ 3.บ้านเอื้ออาทรบางบัวทอง 1  4.บ้านเอื้ออาทรบางบัวทอง 2 (บางกรวย - ไทรน้อย) 5.บ้านเอื้ออาทรนนทบุรี (บางใหญ่ซิตี้) 6.บ้านเอื้ออาทรนนทบุรี (แฟลต) และ 7.บ้านเอื้ออาทรนนทบุรี (กันตนา)
นายจุติ กล่าวต่ออีกว่า ตนขอขอบคุณภาคีเครือข่ายทุกภาคส่วนในพื้นที่ที่ร่วมกันขับเคลื่อนการดำเนินงานของศูนย์ดังกล่าวอย่างเต็มกำลัง เพื่อให้บริการด้านการรักษาพยาบาล การส่งเสริมสุขภาพ การป้องกันโรค และการฟื้นฟูสุขภาพให้กับผู้สูงอายุระยะยาวในชุมชนและชุมชนข้างเคียง ไม่ว่าจะเป็น สาธารณสุขจังหวัดนนทบุรี ให้การสนับสนุนอุปกรณ์ทางการแพทย์ นิติบุคคลแต่ละพื้นที่ให้การสนับสนุนค่าใช้จ่ายอื่นๆ ได้แก่ ค่าดูแลผู้ป่วย ค่าน้ำประปา และค่าไฟฟ้า สำนักงานพัฒนาสังคมและความมั่นคงของมนุษย์จังหวัดนนทบุรี ให้การสนับสนุนเรื่องการพัฒนาคุณภาพชีวิต  และ กคช. ให้การสนับสนุนพื้นที่ศูนย์ชุมชนในโครงการบ้านเอื้ออาทรเป็นที่ตั้งศูนย์ดูแลและฟื้นฟูสุขภาพผู้สูงอายุ (Elderly Day Care)
นายจุติ กล่าวเพิ่มเติมว่า  ศูนย์ดูแลและฟื้นฟูสุขภาพผู้สูงอายุ (Elderly Day Care) นับเป็นผลสำเร็จของนโยบายของรัฐบาลที่มีการบูรณาการร่วมกับภาคีเครือข่ายทุกภาคส่วน ด้วยความร่วมมือกันทำให้ประสบความสำเร็จ โดยเฉพาะจากภาคประชาชนที่เข้มแข็งและภาคราชการที่พร้อมทำทุกอย่าง เพื่อเป็นสถานที่รองรับสังคมผู้สูงอายในอนาคต ดังนั้น จึงควรมีการเตรียมการในการฝึกให้ทุกภูมิภาคได้สามารถนำไปขยายผลต่อไป และหากสามารถจัดตั้งศูนย์ดูแลเด็กเล็กกลางวันในโครงการฯ จะยิ่งดียิ่งขึ้น ทั้งนี้ การบริการผู้สูงอายุจะช่วยลดภาระและลดค่าใช้จ่ายในครัวเรือน ซึ่งสิ่งเหล่านี้จะทำให้เกิดพลังบวกในสังคมและทำให้เป็นสังคมที่ดีและมีคุณภาพชีวิตที่ดีขึ้นต่อไป

ที่มา : https://www.thaigov.go.th/news/contents/details/34829