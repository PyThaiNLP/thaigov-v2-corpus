รัฐบาลไทย-ข่าวทำเนียบรัฐบาล-รมช. ธรรมนัส ลงพื้นที่พบปะเกษตรกร


วันจันทร์ที่ 24 สิงหาคม 2563
รมช. ธรรมนัส ลงพื้นที่พบปะเกษตรกร
รมช. ธรรมนัส ลงพื้นที่พบปะเกษตรกร พัฒนาการทำเกษตรอินทรีย์ เพื่อความปลอดภัยทั้งเกษตรกรและผู้บริโภค
ร้อยเอก ธรรมนัส พรหมเผ่า รัฐมนตรีช่วยว่าการกระทรวงเกษตรและสหกรณ์ เปิดเผยภายหลังลงตรวจเยี่ยมแปลงเกษตรกรกลุ่มเกษตรอินทรีย์ PGS ณ นิคมเศรษฐกิจพอเพียงในเขตปฏิรูปที่ดินตำบลละหาร จ.ระยอง ว่า กระทรวงเกษตรและสหกรณ์ มีนโยบายในการส่งเสริมการทำเกษตรอินทรีย์ เพื่อพัฒนาด้านการผลิต ผลผลิตทางการเกษตรให้สอดคล้องกับสถานการณ์ปัจจุบัน ซึ่งผู้บริโภคได้ตระหนักถึงความสำคัญของความปลอดภัยด้านอาหาร กระบวนการผลิตที่เป็นมิตรต่อสิ่งแวดล้อม การผลิตตามแนวทางเกษตรอินทรีย์นั้น เป็นทางเลือกหนึ่งของเกษตรกร ในการผลิตสินค้าเกษตรด้วยหลักธรรมชาติ หลีกเลี่ยงการใช้ปัจจัยการผลิตจากการสังเคราะห์ ไม่ใช้สารเคมี ปุ๋ยเคมี ฮอร์โมนสังเคราะห์ ไม่ใช้พืชที่มีการดัดแปรพันธุกรรม (GMOs) มีการจัดการผลผลิต แปรรูปเพื่อรักษาสภาพและคุณภาพเกษตรอินทรีย์ในทุกขั้นตอน ซึ่งในปัจจุบันตลาดมีความต้องการสินค้าเกษตรอินทรีย์มากขึ้น
กลุ่มเกษตรอินทรีย์แสนสุข จัดตั้งขึ้นเมื่อปี 2550 มีการรวมกลุ่มสมาชิกจัดตั้งเป็นกลุ่มเกษตรอินทรีย์ลดใช้สารเคมีทางการเกษตร ผลิตพืชผัก พืชสมุนไพร อ้อยคั้นน้ำ และไม้ผล พร้อมทั้งได้ยกระดับการพัฒนาด้านการผลิต สู่การรับรองมาตรฐานเกษตรอินทรีย์แบบมีส่วนร่วม (PGS) ในปี 2561 มีสมาชิกจำนวน 10 ราย ภายใต้การสนับสนุนของกรมพัฒนาที่ดิน
ทั้งนี้ ทางสำนักงานการปฏิรูปที่ดินจังหวัดระยอง ได้จัดที่ดินให้แก่เกษตรกรเข้าอยู่อาศัยและทำประโยชน์ แบ่งเป็น 3 โครงการ ดังนี้ 1. โครงการศูนย์ต่อสู้เอาชนะความยากจนจังหวัดระยอง ได้จัดที่ดินให้แก่เกษตรกรผู้ขึ้นทะเบียนความยากจน (ศตจ.อำเภอปลวกแดง) จัดที่ดินเป็นที่อยู่อาศัย เนื้อที่ 1 ไร่ และที่ดินทำกิน เนื้อที่ 3 ไร่ จำนวน 44 ราย 86 แปลง เป็นเนื้อที่ 170 ไร่  2. โครงการบ่มเพาะเกษตรกรอนาคตในเขตปฏิรูปที่ดิน ได้จัดที่ดินเป็นที่อยู่อาศัย เนื้อที่ 1 ไร่และที่ดินทำกิน เนื้อที่ 3 ไร่ จำนวน 50 ราย 100 แปลง เป็นเนื้อที่ 200 ไร่ 3. โครงการสร้างและพัฒนาผู้นำเกษตรกรรุ่นใหม่ ได้จัดที่ดินให้แก่ผู้ผ่านขบวนการคัดกรอง จัดที่ดินเป็นที่อยู่อาศัยและที่ดินทำกิน เนื้อที่ 3 ไร่ จำนวน 81 ราย แปลงเป็นเนื้อที่ 243 ไร่ และยังได้ตรวจบ่อน้ำในไร่นานอกเขตชลประทาน ขนาด 1,260 ลบ.ม. และพื้นที่ในบริเวณที่จะทำการขุดลอกอ่างเก็บน้ำคลองใหญ่ จำนวน 2,000,000 ลบ.ม. ด้วย

ที่มา : https://www.thaigov.go.th/news/contents/details/34493