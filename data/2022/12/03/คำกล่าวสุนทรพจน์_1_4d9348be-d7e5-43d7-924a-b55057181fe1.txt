รัฐบาลไทย-ข่าวทำเนียบรัฐบาล-คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันคนพิการสากล ประจำปี 2565


วันเสาร์ที่ 3 ธันวาคม 2565
พิมพ์
คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันคนพิการสากล ประจำปี 2565
คำปราศรัย พลเอก ประยุทธ์ จันทร์โอชา นายกรัฐมนตรี เนื่องในวันคนพิการสากล ประจำปี 2565
พี่น้องคนพิการที่รักทุกท่าน
เนื่องในโอกาส “วันคนพิการสากล” ที่บรรจบครบรอบอีกวาระหนึ่ง ผมในนามของรัฐบาลขอส่งความระลึกถึงและความปรารถนาดีมายังพี่น้องคนพิการทุกท่าน องค์การสหประชาชาติได้ประกาศให้วันที่ 3 ธันวาคมของทุกปี เป็นวันคนพิการสากล และเชิญชวนประเทศสมาชิกร่วมกันจัดกิจกรรมต่าง ๆ เพื่อส่งเสริมความเข้าใจเกี่ยวกับคนพิการ และเปิดโอกาสให้มีส่วนร่วมในสังคมอย่างเป็นธรรมและเสมอภาคกับคนทั่วไป โดยในปี 2565 นี้ องค์การสหประชาชาติได้กำหนดประเด็นหลัก คือ “การปฏิรูปสู่การพัฒนาเพื่อคนทั้งมวล : พลังนวัตกรรมสู่โลกที่เข้าถึงได้และเป็นธรรม”
ที่ผ่านมา รัฐบาลได้ให้ความสำคัญในการสร้างโอกาสและความเสมอภาคทางสังคมแก่ประชาชนทุกกลุ่ม รวมทั้งกลุ่มคนพิการ เพื่อยกระดับคุณภาพชีวิต ลดความเหลื่อมล้ำ ให้สามารถดำรงชีวิตในสังคมได้อย่างมีศักดิ์ศรี และเป็นพลังในการขับเคลื่อนการพัฒนาประเทศ โดยรัฐบาลได้ยกระดับโครงสร้างพื้นฐานต่าง ๆ พร้อมทั้งการพัฒนาบริการภาครัฐไปสู่การเป็นรัฐบาลดิจิทัลเพื่อให้สามารถเข้าถึงสวัสดิการและใช้ประโยชน์จากบริการของภาครัฐได้สะดวกมากยิ่งขึ้น พร้อมทั้งส่งเสริมการจ้างงานคนพิการ ซึ่งในปีงบประมาณที่ผ่านมาสามาถสร้างรายได้ให้คนพิการรวมกว่า 170 ล้านบาท ตลอดจนการส่งเสริมให้ผู้พิการมีทักษะและศักยภาพทางด้านเทคโนโลยีดิจิทัลเพื่อใช้ในการประกอบอาชีพและเป็นเครื่องมือสำคัญในการลดช่องว่างความเหลื่อมล้ำทั้งทางด้านเศรษฐกิจและสังคม
ผมขอเป็นกำลังใจให้ทุกท่าน และขออาราธนาคุณพระศรีรัตนตรัยและสิ่งศักดิ์สิทธิ์ที่ท่านเคารพนับถือ อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดอภิบาลประทานพรให้ท่านและครอบครัว ตลอดจนเจ้าหน้าที่ หน่วยงาน องค์การ ที่เกี่ยวข้องกับการพัฒนาคุณภาพชีวิตคนพิการ ประสบแต่ความสุขความเจริญ มีสุขภาพกาย สุขภาพใจที่แข็งแรง และสัมฤทธิผลในสิ่งอันพึงปรารถนาโดยทั่วกัน
-----------------

ที่มา : https://www.thaigov.go.th/news/contents/details/62282