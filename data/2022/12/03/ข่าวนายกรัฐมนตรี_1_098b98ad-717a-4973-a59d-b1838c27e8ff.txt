รัฐบาลไทย-ข่าวทำเนียบรัฐบาล-นายกฯ กล่าวปราศรัยเนื่องในวันคนพิการสากล ประจำปี 2565 ส่งความระลึกถึงและความปรารถนาดีมายังพี่น้องคนพิการทุกคน


วันเสาร์ที่ 3 ธันวาคม 2565
พิมพ์
นายกฯ กล่าวปราศรัยเนื่องในวันคนพิการสากล ประจำปี 2565 ส่งความระลึกถึงและความปรารถนาดีมายังพี่น้องคนพิการทุกคน
นายกฯ กล่าวปราศรัยเนื่องในวันคนพิการสากล ประจำปี 2565 ส่งความระลึกถึงและความปรารถนาดีมายังพี่น้องคนพิการทุกคน ย้ำรัฐบาลให้ความสำคัญในการสร้างโอกาส และความเสมอภาคทางสังคมแก่ประชาชนทุกกลุ่ม
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (3 ธันวาคม 2565) เวลา 09.05 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวปราศรัยเนื่องในโอกาส “วันคนพิการสากล” ประจำปี 2565  ผ่านบันทึกวีดิทัศน์ เผยแพร่ผ่านทางสถานีวิทยุโทรทัศน์แห่งประเทศไทย ซึ่งองค์การสหประชาชาติได้ประกาศให้วันที่ 3 ธันวาคมของทุกปี เป็นวันคนพิการสากล
โอกาสนี้ นายกรัฐมนตรีกล่าวเนื่องในโอกาส “วันคนพิการสากล” ว่า ในนามของรัฐบาลขอส่งความระลึกถึงและความปรารถนาดีมายังพี่น้องคนพิการทุกคน ซึ่งองค์การสหประชาชาติได้ประกาศให้วันที่ 3 ธันวาคมของทุกปี เป็นวันคนพิการสากล และเชิญชวนประเทศสมาชิกร่วมกันจัดกิจกรรมต่าง ๆ เพื่อส่งเสริมความเข้าใจเกี่ยวกับคนพิการ และเปิดโอกาสให้มีส่วนร่วมในสังคมอย่างเป็นธรรมและเสมอภาคกับคนทั่วไป โดยในปี 2565 นี้ องค์การสหประชาชาติได้กำหนดประเด็นหลัก คือ “การปฏิรูปสู่การพัฒนาเพื่อคนทั้งมวล : พลังนวัตกรรมสู่โลกที่เข้าถึงได้และเป็นธรรม”
นายกรัฐมนตรีย้ำว่า รัฐบาลได้ให้ความสำคัญในการสร้างโอกาสและความเสมอภาคทางสังคมแก่ประชาชนทุกกลุ่มรวมทั้งกลุ่มคนพิการ เพื่อยกระดับคุณภาพชีวิต ลดความเหลื่อมล้ำ ให้สามารถดำรงชีวิตในสังคมได้อย่างมีศักดิ์ศรีและเป็นพลังในการขับเคลื่อนการพัฒนาประเทศ โดยรัฐบาลได้ยกระดับโครงสร้างพื้นฐานต่าง ๆ พร้อมทั้งการพัฒนาบริการภาครัฐไปสู่การเป็นรัฐบาลดิจิทัลเพื่อให้สามารถเข้าถึงสวัสดิการและใช้ประโยชน์จากบริการของภาครัฐได้สะดวกมากยิ่งขึ้น พร้อมทั้งส่งเสริมการจ้างงานคนพิการ ซึ่งในปีงบประมาณที่ผ่านมาสามาถสร้างรายได้ให้คนพิการรวมกว่า 170 ล้านบาท ตลอดจนการส่งเสริมให้ผู้พิการมีทักษะและศักยภาพทางด้านเทคโนโลยีดิจิทัลเพื่อใช้ในการประกอบอาชีพ และเป็นเครื่องมือสำคัญในการลดช่องว่างความเหลื่อมล้ำทั้งทางด้านเศรษฐกิจและสังคม
พร้อมกันนี้ นายกรัฐมนตรีให้กำลังใจผู้พิการทุกคน และขออาราธนาคุณพระศรีรัตนตรัยและสิ่งศักดิ์สิทธิ์  อีกทั้งพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี โปรดอภิบาลประทานพรให้ทุกคนและครอบครัว ตลอดจนเจ้าหน้าที่ หน่วยงาน องค์การ ที่เกี่ยวข้องกับการพัฒนาคุณภาพชีวิตคนพิการ ประสบแต่ความสุขความเจริญ มีสุขภาพกาย สุขภาพใจที่แข็งแรง และสัมฤทธิผลในสิ่งอันพึงปรารถนาโดยทั่วกัน
_________

ที่มา : https://www.thaigov.go.th/news/contents/details/62281