รัฐบาลไทย-ข่าวทำเนียบรัฐบาล-เดือนสุดท้าย! ใช้สิทธิปีต่อปีประกันสังคมทำฟันฟรี900 บาท ผู้ประกันตนไม่ต้องสำรองจ่าย


วันเสาร์ที่ 3 ธันวาคม 2565
พิมพ์
เดือนสุดท้าย! ใช้สิทธิปีต่อปีประกันสังคมทำฟันฟรี900 บาท ผู้ประกันตนไม่ต้องสำรองจ่าย
เดือนสุดท้าย! ใช้สิทธิปีต่อปีประกันสังคมทำฟันฟรี900 บาท ผู้ประกันตนไม่ต้องสำรองจ่าย
วันนี้ (3 ธ.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ตามนโยบายรัฐบาลที่ให้ความสำคัญต่อการดูแลสุขภาพคนทำงาน ทางสำนักงานประกันสังคม ได้ให้การดูแลผู้ประกันตน มาตรา 33 และมาตรา 39 ใช้สิทธิทำฟันฟรี 900 บาท ซึ่งเป็นสิทธิปีต่อปี โดยไม่ต้องสำรองจ่าย โดยสามารถใช้บริการทันตกรรมเกี่ยวกับการถอนฟัน/อุดฟัน/ขูดหินปูน/ผ่าฟันคุด ในสถานพยาบาลที่มีสติกเกอร์ “สถานพยาบาลแห่งนี้ให้บริการผู้ประกันตนกรณีทำฟัน” ซึ่งสิทธิของปีนี้ ใช้ได้ถึงสิ้นเดือนธันวาคม 2565
สำหรับการใช้สิทธิประกันสังคมรับบริการทันตกรรม มีดังนี้
1.ถอนฟัน อุดฟัน ขุดหินปูน และผ่าฟันคุด สามารถใช้สิทธิได้ในไม่เกิน 900 บาท/ปี
2.ใส่ฟันปลอมชนิดถอดได้บางส่วน จำนวน 1-5 ซี่ เบิกได้เท่าที่จ่ายจริง ในวงเงินไม่เกิน 1,300 บาท หากจำนวนมากกว่า 5 ซี่ เบิกได้เท่าที่จ่ายจริง ในวงเงินไม่เกิน 1,500 บาท
3.ใส่ฟันปลอมชนิดถอดได้ทั้งปาก 1)ฟันปลอมชนิดถอดได้ทั้งปากบนหรือล่าง เบิกได้เท่าที่จ่ายจริง ในวงเงินไม่เกิน2,400 บาท (ภายในระยะเวลา 5 ปี นับตั้งแต่วันที่ใส่ฟันเทียม) 2)ฟันปลอมชนิดถอดได้ทั้งปากบนและล่าง เบิกได้เท่าที่จ่ายจริง ในวงเงินไม่เกิน 4,400 บาท (ภายในระยะเวลา 5 ปี นับตั้งแต่วันที่ใส่ฟันเทียม)
“จึงขอย้ำให้ผู้ประกันตนตามมาตรา 33 และ มาตรา 39 ทราบเงื่อนไขระยะเวลาการใช้สิทธิการทำทันตกรรม ที่เป็นแบบปีต่อปี ทั้งนี้ ผู้ประกันตนจะได้รับสิทธิเมื่อจ่ายเงินสมทบมาแล้วไม่น้อยกว่า 3 เดือน ภายในระยะเวลา 15 เดือนก่อนวันรับบริการทางการแพทย์  สอบถามเพิ่มเติม สายด่วนประกันสังคม โทร.1506 ตลอด 24 ชั่วโมง” นางสาวรัชดากล่าว
————-

ที่มา : https://www.thaigov.go.th/news/contents/details/62277