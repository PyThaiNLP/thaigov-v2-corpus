รัฐบาลไทย-ข่าวทำเนียบรัฐบาล-ฝ่ายความมั่นคงเดินหน้าปราบปรามยาเสพติดอย่างต่อเนื่อง  ปมท. เน้นย้ำทุกหน่วยงานบูรณาการร่วมกันแก้ไขปัญหายาเสพติดอย่างจริงจังทั้งระบบ เพื่อเสริมสร้างสังคมที่สงบสุข ปลอดภัยอย่างยั่งยืน


วันเสาร์ที่ 3 ธันวาคม 2565
พิมพ์
ฝ่ายความมั่นคงเดินหน้าปราบปรามยาเสพติดอย่างต่อเนื่อง  ปมท. เน้นย้ำทุกหน่วยงานบูรณาการร่วมกันแก้ไขปัญหายาเสพติดอย่างจริงจังทั้งระบบ เพื่อเสริมสร้างสังคมที่สงบสุข ปลอดภัยอย่างยั่งยืน
ฝ่ายความมั่นคงเดินหน้าปราบปรามยาเสพติดอย่างต่อเนื่อง ด้าน ปมท. เน้นย้ำทุกหน่วยงานบูรณาการร่วมกันแก้ไขปัญหายาเสพติดอย่างจริงจังทั้งระบบ เพื่อเสริมสร้างสังคมที่สงบสุข ปลอดภัยอย่างยั่งยืน
เมื่อวันที่ 2 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยยังคงมุ่งมั่นในการขจัดยาเสพติดอย่างต่อเนื่อง ผ่านมาตรการเชิงรุก เดินหน้ากวาดล้างกระบวนการยาเสพติดในทุกระบบ บูรณาการร่วมกันกับหน่วยงานต่าง ๆ ทั้งเจ้าหน้าที่ฝ่ายปกครองและฝ่ายความมั่นคง ทั้งตำรวจ ทหาร เจ้าหน้าที่ ป.ป.ส. และภาคีเครือข่ายที่เกี่ยวข้อง เพื่อปราบปรามเครือข่ายยาเสพติด ทั้งรายเล็กและรายใหญ่ พร้อมทั้งส่งตัวผู้ติดยาเสพติดเข้าฟื้นฟูและบำบัดรักษาผ่านกระบวนการทางสาธารณสุขพร้อมใช้กลไกผู้นำท้องที่ และเครือข่ายอาสาสมัครในชุมชนคอยติดตามเฝ้าระวังไม่ให้ผู้ที่ผ่านการบำบัดรักษากลับเข้าไปยุ่งเกี่ยวกับยาเสพติดอีก ทั้งนี้ ขับเคลื่อนมาตรการป้องกัน ปราบปราม แก้ไขปัญหายาเสพติด ตามนโยบายรัฐบาลในหลายพื้นที่ยังคงเดินหน้าจับกุมเเละ Re X-Ray อย่างต่อเนื่อง โดยในวันนี้ ได้รับรายงานผลการปฏิบัติจากพื้นที่ทั่วประเทศ ซึ่งมีตัวอย่างดังนี้
1. จังหวัดกระบี่ นายพุฒิพงศ์ ศิริมาตย์ ผู้ว่าราชการจังหวัดกระบี่ พร้อมด้วยนายสมชาย หาญภักดีปฏิมา รองผู้ว่าราชการจังหวัดกระบี่ นายอนุวรรตน์ โหมดพริ้ง รองผู้ว่าราชการจังหวัดกระบี่ นายสกุล ดำรงเกียรติกุล ปลัดจังหวัดกระบี่ นายสมยศ ณ นคร นายอำเภออ่าวลึก ได้สั่งการให้เจ้าหน้าที่ฝ่ายปกครอง พร้อมด้วย สมาชิกกองร้อย อส.อ.อ่าวลึกที่ 7 บูรณาการร่วมกับกลุ่มงานความมั่นคงจังหวัดกระบี่ ตำรวจภูธรจังหวัดกระบี่ กองร้อยตำรวจตระเวนชายแดนที่ 426 สมาชิกกองร้อย อส.จ.กระบี่ที่ 1 ร่วมกันดำเนินการจัดกิจกรรมปล่อยแถว เพื่อกวาดล้างและแก้ไขปัญหายาเสพติดและอาชญากรรม โดยเจ้าหน้าที่ได้มีการดำเนินการปิดล้อม ตรวจค้น บ้านเรือนในพื้นที่อำเภออ่าวลึก จังหวัดกระบี่ ตามโครงการการบูรณาการป้องกันและปราบปรามยาเสพติด ประจำปีงบประมาณ พ.ศ. 2566 จังหวัดกระบี่ มีผลการปฏิบัติ 4 กรณี ดังนี้ 1) นายมารุต อายุ 30 ปี พร้อมของกลางยาเสพติดให้โทษประเภท 1 (เมทแอมเฟตามีนหรือยาบ้า) จำนวนรวม 66 เม็ด 2) นางจันทร์สุดา อายุ 45 ปี พร้อมของกลางยาเสพติดให้โทษประเภท 1 (เมทแอมเฟตามีนหรือยาบ้า) จำนวนรวม 8 เม็ด ธนบัตรที่ใช้ในการล่อซื้อ จึงทำการแจ้งข้อกล่าวหาจำหน่ายยาเสพติดให้โทษประเภท 1 (เมทแอมเฟตามีนหรือยาบ้า) โดยการมีไว้เพื่อจำหน่ายโดยไม่ได้รับอนุญาต 3) นางสาวศิริพร อายุ 28 ปี พร้อมของกลางยาเสพติดให้โทษประเภท 1 (เมทแอมเฟตามีนหรือยาบ้า) จำนวน 264 เม็ด ธนบัตรที่ใช้ในการล่อซื้อ โทรศัพท์มือถือ 1 เครื่อง และเงินสดจำนวน 1,231 บาท ในข้อกล่าวหาจำหน่ายยาเสพติดให้โทษประเภท 1 (เมทแอมเฟตามีนหรือยาบ้า) โดยการมีไว้เพื่อจำหน่ายโดยไม่ได้รับอนุญาต ทั้งนี้ ได้นำตัวผู้ต้องหาทั้ง 3 ราย นำส่งพนักงานสอบสวน สภ.อ่าวลึก เพื่อดำเนินคดีตามกฎหมายต่อไปแล้ว และ 4) การตรวจค้นแหล่งมั่วสุมเพื่อค้นหาผู้เสพยาเสพติดในพื้นที่ พบผู้เสพจำนวน 5 ราย เจ้าหน้าที่จึงได้นำส่งศูนย์คัดกรองโรงพยาบาลอ่าวลึก เพื่อเข้าสู่กระบวนการบำบัดรักษาต่อไป
2. จังหวัดแพร่ นายสมศักดิ์ สุขประเสริฐ นายอำเภอเมืองแพร่/ผอ.ศป.ปส.อ.เมืองแพร่ ได้มอบหมายให้ นายดำรงค์ เจริญจิตต์ ปลัดอำเภอเมืองแพร่ พร้อมด้วย สมาชิกกองอาสารักษาดินแดนอำเภอเมืองแพร่ ที่ 1ฝ่ายปกครองตำบลแม่คำมี บูรณาการร่วมกับ เจ้าหน้าที่ตำรวจ สภ.เมืองแพร่ จับกุมผู้ต้องหาจำนวน 3 ราย พร้อมของกลางยาบ้า (เมทแอมเฟตามีน) จำนวน 641 เม็ด โดยเจ้าหน้าที่ได้นำตัวส่ง สภ.เมืองแพร่ ดำเนินคดีตามกฎหมาย
3. จังหวัดลำปาง นางวณิชดา ไชยศิริ นายอำเภอวังเหนือ/ผอ.ศป.ปส.อ.วังเหนือ มอบหมายให้ นายไพรัช ผมไผ ปลัดอำเภอหัวหน้าฝ่ายความมั่นคง พร้อมด้วยสมาชิก อส.อ.วังเหนือ ที่ 9 บูรณาการร่วมกับเจ้าหน้าที่ตำรวจ (ชุดสืบสวน) สภ.วังเหนือ เข้าตรวจสอบผู้ต้องสงสัยที่ทำการจำหน่ายยาบ้าในพื้นที่ ต.วังทอง จำนวน 4 ราย พร้อมของกลาง เมทแอมเฟตามีนหรือยาบ้า จำนวน 114 เม็ด อาวุธปืนแบบไทยประดิษฐ์ จำนวน 1 กระบอก เครื่องกระสุนปืน ขนาด 22 มม. จำนวน 57 นัด และขนาด .38 มม. จำนวน 1 นัด รวมทั้งสิ้น 58 นัด จึงนำส่ง สภ.วังเหนือ เพื่อดำเนินคดีต่อไป
4. จังหวัดจันทบุรี นายประพิศ ญาณปัญญา นายอำเภอโป่งน้ำร้อน ได้มอบหมายให้ ส.ต.ท.วิชิต แสงงาม ปลัดอำเภอกลุ่มงานความมั่นคง พร้อมด้วยสมาชิก อส. บูรณาการร่วมกับทหารพรานจาก ชค.4 ร่วมกันตั้งจุดตรวจเพื่อป้องกันปราบปรามการค้ามนุษย์ การลักลอบหลบหนีเข้าเมือง และการลักลอบขนยาเสพติดและสิ่งผิดกฎหมาย ได้ทำการตรวจรถที่สงสัยจำนวน 52 คัน และตรวจหาสารเสพติดในปัสสาวะจำนวน 30 ราย ผลไม่พบสารเสพติดและสิ่งผิดกฎหมายแต่อย่างใด
5. จังหวัดขอนแก่น พ.ต.อ.ปรีชา เก่งสาริกิจ ผกก.สภ.เมืองขอนแก่น สั่งการให้ พ.ต.ท.เมธี ศรีวันนา สวป.สภ.เมืองขอนแก่น นำกำลังเจ้าหน้าที่ชุดสายตรวจ สภ.เมืองขอนแก่น เข้าตรวจค้นห้องชุด หลังได้รับแจ้งว่า มีวัยรุ่นมั่วสุมส่งเสียงดัง จากการตรวจค้น พบว่า กลุ่มวัยรุ่นลักลอบเสพยาเสพติด จำนวน 5 ราย ได้แก่ นายชิษณุพงศ์ อายุ 26 ปี นายพชร อายุ 27 ปี น.ส.อนาสตาเซีย อายุ 22 ปี น.ส.ไพริน อายุ 23 ปี และ น.ส.ศศิภา อายุ 26 ปี โดยผู้ต้องหาทั้งหมดอยู่ในอาการมึนเมา ตรวจสอบบริเวณโดยรอบพบอุปกรณ์การเสพวัตถุออกฤทธิ์ต่อจิตประสาท (ยาเคตามีน) และซองพลาสติกที่บรรจุยาเสพติดใช้แล้วจำนวนหนึ่ง จากการสอบถามกลุ่มวัยรุ่นทั้ง 5 คน ให้การยอมรับว่ามีการสังสรรค์และใช้ยาเคตามีนและยาอี ผลการตรวจสอบปัสสาวะ พบผลเป็นบวก เจ้าหน้าที่ตำรวจชุดจับกุมจึงนำบันทึกพร้อมของกลางนำส่งพนักงานสอบสวน สภ.เมืองขอนแก่นเพื่อดำเนินคดีตามกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า เพื่อให้การดำเนินการป้องกันปราบปรามและแก้ไขปัญหายาเสพติด ตามนโยบายรัฐบาลระยะเร่งด่วน 3 เดือน เป็นไปอย่างมีประสิทธิภาพนั้น จำเป็นอย่างยิ่งที่จะต้องบูรณาการการดำเนินงานจากทุกฝ่ายอย่างแข็งขัน เพื่อร่วมกันขับเคลื่อนประเทศไทยให้เป็นสังคมที่มีความมั่นคงปลอดภัยจากยาเสพติด มุ่งสู่เป้าหมายการพัฒนาประเทศที่ยั่งยืนทุกมิติ โดยประชาชนสามารถมีส่วนร่วมในการขจัดปัญหายาเสพติด เพื่อสร้างการมีส่วนร่วมทำให้สังคมไทยเป็นสีขาวได้ ผ่านการแจ้งเบาะแสหากพบผู้กระทำผิด ที่สายด่วนศูนย์ดำรงธรรม โทร 1567 เพื่อเจ้าหน้าที่จะได้เร่งดำเนินการจับผู้กระทำความผิดมาดำเนินคดีตามกฎหมายต่อไป นำไปสู่สังคมแห่งความสุขเป็นพื้นที่ที่ยาเสพติดไร้ที่ยืน
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62275