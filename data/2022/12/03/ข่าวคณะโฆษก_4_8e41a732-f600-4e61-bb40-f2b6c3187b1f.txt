รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯยินดี ประเทศไทยได้รับการจัดอันดับ 28 Best Countries และ อันดับ 19 Best Countries for a Comfortable Retirement ประเทศที่ดีน่าอาศัยอยู่หลังเกษียณ


วันเสาร์ที่ 3 ธันวาคม 2565
พิมพ์
โฆษกรัฐบาลเผย นายกฯยินดี ประเทศไทยได้รับการจัดอันดับ 28 Best Countries และ อันดับ 19 Best Countries for a Comfortable Retirement ประเทศที่ดีน่าอาศัยอยู่หลังเกษียณ
โฆษกรัฐบาลเผย นายกฯยินดี ประเทศไทยได้รับการจัดอันดับ 28 Best Countries และ อันดับ 19 Best Countries for a Comfortable Retirement ประเทศที่ดีน่าอาศัยอยู่หลังเกษียณ ซึ่งถือเป็นที่ 1 ในอาเซียน
วันนี้ (3 ธ.ค.65)  นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่า U.S. News & World Report สื่อสหรัฐฯ ที่เผยแพร่ข่าว คําแนะนําถึงผู้บริโภค การจัดอันดับ และการวิเคราะห์ได้จัดให้ไทยเป็นอันดับที่ 28 ของประเทศที่ดีที่สุดในโลก (Best Countries) โดยการจัดอันดับจากการสำรวจข้อมูลจากผู้คนทั่วโลกกว่า 17,000 คน พิจารณาจากคะแนนรวมจากปัจจัยต่าง ๆ อาทิ อิทธิพลทางวัฒนธรรม มรดกทางวัฒนธรรม ประสบการณ์ที่น่าตื่นเต้น การดำเนินธุรกิจ ความคล่องแคล่ว อำนาจในการต่อรอง รวมถึง คุณภาพชีวิตและสังคม (https://www.usnews.com/news/best-countries/thailand)
ส่วนประเภท ประเทศที่น่าพำนักอยู่ภายหลังเกษียณ (Best Countries for a Comfortable Retirement) ไทยได้รับการจัดอยู่ในลำดับที่ 19 ของโลก ประจำปี 2022 (พ.ศ. 2565) และถือเป็นอันดับ 1 ของอาเซียน ซึ่งเป็นการปรับขึ้นมา 1 อันดับจากปีที่แล้ว ทั้งนี้ พิจารณาจากปัจจัยต่าง ๆ อาทิ คุณภาพชีวิต อัตราภาษี ความเป็นมิตร สภาพภูมิอากาศ การเคารพสิทธิในทรัพย์สิน ระบบสาธารณสุขที่ได้รับการพัฒนาอย่างดี และการมีค่าครองชีพที่ถูก(https://www.usnews.com/news/best-countries/best-countries-to-retire)
"นายกรัฐมนตรีเน้นย้ำเสมอว่าประเทศไทยมีทรัพยากรอุดมสมบูรณ์ มีภูมิประเทศที่ได้เปรียบ อากาศดี ผู้คนเป็นมิตรเอื้อต่อการอยู่อาศัย อีกทั้งยังมีศักยภาพทางเศรษฐกิจที่เอื้อต่อการค้าและการลงทุน นอกจากนั้น ยังเป็นสถานที่ยอดนิยมสำหรับต่างชาติ ทั้งการย้ายมาพำนักอาศัย และด้านการท่องเที่ยว เป็นที่สนใจ มีชื่อเสียงโดดเด่น ซึ่งที่ผ่านมารัฐบาลได้ดำเนินการตามนโยบายเพื่อพัฒนาประเทศ พัฒนาคุณภาพชีวิตให้กับประชาชน ซึ่งนายกรัฐมนตรีขอบคุณทุกฝ่ายที่เกี่ยวข้องที่ทำให้ประเทศไทยได้รับความสนใจจากทั่วโลกอย่างต่อเนื่อง" นายอนุชาฯ กล่าว
—————

ที่มา : https://www.thaigov.go.th/news/contents/details/62279