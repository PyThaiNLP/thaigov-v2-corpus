รัฐบาลไทย-ข่าวทำเนียบรัฐบาล-"ทิพานัน" ชูโครงการปันแสง โคกอิโด่ยวัลเลย์ เป็นจุดเช็กอินใหม่ ต้นแบบพลังงานทดแทนเพื่อการเกษตร 


วันเสาร์ที่ 3 ธันวาคม 2565
พิมพ์
"ทิพานัน" ชูโครงการปันแสง โคกอิโด่ยวัลเลย์ เป็นจุดเช็กอินใหม่ ต้นแบบพลังงานทดแทนเพื่อการเกษตร
"ทิพานัน" ชูโครงการปันแสง โคกอิโด่ยวัลเลย์ เป็นจุดเช็กอินใหม่ ต้นแบบพลังงานทดแทนเพื่อการเกษตร นวัตกรรมผักหวานป่าแก้จนพืชหมุนเวียน สร้างงาน สร้างรายได้ชุมชน ก้าวสู่BCG
วันนี้ (3ธ.ค.65) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า จากวิกฤติพลังงานโลกและผลกระทบจากการแพร่ระบาดของเชื้อไวรัสโควิด -19 ส่งผลกระทบต่อราคาพลังงานให้เพิ่มสูงขึ้น รัฐบาลพล.อ.ประยุทธ์จันทร์โอชา มีนโยบายสำคัญของรัฐบาล ซึ่งมุ่งเน้นที่จะทำน้อยให้ได้มาก พร้อมขอให้มีการขยายการดำเนินการเรื่องพลังงานทดแทนให้มากยิ่งขึ้นตามศักยภาพที่มีอยู่ ควบคู่กับการดำเนินการที่เป็นมิตรต่อสิ่งแวดล้อม
น.ส.ทิพานัน กล่าวว่า ทั้งนี้ โครงการปันแสง ที่“โคกอีโด่ยวัลเล่ย์” โรงเรียนศรีแสงธรรม ศูนย์การเรียนรู้ต้นแบบโคก หนอง นา ณ วัดป่าศรีแสงธรรม อำเภอโขงเจียม จังหวัดอุบลราชธานี ขณะนี้ได้กลายเป็นจุดเช็กอินในพื้นที่รองรับนักท่องเที่ยว คณะบุคคลจากองค์กรต่างๆทั้งภาครัฐ ภาคเอกชนและประชาสังคม เพื่อการเรียนรู้นวัตกรรมด้านพลังงานทดแทน โดยพระปัญญาวชิรโมลี โดยน้อมนำหลักปรัชญาเศรษฐกิจพอเพียงต่อยอดพัฒนานวัตกรรมผลิตไฟฟ้าจากโซลาร์เซลล์เพื่อการเกษตร โดยนำไปต่อยอดเป็นสิ่งประดิษฐ์ที่ใช้ในการเกษตร เช่น เครื่องสูบน้ำพลังงานแสงอาทิตย์ รถเข็นนอนนาพลังงานแสงอาทิตย์ และพัฒนาเป็นอาชีพรับติดตั้งแผงโซลาร์เซลล์ในนาม “ช่างขอข้าว” เพื่อนำรายได้กลับมาใช้ในกิจกรรมต่าง ๆ ของโรงเรียน ซึ่งเป็นต้นแบบการใช้พลังงานทดแทน แก้ไขปัญหาการขาดแคลนพลังงาน และทำให้เกิดประโยชน์กับชุมชนได้อย่างแท้จริง
รองโฆษกประจำสำนักนายกรัฐมนตรี กล่าวว่าทั้งนี้ยังเชื่อมโยงพื้นที่การเกษตรที่เน้นการออกแบบโดยอาศัยทรัพยากรธรรมชาติ และการออกแบบเพื่อการฟื้นฟูและแนวชนิดพืชผสมผสาน เช่น ปลูกผักหวาน กล้วย มะละกอมะเขือ พริก พืชผักคลุมดิน พืชหัว ไม้เลื้อยและถั่วฝักยาว โดยเฉพาะโพนผักหวานป่า แก้ปัญหาความยากจน มีการออกแบบระบบการให้น้ำจากที่สูงไหลลงที่ต่ำ การกักความชื้นไว้ในขอนไม้ใต้โพนที่จะย่อยสลายกลายเป็นปุ๋ย ไปเรื่อยๆ ซึ่งสอดคล้องกับหลักเศรษฐกิจBCG นอกจากนี้
จ้งหวัดอุบลราชธานียังเป็นพื้นที่ขับเคลื่อนกิจกรรมวันดินโลกของกระทรวงมหาดไทย จัดกิจกรรมวันดินโลก ปี 2565 "World Soil Day" 5 ธันวาคม เพื่อถวายเป็นพระราชกุศล พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงมีพรมหากรุณาธิคุณแก่ปวงชนชาวไทย ในการพระราชทานแนวพระราชดำริด้านการจัดการทรัพยากรดินเพื่อการเกษตรต่างๆ
"พล.อ.ประยุทธ์ได้เคยลงพื้นที่และชื่นชมแหล่งเรียนรู้พลังงานทดแทน “โคกอีโด่ยวัลเล่ย์” จ.อุบลราชธานี อีกทั้งยังให้การสนับสนุนผลักดันให้มีการปรับปรุงผิวถนนเข้าโครงการถนนลาดยางตั้งแต่ถนนใหญ่ถึงตำบลห้วยยาง ระยะทาง 7.18 กิโลเมตร เข้าไปยังโครงการเสร็จเรียบร้อย เพื่ออำนวยความสะดวกให้กับพี่น้องประชาชนในการเข้าถึงแหล่งเรียนรู้ได้สะดวกมากยิ่งขึ้น ที่สำคัญยังสอดรับเป้าหมายกรุงเทพฯที่ไทยเป็นผู้นำในการนำเสนอแนวคิดการพัฒนาเศรษฐกิจ BCG บนเวทีเอเปค2022 จึงสร้างความตระหนักให้กับทุกภาคส่วน ซึ่งสามารถต่อยอดสร้างโอกาสในการแข่งขัน และการท่องเที่ยว สร้างงานและสร้างรายได้ให้กับชุมชน"น.ส.ทิพานัน กล่าว
________

ที่มา : https://www.thaigov.go.th/news/contents/details/62287