รัฐบาลไทย-ข่าวทำเนียบรัฐบาล-น้อมนำพระดำริ 


วันเสาร์ที่ 3 ธันวาคม 2565
พิมพ์
น้อมนำพระดำริ
น้อมนำพระดำริ "พระองค์ภา" และ "กรมหมื่นสุทธนารีนาถ" ปลัดกระทรวงมหาดไทยพร้อมด้วยสมาคมแม่บ้านมหาดไทย ร่วมจำหน่ายสินค้าบริโภค “ช่วยลดค่าครองชีพไม่ต่ำกว่า 50%” ที่ร้านค้าชุมชนมหาดไทย ในงาน “เพื่อนพึ่ง (ภาฯ) 2565” ณ สวนสมเด็จพระนางเจ้าสิริกิติ์ เขตจตุจักร
น้อมนำพระดำริ "พระองค์ภา" และ "กรมหมื่นสุทธนารีนาถ" ปลัดกระทรวงมหาดไทยพร้อมด้วยสมาคมแม่บ้านมหาดไทย ร่วมจำหน่ายสินค้าบริโภค “ช่วยลดค่าครองชีพไม่ต่ำกว่า 50%” ที่ร้านค้าชุมชนมหาดไทย ในงาน “เพื่อนพึ่ง (ภาฯ) 2565” ณ สวนสมเด็จพระนางเจ้าสิริกิติ์ เขตจตุจักร กรุงเทพฯ ได้รับความสนใจจากพี่น้องประชาชนเลือกซื้อสินค้าเป็นจำนวนมาก
เมื่อวันที่ 2 ธ.ค. 65 เวลา 18.30 น. ที่สวนสมเด็จพระนางเจ้าสิริกิติ์ เขตจตุจักร กรุงเทพฯ ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษา ประธานกรรมการบริหารมูลนิธิฯ และประธานกรรมการอำนวยการจัดงาน “เพื่อนพึ่ง (ภาฯ) ประจำปี 2565” เป็นประธานเยี่ยมชมงานเพื่อนพึ่ง (ภาฯ) 2565 ภายใต้แนวคิด “เพื่อนไม่ทิ้งกัน ในยามยาก” โดย นายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย นำผู้บริหารระดับสูงของกระทรวงมหาดไทยและสมาคมแม่บ้านมหาดไทย ร่วมในพิธี
ทั้งนี้ เมื่อเวลา 16.00 น. ที่ร้านค้าชุมชน กระทรวงมหาดไทย - สมาคมแม่บ้านมหาดไทย ในงานเพื่อนพึ่ง (ภาฯ) 2565 นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ร่วมเยี่ยมชมงาน “เพื่อนพึ่ง (ภาฯ) 2565 “เพื่อนไม่ทิ้งกัน ในยามยาก”” พร้อมทั้งประชาสัมพันธ์เชิญชวนและจำหน่ายสินค้าร้านค้าชุมชน กระทรวงมหาดไทย - สมาคมแม่บ้านมหาดไทย ให้กับพี่น้องประชาชนที่เที่ยวชมงาน โดยได้รับเกียรติจากคณะกรรมการบริหารมูลนิธิฯ อาทิ ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษา ประธานกรรมการบริหารมูลนิธิฯ และประธานกรรมการอำนวยการจัดงาน “เพื่อนพึ่ง (ภาฯ) ประจำปี 2565” ศาสตราจารย์พิเศษ ดร.กิตติพงษ์ กิตยารักษ์ ศาสตราจารย์พิเศษ ธงทอง จันทรางศุ รองประธานกรรมการบริหารมูลนิธิฯ นายฉัตรชัย พรหมเลิศ รองประธานกรรมการบริหารมูลนิธิฯ และรองประธานกรรมการอำนวยการจัดงานฯ นายวีระศักดิ์ โควสุรัตน์ รองประธานกรรมการอำนวยการจัดงานฯ นายฐิติวัฒน์ ว่องวรรณกุล กรรมการและเลขานุการ คณะกรรมการอำนวยการจัดงานฯ ร่วมเยี่ยมชมร้านค้าชุมชนฯ โดยมี นายแมนรัตน์ รัตนสุคนธ์ อธิบดีกรมการปกครอง นายอรรษิษฐ์ สัมพันธรัตน์ อธิบดีกรมการพัฒนาชุมชน นายพงษ์รัตน์ ภิรมย์รัตน์ อธิบดีกรมโยธาธิการและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น นางจิรวรรณ เพ็ญพาส นางวรสุดา รัตนสุคนธ์ นางจิณณารัชช์ สัมพันธรัตน์ อุปนายกสมาคมแม่บ้านมหาดไทย ข้าราชการ พนักงาน เจ้าหน้าที่ และสมาชิกกองอาสารักษาดินแดน (อส.) ให้การต้อนรับและร่วมจำหน่ายสินค้าภายในร้านฯ
นายสุทธิพงษ์ จุลเจริญ ปลัดกระทรวงมหาดไทย กล่าวว่า กระทรวงมหาดไทย และสมาคมแม่บ้านมหาดไทย ร่วมเป็นส่วนหนึ่งในการ "บำบัดทุกข์ บำรุงสุข" ด้วยการช่วยเหลือและบรรเทาความเดือดร้อนของพี่น้องประชาชน ผ่านการออกร้านค้าชุมชน กระทรวงมหาดไทย – สมาคมแม่บ้านมหาดไทย ในการจัดงานเพื่อนพึ่ง (ภาฯ) 2565 ภายใต้แนวคิด “เพื่อนไม่ทิ้งกัน ในยามยาก” ในรูปแบบออนกราวน์ (On-ground) เต็มรูปแบบ ในระหว่างวันที่ 2 - 11 ธ.ค. 2565 เวลา 09.00 – 20.00 น. ตามพระดำริ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย โดยภายในร้านมีการจัดแสดงนิทรรศการภาพเฉลิมพระเกียรติ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย และจัดจำหน่ายสินค้าบริโภค “ช่วยลดค่าครองชีพไม่ต่ำกว่า 50%” โดยคัดสรรสินค้าข้าวสาร-อาหารแห้งที่จำเป็นในครัวเรือน ลดราคา 50% หรือมากกว่า ทุกรายการสินค้า มีสินค้าที่น่าสนใจหลายรายการ ได้แก่
1) ข้าวหอมมะลิ ถุง 5 กิโลกรัม ราคาปกติ 220 บาท ขาย 110.- บาท
2) ไข่ไก่ 1 แผง 30 ฟอง ราคาปกติ 140 บาท ขาย 70.- บาท
3) น้ำพริกปลาร้าบองท่าตูม กระปุก 220 กรัม ราคาปกติ 120 บาท ขาย 60.- บาท
4) ไชโป๊หวานแม่กิมฮวย 200 กรัม ราคาปกติ 45 บาท ขาย 20.- บาท
5) น้ำพริกปลาทูน่ากรอบ กระป๋อง 30 กรัม ราคาปกติ 25 บาท ขาย 10.- บาท
6) น้ำมันหอยตราเด็กสมบูรณ์ ขวด 350 กรัม ราคาปกติ 35 บาท ขาย 15.- บาท
7) น้ำมันพืชตราองุ่น ขวด 1 ลิตร ราคาปกติ 70 บาท ขาย 35.- บาท
8) ซอสปรุงรสตราภูเขาทอง ขวดละ 500 มิลลิลิตร ราคาปกติ 33 บาท ขาย 15.- บาท
9) น้ำตาลตราษฎา ถุงละ 1 กิโลกรัม ราคาปกติ 23 บาท ขาย 10.- บาท
10) นมถั่วเหลืองไวตามิลค์ กล่อง 200 มิลลิลิตร แพ็ค 4 กล่อง ราคาปกติ 37 บาท ขาย 15.- บาท
ด้าน ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย ทรงมีพระปณิธานที่มุ่งมั่นในการสืบสาน รักษา และต่อยอดการทรงงานของพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพของมูลนิธิฯ ในการจัดงานเพื่อนพึ่ง (ภาฯ) 2565 ภายใต้แนวคิด “เพื่อนไม่ทิ้งกัน ในยามยาก” โดยผู้มาร่วมเยี่ยมชมงานจะได้ศึกษาแนวพระดำริและหลักการทรงงานของทั้งสองพระองค์ในการน้อมนำพระราโชบายของพระบาทสมเด็จพระเจ้าอยู่หัวด้านการทำให้พี่น้องประชาชนผู้ประสบภัยได้รับการช่วยเหลือให้สามารถกลับมาใช้ชีวิตอย่างเป็นปกติสุขโดยเร็วและมีรายได้เลี้ยงตนเองและครอบครัวได้อย่างยั่งยืน ผ่านนิทรรศการภารกิจการช่วยเหลือผู้ประสบอุทกภัยอย่างครบวงจรของมูลนิธิฯ ที่สะท้อนให้เห็นถึงความก้าวหน้าและนวัตกรรมในการทำงานของมูลนิธิฯ ตั้งแต่ “การเฝ้าระวังก่อนเกิดอุทกภัย”  “การบรรเทาทุกข์ระหว่างเกิดอุทกภัย” และ“การฟื้นฟูหลังเกิดอุทกภัย” และการสาธิตช่วยเหลือผู้ประสบอุทกภัยจากทีมเพื่อนพึ่ง (ภาฯ) อาสา ปฏิบัติการภัยพิบัติ
"นอกจากนี้ ภายในงานยังมีการออกร้านค้าโครงการส่วนพระองค์และร้านพระบรมวงศานุวงศ์ ร้านค้ากิตติมศักดิ์ และร้านเครือข่าย ที่ยกขบวนสินค้าราคาพิเศษมาร่วมออกร้าน รวมกว่า 100 ร้าน และมี “ตลาดย้อนยุค” ที่รวบรวมร้านอาหารชื่อดังมาเพิ่มสีสัน ความสนุกสนานให้กับงานฯ และทุกท่านจะได้ชมการปรุงอาหารจากรถประกอบอาหาร “รถเพื่อนพึ่ง (ภาฯ) ช่วยด้วยใจ คนไทยไม่ทิ้งกัน” ที่นำเมนูสูตรประทานของพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ นายกกิตติมศักดิ์ตลอดชีพของมูลนิธิฯ มาให้ได้ชิมและร่วมบริจาคสมทบมูลนิธิฯ การช้อปสินค้าจากร้านพึ่งพา ผลิตภัณฑ์ของร้าน “PAfé สุขที่ได้แบ่งปัน” ตามพระดำริอีกด้วย" ดร.วันดีฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า กระทรวงมหาดไทย และสมาคมแม่บ้านมหาดไทย น้อมสำนึกในพระกรุณาธิคุณของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย พระผู้ทรงกตัญญูกตเวทีต่อพระมารดา คือ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพของมูลนิธิฯ ในการทำให้คนไทยได้มีคุณภาพชีวิตที่ดี ทั้งนี้ กระทรวงมหาดไทย และสมาคมแม่บ้านมหาดไทย จะได้นำเงินทุกบาททุกสตางค์ทั้งหมดจากการจำหน่ายสินค้าในร้านค้าชุมชนฯ ในครั้งนี้ โดยไม่หักค่าใช้จ่าย ทูลเกล้าฯ ถวายเพื่อสมทบทุนให้กับมูลนิธิเพื่อนพึ่ง (ภาฯ) ยามยาก สภากาชาดไทย ในด้านการยกระดับการทำงานของมูลนิธิฯ ในโอกาสก้าวเข้าสู่ปีที่ 27 เพื่อมุ่งสู่การเป็น “ศูนย์กลางการเป็นเลิศด้านการบรรเทาทุกข์ และจัดการภัยพิบัติอันเกิดจากอุทกภัย (Center of Excellence in Flood Relief and Management)” เป็นพลังที่สำคัญในการบรรเทาทุกข์ เสริมสร้างความปลอดภัย และความสุขที่ยั่งยืนให้กับพี่น้องประชาชน
"ขอเชิญชวนพี่น้องประชาชน ร่วมเลือกซื้อสินค้าร้านค้าชุมชน กระทรวงมหาดไทย – สมาคมแม่บ้านมหาดไทย ในงานเพื่อนพึ่ง (ภาฯ) 2565 “เพื่อนไม่ทิ้งกัน ในยามยาก” ระหว่างวันที่ 2 - 11 ธ.ค. 2565 เวลา 09.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ เพื่อลดค่าครองชีพในชีวิตประจำวัน และร่วมโดยเสด็จฯ สมทบทุนมูลนิธิเพื่อนพึ่ง (ภาฯ) ยามยาก สภากาชาดไทย อันเป็นการปฏิบัติบูชาถวายแด่องค์ประธานกรรมการมูลนิธิฯ และองค์นายกกิตติมศักดิ์ตลอดชีพของมูลนิธิฯ โดยพร้อมเพรียงกัน" นายสุทธิพงษ์ฯ กล่าวในช่วงท้าย
#WorldSoilDay #วันดินโลก #soilswherefoodbegins #Soils4Nutrition #FAO #MOI
#กระทรวงมหาดไทย #บำบัดทุกข์บำรุงสุข
#SDGsforAll  #ChangeforGood

ที่มา : https://www.thaigov.go.th/news/contents/details/62274