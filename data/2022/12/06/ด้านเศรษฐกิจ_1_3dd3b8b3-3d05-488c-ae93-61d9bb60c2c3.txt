รัฐบาลไทย-ข่าวทำเนียบรัฐบาล-สำนักงานสลากฯ มอบเงินรางวัลแก่ผู้โชคดี ถูกรางวัลสลากดิจิทัล งวด 1 ธ.ค.2565 จำนวน 16 ใบ เงินรางวัล 96 ล้านบาท


วันอังคารที่ 6 ธันวาคม 2565
พิมพ์
สำนักงานสลากฯ มอบเงินรางวัลแก่ผู้โชคดี ถูกรางวัลสลากดิจิทัล งวด 1 ธ.ค.2565 จำนวน 16 ใบ เงินรางวัล 96 ล้านบาท
ผู้โชคดีที่ถูกรางวัลสลากดิจิทัลรางวัลที่ 1 งวด 1 ธันวาคม 2565 จำนวน 16 ใบ เงินรางวัล 96 ล้านบาท ได้เดินทางมาขึ้นเงินรางวัลที่สำนักงานสลากกินแบ่งรัฐบาล สนามบินน้ำ นนทบุรี ด้วยตัวเอง
เมื่อวันที่ 6 ธันวาคม 2565 นายพชร นธกิจไพศาล ผู้โชคดีที่ถูกรางวัลสลากดิจิทัลรางวัลที่ 1 งวด 1 ธันวาคม 2565 จำนวน 16 ใบ เงินรางวัล 96 ล้านบาท ได้เดินทางมาขึ้นเงินรางวัลที่สำนักงานสลากกินแบ่งรัฐบาล สนามบินน้ำ นนทบุรี ด้วยตัวเอง โดยได้รับเงินรางวัลสุทธิทั้งสิ้น 95,520,000 บาท และมีการหักค่าอากรแสตมป์ตามกฎหมายที่ 480,000 บาท
นายพชร นธกิจไพศาล ผู้โชคดีที่ถูกรางวัลสลากดิจิทัล 16 ใบ เปิดเผยความรู้สึกว่า รู้สึกดีใจอย่างมาก ซึ่งปกติตนได้ซื้อสลากกินแบ่งรัฐบาลประจำทุกงวดอยู่แล้ว โดยเลือกซื้อตามตัวเลขที่ชอบไม่ได้มีเลขเด็ดจากสำนักอะไร ส่วนจำนวนที่ซื้อแต่ละงวดก็ไม่แน่นอน ถ้างวดไหนมีเลขที่ชอบมากก็จะซื้อจำนวนมากหน่อย โดยเลือกซื้อเฉพาะสลากกินแบ่งฯ อย่างเดียว ไม่ได้เล่นหวยใต้ดิน
สำหรับการซื้อสลากดิจิทัลในงวดนี้ ตอนแรกคิดว่าจะไม่ซื้อแล้ว เพราะงวดที่ผ่านมาซื้อไปเยอะแต่ไม่ถูก แต่สุดท้ายก็อดใจไม่ไหว ในช่วงเช้าตอนพอเดินผ่านหิ้งพระเลยจุดธูปขอโชคขอลาภเสร็จแล้วก็กดซื้อสลากดิจิทัลจากแอพฯเป๋าตัง 16 ใบ ตั้งแต่วันที่ 17 พ.ย.ทันที ซึ่งพอรู้ว่าถูกก็ดีใจมากๆ
ส่วนแผนการใช้เงินรางวัลที่ได้รับนั้น ตนยังคงทำงานใช้ชีวิตเป็นปกติ แต่จะแบ่งเงินรางวัลที่ได้รับเป็น 3 ส่วน 1. บำรุงตัวเอง อาจจะซื้อบ้าน วางแผนอนาคตครอบครัว และกำลังจะแต่งงานเร็วๆ นี้  2. ลงทุนเพื่อนำดอกผลไปใช้ประโยชน์เพื่อสังคม และดูแลครอบครัว ทั้งพ่อพี่น้องตามสมควร แต่ทุกคนยังต้องทำงานเหมือนเดิม และ 3. นำไปตอบแทนสังคมและศาสนา
ท้ายนี้ ขอฝากถึงประชาชนผู้รักการเสี่ยงโชค ขอให้เลือกซื้อสลากตามกำลังของตนเอง อย่าซื้อมากเกินไปจนทำให้ตัวเองเดือดร้อน เพราะการถูกรางวัลเป็นเรื่องของดวงและโชคชะตาโดยแท้ ซึ่งที่ผ่านมาตนก็ซื้อสลากและไม่ถูกรางวัลบ่อย แต่ก็ไม่ได้เดือดร้อนเพราะซื้อตามกำลังของตนเอง และยังขอฝากขอบคุณสำนักงานสลากกินแบ่งรัฐบาล ที่ได้จัดทำโครงการสลากดิจิทัลออกมา เพราะสามารถช่วยให้ประชาชนได้รับความสะดวกในการซื้อ ที่สำคัญสามารถเข้าถึงสลากใบละ 80 บาทได้จริง

ที่มา : https://www.thaigov.go.th/news/contents/details/62342