รัฐบาลไทย-ข่าวทำเนียบรัฐบาล-อว. จัดเสวนาซีรีย์ประวัติศาสตร์ กรุงรัตนโกสินทร์ ครั้งที่ 3 “ก้าวย่างที่มั่นคง กำเนิดกรุงรัตนโกสินทร์”


วันอังคารที่ 6 ธันวาคม 2565
อว. จัดเสวนาซีรีย์ประวัติศาสตร์ กรุงรัตนโกสินทร์ ครั้งที่ 3 “ก้าวย่างที่มั่นคง กำเนิดกรุงรัตนโกสินทร์”
อว. จัดเสวนาซีรีย์ประวัติศาสตร์ กรุงรัตนโกสินทร์ ครั้งที่ 3 “ก้าวย่างที่มั่นคง กำเนิดกรุงรัตนโกสินทร์”
วันที่ 10 พฤศจิกายน 2565 ณ ห้องแถลงข่าว ชั้น 1 อาคารพระจอมเกล้า สป.อว./ “ธัชชา” วิทยสถานสังคมศาสตร์ มนุษยศาสตร์และศิลปกรรมศาสตร์แห่งประเทศไทย จัดเสวนาวิชาการซีรีย์กรุงรัตนโกสินทร์ ครั้งที่ 3 ในหัวข้อ “ก้าวย่างที่มั่นคง กำเนิดกรุงรัตนโกสินทร์” โดยมี ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) กล่าวเปิดงาน นอกจากนั้นยังมีการอภิปรายจากผู้ทรงคุณวุฒิในหัวข้อ “ก่อร่างสร้างกรุงรัตนโกสินทร์” โดย รองศาสตราจารย์ ดร.ปรีดี พิศภูมิวิถี คณะศิลปะศาสตร์ มหาวิทยาลัยมหิดล หัวข้อ “ปัญญาชนสยามยามสร้างกรุง” โดย ผู้ช่วยศาสตราจารย์ ปรัชญา ปานเกตุ สาขาวิชาภาษาไทย คณะมนุษยศาสตร์และสังคมศาสตร์ มหาวิทยาลัยราชภัฏเพชรบุรี
รมว.อว. กล่าวว่า เรื่องประวัติศาสตร์ โบราณคดีเป็นเรื่องที่สำคัญ แต่คนสมัยนี้จะมองเป็นเพียงแค่วิชาหนึ่ง ซึ่งแท้จริงแล้วเรื่องเหล่านี้มีคุณค่าอย่างมาก เพราะจะนำมาซึ่งการตีความปัจจุบัน ความคิดว่าจะเดินต่อไปอย่างไรในอนาคต คนที่จะสามารถคิด ตีความ เข้าใจปัจจุบันได้ดี ไม่ใช่คนที่มีแต่ปัจจุบัน แต่ต้องเป็นคนที่มีประวัติศาสตร์ และนำมาต่อยอด เป้าหมายอุดมคติ ก็คือ “อดีต อนาคต ปัจจุบัน ต้องกลมกลืนไปด้วยกัน” ในอดีตแต่ก่อน เมื่อลองศึกษาให้ดีจะพบว่ามีเรื่องของวิทยาศาสตร์ต่าง ๆ ซ่อนอยู่มากมาย เช่น คนสมัยก่อนสามารถดูระดับน้ำเจ้าพระยา แล้วบอกได้ว่าปีนี้ปลาอะไรจะมาก ปลาอะไรจะหาไม่ได้ เป็นต้น การฟังเสวนาซีรีย์ประวัติศาสตร์ให้ได้ประโยชน์ คือ การฟังแล้วคิดต่อ

ที่มา : https://www.thaigov.go.th/news/contents/details/62360