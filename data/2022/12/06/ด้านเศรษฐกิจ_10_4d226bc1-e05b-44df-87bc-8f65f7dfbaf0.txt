รัฐบาลไทย-ข่าวทำเนียบรัฐบาล-‘รมช.มนัญญา’ ตรวจเยี่ยมสหกรณ์การเกษตรเกาะช้าง 


วันอังคารที่ 6 ธันวาคม 2565
‘รมช.มนัญญา’ ตรวจเยี่ยมสหกรณ์การเกษตรเกาะช้าง
‘รมช.มนัญญา’ ตรวจเยี่ยมสหกรณ์การเกษตรเกาะช้าง หนุนการทำกะปิเกาะช้าง สร้างรายได้ให้สมาชิก
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยมสหกรณ์การเกษตรเกาะช้าง ต.เกาะช้างใต้ อ.เกาะช้าง จ.ตราด โดยมี นายกัฬชัย เทพวรชัย รองผู้ว่าราชการจังหวัดตราด นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ หัวหน้าส่วนราชการ นางสาวอัญชนา ขุนสนธิ ประธานสหกรณ์การเกษตรเกาะช้าง ตลอดจนสมาชิกสหกรณ์ เกษตรกร เข้าร่วม
ทั้งนี้ สหกรณ์การเกษตรเกาะช้าง จำกัด ได้ดำเนินการผลิตกะปิและจัดซื้อกะปิจากสมาชิกไปจำหน่าย โดยกะปิเกาะช้างมีเอกลักษณ์คือ มีกลิ่นหอม รสชาติดี สะอาด ไร้สารปนเปื้อน อีกทั้งสภาพภูมิประเทศของเกาะช้างที่เป็นหาดทราย มีน้ำทะเลที่ใส แตกต่างจากพื้นที่อื่น ๆ ทำให้กะปิเกาะช้างมีชื่อเสียงโด่งดังในเรื่องของคุณภาพ และมีรสชาติที่อร่อยเป็นที่ยอมรับของคนทั่วไป ซึ่งกระทรวงเกษตรและสหกรณ์ พร้อมให้การสนับสนุนสมาชิกสหกรณ์เพื่อให้สมาชิกเกิดการกระจายรายได้สู่ชุมชน ลดความเหลื่อมล้ำ และสนับสนุนให้เกษตรกรรวมกลุ่มจัดตั้งเป็นสหกรณ์ สร้างความเข้มแข็ง ยกระดับความเป็นอยู่ให้ดีขึ้น โอกาสนี้ รมช.มนัญญา ยังได้เยี่ยมชมการสาธิตทำกะปิเกาะช้าง และผลิตภัณฑ์แปรรูปของสหกรณ์อีกด้วย
สำหรับสหกรณ์การเกษตรเกาะช้าง จำกัด ปัจจุบัน มีสมาชิกรวมทั้งสิ้น 208 คน มีทรัพย์สินรวม 3,372,711.86 บาท มีรายได้รวมทั้งสิ้น 341,899.86 บาท มีค่าใช้จ่ายรวมทั้งสิ้น 214,716.49 บาท ผลการดำเนินงานมีกำไรสุทธิ 127,183.29 บาท ลูกหนี้ชำระหนี้ได้ตามกำหนดร้อยละ 84.79 ของหนี้ที่ถึงกำหนดชำระ สหกรณ์อยู่ในเกณฑ์ที่ดี

ที่มา : https://www.thaigov.go.th/news/contents/details/62374