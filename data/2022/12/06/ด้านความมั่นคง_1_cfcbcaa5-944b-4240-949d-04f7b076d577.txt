รัฐบาลไทย-ข่าวทำเนียบรัฐบาล-ร้านค้าชุมชนมหาดไทย ในงาน “เพื่อนพึ่ง (ภาฯ) 2565” สุดคึกคัก จำหน่าย "กะปิคลองโคน-กะปิเกาะช้าง จ.ตราด" ครึ่งกิโลฯ เพียง 30.- บาทเท่านั้น รายได้ทั้งหมดบำรุงมูลนิธิเพื่อนพึ่ง (ภาฯ) 


วันจันทร์ที่ 5 ธันวาคม 2565
พิมพ์
ร้านค้าชุมชนมหาดไทย ในงาน “เพื่อนพึ่ง (ภาฯ) 2565” สุดคึกคัก จำหน่าย "กะปิคลองโคน-กะปิเกาะช้าง จ.ตราด" ครึ่งกิโลฯ เพียง 30.- บาทเท่านั้น รายได้ทั้งหมดบำรุงมูลนิธิเพื่อนพึ่ง (ภาฯ)
ร้านค้าชุมชนมหาดไทย ในงาน “เพื่อนพึ่ง (ภาฯ) 2565” สุดคึกคัก จำหน่าย "กะปิคลองโคน-กะปิเกาะช้าง จ.ตราด" ครึ่งกิโลฯ เพียง 30.- บาทเท่านั้น รายได้ทั้งหมดบำรุงมูลนิธิเพื่อนพึ่ง (ภาฯ) ยามยาก สภากาชาดไทย
เมื่อวันที่ 4 ธ.ค. 65 ดร.วันดี กุญชรยาคง จุลเจริญ นายกสมาคมแม่บ้านมหาดไทย เปิดเผยว่า จากการร่วมจำหน่ายสินค้าภายในร้านค้าชุมชนกระทรวงมหาดไทย – สมาคมแม่บ้านมหาดไทย ในงาน “เพื่อนพึ่ง (ภาฯ) ประจำปี 2565” ร่วมกับนางวรสุดา รัตนสุคนธ์ อุปนายกสมาคมแม่บ้านมหาดไทยและประธานแม่บ้านกรมการปกครอง นางจิณณารัชช์ สัมพันธรัตน์ อุปนายกสมาคมแม่บ้านมหาดไทยและประธานแม่บ้านพัฒนาชุมชน นางศลิษา ภิรมย์รัตน์ อุปนายกสมาคมแม่บ้านมหาดไทยและประธานแม่บ้านกรมโยธาธิการและผังเมือง ผู้แทนประธานแม่บ้านกรมที่ดิน ผู้แทนประธานแม่บ้านกรมป้องกันและบรรเทาสาธารณภัย ผู้แทนประธานแม่บ้านกรมส่งเสริมการปกครองท้องถิ่น สมาชิกสมาคมแม่บ้านมหาดไทย และภาคีเครือข่ายของกระทรวงมหาดไทย ที่บริเวณสวนสมเด็จพระนางเจ้าสิริกิติ์ เขตจตุจักร กรุงเทพฯ ได้รับความสนใจจากพี่น้องประชาชน และผู้ที่มาวิ่งออกกำลังกาย รวมถึงเจ้าหน้าที่ของกรุงเทพมหานคร และหน่วยงานต่าง ๆ มาจับจ่ายเลือกซื้อสินค้าของร้านค้าชุมชนกระทรวงมหาดไทย-สมาคมแม่บ้านมหาดไทย อย่างคึกคัก
โดย ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย ทรงมีพระดำริให้มีการจัดงาน “เพื่อนพึ่ง (ภาฯ) 2565 ภายใต้แนวคิด “เพื่อนไม่ทิ้งกัน ในยามยาก”” ในรูปแบบออนกราวน์ (On-ground) เต็มรูปแบบ ในระหว่างวันที่ 2 - 11 ธ.ค. 2565 เวลา 09.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ ซึ่งสมาคมแม่บ้านมหาดไทยและกระทรวงมหาดไทย ได้รับโอกาสให้ร่วมเป็นส่วนหนึ่งในการออกร้าน เพื่อ “บรรเทาความเดือดร้อนของพี่น้องประชาชนที่กำลังประสบกับสภาวะทางเศรษฐกิจอยู่ในขณะนี้” ผ่านการออกร้านค้าชุมชน กระทรวงมหาดไทย – สมาคมแม่บ้านมหาดไทย โดยจัดจำหน่ายสินค้าบริโภค “ช่วยลดค่าครองชีพไม่ต่ำกว่า 50%” มีรายการสินค้าที่ได้รับการคัดสรรมาจำหน่ายในร้านค้าชุมชนฯ ทั้งข้าวสาร-อาหารแห้ง เครื่องปรุง ฯลฯ รวม 10 รายการ ลดราคาตั้งแต่ 50% หรือบางรายการลดมากกว่า 50% ได้แก่
1) ข้าวหอมมะลิ ถุง 5 กิโลกรัม ราคาปกติ 220 บาท ขาย 110.- บาท
2) ไข่ไก่ 1 แผง 30 ฟอง ราคาปกติ 140 บาท ขาย 70.- บาท
3) น้ำพริกปลาร้าบองท่าตูม กระปุก 220 กรัม ราคาปกติ 120 บาท ขาย 60.- บาท
4) ไชโป๊หวานแม่กิมฮวย 200 กรัม ราคาปกติ 45 บาท ขาย 20.- บาท
5) น้ำพริกปลาทูน่ากรอบ กระป๋อง 30 กรัม ราคาปกติ 25 บาท ขาย 10.- บาท
6) น้ำมันหอยตราเด็กสมบูรณ์ ขวด 350 กรัม ราคาปกติ 35 บาท ขาย 15.- บาท
7) น้ำมันพืชตราองุ่น ขวด 1 ลิตร ราคาปกติ 70 บาท ขาย 35.- บาท
8) ซอสปรุงรสตราภูเขาทอง ขวดละ 500 มิลลิลิตร ราคาปกติ 33 บาท ขาย 15.- บาท
9) น้ำตาลตราษฎา ถุงละ 1 กิโลกรัม ราคาปกติ 23 บาท ขาย 10.- บาท
10) นมถั่วเหลืองไวตามิลค์ กล่อง 200 มิลลิลิตร แพ็ค 4 กล่อง ราคาปกติ 37 บาท ขาย 15.- บาท
"และตามคำเรียกร้องของพี่น้องประชาชนภาคีเครือข่ายกระทรวงมหาดไทย ซึ่งตั้งแต่วันนี้ จะมีสินค้ารายการ "กะปิ คลองโคน สมุทรสงคราม และกะปิเกาะช้าง ตราด " ครึ่งกิโลกรัม ราคาปกติ 80 บาท ลดราคาเกินครึ่ง ขายเพียง 30.- บาท โดยจัดจำหน่ายวันละ 300 กระปุก และจำกัดการซื้อเพียงคนละ 1 กระปุกเท่านั้น" ดร.วันดีฯ กล่าว
ดร. วันดี กุญชรยาคง จุลเจริญ นายกสมาคมแม่บ้านกระทรวงมหาดไทย ยังได้กล่าวอีกว่า ร้านค้าชุมชนกระทรวงมหาดไทย-สมาคมแม่บ้านมหาดไทย มีความตั้งใจที่จะจำหน่ายสินค้าบริโภค เพื่อบรรเทาความเดือดร้อนของพี่น้องประชาชน หลายรายการ โดยเฉพาะ “ไข่ไก่” ที่มาจำหน่ายราคาเพียงแผงละ 70 บาท ช่วยลดค่าใช้จ่ายในครัวเรือน และเงินทุกบาททุกสตางค์โดยไม่หักค่าใช้จ่าย สมาคมแม่บ้านมหาดไทยและกระทรวงมหาดไทย จะนำขึ้นทูลเกล้าฯ ถวาย โดยเสด็จพระกุศลสมทบทุนมูลนิธิเพื่อนพึ่ง (ภาฯ) ยามยาก สภากาชาดไทย ดังนั้น ทุกท่านที่มาซื้อสินค้าของร้านค้าชุมชนฯ นอกจากจะได้สินค้าคุณภาพในราคาประหยัดแล้ว ยังได้เป็นส่วนหนึ่งในการร่วมทำบุญเพื่อช่วยเหลือบรรเทาความเดือดร้อนจากสถานการณ์อุทกภัยผ่านมูลนิธิเพื่อนพึ่ง (ภาฯ) ยามยาก สภากาชาดไทยอีกด้วย
"ตั้งแต่ช่วงสถานการณ์การระบาดของโรคโควิด-19 ตลอด 2 ปีที่ผ่านมา พี่น้องประชาชนหลายครัวเรือนยังคงประสบกับปัญหาสภาวะทางเศรษฐกิจ ซึ่งสมาคมแม่บ้านมหาดไทย ได้น้อมนำพระราชดำริในสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เพื่อสร้างความมั่นคงด้านอาหาร “บ้านนี้มีรัก ปลูกผักกินเอง” จึงขอเชิญชวนพี่น้องประชาชนทุกท่าน โดยเฉพาะในพื้นที่กรุงเทพมหานคร ที่สามารถปลูกผักสวนครัวรับประทานได้ง่าย ๆ ทั้งในกระถาง และบริเวณพื้นที่ว่างภายในบริเวณบ้าน ซึ่งการปลูกผักสวนครัวไว้รับประทานในครัวเรือน นอกจากจะช่วยประหยัดค่าใช้จ่ายถึงวันละประมาณ 50 บาทต่อครัวเรือนแล้ว ยังเป็นการส่งเสริมให้เกิดกิจกรรมที่สร้างความรัก ความอบอุ่นของสมาชิกในครอบครัว และผักที่ได้จากการปลูกยังเป็นผักปลอดสารพิษ ได้คุณค่าทางสารอาหารที่ปลอดภัยกับร่างกายเราเอง และหากมีผักจำนวนมาก ยังสามารถแจกจ่ายให้กับเพื่อนบ้าน หรือจำหน่ายสร้างรายได้ให้กับครอบครัวได้อีกด้วย” ดร. วันดี กล่าวเพิ่มเติม
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวในช่วงท้ายว่า สมาคมแม่บ้านมหาดไทย และกระทรวงมหาดไทย น้อมสำนึกในพระกรุณาธิคุณของสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย และพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพของมูลนิธิฯ ในการพระราชทานก่อตั้ง “มูลนิธิเพื่อนพึ่ง (ภาฯ) ยามยาก สภากาชาดไทย” ทำให้คนไทยได้รับการช่วยเหลือ ดูแล ฟื้นฟูคุณภาพชีวิตในระหว่างและหลังเกิดสถานการณ์สาธารณภัย อันส่งผลให้ได้มีคุณภาพชีวิตที่ดี ทั้งนี้ เงินทุกบาททุกสตางค์ทั้งหมดจากการจำหน่ายสินค้าในร้านค้าชุมชนฯ โดยไม่หักค่าใช้จ่าย จะได้นำขึ้นทูลเกล้าฯ ถวายเพื่อสมทบทุนให้กับมูลนิธิเพื่อนพึ่ง (ภาฯ) ยามยาก สภากาชาดไทย จึงขอเชิญชวนพี่น้องประชาชน ร่วมเลือกซื้อสินค้าร้านค้าชุมชน กระทรวงมหาดไทย – สมาคมแม่บ้านมหาดไทย ในงานเพื่อนพึ่ง (ภาฯ) 2565 “เพื่อนไม่ทิ้งกัน ในยามยาก” ระหว่างวันที่ 2 - 11 ธ.ค. 2565 เวลา 09.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ เพื่อลดค่าครองชีพในชีวิตประจำวัน และร่วมโดยเสด็จฯ สมทบทุนมูลนิธิเพื่อนพึ่ง (ภาฯ) ยามยาก สภากาชาดไทย อันเป็นการปฏิบัติบูชาถวายแด่องค์ประธานกรรมการมูลนิธิฯ และองค์นายกกิตติมศักดิ์ตลอดชีพของมูลนิธิฯ โดยพร้อมเพรียงกัน
#WorldSoilDay #วันดินโลก #soilswherefoodbegins #Soils4Nutrition #FAO #MOI
#กระทรวงมหาดไทย #บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/62330