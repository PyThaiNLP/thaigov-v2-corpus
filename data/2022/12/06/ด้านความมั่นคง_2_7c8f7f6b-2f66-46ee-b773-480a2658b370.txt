รัฐบาลไทย-ข่าวทำเนียบรัฐบาล-ปมท. เผยทุกพื้นที่เร่งดำเนินการแก้ไขปัญหายาเสพติดระยะเร่งด่วน 3 เดือน เน้นการบูรณาการร่วมกันทุกหน่วยงาน กวาดบ้านตัวเองให้สะอาด ขยายผลจับกุมผู้เสพผู้ค้า ควบคู่กับการสร้างภูมิคุ้มกัน


วันจันทร์ที่ 5 ธันวาคม 2565
พิมพ์
ปมท. เผยทุกพื้นที่เร่งดำเนินการแก้ไขปัญหายาเสพติดระยะเร่งด่วน 3 เดือน เน้นการบูรณาการร่วมกันทุกหน่วยงาน กวาดบ้านตัวเองให้สะอาด ขยายผลจับกุมผู้เสพผู้ค้า ควบคู่กับการสร้างภูมิคุ้มกัน
ปมท. เผยทุกพื้นที่เร่งดำเนินการแก้ไขปัญหายาเสพติดระยะเร่งด่วน 3 เดือน เน้นการบูรณาการร่วมกันทุกหน่วยงาน กวาดบ้านตัวเองให้สะอาด ขยายผลจับกุมผู้เสพ ผู้ค้า ควบคู่กับการสร้างภูมิคุ้มกันปลูกฝังจิตสำนึกให้รู้ทันพิษภัยยาเสพติด
เมื่อวันที่ 4 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เผยทุกพื้นที่เร่งดำเนินการตามมาตรการแก้ไขปัญหายาเสพติดในระยะเร่งด่วน 3 เดือนของรัฐบาล มีการดำเนินการเชิงรุกตรวจสอบเจ้าหน้าที่รัฐอย่างต่อเนื่อง ขณะที่ฝ่ายปกครองเดินหน้าบูรณาการร่วมกับหน่วยงานที่เกี่ยวข้องในพื้นที่ขยายผล จับกุมขบวนการค้ายาเสพติดและนำตัวผู้ป่วยยาเสพติดเข้าสู่ระบบบำบัดอย่างต่อเนื่อง ควบคู่กับการจัดกิจกรรมเชิงบวกต่างๆ เช่น การแข่งขันกีฬา กิจกรรมสันทนาการต่างๆ การสร้างจิตสำนึกให้แก่เด็ก เยาวชน และกลุ่มเสี่ยง เพื่อสร้างภูมิคุ้มกัน และความความรู้ความเข้าใจถึงพิษภัยของยาเสพติด ซึ่งเป็นการตัดวงจร Demand และ Supply เพื่อป้องกันและปราบปรามยาเสพติดในพื้นที่ นำชัยชนะในสงครามยาเสพติดมาสู่พี่น้องประชาชน ซึ่งตัวอย่างการปฏิบัติมีรายละเอียด ดังนี้
1. จังหวัดหนองคาย นายสมควร ใจซื่อ นายอำเภอสังคม/ผอ.ศป.ปส.อ.สังคม พ.ต.อ.เจษฎา คุ้มศาตรา ผู้กำกับสถานีตำรวจภูธรสังคม นายชัยวัฒน์ พรหมพินิจ ปลัดอาวุโส นายสมศักดิ์ สาลี ปลัดอำเภอหัวหน้าฝ่ายความมั่นคง มอบหมายให้ นายนิเวศ ทองจรัส ปลัดอำเภองานป้องกัน พร้อมสมาชิก อส. อ.สังคม บูรณาการกำลังร่วมกับชุดสืบสวน สภ.สังคม เจ้าหน้าที่สาธารณสุขอำเภอสังคม ดำเนินการตามมาตรการแก้ไขปัญหายาเสพติดในระยะเร่งรัด 3 เดือน (มาตรการที่ 2 มาตรการปราบปรามยาเสพติด ด้านการตรวจสอบเจ้าหน้าที่ของรัฐฯ) โดยการตรวจปัสสาวะหาสารเสพติดกำนัน ผู้ใหญ่บ้าน แพทย์ฯ ผู้ช่วยฯ สารวัตรกำนัน อำเภอสังคม จำนวน 155 คน ปรากฏว่า พบผู้มีสารเสพติดในร่างกายจำนวน 5 คน จึงได้ดำเนินการตามระบบคัดกรอง และมาตรการที่เกี่ยวข้องต่อไป
2. จังหวัดแม่ฮ่องสอน นายกองโท สังคม คัดเชียงแสน ผบ.ร้อย อส.อ.อำเภอแม่สะเรียง ที่ 3 เป็นประธานการประชุมประจำเดือน กำนัน ผู้ใหญ่บ้าน อำเภอแม่สะเรียง จังหวัดแม่ฮ่องสอน และได้มอบนโยบายแนวทางการปฏิบัติราชการ รวมถึงการตรวจสารเสพติดให้แก่กำนัน ผู้ใหญ่บ้าน ผู้ช่วยผู้ใหญ่บ้าน ด้วยการตรวจปัสสาวะ ตามนโยบายกระทรวงมหาดไทย โดยมี นายหมวดตรีตวงสิทธิ์ ประทินสุขอำไพ ผช.ผบ.ร้อย อส.อ.แม่สะเรียง ที่ 3 เจ้าหน้าที่สาธารณสุขอำเภอแม่สะเรียง เจ้าหน้าที่ตำรวจสถานีตำรวจภูธรแม่สะเรียง สมาชิกกองอาสารักษาดินแดนอำเภอแม่สะเรียงที่ 3 ร่วมการตรวจในครั้งนี้ ซึ่งผลการตรวจปัสสาวะ ไม่พบสารเสพติดแต่อย่างใดและเป็นไปด้วยความเรียบร้อย
3. จังหวัดมหาสารคาม ชุดปฏิบัติการพิเศษฝ่ายปกครองจังหวัดมหาสารคาม โดยการอำนวยการของนายเกียรติศักดิ์ ตรงศิริ ผู้ว่าราชการจังหวัดมหาสารคาม, นายนพสิทธิ์ อุดมสุวรรณกุล รองผู้ว่าราชการจังหวัดมหาสารคาม, นายอนุพงศ์ คำภูแก้ว ปลัดจังหวัดมหาสารคาม มอบหมายให้ นายวสุ ยางหงษ์ ป้องกันจังหวัดมหาสารคาม สั่งการให้ชุดปฏิบัติการพิเศษฝ่ายปกครองจังหวัดมหาสารคาม นำโดย มว.อ. ภรัณยู มายูร ผู้ช่วยป้องกันจังหวัดมหาสารคาม และสมาชิก อส.บก.อส.จังหวัดมหาสารคาม ลงพื้นที่ปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดตามยุทธการ “มหาสารคามเมืองปลอดภัยยาเสพติด” ในเขตพื้นที่อำเภอเมืองมหาสารคาม จากนั้นได้สนธิกำลังร่วมกับฝ่ายความมั่นคงอำเภอโกสุมพิสัย โดยการอำนวยการของนายฉลอง พึ่งโคกสูง นายอำเภอโกสุมพิสัย ขยายผลจับกุมผู้ค้าในเขตพื้นที่ตำบลดอนกลาง อำเภอโกสุมพิสัย โดยมีผลดำเนินการ พบผู้เสพ 1 ราย ตรวจปัสสาวะพบสารเสพติดในร่างกาย และได้ขยายผลจากผู้เสพสามารถจับกุมผู้ค้าในเขตพื้นที่อำเภอโกสุมพิสัยได้ 1 ราย พร้อมของกลางยาบ้า 91 เม็ด อาวุธปืนสั้น 1 กระบอก ตรวจปัสสาวะพบสารเสพติดในร่างกาย จึงควบคุมตัวนำส่งพนักงานสอบสวน สภ.โกสุมพิสัย เพื่อดำเนินคดีตามกฎหมายต่อไป
4. จังหวัดเชียงใหม่ กองกำลังผาเมือง โดยกองบังคับการควบคุมทหารพรานศูนย์ปฏิบัติการกองทัพภาคที่ 3 ปฏิบัติภารกิจซุ่มโจมตี บริเวณบ้านนามะอื้น ต.แม่อาย อ.แม่อาย จ.เชียงใหม่ พบกลุ่มบุคคลต้องสงสัย 3-5 คน เดินแถวแบกกระสอบ สะพายเป้ เข้ามาในพื้นที่ชายแดนประเทศไทย ลัดเลาะตามป่าเขา จึงแสดงตัวขอตรวจค้น แต่กลุ่มบุคคลดังกล่าวใช้อาวุธปืนไม่ทราบชนิดยิงใส่ทหาร เจ้าหน้าที่จึงเปิดฉากยิงตอบโต้เกิดการปะทะกันสนั่นป่านานกว่า 5 นาที กระทั่งเสียงปืนสงบ กลุ่มผู้ต้องสงสัยอาศัยความชำนาญพื้นที่หลบหนีข้ามแดนกลับไปยังฝั่งประเทศเพื่อนบ้าน เจ้าหน้าที่จึงเข้าไปเคลียร์พื้นที่ที่ปะทะ ตรวจสอบพบกระสอบเป้ 2 กระสอบ ภายในบรรจุยาบ้า 200,000 เม็ด จึงเก็บไว้เป็นหลักฐาน ส่งพนักงานสอบสวน สภ.แม่อาย จ.เชียงใหม่ ดำเนินการตามขั้นตอนกฎหมาย พร้อมเข้มงวดตรวจตราพื้นที่ตามแนวชายแดนอย่างต่อเนื่องป้องกันคาราวานยาเสพติด ลักลอบขนยาเสพติดเข้ามาในประเทศไทยต่อไป
5. จังหวัดหนองบัวลำภู สืบเนื่องเจ้าหน้าที่ฝ่ายปกครองอำเภอเมืองหนองบัวลำภู จับกุมนายนัด ผู้ต้องหาเสพยาบ้าและรับสารภาพว่าซื้อยาบ้ามาจาก มาจากนายอนุวัฒน์ อายุ 29 ปี เจ้าหน้าที่จึงให้นายนัดทำการล่อซื้อยาเสพติดจากนายอนุวัฒน์ฯ และนัดหมายส่งยาเสพติด ต่อมามีรถยนต์เข้ามาจอด และชาย 2 คน ได้เดินเข้ามาภายในบ้าน เจ้าหน้าที่จึงได้แสดงตัวทราบชื่อนายธีรเมท อายุ 40 ปี และเข้าตรวจค้นภายในรถยนต์ที่ผู้ต้องหาขับขี่มา จุดที่ 1 พบยาเสพติด (ยาบ้า) ลักษณะกลมแบน สีส้มแดง 895 เม็ด สีเขียว 9 เม็ด รวม 904 เม็ด และจุดที่ 2 พบยาเสพติด (ยาบ้า) ลักษณะกลมแบน จำนวน 20 ถุง สีส้มแดง 3,960 เม็ด สีเขียว 40 เม็ด รวม 4,904 เม็ด จึงได้นำตัวมาทำบันทึกจับกุมที่ ที่ว่าการอำเภอเมืองหนองบัวลำภู และแจ้งข้อกล่าวหานายธีรเมท ว่าเสพยาเสพติดให้โทษประเภท 1 (ยาบ้า) โดยผิดกฎหมาย , ร่วมกันจำหน่ายยาเสพติดให้โทษประเภท 1 (ยาบ้า) โดยการมีไว้เพื่อจำหน่ายโดยฝ่าฝืนกฎหมาย , เป็นผู้ขับขี่รถยนต์ขณะมีสารเสพติดให้โทษประเภท 1 (เมทแอมแฟตามีน) อยู่ในร่างกายโดยผิดกฎหมาย ส่วนนายอนุวัฒน์อายุ 29 ปี แจ้งข้อกล่าวหาว่า เสพยาเสพติดให้โทษประเภท 1 (ยาบ้า) โดยผิดกฎหมาย ,ร่วมกันจำหน่ายยาเสพติดให้โทษประเภท 1 (ยาบ้า) โดยการมีไว้เพื่อจำหน่ายโดยฝ่าฝืนกฎหมาย นำส่งพนักงานสอบสวน สภ.เมืองหนองบัวลำภู ดำเนินคดีตามกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย เน้นย้ำในตอนท้ายว่า ปัญหายาเสพติด มีผลโดยตรงต่อความสงบเรียบร้อยของสังคม ซึ่งกระทรวงมหาดไทยเป็นหน่วยงานรัฐที่มีหน้าที่ดูแลทุกข์สุขของประชาชนชาวไทย จึงขอให้ทุกภาคส่วนร่วมมือกันหยุดยั้งการแพร่ระบาดของยาเสพติดในสังคมไทย แก้ไขปัญหาผู้ป่วยที่ติดยาเสพติด ให้โอกาสในการกลับตัว กลับใจ กลับไปใช้ชีวิตที่อยู่บนพื้นฐานความพอเพียงสุจริต และให้โอกาสได้สร้างสรรค์สิ่งดี ๆ คืนสู่สังคม ด้วยพลังของทุกคน ทุกภาคีเครือข่าย จะเป็นกำลังสำคัญในการสร้างสังคมที่ปลอดภัย และประเทศชาติมั่นคง ห่างไกลจากยาเสพติดได้ในที่สุด ทั้งนี้ หากผู้ใดพบผู้กระทำผิด สามารถแจ้งเบาะแสได้ที่สายด่วนศูนย์ดำรงธรรม โทร 1567 โดยจะมีเจ้าหน้าที่พร้อมดำเนินการตามเบาะแสตลอด 24 ชั่วโมง
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62331