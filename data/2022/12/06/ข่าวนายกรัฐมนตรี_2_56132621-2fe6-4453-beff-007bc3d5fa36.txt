รัฐบาลไทย-ข่าวทำเนียบรัฐบาล-นายกฯ ยินดีเยาวชนไทย สร้างความภาคภูมิใจให้ประเทศไทย คว้ารางวัลชนะเลิศ-รองชนะเลิศอันดับ 2 การแข่งขันโอลิมปิกหุ่นยนต์ระดับนานาชาติ ปี 2565 จากประเทศเยอรมนี


วันอังคารที่ 6 ธันวาคม 2565
พิมพ์
นายกฯ ยินดีเยาวชนไทย สร้างความภาคภูมิใจให้ประเทศไทย คว้ารางวัลชนะเลิศ-รองชนะเลิศอันดับ 2 การแข่งขันโอลิมปิกหุ่นยนต์ระดับนานาชาติ ปี 2565 จากประเทศเยอรมนี
นายกฯ ยินดีเยาวชนไทย สร้างความภาคภูมิใจให้ประเทศไทย คว้ารางวัลชนะเลิศ-รองชนะเลิศอันดับ 2 การแข่งขันโอลิมปิกหุ่นยนต์ระดับนานาชาติ ปี 2565 จากประเทศเยอรมนี แนะให้นำความสำเร็จเป็นแรงผลักดัน ต่อยอดพัฒนาหุ่นยนต์ให้ไปไกลขึ้น
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า วันนี้ (6 ธันวาคม 2565) เวลา 09.00 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี ศาสตราจารย์ (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ผู้ช่วยศาสตราจาย์ ดร.รวิน ระวิวงศ์ ผู้อำนวยการองค์การพิพิธภัณฑ์วิทยาศาสตร์แห่งชาติ (อพวช.) นายชัชวาลย์ ฉายะบุตร ผู้ว่าราชการจังหวัดลำปาง นายจักรริน จันทรวิสูตร ประธานกรรมการผู้จัดการ บริษัท แกมมาโก้ (ประเทศไทย) จำกัด และตัวแทนเยาวชน ทีม ThaiHerbGood และทีม PANYA ROBOT เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อจัดแสดงผลงานเยาวชนจากการแข่งขันโอลิมปิกหุ่นยนต์ระดับนานาชาติ ประจำปี 2565 ณ เมืองดอร์ทมุนต์ ประเทศเยอรมนี (World Robot Olympiad 2022) โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายดิสทัต โหตระกิตย์ เลขาธิการนายกรัฐมนตรี เข้าร่วมด้วย
นายกรัฐมนตรีแสดงความยินดีกับความสำเร็จของตัวแทนเยาวชนทีม ThaiHerbGood จากโรงเรียนอัสสัมชัญลำปาง จังหวัดลำปาง ที่คว้ารางวัลชนะเลิศ และทีม PANYA ROBOT จากสถาบันปัญญาโรบอท กรุงเทพฯ ที่คว้ารางวัลรองชนะเลิศอันดับ 2 ในการแข่งขันโอลิมปิกหุ่นยนต์ระดับนานาชาติ ประจำปี 2565 พร้อมชื่นชมเยาวชนที่นำความรู้ ความสามารถมาสร้างความภาคภูมิใจให้แก่ประเทศไทย โดยขอให้นำความสำเร็จครั้งนี้ไว้เป็นแรงผลักดันเพื่อต่อยอดพัฒนาหุ่นยนต์ให้ไปไกลขึ้นและทำตามฝันที่วางไว้ โอกาสนี้ นายกรัฐมนตรีได้รับมอบภาพวาดเหมือนนายกรัฐมนตรี ซึ่งเป็นภาพวาดสีน้ำมัน วาดโดยเด็กชายนนท์ฐกานต์ เกษร นักเรียนชั้นประถมศึกษาปีที่ 5 โรงเรียนอัสสัมชัญลำปาง จังหวัดลำปาง ด้วย
ทั้งนี้ องค์การพิพิธภัณฑ์วิทยาศาสตร์แห่งชาติ (อพวช.) และบริษัท แกมมาโก้ (ประเทศไทย) จำกัด เตรียมจัดการแข่งขันหุ่นยนต์ FIRST LEGO League Thailand 2022/2023 ขึ้น ณ องค์การพิพิธภัณฑ์วิทยาศาสตร์แห่งชาติ คลองห้า ปทุมธานี ในระหว่างวันที่ 2 - 4 กุมภาพันธ์ 2566 โดยเยาวชนในระดับประถมศึกษาและมัธยมศึกษาที่สนใจการพัฒนาและออกแบบหุ่นยนต์ต้องการเข้าร่วมการแข่งขันฯ ดังกล่าว สามารถติดตามรายละเอียดได้เร็ว ๆ นี้ ทางเว็บไซต์ www.nsm.or.th หรือ Facebook : NSMThailand

ที่มา : https://www.thaigov.go.th/news/contents/details/62337