รัฐบาลไทย-ข่าวทำเนียบรัฐบาล-ดร.ลัทธจิตร มีรักษ์ ผู้ช่วยรัฐมนตรี อว. เปิดงานการฟื้นคืนเมืองโบราณทวารวดีอู่ทอง โดย มทร.สุวรรณภูมิ หนุนชุมชนฟื้นคืนเมืองโบราณทวารวดีอู่ทอง


วันอังคารที่ 6 ธันวาคม 2565
ดร.ลัทธจิตร มีรักษ์ ผู้ช่วยรัฐมนตรี อว. เปิดงานการฟื้นคืนเมืองโบราณทวารวดีอู่ทอง โดย มทร.สุวรรณภูมิ หนุนชุมชนฟื้นคืนเมืองโบราณทวารวดีอู่ทอง
ดร.ลัทธจิตร มีรักษ์ ผู้ช่วยรัฐมนตรี อว. เปิดงานการฟื้นคืนเมืองโบราณทวารวดีอู่ทอง โดย มทร.สุวรรณภูมิ หนุนชุมชนฟื้นคืนเมืองโบราณทวารวดีอู่ทอง
เมื่อวันที่ 6 พ.ย. ที่ลานแสดงวัฒนธรรม ในวัดเขาพระศรีสรรเพชญาราม ต.อู่ทอง อ.อู่ทอง จ.สุพรรณบุรี นายเสกสรร ถนอมกิตติ นายอำเภออู่ทอง จ.สุพรรณบุรี กล่าวต้อนรับ ดร.ลัทธจิตร มีรักษ์ ผู้ช่วยรัฐมนตรีประจำกระทรวงอุดมศึกษา วิทยาศาสตร์ วิจัยและนวัตกรรม ในโอกาสเดินทางมาเปิดงานการฟื้นคืนเมืองโบราณทวารวดีอู่ทอง ภายใต้โครงการ “การพัฒนาการท่องเที่ยวโดยชุมชนด้วยนวัตกรรมการเรียนรู้สู่การฟื้นคืนเมือง โบราณทวารวดีอู่ทอง ในเขตพื้นที่พิเศษเมืองโบราณอู่ทอง อำเภออู่ทอง จังหวัดสุพรรณบุรี” ซึ่งมีการเสวนาการฟื้นคืนเมืองโบราณอู่ทอง จากการบูรณาการจากทุกฝ่าย อาทิ รองศาสตราจารย์ ดร. ประมุข อุณหเลขกะ อธิการบดีมหาวิทยาลัยเทคโนโลยีราชมงคลสุวรรณภูมิ , นายธีรวัฒน์ บุญสม ผู้อำนวยการกองส่งเสริมการวิจัยและนวัตกรรม สำนักงานการวิจัยแห่งชาติ , ผศ. ดร.วารุณี ศรีสงคราม หัวหน้าโครงการวิจัย , นายประยูร อสัมภินพงศ์ ประธานชมรมเมืองโบราณอู่ทอง , กรมศิลปากร และ อพท.
ซึ่งโครงการฟื้นคืนเมืองโบราณทวารวดีอู่ทอง เป็นการดำเนินงานภายใต้โครงการวิจัยการพัฒนาการท่องเที่ยวโดยชุมชนด้วยนวัตกรรมการเรียนรู้สู่การฟื้นคืนเมืองโบราณทวารวดีอู่ทอง ในเขตพื้นที่พิเศษเมืองโบราณอู่ทอง อำเภออู่ทอง จังหวัดสุพรรณบุรี ตามแผนงานวิจัยการยกระดับผลิตภาพการท่องเที่ยวโดยชุมชน ด้วยเทคโนโลยีที่เหมาะสมโดยเครือข่ายมหาวิทยาลัยเทคโนโลยีราชมงคล ซึ่งได้รับทุนอุดหนุนการวิจัยจากสำนักงานการวิจัยแห่งชาติ โดยมีผู้ช่วยศาสตราจารย์ ดร.วารุณี ศรีสงคราม เป็นผู้รับผิดชอบโครงการ
สำหรับการดำเนินงานที่ผ่านมาแบ่งออกเป็น 3 ระยะ โดยระยะที่ 1 การนำชุมชนวัดเขาพระฯ มาสร้างเป็นมูลค่าที่สะท้อนผ่านสื่อดิจิทัลของแหล่งการเรียนรู้ทางประวัติศาสตร์ชุมชน ระยะที่ 2 การสร้างนวัตกรรมและเทคโนโลยีการบริการและระบบบริหารรายงานนักท่องเที่ยว (Tourist Service and Management Technology) โดยใช้เทคโนโลยีมาสนับสนุนการทำงานแบบออนไลน์ เป็นการเพิ่มศักยภาพให้กับชุมชนในการใช้นวัตกรรมนี้ให้เหมาะสมกับชุมชนและภาคีที่เกี่ยว ด้วยรูปแบบเว็ปแอปพิเคชั่น (Web application) ในการเข้าเที่ยวจุดต่าง ๆ ในชุมชน สร้างระบบการติดตามนักท่องเที่ยวให้กับผู้ดูแลสถานที่ในการเฝ้าระวังผ่านระบบออนไลน์ และในระยะที่ 3 เป็นการขยายผลและปรับปรุงแก้ไขนวัตกรรมและเทคโนโลยีให้มีความสมบูรณ์และเกิดประสิทธิภาพกับชุมชนอู่ทอง และการใช้เทคโนโลยีการฟื้นคืนแหล่งท่องเที่ยวในอำเภออู่ทองให้กลับคืนมามีชีวิตและพัฒนานวัตกรรม การตลาดที่เชื่อมโยงชุมชนและภาคธุรกิจกับแอพพลิเคชั่น เพื่อเป็นการกระตุ้นให้นักท่องเที่ยวคุณภาพที่มีความสนใจรูปแบบการท่องเที่ยว เพื่อการสร้างงาน สร้างอาชีพ ให้แก่ชุมชนอย่างยั่งยืน และ ทุกคนสามารถเข้าถึงนวัตกรรมได้ทุกเพศ ทุกวัย
ทางด้าน ดร.ลัทธจิตร มีรักษ์ ผู้ช่วยรัฐมนตรีประจำกระทรวงอุดมศึกษา วิทยาศาสตร์ วิจัยและนวัตกรรม กล่าวว่าสำหรับ โครงการ “งานการฟื้นคืนเมืองโบราณทวารวดีอู่ทองภายใต้โครงการ การพัฒนาการท่องเที่ยวโดยชุมชนด้วยนวัตกรรมการเรียนรู้สู่การฟื้นคืนเมือง โบราณทวารวดีอู่ทอง ในเขตพื้นที่พิเศษเมืองโบราณอู่ทอง อำเภออู่ทอง จังหวัดสุพรรณบุรี” ซึ่งจัดขึ้นโดยมหาวิทยาลัยเทคโนโลยีราชมงคลสุวรรณภูมิ นี้ ได้ตระหนักถึงความสำคัญของการท่องเที่ยวและการฟื้นคืนเมืองโบราณอันเป็นสมบัติล้ำค่า ของผืนแผ่นดินไทย และดำเนินงานตามขั้นตอนที่ได้กล่าวมาจนเกิดกิจกรรมที่หลากหลายและน่าสนใจ ซึ่งสะท้อนให้เห็นถึงวิถีและวัฒนธรรมชุมชนเป็นอย่างดียิ่ง และเป็นเอกลักษณ์ที่จะดึงดูดนักท่องเที่ยวทำให้เกิดการเคลื่อนไหวทางเศรษฐกิจ และยังเป็นการสร้างองค์ความรู้จากนวัตกรรมและเทคโนโลยีที่ทันสมัย ถือได้ว่าการจัดงานการฟื้นคืนเมืองโบราณทวารวดีอู่ทองในครั้งนี้มีคุณค่าและเป็นประโยชน์ที่สัมผัสได้ในเชิงประจักษ์อันจะทำให้เกิดการสร้างสรรค์ทางสังคมหลากมิติ ที่มีการผนวกประวัติศาสตร์ที่สำคัญ สู่นวัตกรรมที่ทันสมัย เพื่อการพัฒนาชุมชนอย่างยั่งยืนในอนาคตต่อไป

ที่มา : https://www.thaigov.go.th/news/contents/details/62353