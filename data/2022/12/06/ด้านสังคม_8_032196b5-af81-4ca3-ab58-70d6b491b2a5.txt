รัฐบาลไทย-ข่าวทำเนียบรัฐบาล-สธ. แจงค่าเสี่ยงภัยโควิดที่ได้รับจัดสรรมีการเบิกจ่ายเกือบ 100% แล้ว เร่งทำคำของบกลางเพิ่มกลุ่มตกหล่น-ค้างจ่าย


วันอังคารที่ 6 ธันวาคม 2565
สธ. แจงค่าเสี่ยงภัยโควิดที่ได้รับจัดสรรมีการเบิกจ่ายเกือบ 100% แล้ว เร่งทำคำของบกลางเพิ่มกลุ่มตกหล่น-ค้างจ่าย
รองปลัดกระทรวงสาธารณสุข แจงค่าเสี่ยงภัยโควิดที่ได้รับจัดสรร ขณะนี้เบิกจ่ายในส่วนงบเงินกู้แล้ว 8.5 พันล้านบาท คิดเป็น 85% ส่วนงบกลางเบิกจ่ายแล้ว 845 ล้านบาท
รองปลัดกระทรวงสาธารณสุข แจงค่าเสี่ยงภัยโควิดที่ได้รับจัดสรร ขณะนี้เบิกจ่ายในส่วนงบเงินกู้แล้ว 8.5 พันล้านบาท คิดเป็น 85% ส่วนงบกลางเบิกจ่ายแล้ว 845 ล้านบาท คิดเป็น 97% เร่งรัดเบิกจ่ายให้เสร็จสิ้น ส่วนกรณีตกหล่นและค้างจ่ายอีก 3 เดือน จะรวบรวมทำคำของบกลางเพิ่มเติมเพื่อเบิกจ่ายต่อไป
วันนี้(6 ธันวาคม 2565)นพ.ทวีศิลป์ วิษณุโยธิน รองปลัดกระทรวงสาธารณสุข กล่าวถึงการจ่ายค่าตอบแทนเสี่ยงภัยให้แก่บุคลากรสาธารณสุขที่ปฏิบัติงานโควิด 19 ว่า หลังกระทรวงสาธารณสุขได้รับการจัดสรรงบประมาณค่าตอบแทนเสี่ยงภัยโควิดจากสำนักงบประมาณ ได้จัดสรรลงพื้นที่และมีการเบิกจ่ายให้แก่บุคลากรทางการแพทย์และสาธารณสุขที่ปฏิบัติงานโควิด 19 อย่างต่อเนื่อง โดยข้อมูลจากระบบ GFMIS วันที่ 1 ธันวาคม 2565 เงินค่าตอบแทนเสี่ยงภัยโควิดจากแหล่งงบประมาณ 2 ส่วน คือ 1.งบเงินกู้ สำหรับค่าตอบแทนเสี่ยงภัยโควิดในกลุ่มบุคลากรวิชาชีพ จำนวนรวม 10,024,121,605.03 บาท เบิกจ่ายแล้ว 8,596,739,717.82 บาท คิดเป็น 85.76% คงเหลือ 1,427,381,887.21 บาท และ2.งบกลางค่าตอบแทนเสี่ยงภัยโควิดในกลุ่มสนับสนุนการปฏิบัติงาน จำนวนรวม 871,203,436 บาท เบิกจ่ายแล้ว 845,500,942.76 บาท คิดเป็น 97.04% คงเหลือ 25,702,493.24 บาท
"ค่าตอบแทนเสี่ยงภัยโควิดทั้ง 2 ส่วนจะเร่งรัดการเบิกจ่ายให้เสร็จสิ้นโดยเร็ว สำหรับบุคลากรสายวิชาชีพและสายสนับสนุนที่ตกหล่น รวมถึงที่ยังค้างจ่ายอีก 3 เดือน คือ กรกฎาคม - กันยายน 2565 และบุคลากรของหน่วยงานนอกสังกัดกระทรวงสาธารณสุขที่ยังไม่ได้รับค่าตอบแทนเสี่ยงภัย จะมีการรวบรวมข้อมูลเพื่อดำเนินการของบกลางจากรัฐบาลมาจ่ายเพิ่มเติมต่อไป" นพ.ทวีศิลป์กล่าว
สำหรับขั้นตอนการเสนอของบกลางค่าตอบแทนเสี่ยงภัยนั้น หลังวันที่ 6 ธันวาคม 2565 จะทบทวนและจัดทำรายละเอียดคำขอทั้งสายตรงและสายสนับสนุน และประสานหน่วยงานภายนอกสังกัดที่เคยเบิกจ่ายค่าตอบแทนเสี่ยงภัยเพื่อจัดทำคำของบกลาง จากนั้นสำนักงานปลัดกระทรวงสาธารณสุขจะรวบรวมและเสนอคำของบกลางในภาพรวม และหารือแนวทางการเบิกจ่ายของ รพ.สต.ที่มีการถ่ายโอนฯ เมื่อสำนักงบประมาณพิจารณาผ่านคณะรัฐมนตรีและอนุมัติจัดสรรแล้ว จะเริ่มดำเนินการเบิกจ่ายได้ โดยหน่วยงานส่วนภูมิภาค ให้เบิกเงินจากสำนักงานสาธารณสุขจังหวัด กรมในสังกัด เบิกจากหน่วยงานต้นสังกัด ส่วนหน่วยงานภายนอกสังกัด เบิกจ่ายจากกองบริหารการคลัง สำนักงานปลัดกระทรวงสาธารณสุข
***************************** 6 ธันวาคม 2565

ที่มา : https://www.thaigov.go.th/news/contents/details/62373