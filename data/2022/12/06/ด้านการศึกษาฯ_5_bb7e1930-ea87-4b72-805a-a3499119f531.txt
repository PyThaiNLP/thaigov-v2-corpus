รัฐบาลไทย-ข่าวทำเนียบรัฐบาล-“เอนก” ชูธงปฎิรูปอุดมฯ พัฒนาคนให้เป็น Smart Citizen เปิดโอกาสที่เท่าเทียมกันในการเรียนรู้ตลอดชีวิตทุกช่วงวัย


วันอังคารที่ 6 ธันวาคม 2565
“เอนก” ชูธงปฎิรูปอุดมฯ พัฒนาคนให้เป็น Smart Citizen เปิดโอกาสที่เท่าเทียมกันในการเรียนรู้ตลอดชีวิตทุกช่วงวัย
“เอนก” ชูธงปฎิรูปอุดมฯ พัฒนาคนให้เป็น Smart Citizen เปิดโอกาสที่เท่าเทียมกันในการเรียนรู้ตลอดชีวิตทุกช่วงวัย
“เอนก” ชูธงปฎิรูปอุดมฯ พัฒนาคนให้เป็น Smart Citizen เปิดโอกาสที่เท่าเทียมกันในการเรียนรู้ตลอดชีวิตทุกช่วงวัย  จับ มรภ.นครราชสีมา - มทร.อีสาน - มทส. - มสธ. - เซ็นทรัลฯ” ลงนามความร่วมมือ 3 ฉบับรวด “คลังหน่วยกิต - การจัดการศึกษา 2 ปริญญา - ผลิตบัณฑิตให้ตรงตลาดแรงงาน”
เมื่อวันที่ 10 พ.ย. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นสักขีพยานในพิธีลงนามบันทึกข้อตกลงความร่วมมือทางวิชาการ ซึ่งจัดโดยมหาวิทยาลัยราชภัฏนครราชสีมา (มรภ.นครราชสีมา) เพื่อขับเคลื่อนนโยบายกระทรวง อว. ด้านการสร้างและพัฒนาคนให้เป็น Smart Citizen เปิดโอกาสที่เท่าเทียมกันในการเรียนรู้ตลอดชีวิตทุกช่วงวัย โดยมี ผศ.ดร.อดิศร เนาวนนท์ อธิการบดี มรภ.นครราชสีมา รศ.ดร.โฆษิต ศรีภูธร อธิการบดีมหาวิทยาลัยเทคโนโลยีราชมงคลอีสาน (มทร.อีสาน) รศ.ดร.อนันต์ ทองระอา อธิการบดีมหาวิทยาลัยเทคโนโลยีสุรนารี (มทส.) รศ.ดร.มานิตย์ จุมปา รักษาการแทนอธิการบดีมหาวิทยาลัยสุโขทัยธรรมาธิราช (มสธ.) และนายคุณเสฎฐวุฒิ ทัตสุระ ผู้จัดการทั่วไป ศูนย์การค้าเซ็นทรัลพลาซ่า นครราชสีมา ร่วมลงนาม ทั้งนี้มี นายกสภา มรภ นครราชสีมา นายสุวัจน์ ลิปตพัลลภ ร่วมเป็นสักขีพยาน
โดยพิธีลงนามครั้งนี้มีการจัดทำบันทึกข้อตกลงความร่วมมือ 3 ฉบับ ประกอบด้วย
1. ความร่วมมือว่าด้วยเครือข่ายคลังหน่วยกิต ระหว่าง มรภ.นครราขสีมา กับ มทร.อีสาน และ มทส. เปิดโอกาสให้นักศึกษาเลือกเรียนกลุ่มวิชาที่สนใจจากมหาวิทยาลัยใดก็ได้ เก็บหน่วยกิตตามอัธยาศัย รวมถึงบุคคลภายนอกที่สนใจได้เรียนรู้เพิ่มทักษะ รับสัมฤทธิบัตร หรือสะสมหน่วยกิตในการเรียนระดับปริญญา แล้วรวบรวมหน่วยกิตตามเกณฑ์ที่กำหนดเพื่อขอรับปริญญาบัตรจากมหาวิทยาลัยที่ต้องการ คลังหน่วยกิตจะก่อให้เกิดการเรียนรู้ตลอดชีวิต และนับเป็นนโยบายนวัตกรรมทางการอุดมศึกษาที่เกิดขึ้นที่ประเทศไทยเป็นแห่งแรก
2.ความร่วมมือว่าด้วยการจัดการศึกษาเพื่อพัฒนาบุคลากรแบบ 2 ปริญญา ระหว่าง มรภ.นครราชสีมา กับ มสธ.โดยร่วมกันจัดการศึกษาให้หน่วยงานราชการท้องถิ่นใน จ.นครราชสีมา พัฒนาข้าราชการท้องถิ่นด้วยหลักสูตรปริญญาตรีพิเศษที่ใช้เวลาศึกษาตามปกติ แต่เมื่อสำเร็จการศึกษาจะได้รับปริญญาบัตร 2 สาขาพร้อมกัน ได้แก่ นิติศาสตร์บัณฑิตจาก มสธ. และรัฐประสานศาสตร์บัณฑิตจาก มรภ.นครราชสีมา ถือเป็นการพัฒนาบุคลากรในพื้นที่ ท้องถิ่น ให้มีความรู้ความสามารถด้านการปกครองและกฎหมายที่เหมาะสม เพื่อช่วยเหลือประชาชนในโคราช นับเป็นการนำนโยบายเรื่องมหาวิทยาลัยเพื่อการพัฒนาพื้นที่ท้องถิ่นของ รมว.อว. ไปปฏิบัติอย่างเป็นรูปธรรม และ
3. ความร่วมมือว่าด้วยการจัดการศึกษาเชิงบูรณาการกับการทำงาน และบริการวิชาการเพื่อพัฒนาท้องถิ่น ระหว่าง มรภ.นครราชสีมากับศูนย์การค้าเซ็นทรัลพลาซ่า นครราชสีมา เพื่อการผลิตบัณฑิตให้มีคุณภาพตรงตามความต้องการของตลาดแรงงาน โดยการสนับสนุนให้อาจารย์ และนักศึกษา ได้ใช้ความรู้ ได้ทำงานวิจัย และได้ปฏิบัติงานจริง ในพื้นที่ของห้างสรรพสินค้าและสถานประกอบการธุรกิจของกลุ่มเซ็นทรัล ความร่วมมือดังกล่าว เป็นการนำนโยบายปฏิรูปการอุดมศึกษาให้เชื่อมโยงการทำงานจริงโดยไม่ต้องรอให้นักศึกษาสำเร็จการศึกษา อย่างเป็นรูปธรรม ถือเป็นการสร้างประสบการณ์ทำงานจริง ทำให้มหาวิทยาลัยสามารถผลิตบุคลากรตามความต้องการของภาคธุรกิจต่อไป
ศ.(พิเศษ) ดร.เอนก กล่าวว่า ความร่วมมือทั้ง 3 ฉบับสะท้อนให้เห็นถึงการปฏิรูปการอุดมศึกษาของกระทรวง อว. อย่างเป็นรูปธรรม ที่ให้โอกาสและความเสมอภาคในการเข้าถึงองค์ความรู้และนวัตกรรมอย่างมีประสิทธิภาพสอดคล้องกับแนวคิดการเรียนรู้ตลอดชีวิต (Lifelong Learning) ตลอดจนพัฒนาสมรรถนะกำลังคนของประเทศ ในทางปฏิบัติเป็นการสร้างความเป็นอยู่ที่ดี และการพัฒนาพื้นที่ท้องถิ่นโดยการขับเคลื่อนของมหาวิทยาลัยชั้นนำในจังหวัดนครราชสีมา เป็นการแสดงพลังการมีส่วนร่วมของมหาวิทยาลัยในการพัฒนาประเทศไทยไปสู่การเป็นประเทศพัฒนาแล้ว ภายในปี 2580 ตามยุทธศาสตร์ชาติ

ที่มา : https://www.thaigov.go.th/news/contents/details/62359