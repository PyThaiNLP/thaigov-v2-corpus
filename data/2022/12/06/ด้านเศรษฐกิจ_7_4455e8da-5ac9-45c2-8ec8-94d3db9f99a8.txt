รัฐบาลไทย-ข่าวทำเนียบรัฐบาล-"อว. ร่วมหารือโครงการสมุนไพรไทยไปสู่ตลาดโลก มุ่งหวังผลิตภัณฑ์ไทยก้าวไกลสร้างประโยชน์ต่อโลก"


วันอังคารที่ 6 ธันวาคม 2565
"อว. ร่วมหารือโครงการสมุนไพรไทยไปสู่ตลาดโลก มุ่งหวังผลิตภัณฑ์ไทยก้าวไกลสร้างประโยชน์ต่อโลก"
"อว. ร่วมหารือโครงการสมุนไพรไทยไปสู่ตลาดโลก มุ่งหวังผลิตภัณฑ์ไทยก้าวไกลสร้างประโยชน์ต่อโลก"
เมื่อวันที่ 10 พฤศจิกายน 2565 ศ.(พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (อว.) พร้อมด้วย ศ.ดร.ศุภชัย ปทุมนากุล รองปลัด อว., คณะผู้บริหาร อว., สำนักงานการวิจัยแห่งชาติ (วช.), สถาบันวิจัยวิทยาศาสตร์และเทคโนโลยีแห่งประเทศไทย (วว.) ต้อนรับ ศ.ดร.นพ.ประสิทธิ์ วัฒนาภา พร้อมด้วยคณะผู้บริหารและผู้แทนจากมหาวิทยาลัยมหิดล, มหาวิทยาลัยนเรศวร และ บริษัท NEO CORPORATE CO.,LTD ร่วมหารือโครงการสมุนไพรไทยไปสู่ตลาดโลก ณ ห้องประชุมชั้น 4 อาคารพระจอมเกล้า สำนักงานปลัดกระทรวงการอุดมศึกษา วิทยาศาสตร์ วิจัยและนวัตกรรม
ศ.(พิเศษ) ดร.เอนก กล่าวว่า สมุนไพรไทยมีอยู่มากมายหลากหลายชนิด แต่ละชนิดมีประโยชน์และสรรพคุณที่ต่างกัน ซึ่งจะเป็นผลดีต่อการนำไปพัฒนาต่อให้เกิดเป็นผลิตภัณฑ์ต่าง ๆ สนับสนุนสมุนไพรไทยไปสู่สมุนไพรโลก ทั้งนี้ ต้องคำนึงถึงนวัตกรรมทางวิทยาศาสตร์ที่ต้องมีความก้าวหน้าร่วมด้วย และอีกหนึ่งปัจจัยที่สำคัญคือด้านการประชาสัมพันธ์ ที่ต้องคิดค้น หาแนวทางที่จะทำให้ตลาดโลกได้รับรู้สรรพคุณและประโยชน์ของสมุนไพรไทยได้อย่างทั่วถึงมากที่สุด
ศ.ดร.นพ.ประสิทธิ์ กล่าวว่า โครงการสมุนไพรไทยไปสู่ตลาดโลกเป็นความตั้งใจของมหาวิทยาลัยมหิดลร่วมกับมหาวิทยาลัยนเรศวร เพื่อที่จะนำสมุนไพรไทยไปสร้างประโยชน์ต่อโลก รวมถึงเป็นแหล่งรายได้ที่สำคัญผ่านการนำผลิตภัณฑ์สมุนไพรไทยที่จะเกิดขึ้นนี้ไปจำหน่ายทั้งภายในประเทศและต่างประเทศต่อไป

ที่มา : https://www.thaigov.go.th/news/contents/details/62361