รัฐบาลไทย-ข่าวทำเนียบรัฐบาล-ครม.รับทราบผลการประชุมรัฐมนตรีพลังงานอาเซียน ครั้งที่ 40  เดินหน้าสร้างความมั่นคงด้านพลังงาน บูรณาการด้านไฟฟ้าร่วมลาว ไทย มาเลเซีย และสิงคโปร์ ซื้อ-ขาย100 เมกะวัตต์ต่อชั่วโมง


วันอังคารที่ 6 ธันวาคม 2565
พิมพ์
ครม.รับทราบผลการประชุมรัฐมนตรีพลังงานอาเซียน ครั้งที่ 40  เดินหน้าสร้างความมั่นคงด้านพลังงาน บูรณาการด้านไฟฟ้าร่วมลาว ไทย มาเลเซีย และสิงคโปร์ ซื้อ-ขาย100 เมกะวัตต์ต่อชั่วโมง
ครม.รับทราบผลการประชุมรัฐมนตรีพลังงานอาเซียน ครั้งที่ 40  เดินหน้าสร้างความมั่นคงด้านพลังงาน บูรณาการด้านไฟฟ้าร่วมลาว ไทย มาเลเซีย และสิงคโปร์ ซื้อ-ขาย100 เมกะวัตต์ต่อชั่วโมง ระหว่างปี 65-66 เชื่อมโยงท่อก๊าซอาเซียนข้ามพรมแดน
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี ( ครม.) วันที่ 6 ธันวาคม 2565 รับทราบผลการประชุมรัฐมนตรีพลังงานอาเซียน ครั้งที่ 40  และการประชุมอื่นที่เกี่ยวข้องเมื่อวันที่ 13-16 กันยายน 2565 ตามที่กระทรวงพลังงานเสนอ โดยมีนายสุพัฒนพงษ์ พันธ์มีเชาว์ รองนายกรัฐมนตรีและรัฐมนตรีว่าการกระทรวงพลังงาน เป็นหัวหน้าคณะผู้แทนไทยเข้าร่วมประชุม โดยสรุปสาระสำคัญที่ประชุม รัฐมนตรีพลังงานอาเซียน ได้รับรองถ้อยแถลงร่วมของการประชุมฯ เช่น
1.ด้านไฟฟ้า มีการเชื่อมโยงโครงข่ายสายส่งไฟฟ้าอาเซียน (รวม 16 โครงการ ณ เดือน กันยายน 2564 ) โดยมีกำลังไฟฟ้าที่ถ่ายเทระหว่างประเทศสมาชิกรวม 26,644 - 30,114  เมกะวัตต์ และดำเนินโครงการบูรณาการด้านไฟฟ้าระหว่างลาว ไทย มาเลเซีย และสิงคโปร์ได้สำเร็จ โดยกำหนดปริมาณการซื้อ-ขายไฟฟ้าสูงสุดที่ 100 เมกะวัตต์ชั่วโมง ระหว่างปี 2565-2566
2. ด้านก๊าซธรรมชาติ มีการเชื่อมโยงท่อส่งก๊าซอาเซียน มุ่งเน้นการพัฒนาตลาดก๊าซร่วมสำหรับภูมิภาค การขยายการเชื่อมโยงและการเข้าถึงก๊าซธรรมชาติ และการติดตามความคืบหน้า ในการพัฒนาท่อส่งก๊าซข้ามพรมแดน
3. ด้านถ่านหินและเทคโนโลยีถ่านหินสะอาด มีจัดการประชุมของผู้แทนระดับสูงอาเซียน เมื่อวันที่  10 สิงหาคม 2565   เพื่อรวบรวมแนวทางและนโยบายเกี่ยวกับเทคโนโลยี ลำดับ ชื่อเรื่อง/สาระสำคัญ/ข้อเสนอแนะ ถ่านหินสะอาด และเทคโนโลยีการดักจับ การกักเก็บ และการใช้ประโยชน์คาร์บอน เพื่อกำหนดทิศทางการดำเนินการด้านถ่านหินของอาเซียนให้เป็นทิศทางเดียวกัน
4. ด้านพลังงานหมุนเวียน สถานะของการเพิ่มสัดส่วนพลังงานหมุนเวียนของอาเซียน ในปี 2563 สัดส่วนพลังงานทดแทนเมื่อเทียบกับปริมาณพลังงานทั้งหมดที่ผลิตได้ ของอาเซียนอยู่ที่ร้อยละ 14.2 ซึ่งอาเซียนตั้งเป้าไว้ที่ร้อยละ  23  ในปี 2568
5. ด้านนโยบายและแผนพลังงานของภูมิภาค ในปี 2565 ได้ริเริ่มความร่วมมือระหว่างอาเซียน ในระดับเจ้าหน้าที่อาวุโสกับองค์กรระหว่างประเทศ ได้แก่ สหภาพยุโรปและธนาคาร เพื่อการพัฒนาเอเชีย เพื่อเร่งการเปลี่ยนผ่านด้านพลังงานในอาเซียนอย่างยั่งยืน และพัฒนาทางการเงิน
น.ส.ทิพานัน กล่าวว่า ส่วนการประชุมอื่น ๆ และการดำเนินการที่เกี่ยวข้อง เช่น การประชุมรัฐมนตรีพลังงานอาเซียนบวกสาม ครั้งที่  19 โดยมุ่งเน้นความร่วมมือ ด้านความมั่นคงทางพลังงาน พลังงานหมุนเวียน และการแลกเปลี่ยนด้านเทคโนโลยีใหม่ เกี่ยวกับพลังงานผ่านโครงการต่าง ๆ
การประชุม รัฐมนตรีพลังงานแห่งเอเชียตะวันออก ครั้งที่  16 ยังได้หารือเกี่ยวกับ ความมั่นคงทางพลังงานและการเปลี่ยนผ่านทางพลังงานอย่างยั่งยืนและเป็นมิตร ต่อสิ่งแวดล้อม  โดยรองนายกรัฐมนตรีและรัฐมนตรีว่าการกระทรวงพลังงาน ได้นำเสนอแนวทางการจัดทำแผนพลังงานชาติและแสดงวิสัยทัศน์ในการส่งเสริมความร่วมมือ กับประเทศในกลุ่มอาเซียนและประเทศกลุ่มเอเชียตะวันออกเพื่อสนับสนุน ความมั่นคงทางพลังงานและการเปลี่ยนผ่านทางด้านพลังงานในภูมิภาคร่วมกัน  นอกจากนี้ยังมีการประชุมรัฐมนตรีพลังงานอาเซียนกับสหรัฐฯ โดยสหรัฐฯ ได้เสนอโครงการ Southeast Asia Smart Power Program ที่มุ่งเน้นการพัฒนาโครงการด้านพลังงานสะอาด  ในภูมิภาคและยกระดับการเชื่อมโยงทางพลังงานและส่งเสริมการค้าพลังงานแบบ พหุภาคีในภูมิภาค  และการประกาศผลรางวัลดีเด่นด้านพลังงานอาเซียน ประจำ 2565   ไทยมีผู้รับรางวัลทั้งสิ้น 23 รางวัล

ที่มา : https://www.thaigov.go.th/news/contents/details/62367