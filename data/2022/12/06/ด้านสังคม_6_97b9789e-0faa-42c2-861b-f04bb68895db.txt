รัฐบาลไทย-ข่าวทำเนียบรัฐบาล-พม. พร้อมช่วยเหลือคุณยายวัย 88 ปี สู้คดีจนถึงที่สุด ที่ จ.แพร่


วันอังคารที่ 6 ธันวาคม 2565
พม. พร้อมช่วยเหลือคุณยายวัย 88 ปี สู้คดีจนถึงที่สุด ที่ จ.แพร่
พม. พร้อมช่วยเหลือคุณยายวัย 88 ปี สู้คดีจนถึงที่สุด ที่ จ.แพร่
วันนี้ (6 ธ.ค. 65) นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยถึง กรณี คุณยายอายุ 88 ปี พิการทางการเคลื่อนไหว นั่งรถเข็นวีลแชร์ พร้อมด้วยลูกชายและลูกสะใภ้ เดินทางมาที่สำนักงานพัฒนาสังคมและความมั่นคงของมนุษย์จังหวัดแพร่ (สนง.พมจ.แพร่) เพื่อขอความช่วยเหลือในเรื่องการต่อสู้คดี และขอรับบริจาคเงินเพื่อนำไปใช้ในการต่อสู้คดี เมื่อวันที่ 1 ธ.ค. ที่ผ่านมา ว่า วันนั้น เจ้าหน้าที่พัฒนาสังคมและความมั่นคงของมนุษย์จังหวัดแพร่ได้เข้าไปพูดคุยสอบถามคุณยาย โดยได้ให้คำปรึกษาแนะนำและประสานศูนย์ดำรงธรรมจังหวัดแพร่ให้มาพบคุณยายและรับเรื่องที่สำนักงาน พมจ.แพร่ เพื่อประสานหน่วยงานที่เกี่ยวข้องในจังหวัดช่วยเหลือเรื่องการต่อสู้คดี  ในขณะเดียวกัน ได้ประสานเจ้าหน้าที่สำนักงานยุติธรรมจังหวัดมารับเรื่องการขอเงินช่วยเหลือสำหรับค่าใช้จ่ายในการดำเนินคดีจากกองทุนยุติธรรม โดยได้นัดคุณยายเตรียมเอกสารต่างๆ มาให้อีกครั้งในวันรุ่งขึ้น (2 ธ.ค. 65)
นายอนุกูล กล่าวต่อไปว่า นอกจากนี้ ได้ประสานทีมสหวิชาชีพลงพื้นที่เยี่ยมบ้านคุณยายเพื่อสอบข้อเท็จจริงและประเมินทางสังคม ก่อนวางแผนการให้ความช่วยเหลือต่างๆ แก่คุณยาย นอกเหนือจากเรื่องคดีความ อาทิ การช่วยเหลือด้านผู้สูงอายุ ความพิการ สุขภาพกายและจิตใจ เป็นต้น ซึ่งวันนี้ (6 ธ.ค. 65) และวานนี้  พัฒนาสังคมและความมั่นคงของมนุษย์จังหวัดแพร่ พร้อมทีมเจ้าหน้าที่ ได้ลงพื้นที่เยี่ยมบ้านคุณยายแล้ว ในเบื้องต้น ได้ปรับปรุงข้อมูลบัตรประจำตัวคนพิการของคุณยายให้เป็นปัจจุบัน  ให้คำปรึกษาแนะนำกระบวนการให้ความช่วยเหลือทางกฎหมาย (ตามแบบ กม.1)  ดำเนินเรื่องขอเงินสงเคราะห์และการปรับปรุงที่อยู่อาศัยที่เหมาะสม
นายอนุกูล กล่าวเพิ่มเติมว่า สำหรับเรื่องการขอรับบริจาคเพื่อต่อสู้คดีนั้น ได้แนะนำว่า ขอให้หน่วยงานที่เกี่ยวข้องของภาครัฐให้ความช่วยเหลือคุณยายจนครบทุกกระบวนการก่อน หากความช่วยเหลือไม่เพียงพอ แล้วจึงขอรับบริจาค ทั้งนี้ กระทรวง พม. พร้อมให้ความช่วยเหลืออย่างเต็มที่จนกว่าจะสิ้นสุดกระบวนการเรื่องคดีความ ซึ่งกระทรวง พม. ไม่ได้นิ่งนอนใจในการช่วยเหลือคุณยายตั้งแต่แรกที่มาขอความช่วยเหลือ หากประชาชนประสบปัญหาความเดือดร้อน ทางสังคม สามารถแจ้งได้ที่ สายด่วน พม. โทร. 1300 บริการฟรี 24 ชั่วโมง  สำนักงานพัฒนาสังคมและความมั่นคงของมนุษย์ทุกจังหวัด ศูนย์ช่วยเหลือสังคมตำบล และอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/62356