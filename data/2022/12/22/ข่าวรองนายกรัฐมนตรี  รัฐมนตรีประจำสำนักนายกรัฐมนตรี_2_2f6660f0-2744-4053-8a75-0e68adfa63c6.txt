รัฐบาลไทย-ข่าวทำเนียบรัฐบาล-รมต.อนุชา นำหน่วยงานในกำกับดูแล ถวายพระพร “พระองค์ภา” ให้ทรงหายประชวร


วันพฤหัสบดีที่ 22 ธันวาคม 2565
22/12/2565
พิมพ์
รมต.อนุชา นำหน่วยงานในกำกับดูแล ถวายพระพร “พระองค์ภา” ให้ทรงหายประชวร
รมต.อนุชา นำหน่วยงานในกำกับดูแล ถวายพระพร “พระองค์ภา” ให้ทรงหายประชวร
วันนี้ (22 ธันวาคม 2565) เวลา 08.00 น. ณ ชั้น1 อาคารภูมิสิริมังคลานุสรณ์ โรงพยาบาลจุฬาลงกรณ์ สภากาชาดไทย นายอนุชา นาคาศัย รัฐมนตรีประจำสำนักนายกรัฐมนตรี นำคณะ ประกอบด้วย นายชาญกฤช เดชวิทักษ์ ผู้ช่วยรัฐมนตรีประจำสำนักนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี พร้อมด้วยหน่วยงานในกำกับดูแล ประกอบด้วย สำนักงานคณะกรรมการคุ้มครองผู้บริโภค สำนักงานพระพุทธศาสนาแห่งชาติ สำนักงานพัฒนารัฐบาลดิจิทัล สำนักงานกองทุนหมู่บ้านและชุมชนเมืองแห่งชาติ สำนักงานราชบัณฑิตยสภา และสำนักงานพัฒนาพิงคนคร (องค์การมหาชน) เข้าร่วมถวายแจกันดอกไม้และร่วมลงนามถวายพระพร สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ขอให้ทรงหายจากพระอาการประชวรและมีพระพลานามัยสมบูรณ์แข็งแรงโดยเร็ววัน
.
รัฐมนตรีประจำสำนักนายกรัฐมนตรี กล่าวว่า ตามที่สำนักพระราชวังได้ออกแถลงการณ์แจ้งว่า สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงพระประชวร  และคณะแพทย์ได้เชิญเสด็จพระราชดำเนินไปประทับรักษา ณ โรงพยาบาลจุฬาลงกรณ์ สภากาชาดไทย เมื่อวันที่ 15 ธันวาคม 2565 พบว่ามีประชาชนทุกหมู่เหล่าแสดงความห่วงใยต่อพระอาการของพระองค์ โดยมีหน่วยงานและประชาชนเดินทางมาร่วมลงนามถวายพระพรไม่ขาดสาย ซึ่งแสดงให้เห็นถึงความจงรักภักดีของพสกนิกรต่อสถาบันพระมหากษัตริย์ ซึ่งเป็นหนึ่งในสถาบันหลักของประเทศ จึงขอเชิญชวนประชาชนให้ร่วมตั้งจิตอธิษฐานถวายพระพร สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา รวมถึงร่วมกันถวายกำลังใจแด่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีให้ทรงหายจากพระอาการประชวร

ที่มา : https://www.thaigov.go.th/news/contents/details/62991