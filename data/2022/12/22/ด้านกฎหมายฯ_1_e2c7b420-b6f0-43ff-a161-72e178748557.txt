รัฐบาลไทย-ข่าวทำเนียบรัฐบาล-"สมศักดิ์"มอบของขวัญปีใหม่สานต่อแก้หนี้ จัดงาน "พร้อมใจไกล่เกลี่ย แก้หนี้ครัวเรือน" ทุกเสาร์ที่สองของเดือน เริ่มคิกออฟ 24 ธ.ค.นี้ ตั้งเป้าช่วย 112,091 ราย ทุนทรัพย์ 11,826 ล้านบาท


วันพฤหัสบดีที่ 22 ธันวาคม 2565
22/12/2565
พิมพ์
"สมศักดิ์"มอบของขวัญปีใหม่สานต่อแก้หนี้ จัดงาน "พร้อมใจไกล่เกลี่ย แก้หนี้ครัวเรือน" ทุกเสาร์ที่สองของเดือน เริ่มคิกออฟ 24 ธ.ค.นี้ ตั้งเป้าช่วย 112,091 ราย ทุนทรัพย์ 11,826 ล้านบาท
"สมศักดิ์"มอบของขวัญปีใหม่สานต่อแก้หนี้ จัดงาน "พร้อมใจไกล่เกลี่ย แก้หนี้ครัวเรือน" ทุกเสาร์ที่สองของเดือน เริ่มคิกออฟ 24 ธ.ค.นี้ ตั้งเป้าช่วย 112,091 ราย ทุนทรัพย์ 11,826 ล้านบาท ชวนทุกคนมาปลดทุกข์ ยันรัฐบาลต้องการช่วยประชาชนให้มากที่สุด
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า กรมคุ้มครองสิทธิและเสรีภาพ ร่วมกับกรมบังคับคดี ได้เตรียมมอบของขวัญปีใหม่ให้กับประชาชน โดยจัดกิจกรรม "พร้อมใจไกล่เกลี่ย แก้หนี้ครัวเรือน" ที่กระทรวงยุติธรรม ชั้น 1 โดยจะมีการเปิดงานในวันเสาร์ที่ 24 ธ.ค. 2565 จากนั้นจะจัดทุกวันเสาร์ที่ 2 ของเดือนถึงวันเสาร์ที่ 9 ก.ย. 2566 ตั้งแต่เวลา 09.00 น.- 16.00 น. ตามแนวคิด สานต่อนโยบายแก้หนี้ ด้วยวิถีการไกล่เกลี่ย ซึ่งจะมี 9 สถาบันการเงินร่วมไกล่เกลี่ย ประกอบด้วย กยศ, บรรษัทประกันสินเชื่ออุตสาหกรรมขนาดย่อม (บสย.), ธนาคารออมสิน, เจเอ็มที เน็ทเวอร์ค เซอร์วิสเซ็ส, บริหารสินทรัพย์ เจ, เคบี เจ แคปปิตอล, บริษัท บริหารสินทรัพย์ เจเค, อยุธยา แคปปิตอล และโตโยต้า ลีสซิ่ง โดยตั้งเป้าเชิญลูกหนี้ 112,091 ราย แบ่งเป็นก่อนฟ้อง 76,404 ราย หลังศาลพิพากษา 35,678 ราย ทุนทรัพย์รวม 11,826 ล้านบาท
นายสมศักดิ์ กล่าวว่า หลังจากที่ในปีงบประมาณ 2565 กรมคุ้มครองสิทธิและเสรีภาพ และกรมบังคับคดี ได้ดำเนินการสนองนโยบายแก้หนี้สินครัวเรือนของรัฐบาล ไกล่เกลี่ยช่วยเหลือประชาชนทั่วประเทศ 77 จังหวัด ช่วยเหลือประชาชน ทั้งสิ้น 94,328 ราย ทุนทรัพย์ 23,529 ล้านบาท ลดค่าใช้จ่ายประชาชน 7,024 ล้านบาท ดังนั้น เพื่อเป็นการสานต่อนโยบายแก้หนี้สินครัวเรือนของรัฐบาล เพื่อการแก้หนี้อย่างยั่งยืน และจากเสียงเรียกร้องของประชาชนที่อยากจะให้จัดงานลักษณะดังกล่าวขึ้นอีก ดังนั้นเพื่อเป็นการช่วยเหลือประชาชน ลดภาระค่าครองชีพ เราจึงจัดกิจกรรมนี้เพื่อถือเป็นของขวัญปีใหม่ให้กับประชาชน
"จากการที่เราได้จัดงานช่วยเหลือประชาชนผู้เป็นหนี้ในปีที่ผ่านมาเราช่วยไปได้เกือบ 1 แสนราย ทำให้พวกเขาไม่ต้องเสียบ้าน เสียรถหรือเสียที่ดินทำกิน ทำให้ผู้คนที่เข้ามาหาเราจากเดิมที่ทุกข์ใจหลั่งน้ำตา สามารถกลับไปอย่างมีรอยยิ้ม เริ่มต้นชีวิตใหม่ได้ เป็นการจุดประกายความหวัง นอกจากนี้ จากการที่เราได้นำร่องโครงการ ทำให้กระทรวงต่างๆ เริ่มจัดงานในลักษณะนี้เพิ่มขึ้นอีกมาก ดังนั้นผมจึงขอเชิญชวนพี่น้องประชาชนที่เป็นหนี้ทั้งก่อนฟ้องและหลังศาลพิพากษา เข้าร่วมงาน พร้อมใจไกล่เกลี่ย แก้หนี้ครัวเรือน ผมอยากให้ผู้เป็นหนี้เข้าร่วมงานให้มากที่สุด เพื่อให้ทุกท่านหมดความทุกข์ เดินหน้าต่อไปได้ ผมยืนยันในฐานะ รัฐมนตรีว่าการกระทรวงยุติธรรม การจัดงานดังกล่าวนี้ เพราะรัฐบาลต้องการช่วยเหลือประชาชนให้มากที่สุด หากประชาชนมีความสุข พวกเราก็จะมีความสุขเช่นกัน" นายสมศักดิ์ กล่าว

ที่มา : https://www.thaigov.go.th/news/contents/details/62995