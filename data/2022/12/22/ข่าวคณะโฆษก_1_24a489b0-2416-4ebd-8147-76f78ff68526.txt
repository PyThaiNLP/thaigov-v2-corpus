รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีต่างชาติเชื่อมั่น ตัวเลขต่างชาติลงทุนในไทย 11 เดือน มูลค่ารวมกว่า 1.12 แสนล้านบาท เพิ่มขึ้นถึง 74% ผลสืบเนื่องจากการดำเนินมาตรการที่สอดคล้องของรัฐบาล


วันพฤหัสบดีที่ 22 ธันวาคม 2565
22/12/2565
พิมพ์
โฆษกรัฐบาลเผย นายกฯ ยินดีต่างชาติเชื่อมั่น ตัวเลขต่างชาติลงทุนในไทย 11 เดือน มูลค่ารวมกว่า 1.12 แสนล้านบาท เพิ่มขึ้นถึง 74% ผลสืบเนื่องจากการดำเนินมาตรการที่สอดคล้องของรัฐบาล
โฆษกรัฐบาลเผย นายกฯ ยินดีต่างชาติเชื่อมั่น ตัวเลขต่างชาติลงทุนในไทย 11 เดือน มูลค่ารวมกว่า 1.12 แสนล้านบาท เพิ่มขึ้นถึง 74% ผลสืบเนื่องจากการดำเนินมาตรการที่สอดคล้องของรัฐบาล ช่วยเร่งเศรษฐกิจไทยฟื้นตัวต่อเนื่อง สร้างงานสร้างรายได้เพิ่มแก่คนไทย
วันนี้ (วันที่ 22 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยเรื่องน่ายินดี ตัวเลขการลงทุนของชาวต่างชาติในประเทศไทย ภายใต้พระราชบัญญัติการประกอบธุรกิจของคนต่างด้าว พ.ศ. 2542 ตลอด 11 เดือนของปี 2565 (มกราคม - พฤศจิกายน) มูลค่ารวมกว่า 112,466 ล้านบาท เพิ่มขึ้นจากช่วงเดียวกันของปี 2564 ถึงร้อยละ 74 เกิดการจ้างงานคนไทยกว่า 5,000 คน โดยพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่นักลงทุนต่างชาติยังคงเชื่อมั่นในศักยภาพทางเศรษฐกิจของไทย และมีการขยายการลงทุนอย่างต่อเนื่อง รวมทั้งขอบคุณหน่วยงานที่เกี่ยวข้องที่ขานรับและดำเนินงานตามนโยบายของรัฐบาลอย่างแข็งขัน ส่งผลให้เศรษฐกิจไทยมีสัญญาณบวกต่อเนื่อง ฟื้นตัวอย่างรวดเร็ว สร้างความเชื่อมั่นแก่นักลงทุนชาวต่างชาติ และสร้างงานสร้างอาชีพให้แก่คนไทย
โฆษกประจำสำนักนายกรัฐมนตรี กล่าวเพิ่มเติมว่า ตั้งแต่เดือนมกราคม - พฤศจิกายน 2565 กระทรวงพาณิชย์ได้อนุญาตให้ชาวต่างชาติเข้ามาลงทุนประกอบธุรกิจในประเทศไทย จำนวน 530 ราย โดยชาวต่างชาติที่เข้ามาลงทุนมากที่สุด 3 อันดับแรก ได้แก่ 1) ญี่ปุ่น 137 ราย (ร้อยละ 26) เงินลงทุน 39,000 ล้านบาท 2) สิงคโปร์ 85 ราย (ร้อยละ 16) เงินลงทุน 11,999 ล้านบาท และ 3) สหรัฐอเมริกา 70 ราย (ร้อยละ 13) เงินลงทุน 3,343 ล้านบาท โดยธุรกิจที่ได้รับอนุญาตฯ ส่วนใหญ่สอดคล้องกับการพัฒนาโครงสร้างพื้นฐานของประเทศ นโยบายส่งเสริมการลงทุนของภาครัฐ และสนับสนุนธุรกิจที่เกี่ยวเนื่องกับอุตสาหกรรมเป้าหมายของประเทศ
“นายกรัฐมนตรีย้ำการทำงานของรัฐบาลเพื่อกระตุ้นและส่งเสริมการลงทุนในประเทศไทยอย่างต่อเนื่อง โดยรัฐบาลดำเนินการวางรากฐานการพัฒนา สร้างความเชื่อมั่น อำนวยความสะดวกให้แก่การค้าการลงทุน ผลักดันให้ไทยเป็นศูนย์กลางภูมิภาค ซึ่งสร้างโอกาส เพิ่มปัจจัยบวกให้การตัดสินใจของนักลงทุน นโยบายที่ดำเนินมาอย่างเหมาะสม ถูกช่วงเวลา เหล่านี้ล้วนเป็นปัจจัยสำคัญที่ช่วยส่งเสริมให้เศรษฐกิจไทยฟื้นตัวได้ต่อเนื่อง สร้างงาน สร้างรายได้แก่คนไทย ทั้งนี้ สอดคล้องกับรายงานขององค์กรต่าง ๆ ทั้ง World Bank IMF Fitch Ratings ที่ประเมินว่าเศรษฐกิจไทยมีการขยายตัวได้ดี และมีการฟื้นตัวเร็วเกินคาด” นายอนุชาฯ กล่าว

ที่มา : https://www.thaigov.go.th/news/contents/details/62970