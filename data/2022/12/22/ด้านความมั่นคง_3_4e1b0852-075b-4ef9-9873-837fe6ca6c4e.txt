รัฐบาลไทย-ข่าวทำเนียบรัฐบาล-กสร. ร่วมส่งมอบของขวัญปีใหม่ 2566 ให้ผู้ใช้แรงงาน จัดอบรม จป. ฟรี! 10,000 คน


วันพฤหัสบดีที่ 22 ธันวาคม 2565
22/12/2565
พิมพ์
กสร. ร่วมส่งมอบของขวัญปีใหม่ 2566 ให้ผู้ใช้แรงงาน จัดอบรม จป. ฟรี! 10,000 คน
กรมสวัสดิการและคุ้มครองแรงงาน (กสร.) ร่วมส่งมอบความสุขให้พี่น้องผู้ใช้แรงงาน ช่วงเทศกาลปีใหม่ 2566
กรมสวัสดิการและคุ้มครองแรงงาน (กสร.) ร่วมส่งมอบความสุขให้พี่น้องผู้ใช้แรงงาน ช่วงเทศกาลปีใหม่ 2566 ด้วยการจัดอบรมหลักสูตรเกี่ยวกับความปลอดภัยในการทำงาน ภายใต้สโลแกน “SAFETY SERVICE ยกระดับคุณภาพชีวิตแรงงาน” ให้ จป. ระดับเทคนิค ระดับเทคนิคขั้นสูง และระดับวิชาชีพ โดยไม่เสียค่าใช้จ่ายใด ๆ ทั้งสิ้น จำนวน 10,000 คน
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า เทศกาลปีใหม่เป็นเทศกาลแห่งความสุขของพี่น้องประชาชนทุกคน และถือเป็นนิมิตรหมายอันดีในการส่งต่อความสุขให้ผู้ใช้แรงงาน ในปี 2566 นี้ นายสุชาติ ชมกลิ่น รัฐมนตรีว่าการกระทรวงแรงงาน ขอส่งความปรารถนาดีมายังนายจ้าง และพี่น้องผู้ใช้แรงงาน ที่เป็นกำลังสำคัญในการขับเคลื่อนทางเศรษฐกิจของประเทศ โดยมอบหมายให้หน่วยงานในสังกัดกระทรวงแรงงานมอบของขวัญปีใหม่ให้กับพี่น้องผู้ใช้แรงงาน ซึ่งในส่วนของกรมสวัสดิการและคุ้มครองแรงงาน ร่วมส่งมอบของขวัญปีใหม่ให้แก่ผู้ใช้แรงงาน ภายใต้สโลแกน “SAFETY SERVICE ยกระดับคุณภาพชีวิตแรงงาน” จัดอบรมเพื่อพัฒนาความรู้ให้แก่เจ้าหน้าที่ความปลอดภัยในการทำงาน (จป.) ระดับเทคนิค ระดับเทคนิคขั้นสูง และระดับวิชาชีพ จำนวน 10,000 คน โดยไม่เสียค่าใช้จ่าย เพื่อให้ จป. ที่รับการอบรมสามารถปฏิบัติงานเพื่อให้เกิดสภาพการทำงานที่ปลอดภัย ลูกจ้างมีความปลอดภัยในการทำงาน มีสุขภาพอนามัยและคุณภาพชีวิตที่ดี ในขณะเดียวกันยังจะลดภาระค่าใช้จ่ายของสถานประกอบกิจการในการดำเนินการพัฒนาความรู้ จป. ตามที่กฎหมายกำหนดอีกทางหนึ่งด้วย
นายนิยม กล่าวเพิ่มเติมว่า หลักสูตรอบรมเจ้าหน้าที่ความปลอดภัยในการทำงานดังกล่าว มีหัวข้อการอบรม ได้แก่ กฎหมายความปลอดภัย อาชีวอนามัย และสภาพแวดล้อมในการทำงานและกฎหมายที่เกี่ยวข้อง และทักษะการปฏิบัติงานด้านความปลอดภัยในการทำงาน โดยมีระยะเวลาดำเนินการระหว่างเดือนมกราคม – มีนาคม 2566 หากนายจ้าง/สถานประกอบกิจการ ลูกจ้าง ท่านใดสนใจ สอบถามเพิ่มเติมได้ที่ กองความปลอดภัยแรงงาน โทรศัพท์ 0 2448 9128 - 39

ที่มา : https://www.thaigov.go.th/news/contents/details/62978