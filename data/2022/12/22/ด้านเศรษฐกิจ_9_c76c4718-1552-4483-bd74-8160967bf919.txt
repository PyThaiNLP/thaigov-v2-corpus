รัฐบาลไทย-ข่าวทำเนียบรัฐบาล- ‘รมช.มนัญญา’ ประธานการประชุม คพช. ครั้งที่ 4/2565 


วันพฤหัสบดีที่ 22 ธันวาคม 2565
‘รมช.มนัญญา’ ประธานการประชุม คพช. ครั้งที่ 4/2565
‘รมช.มนัญญา’ ประธานการประชุม คพช. ครั้งที่ 4/2565 เร่งแก้ไข ปรับปรุงกฎระเบียบ เพื่อประโยชน์สมาชิก แก้กลโกงสหกรณ์
‘รมช.มนัญญา’ ประธานการประชุม คพช. ครั้งที่ 4/2565 เร่งแก้ไข ปรับปรุงกฎระเบียบ เพื่อประโยชน์สมาชิก แก้กลโกงสหกรณ์
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานการประชุมคณะกรรมการพัฒนาการสหกรณ์แห่งชาติ (คพช.) ครั้งที่ 4/2565 โดยมี นายฉกรรจ์ แสงรักษาวงศ์ ประธานที่ปรึกษารัฐมนตรีช่วยว่าการกระทรวงเกษตรและสหกรณ์ นายสุรเดช สมิเปรม รองปลัดกระทรวงเกษตรและสหกรณ์ นายวิศิษฐ์ ศรีสุวรรณ์ อธิบดีกรมส่งเสริมสหกรณ์ ผู้บริหารกรมส่งเสริมสหกรณ์ ประธานสันนิบาตสหกรณ์ คณะกรรมการฯ เข้าร่วม ณ ห้องประชุม 123 กระทรวงเกษตรและสหกรณ์ เพื่อติดตามความคืบหน้าการดำเนินงานของสหกรณ์ โดยมีวาระที่สำคัญ อาทิ การกำหนดคุณสมบัติหรือลักษณะต้องห้าม กรณีการซื้อสิทธิขายเสียงการเป็นคณะกรรมการดำเนินการสหกรณ์ รวมทั้งที่ประชุมรับทราบคำสั่งแต่งตั้งคณะอนุกรรมการขับเคลื่อนแผนพัฒนาการสหกรณ์ ฉบับที่ 5 (พ.ศ. 2566 - 2570) และแต่งตั้งคณะอนุกรรมการติดตามและประเมินผลแผนพัฒนาการสหกรณ์ ฉบับที่ 5 (พ.ศ. 2566 - 2570) รวมทั้งแนวทางการตรวจสอบคุณสมบัติการเป็นชุมนุมสหกรณ์ระดับประเทศ การประชุมเชิงวิชาการการขับเคลื่อนแผนพัฒนาการสหกรณ์ ฉบับที่ 5 ตลอดจนแผนการประชุมคณะกรรมการการพัฒนาการสหกรณ์แห่งชาติ ปี พ.ศ. 2566 นอกจากนี้ ที่ประชุมยังได้เห็นชอบในประเด็นสำคัญ ดังนี้ 1. เห็นชอบการเสนอความเห็นต่อคณะรัฐมนตรี เรื่อง นโยบายและแนวทางในการพัฒนาการสหกรณ์ ซึ่งบรรจุอยู่ในแผนพัฒนาการสหกรณ์ ฉบับที่ 5 (พ.ศ. 2566 - 2570) ให้สอดคล้องกับภาวะเศรษฐกิจและสังคมของประเทศ และ 2. เห็นชอบร่างคำสั่งคณะกรรมการพัฒนาการสหกรณ์แห่งชาติ เรื่อง แต่งตั้งคณะอนุกรรมการส่งเสริม สนับสนุนการขยายธุรกิจและกิจการของสหกรณ์ เพื่อกำหนดแนวทางในการส่งเสริมและสนับสนุนการขยายธุรกิจและกิจการของสหกรณ์ การร่วมมือกับภาคเอกชนให้มีส่วนในการพัฒนาการสหกรณ์ การกำหนดแนวทางในการประสานงานระหว่างส่วนราชการ รัฐวิสาหกิจหรือภาคเอกชน เพื่อให้การส่งเสริมสนับสนุนกิจการของสหกรณ์ รวมทั้งสร้างการเชื่อมโยงและร่วมมือกันทางธุรกิจและสังคม เพื่อการเติบโตอย่างยั่งยืนของขบวนการสหกรณ์ให้สำเร็จตามเป้าหมาย
นอกจากนี้ รมช.มนัญญา ยังได้เน้นย้ำในที่ประชุมในการแก้ไขกฎระเบียบต่าง ๆ ของสหกรณ์ ต้องสร้างความน่าเชื่อถือ และความมั่นคง เกิดประโยชน์สูงสุดแก่สมาชิกให้มีความเชื่อมั่นในสหกรณ์นั้น ๆ ที่สำคัญการแก้กฎระเบียบที่ผ่านมา จะต้องสามารถแก้ไขปัญหาการทุจริตในสหกรณ์ที่ส่งผลกระทบต่อความน่าเชื่อถือและภาพลักษณ์ของระบบสหกรณ์ไทย และลดการโกงในระบบสหกรณ์ให้เกิดเป็นรูปธรรม

ที่มา : https://www.thaigov.go.th/news/contents/details/62992