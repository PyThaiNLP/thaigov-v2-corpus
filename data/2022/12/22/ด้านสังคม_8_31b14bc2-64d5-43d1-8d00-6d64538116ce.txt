รัฐบาลไทย-ข่าวทำเนียบรัฐบาล-สธ. ประกาศรางวัลสุดยอดแห่งปี “อย. ควอลิตี้ อวอร์ด ปี 2565” 73 รางวัล


วันพฤหัสบดีที่ 22 ธันวาคม 2565
สธ. ประกาศรางวัลสุดยอดแห่งปี “อย. ควอลิตี้ อวอร์ด ปี 2565” 73 รางวัล
รองนายกรัฐมนตรีและรัฐมนตรีว่าการกระทรวงสาธารณสุข มอบรางวัล อย. ควอลิตี้ อวอร์ด ปี 2565 ให้แก่สถานประกอบการดีเด่นและผลิตภัณฑ์สุขภาพดีเด่น จากทั่วประเทศ รวม 73 รางวัลส่งท้ายปี เพื่อสร้างแรงจูงใจและเป็นแบบอย่างที่ดีให้แก่ผู้ประกอบการรายอื่น
รองนายกรัฐมนตรีและรัฐมนตรีว่าการกระทรวงสาธารณสุข มอบรางวัล อย. ควอลิตี้ อวอร์ด ปี 2565 ให้แก่สถานประกอบการดีเด่นและผลิตภัณฑ์สุขภาพดีเด่น จากทั่วประเทศ รวม 73 รางวัลส่งท้ายปี เพื่อสร้างแรงจูงใจและเป็นแบบอย่างที่ดีให้แก่ผู้ประกอบการรายอื่นในการพัฒนาผลิตภัณฑ์สุขภาพและช่วยขับเคลื่อนเศรษฐกิจของประเทศ
วันนี้ (22 ธันวาคม 2565) ที่โรงแรมมิราเคิล แกรนด์ คอนเวนชั่น กรุงเทพฯ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานในการมอบรางวัล อย. ควอลิตี้ อวอร์ด ปี 2565 ประกอบด้วย ผลิตภัณฑ์สุขภาพดีเด่น 24 รางวัล และสถานประกอบการผลิตภัณฑ์สุขภาพดีเด่น 49 รางวัล และกล่าวว่า รัฐบาลมีนโยบายในการนำประเทศไปสู่ความมั่นคง มั่งคั่ง และยั่งยืน โดยสนับสนุนให้ภาคธุรกิจทั้งระดับใหญ่ กลาง และเล็ก ได้พัฒนาเพิ่มศักยภาพในการผลิตผลิตภัณฑ์สุขภาพ เพื่อสร้างโอกาสในการแข่งขันไปสู่ระดับโลก กระตุ้นเศรษฐกิจของประเทศ ซึ่งกระทรวงสาธารณสุข ได้ให้ความสำคัญกับการพัฒนาศักยภาพการผลิตของสถานประกอบการทุกระดับ เพื่อให้เป็นที่ยอมรับในระดับสากล ควบคู่กับการส่งเสริมให้มีคุณธรรม จริยธรรม รับผิดชอบต่อผู้บริโภค พร้อมทั้งปรับกฎระเบียบให้ทันสมัย เพื่อให้สามารถแข่งขันทางธุรกิจได้ เพิ่มมูลค่าทางเศรษฐกิจของประเทศ
“ขอแสดงความยินดีกับผู้ประกอบการทุกท่านที่ได้รับรางวัล โดยเฉพาะอย่างยิ่งผู้ผลิตในระดับชุมชนจากพื้นที่ต่าง ๆ ทั่วประเทศ ซึ่งมีหลายผลิตภัณฑ์ที่ใช้พืชกัญชา/กัญชงมาเป็นวัตถุดิบ และมีการพัฒนาเพิ่มมูลค่าผลิตภัณฑ์ สร้างรายได้ให้แก่ชุมชน รวมถึงต้องขอชื่นชมผู้ประกอบการที่มีคุณธรรม จริยธรรมในการประกอบธุรกิจ ยึดมั่นในการผลิตผลิตภัณฑ์สุขภาพที่ได้คุณภาพมาตรฐานตามเกณฑ์ที่กฎหมายกำหนด ด้วยความใส่ใจผู้บริโภค และหวังเป็นอย่างยิ่งว่า รางวัลนี้จะเป็นพลังผลักดันให้ผู้ประกอบการผลิตภัณฑ์สุขภาพตั้งมั่นในการประกอบธุรกิจด้วยความรับผิดชอบต่อสังคม ให้ความร่วมมือกับภาครัฐในการคุ้มครองผู้บริโภค ทำให้ประชาชนได้บริโภคผลิตภัณฑ์สุขภาพที่มีมาตรฐานและปลอดภัย” นายอนุทินกล่าว
ด้าน นายแพทย์ไพศาล ดั่นคุ้ม เลขาธิการคณะกรรมการอาหารและยา กล่าวเสริมว่า อย. ได้มอบรางวัลอย. ควอลิตี้ อวอร์ด ให้แก่สถานประกอบการอาหาร ยา ผลิตภัณฑ์สมุนไพร เครื่องสำอาง เครื่องมือแพทย์วัตถุอันตรายที่ใช้ในบ้านเรือนฯ และผลิตภัณฑ์สุขภาพชุมชน เพื่อเชิดชูและประกาศเกียรติคุณสถานประกอบการผลิตภัณฑ์สุขภาพที่มีความรับผิดชอบต่อผู้บริโภคและสังคม มีคุณธรรมและจริยธรรมในการผลิตผลิตภัณฑ์สุขภาพที่ได้มาตรฐานและปลอดภัยต่อผู้บริโภคอย่างต่อเนื่อง โดยในปีนี้ได้มีการเพิ่มประเภทรางวัลด้านผลิตภัณฑ์สุขภาพดีเด่น ได้แก่ ผลิตภัณฑ์นวัตกรรม ผลิตภัณฑ์ที่ส่งเสริมการใช้วัตถุดิบภายในประเทศ ผลิตภัณฑ์ที่ส่งเสริมเศรษฐกิจฐานราก และผลิตภัณฑ์ที่มุ่งมั่นสร้างสรรค์และพัฒนาให้เกิดมูลค่าเพิ่ม เพื่อเป็นแรงจูงใจและเป็นตัวอย่างที่ดีให้แก่ผู้ประกอบการรายอื่นในการพัฒนาผลิตภัณฑ์สุขภาพและช่วยขับเคลื่อนเศรษฐกิจของประเทศต่อไป
*********************************** 22 ธันวาคม 2565

ที่มา : https://www.thaigov.go.th/news/contents/details/63011