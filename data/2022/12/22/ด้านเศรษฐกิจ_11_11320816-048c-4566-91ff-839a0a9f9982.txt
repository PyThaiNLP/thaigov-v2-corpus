รัฐบาลไทย-ข่าวทำเนียบรัฐบาล-บขส. บูรณาการร่วมกับหน่วยงานที่เกี่ยวข้องประชุมแผนเตรียมความพร้อมอำนวยความสะดวกประชาชนเดินทางในช่วงเทศกาลปีใหม่ 2566 


วันพฤหัสบดีที่ 22 ธันวาคม 2565
บขส. บูรณาการร่วมกับหน่วยงานที่เกี่ยวข้องประชุมแผนเตรียมความพร้อมอำนวยความสะดวกประชาชนเดินทางในช่วงเทศกาลปีใหม่ 2566
คาดมีประชาชนเดินทางกลับภูมิลำเนาไม่ต่ำกว่า 50,000 คน จัดรถโดยสารรองรับกว่า 3,000 เที่ยว มั่นใจจัดรถโดยสารให้บริการได้เพียงพอ ไม่มีตกค้าง
วันนี้ (22 ธันวาคม 2565) นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เป็นประธานการประชุมแผนปฏิบัติการเดินรถวันหยุดเทศกาลปีใหม่ 2566 ร่วมกับหน่วยงานที่เกี่ยวข้อง ณ ห้องประชุม 1 ชั้น 4 อาคารสถานีขนส่งผู้โดยสารกรุงเทพ (จตุจักร) และเปิดเผยภายหลังการประชุมว่า ในช่วงเทศกาลปีใหม่ 2566 ที่จะถึงนี้ บขส. ได้เตรียมความพร้อมรองรับการเดินทางของประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยคาดการณ์ว่าจะมีผู้โดยสาร ใช้บริการเพิ่มขึ้นจากเทศกาลปีใหม่ 2565 ประมาณ 5% เนื่องจากสถานการณ์การแพร่ระบาดของโรคติดเชื้อไวรัส COVID-19 คลี่คลาย ประชาชนและนักท่องเที่ยวกลับมาเดินทางเพิ่มขึ้น โดยในเที่ยวไประหว่างวันที่ 28 - 29 ธันวาคม 2565 คาดการณ์ว่าจะมีผู้ใช้บริการเฉลี่ยวันละ 50,000 - 55,000 คน ใช้รถโดยสาร (รถ บขส. รถร่วม รถตู้) เฉลี่ยวันละ 3,500 เที่ยว ส่วนเที่ยวกลับระหว่างวันที่ 2 - 3 มกราคม 2565 คาดว่ามีผู้โดยสารใช้บริการเฉลี่ยวันละ 53,000 คน ใช้รถโดยสารประมาณ 3,300 เที่ยว ทั้งนี้ บขส. ได้ทำหนังสือขออนุญาตต่อนายทะเบียน กรมการขนส่งทางบกให้ผู้ประกอบการนำรถโดยสารไม่ประจำทาง (รถทะเบียน 30) มาจัดเสริมในเส้นทางต่าง ๆ เพื่อสนับสนุนการเดินทางของประชาชนอย่างเพียงพอ โดยคาดการณ์ว่าจะมีรถโดยสารไม่ประจำทางมาเสริม เที่ยววิ่งประมาณ 600 คัน จึงมั่นใจมีรถโดยสารเพียงพอรองรับการเดินทางของประชาชนได้อย่างแน่นอน
สำหรับยอดจองตั๋วล่วงหน้าเดินทางในช่วงเทศกาลปีใหม่ 2566 ในเส้นทางภาคเหนือ ภาคใต้ ภาคตะวันออกเฉียงเหนือและภาคตะวันออกของ บขส. ขณะนี้อยู่ที่ประมาณกว่า 90% ของจำนวนที่นั่งทั้งหมด  โดยเส้นทางกรุงเทพฯ - เชียงใหม่ กรุงเทพฯ - นครพนม และกรุงเทพฯ - หาดใหญ่ มียอดจองตั๋วล่วงหน้ามากที่สุดทั้งนี้ ขอให้ผู้ใช้บริการเผื่อเวลาเดินทางมาขึ้นรถโดยสารที่สถานีขนส่งก่อนเวลารถออกอย่างน้อย 2 - 3 ชั่วโมง     และขอให้ซื้อตั๋วที่ช่องจำหน่ายตั๋วเท่านั้น เพื่อป้องกันการหลอกลวงจากกลุ่มมิจฉาชีพ รวมทั้งให้ตรวจสอบรายละเอียดในตั๋วโดยสาร เช่น เส้นทาง เที่ยวเวลา จุดขึ้นรถก่อน ออกเดินทางทุกครั้ง และขอความร่วมมือผู้โดยสาร สแกนกระเป๋าสัมภาระ ตรวจวัดอุณหภูมิ บริเวณทางเข้าสถานีขนส่ง สวมหน้ากากอนามัย เพื่อความปลอดภัยและป้องกันการแพร่ระบาดของเชื้อไวรัส COVID-19 ด้วย
กรรมการผู้จัดการใหญ่ บขส. กล่าวเพิ่มเติมว่า เพื่อเป็นของขวัญปีใหม่ 2566 ให้กับประชาชน ตามนโยบายของรัฐบาลและนายศักดิ์สยาม ชิดชอบ รัฐมนตรีว่าการกระทรวงคมนาคม บขส. ได้จัดโครงการ “HAPPY NEW YEAR 2023 ลด 10% ไปก่อน-กลับทีหลัง” โดยมอบส่วนลดค่าโดยสาร 10% ให้กับลูกค้าที่ซื้อตั๋วโดยสารผ่านช่องทางออนไลน์ Application E-Ticket หรือ Website บขส. www.transport.co.th เดินทางระหว่างวันที่ 21 - 27 ธันวาคม 2565 และวันที่ 3 - 9 มกราคม 2566 รวมทั้งได้เปิดให้บริการตรวจเช็กสภาพ   ความพร้อมของรถยนต์ก่อนออกเดินทางให้กับประชาชนทั่วไป โดยไม่คิดค่าใช้จ่าย ตั้งแต่วันนี้ - 29 ธันวาคม 2565 เวลา 08.30 - 16.00 น. ณ ศูนย์ซ่อมบำรุงและตรวจสภาพรถ บขส. (รังสิต) สอบถามข้อมูลการเดินทางเพิ่มเติม Call Center โทร. 1490 เรียก บขส. ตลอด 24 ชั่วโมง
นอกจากนี้ บขส. ได้บูรณาการร่วมกับหน่วยงานที่เกี่ยวข้อง อาทิ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ สนับสนุนเจ้าหน้าที่ตำรวจมาอำนวยความสะดวกด้านการจราจรโดยรอบสถานีขนส่งผู้โดยสารกรุงเทพ ทั้ง 5 แห่ง จัดเจ้าหน้าที่ร่วมกับกรมการขนส่งทางบก ตั้งจุดตรวจวัดแอลกอฮอล์ สารเสพติดของพนักงานขับรถก่อนปฏิบัติหน้าที่ ตั้งจุดตรวจรถโดยสารบนทางหลวงสายหลัก และขอความร่วมมือองค์การขนส่งมวลชนกรุงเทพและผู้ประกอบการรถแท็กซี่ นำรถโดยสารมารับผู้โดยสารในเที่ยวกลับบริเวณ ชานชาลาขาเข้า สถานีขนส่งผู้โดยสารกรุงเทพ (จตุจักร) ในส่วนความปลอดภัยของรถโดยสารและพนักงานขับรถ ได้เน้นย้ำให้มีการเตรียมความพร้อมก่อนการเดินทาง โดยตรวจเช็กรถโดยสารให้อยู่ในสภาพพร้อมใช้งาน ควบคุมความเร็วบนรถโดยสาร ไม่เกิน 90 กิโลเมตร/ชั่วโมง จัดพนักงานขับรถ 2 คน ในเส้นทางสายยาวที่ใช้เวลาเดินทางเกิน 4 ชั่วโมง และให้ปฏิบัติตามมาตรการป้องกันและควบคุมการแพร่ระบาดของโรคติดเชื้อไวรัส COVID-19 พนักงานขับรถต้องปลอดแอลกอฮอล์และสารเสพติด และให้ทุกหน่วยงานที่เกี่ยวข้องใช้มาตรการ 4 พร้อม คือ สถานีพร้อม พนักงานพร้อม รถโดยสารพร้อม และการบริการพร้อม ในการอำนวยความสะดวกผู้โดยสาร ทั้งนี้ ผู้โดยสารสามารถสอบถามข้อมูลในการเดินทางและแจ้งปัญหาในการเดินทาง ได้ที่จุดรับเรื่องร้องเรียนบริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) ซึ่งจะเปิดให้บริการตั้งแต่วันที่ 28 - 30 ธันวาคม 2565 ระหว่างเวลา 17.00 - 24.00 น.

ที่มา : https://www.thaigov.go.th/news/contents/details/62994