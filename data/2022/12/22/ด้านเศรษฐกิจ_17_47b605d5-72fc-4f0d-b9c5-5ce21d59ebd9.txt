รัฐบาลไทย-ข่าวทำเนียบรัฐบาล-รมช.ประภัตร เดินหน้าชี้แจง “โครงการสานฝันสร้างอาชีพ ยกระดับรายได้เกษตรกร” จ.กาฬสินธุ์ มุ่งสร้างรายได้ให้ครอบครัวเกษตรกร


วันพฤหัสบดีที่ 22 ธันวาคม 2565
รมช.ประภัตร เดินหน้าชี้แจง “โครงการสานฝันสร้างอาชีพ ยกระดับรายได้เกษตรกร” จ.กาฬสินธุ์ มุ่งสร้างรายได้ให้ครอบครัวเกษตรกร
รมช.ประภัตร เดินหน้าชี้แจง “โครงการสานฝันสร้างอาชีพ ยกระดับรายได้เกษตรกร” จ.กาฬสินธุ์ มุ่งสร้างรายได้ให้ครอบครัวเกษตรกร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ ลงพื้นที่ชี้แจง “โครงการสานฝันสร้างอาชีพ ยกระดับรายได้เกษตรกร” ณ เทศบาลตำบลดงมูล อำเภอหนองกุงศรี จังหวัดกาฬสินธุ์ ว่า โครงการสานฝันสร้างอาชีพ และยกระดับรายได้เกษตรกร เป็นโครงการความร่วมมือระหว่างกระทรวงเกษตรและสหกรณ์ โดยกรมปศุสัตว์ ร่วมกับ ธนาคารเพื่อการเกษตรและสหกรณ์การเกษตร (ธ.ก.ส.) จะส่งเสริมสนับสนุนการให้สินเชื่อแก่เกษตรกรรายย่อย โดยใช้บุคคลค้ำประกันเงินกู้ ภายใต้หลักการ 3 คนร่วมมือ 1 คนกู้ 2 คนค้ำ หนี้เสียสามารถกู้ได้ เงินได้ไม่เกินรายละ 100,000 บาท วงเงินกู้ทั้งหมด 30,000 ล้านบาท อัตราดอกเบี้ยร้อยละ 4 ต่อปี ระยะเวลาปล่อยเงินกู้ตั้งแต่ 1 กรกฎาคม 2564 ถึง 31 มีนาคม 2567 เพื่อเป็นการช่วยเหลือและบรรเทาความเดือดร้อนให้กับเกษตรกรได้มีเงินทุนในการสร้างงานสร้างอาชีพ หรือการประกอบอาชีพเกษตรกรรมตามหลักปรัชญาของเศรษฐกิจพอเพียง กระตุ้นเศรษฐกิจของประเทศให้ฟื้นคืนกลับมาโดยเร็ว กระทรวงเกษตรฯ จะทำการเข้าส่งเสริมเกษตรกรในการประกอบอาชีพด้านเกษตรกรรม (พืช ปศุสัตว์ ประมง) ที่มีตลาดรองรับชัดเจน หรือการประกอบอาชีพนอกภาคการเกษตรที่มีลักษณะเป็นอาชีพเสริมเพิ่มรายได้ เพื่อเลี้ยงชีพในครัวเรือน ซึ่งใช้เงินลงทุนไม่มากนัก และต้องไม่เป็นการประกอบอาชีพในลักษณะที่ทำลายสิ่งแวดล้อมหรือผิดกฎหมายด้วย ผู้สนใจสามารถสมัครเข้าร่วมโครงการได้ที่ ธ.ก.ส.สาขาใกล้บ้าน

ที่มา : https://www.thaigov.go.th/news/contents/details/63007