รัฐบาลไทย-ข่าวทำเนียบรัฐบาล-รฟม. รับมอบรางวัลเกียรติคุณ Sustainability Disclosure Award ประจำปี 2565


วันพฤหัสบดีที่ 22 ธันวาคม 2565
รฟม. รับมอบรางวัลเกียรติคุณ Sustainability Disclosure Award ประจำปี 2565
.....
นายถนอม รัตนเศรษฐ ผู้ช่วยผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม เป็นผู้แทน รฟม. เข้ารับมอบรางวัลเกียรติคุณ Sustainability Disclosure Award ประจำปี 2565 จาก นายวรณัฐ เพียรธรรม ผู้อำนวยการ สถาบันไทยพัฒน์ ณ ห้องออดิทอเรียม ชั้น 5 หอศิลปวัฒนธรรมแห่งกรุงเทพมหานคร
ซึ่งรางวัลดังกล่าว สถาบันไทยพัฒน์ พิจารณามอบให้แก่บริษัทจดทะเบียน/หน่วยงานที่เป็นองค์กรสมาชิกประชาคมการเปิดเผยข้อมูลความยั่งยืน (Sustainbility Disclosure Community: SDC) ที่มีการเผยแพร่ข้อมูลความยั่งยืนต่อสาธารณะในรูปแบบต่างๆ ทั้งนี้ รฟม. มีการเผยแพร่รายงานความยั่งยืนประจำปีมาอย่างต่อเนื่อง โดยในปี 2562 ได้รับกิตติกรรมประกาศ (Sustainability Disclosure Acknowledgement) ต่อมาในปี 2563 และ 2564 ได้รับประกาศเกียรติคุณ (Sustainability Disclosure Recognition) และปีปัจจุบัน 2565 นี้ นับเป็นครั้งแรกที่ รฟม. ได้รับรางวัลในระดับสูงสุดคือ รางวัลเกียรติคุณ (Sustainability Disclosure Award) อันสะท้อนถึงความมุ่งมั่นในการสื่อสารผลการดำเนินงานของ รฟม. อย่างครอบคลุมทุกมิติความยั่งยืน ทั้งในด้านเศรษฐกิจ ด้านสังคม และด้านสิ่งแวดล้อม รวมถึงการกำกับดูแลกิจการที่ดี จนมีพัฒนาการตามลำดับขั้น
ติดตามข้อมูลข่าวสาร รฟม. เพิ่มเติมได้ที่ เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทรศัพท์ 0 2716 4044

ที่มา : https://www.thaigov.go.th/news/contents/details/62998