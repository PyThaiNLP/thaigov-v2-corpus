รัฐบาลไทย-ข่าวทำเนียบรัฐบาล-รฟม. เปิดให้บริการรถไฟฟ้า MRT ข้ามปีถึงตี 2 และขยายเวลาเปิดให้บริการอาคารและลานจอดแล้วจร ถึงตี 3 พื่อเป็นของขวัญส่งความสุข เนื่องในเทศกาลปีใหม่ 2566 ให้แก่ประชาชน


วันพฤหัสบดีที่ 22 ธันวาคม 2565
รฟม. เปิดให้บริการรถไฟฟ้า MRT ข้ามปีถึงตี 2 และขยายเวลาเปิดให้บริการอาคารและลานจอดแล้วจร ถึงตี 3 พื่อเป็นของขวัญส่งความสุข เนื่องในเทศกาลปีใหม่ 2566 ให้แก่ประชาชน
ตามที่ รัฐบาลและกระทรวงคมนาคมโดย นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายให้ทุกหน่วยงานในสังกัดพิจารณาจัดเตรียมมาตรการมอบของขวัญปีใหม่ 2566 ให้แก่ประชาชน นั้น
นายภคพงศ์ ศิริกันทรมาศ ผู้ว่าการการรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม กล่าวว่า รฟม. ในฐานะหน่วยงานที่กำกับดูแลการให้บริการรถไฟฟ้ามหานคร สายเฉลิมรัชมงคล (MRT สายสีน้ำเงิน) และ รถไฟฟ้ามหานคร สายฉลองรัชธรรม (MRT สายสีม่วง) ได้เตรียมมอบของขวัญส่งความสุขเนื่องในเทศกาลปีใหม่ 2566 ให้แก่ประชาชน และอำนวยความสะดวกในการเดินทางและเชื่อมต่อกับระบบขนส่งมวลชนอื่น ๆ โดย รฟม. ได้ร่วมมือกับ บริษัท ทางด่วนและรถไฟฟ้ากรุงเทพ จำกัด (มหาชน) (BEM) ผู้ให้บริการเดินรถไฟฟ้าทั้งสองสาย ขยายเวลาการให้บริการรถไฟฟ้า MRT สายสีน้ำเงิน และสายสีม่วง โดยเปิดให้บริการตั้งแต่เวลา 06.00 น. ของวันที่ 31 ธันวาคม 2565 ถึงเวลา 02.00 น. ของวันที่ 1 มกราคม 2566 เพื่ออำนวยความสะดวกให้แก่ผู้โดยสารที่เดินทางในช่วงเทศกาลปีใหม่ตามแนวเส้นทางรถไฟฟ้า และเป็นการส่งเสริมให้ประชาชนเดินทางด้วยระบบขนส่งสาธารณะ ทั้งนี้ ผู้โดยสารสามารถตรวจสอบเวลาให้บริการรถไฟฟ้าขบวนสุดท้ายได้ที่สถานีรถไฟฟ้า MRT โมบายแอปพลิเคชัน: Bangkok MRT และเว็บไซต์ www.bemplc.co.th หรือ สอบถามรายละเอียดเพิ่มเติมได้ที่ ศูนย์บริการข้อมูล โทร. 0 2624 5200
นอกจากนี้ รฟม. ได้ขยายเวลาการให้บริการอาคารและลานจอดแล้วจรทุกแห่ง โดยเปิดให้บริการตั้งแต่เวลา 05.00 น. ของวันที่ 31 ธันวาคม 2565 ถึงเวลา 03.00 น. ของวันที่ 1 มกราคม 2566 เพื่อให้สอดคล้องตามการให้บริการรถไฟฟ้าสายต่าง ๆ ในคืนข้ามปี โดยปัจจุบัน รฟม. มีที่จอดรถในแนวสายทางรถไฟฟ้า MRT สายสีน้ำเงิน ประกอบด้วย อาคารจอดแล้วจร 4 อาคาร ที่สถานีลาดพร้าว สถานีศูนย์วัฒนธรรมแห่งประเทศไทย สถานีหลักสอง  (2 อาคาร) และลานจอดแล้วจร 10 ลาน ที่สถานีรัชดาภิเษก สถานีห้วยขวาง สถานีศูนย์วัฒนธรรมแห่งประเทศไทย  (2 ลาน) สถานีพระราม 9 สถานีเพชรบุรี สถานีสุขุมวิท สถานีศูนย์การประชุมแห่งชาติสิริกิติ์ (2 ลาน) และสถานีสามย่าน ที่จอดรถในแนวสายทางรถไฟฟ้า MRT สายสีม่วง ประกอบด้วย อาคารจอดแล้วจร 4 อาคาร ที่สถานีคลองบางไผ่ สถานีสามแยกบางใหญ่ สถานีบางรักน้อยท่าอิฐ และสถานีแยกนนทบุรี 1 ที่จอดรถในแนวสายทางรถไฟฟ้าสายสีเขียว ช่วงแบริ่ง - สมุทรปราการ ประกอบด้วย ลานจอดแล้วจร 1 ลาน ที่สถานีเคหะฯ รวมถึงที่จอดรถในแนวสายทางรถไฟฟ้าสายสีเขียว ช่วงหมอชิต - สะพานใหม่ - คูคต ประกอบด้วย อาคารจอดแล้วจร 2 อาคาร ที่สถานีแยก คปอ. และสถานีคูคต ทั้งนี้ ผู้ใช้บริการอาคารและลานจอดแล้วจรของ รฟม. สอบถามข้อมูลเพิ่มเติมได้ที่ ไลน์แอด @mrtaparking
และเพื่อเป็นการอำนวยความสะดวกและปลอดภัยให้แก่ประชาชนที่จะเดินทางในช่วงเทศกาลปีใหม่ 2566 รฟม. ยังได้เตรียมความพร้อมด้านมาตรการรักษาความปลอดภัยในสถานี โดยจัดเจ้าหน้าที่ประจำสถานี และเจ้าหน้าที่รักษาความปลอดภัย ดูแลความปลอดภัย พร้อมให้บริการอำนวยความสะดวก ทั้งในภาวะปกติและกรณีฉุกเฉิน โดยมีมาตรการเพิ่มความถี่ในการตรวจตรารักษาความปลอดภัยภายในสถานีตลอด 24 ชั่วโมง และมีการติดตามการทำงาน และเฝ้าระวังผ่านกล้องวงจรปิด CCTV ทั้งภายในสถานีและภายในขบวนรถไฟฟ้า พร้อมทั้งจัดเตรียมขบวนรถเสริมพิเศษ ให้พร้อมบริการกรณีผู้ใช้บริการหนาแน่น ทั้งนี้ ขอความร่วมมือผู้โดยสารในการตรวจสัมภาระและ ไม่อนุญาตให้นำวัตถุต้องห้ามเข้ามาในระบบรถไฟฟ้าเพื่อความปลอดภัยของผู้ใช้ระบบ ได้แก่ อาวุธ ของมีคม ลูกโป่ง และพลุดอกไม้ไฟทุกชนิด ติดตามข้อมูลข่าวสาร รฟม. เพิ่มเติมได้ที่เว็บไซต์ รฟม. www.mrta.co.th และเฟซบุ๊กแฟนเพจการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044

ที่มา : https://www.thaigov.go.th/news/contents/details/62979