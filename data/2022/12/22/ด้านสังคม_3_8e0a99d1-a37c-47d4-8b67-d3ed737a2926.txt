รัฐบาลไทย-ข่าวทำเนียบรัฐบาล-สธ. รับมอบหุ่นยนต์สวัสดีพยาบาล ส่งต่อ 6 รพ. ช่วยอำนวยความสะดวกประชาชนในการรับบริการ


วันพฤหัสบดีที่ 22 ธันวาคม 2565
สธ. รับมอบหุ่นยนต์สวัสดีพยาบาล ส่งต่อ 6 รพ. ช่วยอำนวยความสะดวกประชาชนในการรับบริการ
รองนายกรัฐมนตรีและรัฐมนตรีว่าการกระทรวงสาธารณสุข รับมอบหุ่นยนต์สวัสดีพยาบาล จากมหาวิทยาลัยราชภัฏสวนสุนันทา บริษัท ซีที เอเชีย โรโบติกส์ จำกัด และบริษัท ยูซีไอ กรุ๊ป เพื่อส่งต่อให้กับโรงพยาบาลในสังกัด 6 แห่ง นำไปใช้บริการประชาชน
รองนายกรัฐมนตรีและรัฐมนตรีว่าการกระทรวงสาธารณสุข รับมอบหุ่นยนต์สวัสดีพยาบาล จากมหาวิทยาลัยราชภัฏสวนสุนันทา บริษัท ซีที เอเชีย โรโบติกส์ จำกัด และบริษัท ยูซีไอ กรุ๊ป เพื่อส่งต่อให้กับโรงพยาบาลในสังกัด 6 แห่ง นำไปใช้บริการประชาชนให้ได้รับความสะดวกและรวดเร็ว อาทิ แนะนำขั้นตอนการรับบริการ คัดกรองอาการโควิด 19 และวัดไข้
วันนี้ (22 ธันวาคม 2565) ที่ ห้องประชุมการบูร สำนักงานปลัดกระทรวงสาธารณสุข นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข และคณะผู้บริหาร รับมอบหุ่นยนต์สวัสดีพยาบาล จาก ผศ.ดร.ณัฐณภรณ์ เอกนราจินดาวัฒน์ อาจารย์ประจำวิทยาลัยนวัตกรรมและการจัดการ มหาวิทยาลัยราชภัฏสวนสุนันทา คุณเฉลิมพล บุณโณทก ประธานกรรมการบริหาร บริษัท ซีที เอเชีย โรโบติกส์ จำกัด คุณปนัดดา รักษาแก้ว ประธานกรรมการบริหาร บริษัท ยูซีไอ กรุ๊ป และคณะ
นายอนุทินกล่าวว่า กระทรวงสาธารณสุขให้ความสำคัญและสนับสนุนการนำเทคโนโลยีดิจิทัล ระบบสารสนเทศที่ทันสมัย นวัตกรรม และปัญญาประดิษฐ์ มาใช้ในการให้บริการทางการแพทย์ เพื่อลดปัญหาความแออัด ลดความเหลื่อมล้ำ และทำให้สามารถดูแลสุขภาพประชาชนได้อย่างมีประสิทธิภาพมากขึ้น ซึ่งหุ่นยนต์สวัสดีพยาบาลที่ได้รับมอบในวันนี้ เป็นนวัตกรรมที่มหาวิทยาลัยราชภัฏสวนสุนันทา บริษัท ซีที เอเชีย โรโบติกส์ จำกัด และบริษัท ยูซีไอ กรุ๊ป ร่วมกันพัฒนาขึ้นเพื่อมอบให้กับโรงพยาบาลในสังกัดกระทรวงสาธารณสุข 6 แห่ง ได้แก่ 1.โรงพยาบาลบุรีรัมย์ 2.โรงพยาบาลอุดรธานี 3.โรงพยาบาลศรีสะเกษ 4.โรงพยาบาลขอนแก่น 5.โรงพยาบาลมหาราชนครราชสีมา 6.โรงพยาบาลสรรพสิทธิประสงค์ จังหวัดอุบลราชธานี ได้นำไปใช้อำนวยความสะดวกในการให้บริการประชาชนให้ได้รับบริการที่รวดเร็ว อาทิ ให้บริการสอบถามข้อมูล แนะนำขั้นตอนการรับบริการ คัดกรองอาการโควิด 19 วัดไข้ วัดสัญญาณชีพ ระบุตัวบุคคลเมื่อเสียบบัตรประชาชน เป็นต้น และยังสามารถรวมข้อมูลผู้ที่มาใช้บริการเชื่อมโยงไปยังระบบสารสนเทศของโรงพยาบาลได้อีกด้วย ทำให้แพทย์ พยาบาล หรือบุคลากรที่เกี่ยวข้อง สามารถเข้าถึงข้อมูลสุขภาพของผู้ป่วยเพื่อทำการวินิจฉัยและรักษาได้ต่อไป ถือว่ามีประโยชน์อย่างมาก
นอกจากนี้ ยังรับมอบผลิตภัณฑ์สมุนไพร มูลค่ากว่า 1.5 แสนบาท จากบริษัท เอสซีจี แกรนด์ จำกัด เพื่อมอบให้กับโรงพยาบาลในสังกัดได้นำไปใช้ดูแลสุขภาพและรักษาประชาชน
*********************************** 22 ธันวาคม 2565

ที่มา : https://www.thaigov.go.th/news/contents/details/62997