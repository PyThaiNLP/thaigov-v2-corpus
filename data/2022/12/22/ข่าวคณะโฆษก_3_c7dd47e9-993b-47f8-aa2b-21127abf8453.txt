รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ มีกำหนดการเดินทางไป อ.สัตหีบ จ.ชลบุรี ร่วมพิธีพระราชทานน้ำหลวงอาบศพและร่วมพิธีสวดอภิธรรม ข้าราชการเรือหลวงสุโขทัย 


วันพฤหัสบดีที่ 22 ธันวาคม 2565
22/12/2565
พิมพ์
โฆษกรัฐบาลเผย นายกฯ มีกำหนดการเดินทางไป อ.สัตหีบ จ.ชลบุรี ร่วมพิธีพระราชทานน้ำหลวงอาบศพและร่วมพิธีสวดอภิธรรม ข้าราชการเรือหลวงสุโขทัย
โฆษกรัฐบาลเผย นายกฯ มีกำหนดการเดินทางไป อ.สัตหีบ จ.ชลบุรี ร่วมพิธีพระราชทานน้ำหลวงอาบศพและร่วมพิธีสวดอภิธรรม ข้าราชการเรือหลวงสุโขทัย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (22 ธ.ค. 65) พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางไป อ.สัตหีบ จ.ชลบุรี เพื่อเยี่ยมและให้กำลังใจกำลังพลที่ได้รับบาดเจ็บ ณ โรงพยาบาลสมเด็จพระนางเจ้าสิริกิติ์ ตรวจเยี่ยมศูนย์ประสานงานกำลังพลเรือหลวงสุโขทัย ณ สโมสรสัญญาบัตร กองเรือยุทธการ และร่วมพิธีพระราชทานน้ำหลวงอาบศพข้าราชการเรือหลวงสุโขทัย จำนวน 6 นาย ณ ฌาปนสถานกองทัพเรือ สัตหีบ ตามกำหนดการดังนี้
เวลาประมาณ 15.30 น. นายกรัฐมนตรีและคณะออกเดินทางโดยเฮลิคอปเตอร์ จากกองพลทหารม้าที่ 2 รักษาพระองค์ (พล.ม.2 รอ.) กรุงเทพฯ ไปยังสนามบินอู่ตะเภา อ.บ้านฉาง จ.ระยอง จากนั้น นายกรัฐมนตรีและคณะ ออกเดินทางไปโรงพยาบาลสมเด็จพระนางเจ้าสิริกิติ์ อ.สัตหีบ จ.ชลบุรี  เพื่อตรวจเยี่ยมและให้กำลังใจกำลังพลเรือหลวงสุโขทัยที่ได้รับบาดเจ็บ
เวลาประมาณ 17.10 น. นายกรัฐมนตรีจะไปตรวจเยี่ยมศูนย์ประสานงานกำลังพลเรือหลวงสุโขทัย ณ สโมสรสัญญาบัตร กองเรือยุทธการ จากนั้น เวลา 17.30 น. นายกรัฐมนตรีเดินทางไปร่วมพิธีพระราชทานน้ำหลวงอาบศพข้าราชการเรือหลวงสุโขทัย จำนวน 6 นาย ณ ฌาปนสถานกองทัพเรือ สัตหีบ และร่วมพิธีสวดอภิธรรม ในเวลา 18.00 น. โดยนายกรัฐมนตรีจะเดินทางกลับถึงกองพลทหารม้าที่ 2 รักษาพระองค์ (พล.ม.2 รอ.) กรุงเทพฯ ในเวลาประมาณ 19.35 น.

ที่มา : https://www.thaigov.go.th/news/contents/details/62996