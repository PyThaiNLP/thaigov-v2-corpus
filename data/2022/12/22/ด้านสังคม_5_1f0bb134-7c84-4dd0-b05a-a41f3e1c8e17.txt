รัฐบาลไทย-ข่าวทำเนียบรัฐบาล-“คกก.ขับเคลื่อนนโยบายอาหารเป็นยา เห็นชอบเพิ่ม 3 จังหวัดพื้นที่เขตพัฒนาพิเศษภาคตะวันออก นำร่อง โครงการอาหารเป็นยา ปี 66”


วันพฤหัสบดีที่ 22 ธันวาคม 2565
“คกก.ขับเคลื่อนนโยบายอาหารเป็นยา เห็นชอบเพิ่ม 3 จังหวัดพื้นที่เขตพัฒนาพิเศษภาคตะวันออก นำร่อง โครงการอาหารเป็นยา ปี 66”
คณะกรรมการขับเคลื่อนนโยบายอาหารเป็นยา เห็นชอบเพิ่มจังหวัดในพื้นที่เขตพัฒนาพิเศษภาคตะวันออก นำร่องโครงการอาหารเป็นยา ปี 2566 อีก 3 จังหวัด พร้อมเตรียมจัดงานมหกรรมอาหารเป็นยา “Earth safe Safe Live โลกปลอดภัย ชีวิตปลอดภัย”
คณะกรรมการขับเคลื่อนนโยบายอาหารเป็นยา เห็นชอบเพิ่มจังหวัดในพื้นที่เขตพัฒนาพิเศษภาคตะวันออก นำร่องโครงการอาหารเป็นยา ปี 2566 อีก 3 จังหวัด พร้อมเตรียมจัดงานมหกรรมอาหารเป็นยา “Earth safe Safe Live โลกปลอดภัย ชีวิตปลอดภัย” ส่งเสริมและสร้างการรับรู้ให้ผู้บริโภครับประทานอาหารปลอดภัย ไร้สารพิษ
วันนี้ (22 ธันวาคม 2566) ที่ สำนักงานปลัดกระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานการประชุมคณะกรรมการขับเคลื่อนนโยบายอาหารเป็นยา ครั้งที่ 1/2566 โดยมีนายแพทย์ไพจิตร์ วราชิต ประธานคณะที่ปรึกษารัฐมนตรีช่วยว่าการกระทรวงสาธารณสุข นายแพทย์ณรงค์ สายวงศ์ รองปลัดกระทรวงสาธารณสุข นายแพทย์ขวัญชัย วิศิษฐานนท์ รองอธิบดีกรมการแพทย์แผนไทยและการแพทย์ทางเลือก ผู้แทนจากสำนักงานคณะกรรมการอาหารและยา กรมวิทยาศาสตร์การแพทย์ กรมอนามัย มูลนิธิ Earth safe และหน่วยงานที่เกี่ยวข้องเข้าร่วมประชุม
ดร.สาธิต กล่าวว่า ที่ประชุมได้เห็นชอบแผนดำเนินกิจกรรมขับเคลื่อนนโยบายอาหารเป็นยาในจังหวัดนำร่อง ปีงบประมาณ พ.ศ. 2566  โดยมีพื้นที่เป้าหมาย 18 จังหวัด ได้แก่ เชียงราย น่าน อุดรธานี สกลนคร พิษณุโลก อุทัยธานี อำนาจเจริญ ลพบุรี มหาสารคาม สระบุรี สุรินทร์ นครปฐม เพชรบุรี ปราจีนบุรี จันทบุรี สุราษฎร์ธานี พัทลุง และสงขลา หน่วยงานเจ้าภาพหลักคือ กรมอนามัย กรมการแพทย์แผนไทยและการแพทย์ทางเลือก สำนักงานคณะกรรมการอาหารและยา และกรมวิทยาศาสตร์การแพทย์ ซึ่งปี 2565 ที่ผ่านมา จัดกิจกรรมไปแล้ว 4 จังหวัด และเห็นชอบให้เพิ่มจังหวัดนำร่องในพื้นที่เขตพัฒนาพิเศษภาคตะวันออก อีก 3 จังหวัด ได้แก่ ระยอง ชลบุรี และฉะเชิงเทรา
ดร.สาธิต กล่าวต่อว่า นอกจากนี้ที่ประชุมยังเห็นชอบให้จัดงานคิกออฟมหกรรมอาหารเป็นยา “Earth safe Safe Life โลกปลอดภัย ชีวิตปลอดภัย” เพื่อส่งเสริมและสร้างการรับรู้ให้ผู้บริโภครับประทานอาหารปลอดภัยไร้สารพิษ ในวันที่ 16 -19 กุมภาพันธ์ 2566 ที่ลานหน้าเซ็นทรัลเวิลด์ กรุงเทพฯ ประกอบด้วยกิจกรรม สร้างความรู้ (Farm Model) ฟาร์มจากศาสตร์พระราชาโมเดลแห่งความยั่งยืน, สร้างทางเลือก (East Safe Market) ตลาดทางเลือกและนวัตกรรมเพื่อสุขภาพ, สร้างความสุข (Food & Fun) อาหารปลอดภัย  อาหารเป็นยา คอนเสิร์ตจากศิลปินกลุ่ม Earth Safe ,กิจกรรม “ดินปลอดสาร อาหารปลอดภัย” นำเสนอฟาร์มต้นแบบอินทรีย์วิถีไทยพร้อมทั้งมีการลงนามบันทึกข้อตกลงความร่วมมือ (MoU) ระหว่างกระทรวงสาธารณสุข และมูลนิธิรักษ์ดินรักษ์น้ำ (Earth Safe Foundation) โดยหลังจากกิจกรรมครั้งนี้ จะมีการจัดกิจกรรมสัญจร ณ ศูนย์การค้าเซ็นทรัลทั่วประเทศ และมีแผนการดำเนินงานร่วมกับเครือข่ายในพื้นที่เขตพัฒนาพิเศษภาคตะวันออก เพื่อพัฒนาอุตสาหกรรมผลิตภัณฑ์สมุนไพรด้วย
ด้านนายแพทย์ขวัญชัย กล่าวว่า ปีงบประมาณ 2565 ที่ผ่านมา มีการขับเคลื่อนนโยบายอาหารเป็นยาในหลายพื้นที่และหลากหลายกิจกรรม อาทิ โครงการอาหารเป็นยา “เมืองสมุนไพร” ในจังหวัดต่างๆ ได้แก่ จันทบุรี สระบุรี สุราษฎร์ธานี และพัทลุง โดยได้มีการรับรองมาตรฐานอาหารเป็นยาให้กับสถานประกอบการในจังหวัดที่ได้ดำเนินการจัดกิจกรรมอาหารเป็นยาไปแล้ว การจัดกิจกรรมประกวดแข่งขัน “การปรุงอาหารเป็นยา” เชฟรุ่นจูเนียร์ การผลิตคู่มือ “อาหารเป็นยา...สู่วิถีรักษ์สุขภาพ” และคู่มือโภชนศาสตร์ในภูมิปัญญาไทย เป็นต้น
*********************************** 22 ธันวาคม 2565

ที่มา : https://www.thaigov.go.th/news/contents/details/63006