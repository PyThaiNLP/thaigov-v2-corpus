รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ หารือ เอกอัครราชทูตจีน ย้ำความมุ่งมั่นในการผลักดันความร่วมมือระหว่างกันให้ก้าวหน้าและเป็นรูปธรรม


วันพฤหัสบดีที่ 22 ธันวาคม 2565
22/12/2565
พิมพ์
รองนายกฯ พล.อ.ประวิตรฯ หารือ เอกอัครราชทูตจีน ย้ำความมุ่งมั่นในการผลักดันความร่วมมือระหว่างกันให้ก้าวหน้าและเป็นรูปธรรม
ด้านเอกอัครราชทูตจีนขอบคุณรัฐบาลไทยที่ให้การต้อนรับประธานาธิบดีสี จิ้นผิง อย่างสมเกียรติ
วันนี้ (วันพฤหัสบดีที่ 22 ธันวาคม 2565) เวลา 14.00 น. ณ ห้องสีเหลือง ตึกสันติไมตรี ทำเนียบรัฐบาล นายหาน จื้อเฉียง (H.E. Mr. Han Zhiqiang) เอกอัครราชทูตสาธารณรัฐประชาชนจีนประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี เพื่อหารือแนวทางส่งเสริมความสัมพันธ์ไทย-จีน โดยสรุปสาระสำคัญ ดังนี้
รองนายกรัฐมนตรียินดีที่ได้พบหารือกับเอกอัครราชทูตจีนฯ อีกครั้ง พร้อมทั้งชื่นชมความสัมพันธ์ระหว่างไทยกับจีนที่มีความผูกพันใกล้ชิดเปรียบเสมือนพี่น้องกันมายาวนาน โดยทั้งสองฝ่ายมีความร่วมมือระหว่างกันในทุกมิติ โดยเฉพาะทางด้านเศรษฐกิจ และความมั่นคง อย่างไรก็ดี รองนายกรัฐมนตรีเห็นว่า ทั้งสองฝ่ายยังมีศักยภาพที่จะเพิ่มพูนความร่วมมือระหว่างกันได้อีกมาก เพื่อขับเคลื่อนความร่วมมือในทุกมิติให้ก้าวหน้าและเป็นรูปธรรมมากขึ้น และขอให้ทั้งสองฝ่ายใช้ประโยชน์จากกลไกทวิภาคีต่าง ๆ อย่างเต็มที่
เอกอัครราชทูตจีนฯ ขอบคุณรองนายกรัฐมนตรีที่สละเวลาให้เข้าเยี่ยมคารวะในวันนี้ พร้อมทั้งขอบคุณสำหรับความร่วมมือในการเตรียมการให้การต้อนรับประธานาธิบดีสี จิ้นผิง ในโอกาสเดินทางเยือนประเทศไทยเพื่อเข้าร่วมการประชุมผู้นำเขตเศรษฐกิจเอเปค เมื่อเดือนพฤศจิกายนที่ผ่านมา ซึ่งประสบความสำเร็จ เรียบร้อย และสมเกียรติ โดยการเยือนในครั้งนี้ ถือเป็นการเยือนในระดับประธานาธิบดีในรอบ 11 ปี ซึ่งมีส่วนสำคัญในการส่งเสริมความสัมพันธ์และความความร่วมมือระหว่างไทยกับจีนให้แน่นแฟ้นยิ่งขึ้น
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญระหว่างกัน ดังนี้
ด้านเศรษฐกิจ ทั้งสองฝ่ายมีความร่วมมือทางเศรษฐกิจที่แน่นแฟ้น มีการแลกเปลี่ยนการค้าและการลงทุนระหว่างกันจำนวนมาก อย่างไรก็ดี รองนายกรัฐมนตรีประสงค์ให้จีนเพิ่มพูนการค้าการลงทุนในไทยเพิ่มเติม โดยเฉพาะในพื้นที่เขตพัฒนาพิเศษภาคตะวันออก (EEC) ในสาขาที่จีนมีความเชี่ยวชาญและสอดคล้องกับความต้องการของไทย
ด้านการท่องเที่ยว ประชาชนของทั้งสองประเทศมีการแลกเปลี่ยนการเดินทางระหว่างกันจำนวนมาก ในช่วงก่อนสถานการณ์โควิด-19 อย่างไรก็ดี รองนายกรัฐมนตรีเชิญชวนให้ชาวจีนกลับมาท่องเที่ยวยังประเทศไทยภายหลังจีนมีการผ่อนคลายมาตรการ ซึ่งทางด้านไทยเอง ก็ต้องการเดินทางไปท่องเที่ยวยังประเทศจีนเช่นกัน จึงหวังว่าทั้งสองฝ่ายจะกลับมามีการแลกเปลี่ยนการเดินทางระหว่างกันได้

ที่มา : https://www.thaigov.go.th/news/contents/details/62999