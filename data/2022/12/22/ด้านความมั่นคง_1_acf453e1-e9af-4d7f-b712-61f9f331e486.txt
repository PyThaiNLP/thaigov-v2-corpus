รัฐบาลไทย-ข่าวทำเนียบรัฐบาล-​รมว.สุชาติ ร่วมคณะ นายกฯ เยี่ยมกลุ่มคนพิการแม่สาย สร้างอาชีพ มีรายได้ รับนักท่องเที่ยวเชียงราย


วันพุธที่ 21 ธันวาคม 2565
21/12/2565
พิมพ์
​รมว.สุชาติ ร่วมคณะ นายกฯ เยี่ยมกลุ่มคนพิการแม่สาย สร้างอาชีพ มีรายได้ รับนักท่องเที่ยวเชียงราย
​รมว.สุชาติ ร่วมคณะ นายกฯ เยี่ยมกลุ่มคนพิการแม่สาย สร้างอาชีพ มีรายได้ รับนักท่องเที่ยวเชียงราย
วันที่ 21 ธันวาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่จังหวัดเชียงราย เพื่อเป็นประธานเปิดงานมหกรรมสิ่งประดิษฐ์ไอซีทีของนักเรียนไทยและนักเรียนญี่ปุ่น Thailand-Japan Student ICT Fair 2022 (TJ-SIF2022) ที่หอประชุมโรงเรียนวิทยาศาสตร์จุฬาภรณราชวิทยาลัยและเยี่ยมชมโครงการนำร่องเกษตรดิจิทัลด้วยเทคโนโลยี 5G ที่ศูนย์ฝึกอบรมผาหมี โดยมี นายสมหวัง บุญระยอง รองผู้ว่าราชการจังหวัดเชียงราย พร้อมด้วย หัวหน้าส่วนราชการหน่วยงานในสังกัดกระทรวงแรงงาน อาสาสมัครแรงงาน จ.เชียงราย และหน่วยงานที่เกี่ยวข้องในพื้นที่ ร่วมต้อนรับ
นายสุชาติ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม  ได้ให้ความสำคัญกับการการยกระดับคุณภาพชีวิตของแรงงานทุกกลุ่มเป้าหมาย เพราะแรงงานทุกคนถือเป็นฟันเฟืองสำคัญในการขับเคลื่อนการพัฒนาเศรษฐกิจและสังคมของประเทศให้เจริญก้าวหน้า และจากสถานการณ์การแพร่ระบาดของโควิด-19 ที่คลี่คลายลงในปัจจุบัน ทำให้ภาคธุรกิจการท่องเที่ยวของไทยเริ่มฟื้นตัว โดยเฉพาะที่จังหวัดเชียงรายในช่วงนี้เป็นช่วงหน้าหนาว ทำให้มีนักท่องเที่ยวทั้งไทยและต่างประเทศนิยมเดินทางขึ้นภาคเหนือเป็นจำนวนมาก ซึ่งในส่วนของกระทรวงแรงงานได้ให้ความสำคัญกับการเร่งส่งเสริมการประกอบอาชีพให้แก่ประชาชนในพื้นที่ต่าง ๆ เพื่อสนับสนุนให้เกิดการจ้างงาน ประชาชนมีทักษะฝีมือ มีงานทำ มีอาชีพและรายได้ที่มั่นคง
โอกาสเดียวกันนี้ รมว.สุชาติ ยังได้นำนายกรัฐมนตรี เยี่ยมให้กำลังใจกลุ่มสมาคมคนพิการอำเภอแม่สาย ซึ่งผ่านการฝึกอบรมจากสถาบันพัฒนาฝีมือแรงงาน 20 เชียงราย หลักสูตรการตัดเย็บเสื้อผ้าสตรี จำนวน 60 ชั่วโมง และการทำของที่ระลึกจากผ้าพื้นเมือง จำนวน 30 ชั่วโมง โดยกลุ่มทำผลิตภัณฑ์ผ้าและสินค้าที่ระลึก ได้ดำเนินการร่วมกับร้านณัฐยาน์ผ้าพื้นเมือง ในการผลิตของที่ระลึกและรับจ้างตัดเย็บเสื้อผ้า เพื่อส่งร้านค้าในชุมชน เป็นการสร้างรายได้เสริมให้กับสมาชิกคนพิการได้เป็นอย่างดี
นายสุชาติ ยังได้พบปะพูดคุยให้กำลังใจกับอาสาสมัครแรงงานระดับตำบล และเครือข่ายอาสาสมัครแรงงาน จ.เชียงรายที่ไปร่วมต้อนรับ ซึ่งอาสาสมัครแรงงานเหล่านี้เป็นผู้เชื่อมประสานภารกิจของกระทรวงแรงงานไปสู่พื้นที่ เป็นผู้ที่มีความเสียสละอุทิศตนเพื่อส่วนรวม ทำงานใกล้ชิดกับพี่น้องประชาชนในชุมชน ในการนำภารกิจประสานการให้บริการด้านแรงงาน เพื่อให้ประชาชนมีงานทำ มีทักษะฝีมือ มีอาชีพ มีรายได้ ได้รับการคุ้มครองและมีหลักประกันทางสังคมที่ยั่งยืนอีกด้วย
+++++++++++++++++++
กองเผยแพร่และประชาสัมพันธ์
21 ธันวาคม 2565

ที่มา : https://www.thaigov.go.th/news/contents/details/62966