รัฐบาลไทย-ข่าวทำเนียบรัฐบาล-"ทิพานัน" ย้ำลงทะเบียนร่วมใจแก้หนี้ได้วันนี้ถึงมกราคมปีหน้า สะท้อนพล.อ.ประยุทธ์มุ่งแก้ปัญหาปากท้อง ยกระดับคุณภาพชีวิต เพื่อความเป็นธรรมและลดเหลื่อมล้ำ 


วันอาทิตย์ที่ 25 ธันวาคม 2565
25/12/2565
พิมพ์
"ทิพานัน" ย้ำลงทะเบียนร่วมใจแก้หนี้ได้วันนี้ถึงมกราคมปีหน้า สะท้อนพล.อ.ประยุทธ์มุ่งแก้ปัญหาปากท้อง ยกระดับคุณภาพชีวิต เพื่อความเป็นธรรมและลดเหลื่อมล้ำ
"ทิพานัน" ย้ำลงทะเบียนร่วมใจแก้หนี้ได้วันนี้ถึงมกราคมปีหน้า สะท้อนพล.อ.ประยุทธ์มุ่งแก้ปัญหาปากท้อง ยกระดับคุณภาพชีวิต เพื่อความเป็นธรรมและลดเหลื่อมล้ำ
วันที่ 25 ธันวาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ประกาศให้ปี 2565 เป็นปีแห่งการแก้ปัญหาหนี้ครัวเรือน แม้เศรษฐกิจจะเริ่มฟื้นตัว แต่ประชาชนที่ได้รับผลกระทบจากวิกฤติการแพร่ระบาดของเชื้อไวรัสF8;bf -19 ยังคงภาระหนี้อยู่ จึงได้มอบนโยบายให้หน่วยงานที่เกี่ยวข้องเร่งดำเนินการ แก้ไขปัญหาหนี้สินที่มีอยู่เดิม สร้างรายได้ผ่านการอาชีพและอาชีพเสริม และสร้างภูมิคุ้มกันให้แก่ประชาชนด้วยการส่งเสริมทักษะในการประกอบอาชีพ
น.ส.ทิพานัน กล่าวว่า ทั้งนี้ กระทรวงการคลังและธนาคารแห่งประเทศไทยร่วมกันจัดงาน "มหกรรมร่วมใจแก้หนี้ : มีหนี้ต้องแก้ไข เริ่มต้นใหม่อย่างยั่งยืน" เพื่อช่วยเหลือลูกหนี้ที่ได้รับผลกระทบจนไม่สามารถชำระหนี้ได้ โดยมีเจ้าหนี้เข้าร่วมกว่า 60 ราย เพื่อช่วยเหลือลูกหนี้กลุ่มเปราะบางที่รายได้ยังไม่กลับมาเต็มที่ และอาจได้รับผลกระทบเพิ่มเติมจากค่าครองชีพที่สูงขึ้น โดยได้จัดงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน”สัญจร 4 ภูมิภาคทั่วประเทศ และเปิดให้มีการลงทะเบียน “มหกรรมร่วมใจแก้หนี้ออนไลน์” ปัจจุบันมีผู้ลงทะเบียนเพื่อขอแก้ไขหรือปรับปรุงโครงสร้างหนี้ผ่านระบบออนไลน์มากกว่า 170,000 รายแล้ว (ข้อมูล ณ วันที่ 19 ธันวาคม) คิดเป็นจำนวนรายการสะสมมากกว่า 380,000 รายการ ประกอบด้วย ลูกหนี้ในกรุงเทพฯ และปริมณฑล 35% ภาคตะวันออกเฉียงเหนือ 19% ภาคกลาง 12% และภาคอื่นๆ 34%  ของลูกหนี้ที่ลงทะเบียนทั้งหมด ส่วนประเภทสินเชื่อที่มีการลงทะเบียนสูงสุดคือ บัตรเครดิตและสินเชื่อส่วนบุคคล 75% สินเชื่อเช่าซื้อรถยนต์ 6% และจำนำทะเบียนรถ 4%
รองโฆษกประจำสำนักนายกรัฐมนตรี กล่าวว่า  ดังนั้นเพื่อช่วยเหลือลูกหนี้ให้ครอบคลุมและทั่วถึงมากที่สุด ตามนโยบายที่จะไม่ทิ้งใครไว้ข้างหลัง จึงได้มีการขยายระยะเวลาลงทะเบียนออกไป จากเดิมที่จะสิ้นสุดระยะเวลาการลงทะเบียน 30 พฤศจิกายน 2565  เป็นวันที่ 31 มกราคม 2566 โดยลงทะเบียนได้ที่ www.bot.or.th/debtfair  ควบคู่ไปกับการจัดงานมหกรรมสัญจรที่จัดมาแล้ว 3 ครั้งที่กรุงเทพฯ จังหวัดขอนแก่นและจังหวัดเชียงใหม่ที่ผ่านมามีประชาชนให้ความสนใจเป็นจำนวนมาก  โดยมีโครงการไปจัดงานมหกรรมสัญจรในภาคตะวันออก และภาคใต้อีก 2 ครั้ง คือ ครั้งที่ 4 ที่จังหวัดชลบุรี   ระหว่างวันที่ 20 – 22 มกราคม 2566 ที่ ศาลาประชาคมเทศบาลเมืองบ้านสวน และครั้งที่ 5 จังหวัดสงขลา วันที่ 27 – 29 มกราคม 2566  ที่ หอประชุมมหาวิทยาลัยสงขลานครินทร์ พี่น้องประชาชนที่สนใจ และต้องการสอบถามรายละเอียดเพิ่มเติม ติดต่อที่ศูนย์คุ้มครองผู้ใช้บริการทางการเงิน ธปท. โทร. 1213 วันจันทร์-ศุกร์ เวลา 8:30 – 17:30 น. Chatbot หมอหนี้ Line  @doctordebt  Email:[email protected] หรือติดต่อ Call Center เจ้าหนี้ที่ร่วมในมหกรรมร่วมใจแก้หนี้
“พล.อ.ประยุทธ์ให้ความสำคัญในการแก้ปัญหาหนี้สินครัวเรือนมาตลอด ประกอบกับการออกมาตรการมาช่วยเหลือประชาชน และ ผู้ประกอบการเพื่อประคับประคองธุรกิจ การจ้างงาน  ผ่านระบบประกันสังคม บัตรสวัสดิการแห่งรัฐ พร้อมๆกับการทำงานเชิงรุก แก้ไขปัญหาความยากจนแบบพุ่งเป้าด้วย TPMAP และวางรากฐานด้วยเตรียมผลิตคน เพื่อให้ตรงกับความต้องการของธุรกิจ แลอุตสาหกรรมใหม่ รองรับความเปลี่ยนแปลงของโลก สะท้อนความมุ่งมั่นในการแก้ไจปัญหาปากท้อง สร้างโอกาสและยกระดับรายได้ เพื่อคุณภาพชีวิตที่ดีขึ้นของพี่น้องประชาชน สร้างความเป็นธรรม  ลดความเหลื่อมล้ำ”รองโฆษกประจำสำนักนายกรัฐมนตรี

ที่มา : https://www.thaigov.go.th/news/contents/details/63085