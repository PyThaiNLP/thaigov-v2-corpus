รัฐบาลไทย-ข่าวทำเนียบรัฐบาล-จังหวัด ส่วนราชการ และองค์กรปกครองส่วนท้องถิ่น พร้อมใจกันจัดกิจกรรมบำเพ็ญกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงหายจากพระอาการประชวร


วันอังคารที่ 27 ธันวาคม 2565
27/12/2565
พิมพ์
จังหวัด ส่วนราชการ และองค์กรปกครองส่วนท้องถิ่น พร้อมใจกันจัดกิจกรรมบำเพ็ญกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงหายจากพระอาการประชวร
จังหวัด ส่วนราชการ และองค์กรปกครองส่วนท้องถิ่น พร้อมใจกันจัดกิจกรรมบำเพ็ญกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร
เมื่อวันที่ 26 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในวันนี้ ผู้ว่าราชการจังหวัด หัวหน้าส่วนราชการ และผู้บริหารองค์กรปกครองส่วนท้องถิ่น นำพสกนิกรชาวไทยทุกหมู่เหล่าต่างพร้อมใจกันจัดกิจกรรมบำเพ็ญกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร ทรงมีพระพลานามัยสมบูรณ์แข็งแรงในเร็ววัน อาทิ
1. จังหวัดระนอง ที่วัดสุวรรณคีรีวิหาร พระอารามหลวง อำเภอเมืองระนอง นายศักระ กปิลกาญจน์ ผู้ว่าราชการจังหวัดระนอง เป็นประธานฝ่ายฆราวาส พระระณังคมุนีวงศ์ เจ้าคณะจังหวัดระนอง เป็นประธานฝ่ายสงฆ์ จัดพิธีปลงผมนาคในการบรรพชาอุปสมบทถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี หัวหน้าส่วนราชการ ข้าราชการ พ่อค้า และประชาชน เข้าร่วมพิธี เพื่อแสดงความจงรักภักดี และถวายพระพรให้ทรงหายจากพระอาการประชวรในเร็ววัน
2. จังหวัดเลย ที่วัดโพนงาม อำเภอเมืองเลย นายทวี เสริมภักดีกุล ผู้ว่าราชการจังหวัดเลย พร้อมด้วยนางวราภรณ์ เสริมภักดีกุล นายกเหล่ากาชาดจังหวัดเลยและประธานแม่บ้านมหาดไทยจังหวัดเลย เป็นประธานประกอบพิธีเจริญพระพุทธมนต์และเจริญจิตตภาวนาถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร โดยมี ข้าราชการ พนักงาน เจ้าหน้าที่ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ผู้นำชุมชน และประชาชน ร่วมพิธี
3. จังหวัดมหาสารคาม ที่ศาลาปฏิบัติธรรม วัดขุนพรหมดำริ บ้านอุปราช ตำบลท่าสองคอน อำเภอเมืองมหาสารคาม นายเกียรติศักดิ์ ตรงศิริ ผู้ว่าราชการจังหวัดมหาสารคาม เป็นประธานในพิธีปล่อยปลาเพื่อถวายเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากพระอาการประชวรโดยเร็ววัน โดยมี นางพรศรี ตรงศิริ ประธานแม่บ้านมหาดไทยจังหวัดมหาสารคาม หัวหน้าส่วนราชการ ข้าราชการ ทหาร ตำรวจ และประชาชนชาวมหาสารคาม ร่วมในพิธี
4. จังหวัดอ่างทอง ที่บริเวณห้องโถงศาลากลางจังหวัดอ่างทอง นายรังสรรค์ ตันเจริญ ผู้ว่าราชการจังหวัดอ่างทอง เป็นประธานในพิธีลงนามถวายพระพร สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี รองผู้ว่าราชการจังหวัดอ่างทอง หัวหน้าส่วนราชการ นายอำเภอ นายกองค์การบริหารส่วนจังหวัดอ่างทอง ข้าราชการ และเจ้าหน้าที่ ร่วมพิธีฯ
5. จังหวัดอุตรดิตถ์ ที่บริเวณสามแยกเข้าบ้านห้วยมุ่น หมู่ที่ 2 และหมวดการทางห้วยมุ่น ตำบลห้วยมุ่น อำเภอน้ำปาด นายสมหวัง พ่วงบางโพ ผู้ว่าราชการจังหวัดอุตรดิตถ์ นำหัวหน้าส่วนราชการจังหวัด นายอำเภอ ข้าราชการ พนักงาน เจ้าหน้าที่ ผู้บริหารองค์กรปกครองส่วนท้องถิ่น กำนัน ผู้ใหญ่บ้าน ประชาชนจิตอาสา รวมถึงพุทธศาสนิกชนชาวจังหวัดอุตรดิตถ์ ร่วมทำบุญตักบาตรและถวายภัตตาหารพระสงฆ์ธุดงค์ จำนวน 700 รูป เป็นวันที่ 5 เพื่อถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระประชวรโดยเร็ว
6. จังหวัดยะลา ที่โรงเรียนศึกษาพิเศษเขตพัฒนาพิเศษเฉพาะกิจจังหวัดชายแดนภาคใต้ นายสุพจน์ รอดเรือง ณ หนองคาย ผู้ว่าราชการจังหวัดยะลา ร่วมกับส่วนราชการ คณะกรรมการและสมาชิกเหล่ากาชาดจังหวัดยะลา จัดกิจกรรมเลี้ยงอาหารกลางวันให้นักเรียนที่มีความบกพร่องทางด้านร่างกาย เพื่อถวายเป็นพระกุศลถวายพระพรพร้อมทั้งน้อมตั้งจิตอธิษฐานให้สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงหายจากพระอาการประชวร และกลับมามีพระพลานามัยแข็งแรงโดยเร็ว
7. จังหวัดระยอง ที่องค์การบริหารส่วนจังหวัดระยอง อำเภอเมืองระยอง นายปิยะ ปิตุเตชะ นายกองค์การบริหารส่วนจังหวัดระยอง นำคณะผู้บริหารข้าราชการและเจ้าหน้าที่องค์การบริหารส่วนระยอง เข้าร่วมถวายแจกันดอกไม้และร่วมลงนามถวายพระพรสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร และมีพระพลานามัยสมบูรณ์แข็งแรงโดยเร็ววัน
8. จังหวัดลพบุรี ที่ห้องประชุมองค์การบริหารส่วนตำบลโก่งธนู อำเภอเมืองลพบุรี พระครูสันติญาณประยุต เจ้าคณะตำบลโก่งธนู นำคณะสงฆ์ในเขตปกครอง ร่วมกับนายบรรหาญ เนาวรัตน์ นายกองค์การบริหารส่วนตำบลโก่งธนู จัดพิธีเจริญพระพุทธมนต์ เจริญจิตตภาวนา ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรโดยเร็ววัน โดยมี คณะผู้บริหารองค์การบริหารส่วนตำบลโก่งธนู สมาชิกสภาองค์การบริหารส่วนตำบลโก่งธนู นางแสงจันทร์ ระวังกิจ ปลัดองค์การบริหารส่วนตำบลโก่งธนู พนักงาน เจ้าหน้าที่ และประชาชนในพื้นที่ พร้อมใจกันร่วมประกอบพิธี
9. จังหวัดหนองคาย ที่หอประชุมโรงเรียนเหล่าฝ้ายผดุงวิทย์ ต.หาดคำ อ.เมืองหนองคาย นายทนงศักดิ์ เตียวศิริชัยสกุล ผู้อำนวยการโรงเรียนเหล่าฝ้ายผดุงวิทย์ นำคณะครูและนักเรียน จัดพิธีเจริญพระพุทธมนต์ เจริญจิตตภาวนา เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงสาริณีสิริพัชร มหาวัชรราชธิดา โดยมีพระสงฆ์ 5 รูป นำประกอบพิธีทางพระพุทธศาสนา เจริญพระพุทธมนต์ เจริญจิตตภาวนา พร้อมลงนามถวายพระพรขอให้ทรงหายจากพระอาการประชวร และมีพลานามัยสมบูรณ์โดยเร็ววัน
ท้ายนี้ ขอเชิญชวนพี่น้องประชาชนชาวไทยร้อยรวมใจถวายความจงรักภักดี ด้วยการบำเพ็ญกุศลถวายพระพรตามความเชื่อของศาสนา ประกอบกิจกรรมด้วยความตั้งมั่นตั้งใจทำความดี บำเพ็ญสาธารณประโยชน์ เพื่อถวายพระกำลังใจ และถวายพระพรให้สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงสาริณีสิริพัชร มหาวัชรราชธิดา ทรงหายจากพระอาการประชวร และทรงมีพระพลานามัยสมบูรณ์แข็งแรงในเร็ววัน ทรงพระเจริญยิ่งยืนนาน

ที่มา : https://www.thaigov.go.th/news/contents/details/63133