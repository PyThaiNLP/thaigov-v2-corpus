รัฐบาลไทย-ข่าวทำเนียบรัฐบาล-ดีอีเอส เตือน ภัยออนไลน์ช่วงปีใหม่ !!! ระวังคนร้าย ส่ง link app หลอกเอาข้อมูล หรือ หลอกเอาเงิน


วันอังคารที่ 27 ธันวาคม 2565
ดีอีเอส เตือน ภัยออนไลน์ช่วงปีใหม่ !!! ระวังคนร้าย ส่ง link app หลอกเอาข้อมูล หรือ หลอกเอาเงิน
ดีอีเอส เตือน ภัยออนไลน์ช่วงปีใหม่ !!! ระวังคนร้าย ส่ง link app หลอกเอาข้อมูล หรือ หลอกเอาเงิน
กระทรวงดิจิทัลเพื่อเศรษฐกิจและสังคม (ดีอีเอส) แจ้งเตือนไปยังประชาชนในช่วงเทศกาลวันหยุดปีใหม่ ให้ระมัดระวังคนร้ายแฝงตัวเข้ามาฉวยโอกาส หลอกลวง ทำให้เกิดความเสียหายแก่พี่น้องประชาชน ทั้งการกด Link ซื้อขายสินค้า โหลดสติกเกอร์ Line อวยพรปีใหม่ฟรี! เป็นต้น โดยดีอีเอส ได้รวบรวม 5 ภัยร้ายออนไลน์ รู้ไว้ ปลอดภัยกว่า เพื่อให้ประชาชนระมัดระวังตัวมากขึ้น ประกอบด้วย
1. หลอกโหลดสติกเกอร์ เทศกาลปีใหม่ฟรี! มิจฉาชีพเชิญชวนการโหลดสติกเกอร์ดังกล่าว แฝงตัวส่ง Link ให้โหลด อาจมีการหลอกลวงให้ผู้ใช้ไลน์ใส่ชื่อ และรหัสการเข้าใช้ไลน์ รวมถึงข้อมูลส่วนตัว ซึ่งอาจจะเป็นช่องทางให้มิจฉาชีพ นำชื่อและรหัสการใช้งานของท่านไปทำธุรกรรมต่างๆ หรืออาจมีการสวมสิทธิ์เพื่อกระทำผิดได้
2. หลอกรับบริจาค ทำบุญในช่วงเทศกาลปีใหม่ ประชาชนอาจต้องการทำบุญเพื่อให้เกิดความเป็นสิริมงคลกับชีวิต มิจฉาชีพอาจมีการประกาศเชิญชวนให้ร่วมทำบุญ โดยอ้างบุคคลหรือกิจกรรมต่าง ๆ จึงควรตรวจสอบข้อมูลในกิจกรรมที่จะร่วมทำบุญว่า เป็นความจริงหรือไม่ อย่างไร ก่อนจะร่วมบริจาคเงินร่วมทำบุญออนไลน์ “มีสติ” ก่อนโอนเงิน
3. หลอกให้จัดงานเลี้ยงผ่านการใช้บริการออนไลน์ โดยมีพฤติกรรมแอบอ้าง ดังนี้ คนร้ายแอบอ้างกับเจ้าของร้านค้าว่าจะจัดงานเลี้ยงโดยติดต่อให้ส่งของต่าง ๆ ไปไว้ตามสถานที่จัดงาน เมื่อทางร้านค้าส่งของไปยังที่นัดหมายแล้ว คนร้ายจะแอบขนของหลบหนีไป หรือ คนร้ายแอบอ้างกับผู้ที่ต้องการจะจัดงานเลี้ยงว่า สามารถสั่งอาหารผ่านทางออนไลน์ได้ในราคาถูกกว่า ส่งผลให้ผู้ที่จะจัดงานเลี้ยงหลงเชื่อยอมจ่ายเงินค่าอาหารให้กับคนร้าย แต่เมื่อถึงวันจัดเลี้ยงไม่มีการส่งอาหารมาให้แต่อย่างใด เป็นต้น
4. หลอกให้ซื้อของขวัญ ผ่านร้านค้าออนไลน์ เพื่อไม่ให้ถูกหลอกลวงสั่งซื้อของแล้วไม่ได้สินค้า ได้รับสินค้าไม่ตรงปก หรือไม่มีคุณภาพเลือกดูสินค้าและสังเกตราคาก่อนเข้าร่วมโปรโมชันให้ดี รวมทั้งเปรียบเทียบราคาสินค้าชนิดเดียวกันจากหลายร้านค้าเพื่อให้ได้สินค้าในราคาที่คุ้มค่าที่สุดการซื้อของขวัญให้กันผ่านร้านค้าออนไลน์
5. หลอกชวนเล่นการพนันออนไลน์ ลงทุนออนไลน์ หลอกเอาข้อมูลไปใช้ทางผิดกฎหมาย หวั่นประชาชนถูกหลอกให้เสียเงิน ย้ำอย่าหลงเชื่อหากพบเห็นแจ้งเบาะแสได้ตลอด 24 ชม. ทั้งถูกดำเนินคดีตามกฎหมายในความผิดพ.ร.บ. การพนัน มาตรา 12 มีโทษจำคุก 2 ปี หรือปรับไม่เกิน 2,000 บาท หรือทั้งจับทั้งปรับ ไม่ว่าท่านจะเป็นเจ้ามือ หรือผู้เล่น หรือเป็นผู้เชิญชวนให้ผู้อื่นเข้าเล่นพนัน
ทั้งนี้ ข่าวปลอมที่ผู้ไม่หวังดีสร้างขึ้นเพื่อสร้างความสับสนให้กับสังคม ควรตรวจสอบข้อมูลจากหน่วยงานราชการ ศูนย์ต่อต้านข่าวปลอม ประเทศไทย www.antifakenewscenter.com หรือ สำนักข่าวที่น่าเชื่อถือได้ก่อนที่จะเชื่อหรือส่งต่อ มิเช่นนั้นท่านอาจตกเป็นเครื่องมือของผู้ไม่หวังดีและอาจถูกดำเนินคดี ตาม พ.ร.บ.คอมพิวเตอร์ฯ ได้
กระทรวงดีอีเอส มีความมุ่งมั่น ตั้งใจ ที่จะดูแลความปลอดภัยในชีวิตและทรัพย์สินให้กับพี่น้องประชาชน และขอแสดงความห่วงใย หากท่านใดได้รับความเดือดร้อนจากแก๊งมิจฉาชีพ หรือถูกหลอกลวงออนไลน์ต่าง ๆ หรือพบเห็นการกระทำความผิด สามารถแจ้งเบาะแสได้ทางสายด่วนโทร 1212 ตลอด 24 ชั่วโมง
_________________

ที่มา : https://www.thaigov.go.th/news/contents/details/63169