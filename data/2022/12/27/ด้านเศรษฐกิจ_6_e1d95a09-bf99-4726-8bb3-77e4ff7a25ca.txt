รัฐบาลไทย-ข่าวทำเนียบรัฐบาล-SME D Bank สุดปลื้มหนุนลูกค้าร่วมลงทุน ‘KTMS’ และ ‘ ISTORE22’ สยายปีกเข้าสู่ตลาดทุนไทย ยกระดับกิจการก้าวสู่ความสำเร็จระดับสากล


วันอังคารที่ 27 ธันวาคม 2565
27/12/2565
พิมพ์
SME D Bank สุดปลื้มหนุนลูกค้าร่วมลงทุน ‘KTMS’ และ ‘ ISTORE22’ สยายปีกเข้าสู่ตลาดทุนไทย ยกระดับกิจการก้าวสู่ความสำเร็จระดับสากล
SME D Bank สุดปลื้ม หนุน 2 ลูกค้าร่วมลงทุน สยายปีกเข้าสู่ตลาดทุนไทย ได้แก่ “เคที เมดิคอล เซอร์วิส” จดทะเบียนตลาด  เอ็ม เอ ไอ และ “สตอเรจ เอเชีย” จดทะเบียนตลาดหลักทรัพย์ไลฟ์เอ็กซ์เช้นจ์ ช่วยยกระดับกิจการเดินหน้าเติบโตอย่างยั่งยืน
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank  มอบหมาย นายชาตรี เวทสรณสุธี รองกรรมการผู้จัดการ พร้อมด้วยผู้บริหารและเจ้าหน้าที่ธนาคาร รวมถึง ผู้บริหารบริษัท พีพีเอ็ม แอ็ดไวเซอรี่ จำกัด ในฐานะผู้จัดการทรัสต์ กองทุนย่อยกองที่ 2 ร่วมแสดงความยินดี 2 ลูกค้าร่วมลงทุน เข้าจดทะเบียนในตลาดหลักทรัพย์ ได้แก่ บริษัท เคที เมดิคอล เซอร์วิส จำกัด (มหาชน) หรือ KTMS เข้าจดทะเบียนในตลาดหลักทรัพย์ เอ็ม เอ ไอ (mai) และบริษัท สตอเรจ เอเชีย จำกัด (มหาชน) หรือ ISTORE22  เข้าจดทะเบียนในตลาดหลักทรัพย์ไลฟ์เอ็กซ์เช้นจ์ (LiVEx)  เมื่อเร็วๆ นี้
นางสาวนารถนารี กล่าวว่า  การสนับสนุนด้าน “การเงิน” ของ SME D Bank นอกจากในรูปแบบสินเชื่อแล้ว  ยังสนับสนุนเอสเอ็มอีที่มีศักยภาพผ่านการ “ร่วมลงทุน” ช่วยให้กิจการมีเงินทุนและสภาพคล่องเพียงพอ รวมถึง  ผลักดันให้ธุรกิจเติบโตได้เต็มประสิทธิภาพ และก้าวต่อไปสู่ความยั่งยืน ผ่านการระดมทุนและเข้าจดทะเบียนในตลาดทุนไทย
“สำหรับ KTMS และ ISTORE22  ถือเป็นลูกค้าร่วมลงทุนรายที่ 3 และ 4 ตามลำดับ ที่ SME D Bank สนับสนุนจนสามารถเข้าจดทะเบียนในตลาดหลักทรัพย์ได้สำเร็จ ซึ่งถือเป็นอีกหนึ่งความภาคภูมิใจของ SME D Bank ในฐานะธนาคารเพื่อเอสเอ็มอีไทยที่มีส่วนส่งเสริมและสนับสนุนให้ผู้ประกอบการเอสเอ็มอีไทยเติบโตก้าวไกลอย่างยั่งยืน”  นางสาวนารถนารี กล่าว
สำหรับบริษัท เคที เมดิคอล เซอร์วิส จำกัด (มหาชน)  หรือ KTMS  ดำเนินธุรกิจศูนย์ให้บริการฟอกเลือดด้วยเครื่องไตเทียมแบบครบวงจร  ถือเป็นธุรกิจที่มีโอกาสการขยายตัวสูง เพราะธุรกิจด้านการแพทย์ครบวงจร (Health Care) เป็น 1 ใน 10 อุตสาหกรรมแห่งอนาคต (10 S-curves) ที่จำเป็นของประเทศไทย อีกทั้ง ทีมผู้บริหารของ KTMS มีความเชี่ยวชาญและประสบการณ์ในธุรกิจมายาวนาน ด้วยเป้าหมายการดูแลและช่วยให้ผู้ป่วยโรคไตเรื้อรัง มีคุณภาพชีวิตที่ดีขึ้น
ขณะที่ บริษัท สตอเรจ เอเชีย จำกัด (มหาชน) หรือ ISTORE22  ประกอบธุรกิจให้บริการเช่าห้องเก็บของและทรัพย์สิน ระดับพรีเมียมของประเทศไทย  ซึ่งเป็นธุรกิจตรงไลฟ์สไตล์คนรุ่นใหม่ โดยเฉพาะในเมือง เน้นทำการตลาดกลุ่มลูกค้าที่พักอาศัยรูปแบบคอนโดมิเนียม ซึ่งมีพื้นที่ค่อนข้างจำกัด  ต้องการพื้นที่จัดเก็บสิ่งของส่วนตัวเพิ่มขึ้น จุดเด่นของ ISTORE22 คือ ทำเลให้บริการตั้งอยู่ใจกลางเมือง ลูกค้าเดินทางมาใช้บริการสะดวกสบาย พร้อมระบบรักษาความปลอดภัยตลอด 24 ชั่วโมง
ทั้งนี้ ที่ผ่านมา SME D Bank ส่งเสริมผู้ประกอบการเอสเอ็มอีที่มีศักยภาพในรูปแบบร่วมลงทุน ผ่านกองทรัสต์เพื่อกิจการเงินร่วมลงทุน กองทุนร่วมลงทุนในกิจการ SMEs ทั้งกองทุนย่อยกองที่ 1 และกองทุนย่อยกองที่ 2 และธนาคารลงทุนตรงกว่า 30 กิจการ เป็นจำนวนเงินรวมแล้วทั้งสิ้นประมาณ 820  ล้านบาท (ข้อมูลเดือน พ.ย.65)

ที่มา : https://www.thaigov.go.th/news/contents/details/63137