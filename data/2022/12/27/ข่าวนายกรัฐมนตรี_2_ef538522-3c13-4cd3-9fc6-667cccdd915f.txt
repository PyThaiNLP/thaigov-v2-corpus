รัฐบาลไทย-ข่าวทำเนียบรัฐบาล-​นายกฯ หารือ ผู้ก่อตั้งและประธานกลุ่มบริษัท BGI สานต่อความร่วมมือ พัฒนาต่อยอดเพื่อคนรุ่นต่อไปก้าวทันเทคโนโลยี สามารถนำมาพัฒนาประเทศต่อไปได้


วันอังคารที่ 27 ธันวาคม 2565
27/12/2565
พิมพ์
​นายกฯ หารือ ผู้ก่อตั้งและประธานกลุ่มบริษัท BGI สานต่อความร่วมมือ พัฒนาต่อยอดเพื่อคนรุ่นต่อไปก้าวทันเทคโนโลยี สามารถนำมาพัฒนาประเทศต่อไปได้
​นายกฯ หารือ ผู้ก่อตั้งและประธานกลุ่มบริษัท BGI สานต่อความร่วมมือ พัฒนาต่อยอดเพื่อคนรุ่นต่อไปก้าวทันเทคโนโลยี สามารถนำมาพัฒนาประเทศต่อไปได้
วันนี้ (27 ธันวาคม 2565) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายหวัง เจี้ยน (Mr. Wang Jian) ผู้ก่อตั้งและประธานกลุ่มบริษัท BGI เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรีกล่าวยินดีที่ได้พบ พร้อมกล่าวขอบคุณบริษัทฯ ที่สนับสนุนรัฐบาลในการรับมือสถานการณ์โควิด-19 ด้วยการบริจาคห้องปฏิบัติการเคลื่อนที่หัว-เหยี่ยน เพื่อใช้ในการตรวจหาเชื้อ โดยทราบว่า ผู้ก่อตั้งและประธานกลุ่มบริษัท BGI ได้พบกับกระทรวงสาธารณสุข เพื่อหารือเกี่ยวกับการขยายความร่วมมือด้านการแพทย์ และ EEC เพื่อหารือเกี่ยวกับการขยายความร่วมมือที่เกี่ยวข้องของไทยในเรื่องความร่วมมือด้านการแพทย์จีโนมิกส์ หวังว่าทั้งสองฝ่ายจะสานต่อความร่วมมืออย่างเป็นรูปธรรมต่อไป
นอกจากนี้ นายกรัฐมนตรีได้ยืนยันความพร้อมของไทยในการเป็นศูนย์การแพทย์จีโนมิกส์ของภูมิภาค ซึ่งไทยมีความพร้อมทั้งในด้านบุคลากรทางการแพทย์ ที่เป็นที่ยอมรับในระดับสากล มีมาตรฐานและระดับการพัฒนาทางการแพทย์สูง โดยในระดับนโยบายประเทศไทยมีแผนงานจีโนมิกส์ ที่เป็นความร่วมมือของหน่วยงานพันธมิตรรวม 22 หน่วยงาน จึงหวังว่า ทั้งสองฝ่ายจะสามารถยกระดับความร่วมมือระหว่างกันได้
ด้านผู้ก่อตั้งและประธานกลุ่มบริษัท BGI ขอบคุณนายกรัฐมนตรีที่ให้เข้าพบในวันนี้ เชื่อมั่น และถือว่ามีความสัมพันธ์ที่ดีกับไทยมายาวนานตั้งแต่ 25 ปีก่อนเดินทางมา และมีโอกาสในการเขียนแผนจีโนมจนมาถึงวันนี้ที่ได้มาเยือนอีกครั้งเพื่อมาศึกษาหาลู่ทางการลงทุนและความร่วมมือระหว่างกัน
โดยทั้งสองฝ่ายหวังที่จะแลกเปลี่ยนความรู้ความเชี่ยวชาญ การศึกษา การฝึกอบรมบุคลากร เพื่อให้คนรุ่นใหม่ รุ่นต่อไปก้าวทันเทคโนโลยี การถ่ายทอดเทคโนโลยีสมัยใหม่ ที่สามารถนำมาพัฒนาประเทศได้ต่อไป

ที่มา : https://www.thaigov.go.th/news/contents/details/63135