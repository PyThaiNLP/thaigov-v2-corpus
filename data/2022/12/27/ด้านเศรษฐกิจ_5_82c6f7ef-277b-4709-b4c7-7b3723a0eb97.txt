รัฐบาลไทย-ข่าวทำเนียบรัฐบาล-กรมทางหลวงมอบของขวัญปีใหม่ 2566 ขยายทางหลวงหมายเลข 11 แยกอินทร์บุรี - บ้านหนองบัวทอง แล้วเสร็จ 


วันอังคารที่ 27 ธันวาคม 2565
กรมทางหลวงมอบของขวัญปีใหม่ 2566 ขยายทางหลวงหมายเลข 11 แยกอินทร์บุรี - บ้านหนองบัวทอง แล้วเสร็จ
เชื่อมจังหวัดสิงห์บุรี - นครสวรรค์ สนับสนุนโครงข่ายเส้นทางการค้าอนุภูมิภาคลุ่มแม่น้ำโขง
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) โดยสำนักก่อสร้างทางที่ 1 ได้ดำเนินโครงการก่อสร้างขยายทางหลวงหมายเลข 11 สาย แยกอินทร์บุรี - อำเภอสากเหล็ก ตอนแยกอินทร์บุรี - บ้านหนองบัวทอง จาก 2 ช่องจราจรเป็น 4 ช่องจราจร แล้วเสร็จ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการบูรณาการพัฒนาด้านคมนาคม       และระบบโลจิสติกส์ สนับสนุนโครงข่ายเส้นทางการค้ากลไกความร่วมมือทางเศรษฐกิจของอนุภูมิภาคลุ่มแม่น้ำโขง (Greater Mekong Subregion Economic Cooperation: GMS)
สำหรับทางหลวงแผ่นดินหมายเลข 11 สายอินทร์บุรี - เชียงใหม่ เป็นทางหลวงแผ่นดิน
สายประธานแนวเหนือ - ใต้ เชื่อมการคมนาคมระหว่างจังหวัดในภาคกลางกับจังหวัดในภาคเหนือของ
ประเทศไทย มีระยะทางประมาณ 545 กิโลเมตร โดยเริ่มต้นจากทางแยกต่างระดับอินทร์บุรี บนทางหลวงหมายเลข 32 ในพื้นที่อำเภออินทร์บุรี จังหวัดสิงห์บุรี ปลายทางบรรจบกับถนนสุเทพ ในอำเภอเมือง จังหวัดเชียงใหม่ ซึ่งมีอัตราการเดินทางและขนส่งเพิ่มสูงขึ้นทุกปี ดังนั้น ทล. จึงดำเนินการก่อสร้างขยายตอน
แยกอินทร์บุรี - บ้านหนองบัวทอง จุดเริ่มต้นโครงการบริเวณแยกอินทร์บุรี ตำบลท่างาม อำเภออินทร์บุรี จังหวัดสิงห์บุรี ที่ กม.0+000 มีจุดสิ้นสุดที่บริเวณตำบลช่องแค อำเภอตาคลี จังหวัดนครสวรรค์ ที่ กม. 28+000 ระยะทางยาวประมาณ 28 กิโลเมตร จากมาตรฐานเดิมขนาด 2 ช่องจราจร เป็นมาตรฐานทางชั้นพิเศษ 4 ช่องจราจร ผิวทางแบบคอนกรีต ช่องจราจรกว้างช่องละ 3.5 เมตร ไหล่ทางด้านนอกกว้าง
2.5 เมตร ด้านในกว้าง 1.5 เมตร รวมผิวทางกว้าง 11 เมตร แบ่งทิศทางการจราจรด้วยเกาะกลางแบบ
แบริเออร์คอนกรีต พร้อมติดตั้งไฟฟ้าแสงสว่างและอุปกรณ์อำนวยความปลอดภัยตลอดเส้นทาง งบประมาณ 2,202,235,089.72 บาท
เมื่อดำเนินการแล้วเสร็จจะทำให้การคมนาคมขนส่งในพื้นที่มีความสะดวก รวดเร็ว และปลอดภัย เพิ่มขีดความสามารถในการรองรับปริมาณการจราจรทั้งในระดับท้องถิ่นและระดับภูมิภาค ส่งเสริมคุณภาพชีวิต เศรษฐกิจ และสังคมของจังหวัด รวมถึงภาพรวมของประเทศ ช่วยลดปริมาณจราจรจากเส้นทางหลัก โดยเฉพาะผู้ใช้ทางที่มีปลายทางไปจังหวัดพิจิตร พิษณุโลก เพชรบูรณ์ และอุตรดิตถ์
ทั้งนี้ ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่านและผู้ร่วมทาง ประชาชนสามารถสอบถามเส้นทาง
การเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/63136