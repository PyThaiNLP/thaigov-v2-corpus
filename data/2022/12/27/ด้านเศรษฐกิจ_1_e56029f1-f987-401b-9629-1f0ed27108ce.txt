รัฐบาลไทย-ข่าวทำเนียบรัฐบาล-กระทรวงคมนาคมและกรมทางหลวงแจกของขวัญปีใหม่ 2566 มอบส่วนลดค่าผ่านทางร้อยละ 20 จำนวนถึง 1.5 ล้านสิทธิ์  


วันจันทร์ที่ 26 ธันวาคม 2565
กระทรวงคมนาคมและกรมทางหลวงแจกของขวัญปีใหม่ 2566 มอบส่วนลดค่าผ่านทางร้อยละ 20 จำนวนถึง 1.5 ล้านสิทธิ์
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า จากมติคณะรัฐมนตรีที่ให้ทุกส่วนราชการ รัฐวิสาหกิจ และหน่วยงานของรัฐ มอบของขวัญปีใหม่ 2566 ให้แก่ประชาชน นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้สั่งการหน่วยงานในสังกัดให้พิจารณาแผนงานหรือโครงการเพื่อมอบของขวัญปีใหม่ (Gift) ให้กับประชาชน พร้อมอำนวยความสะดวกดูแลความปลอดภัยในการเดินทางช่วงวันหยุดเทศกาลปีใหม่ ทั้งทางบก ทางน้ำ ทางราง ทางอากาศ โดยได้พิจารณาโครงการสำคัญ เพื่อมอบเป็นของขวัญ GIFTS ให้ประชาชน จำนวน 5 ด้าน ประกอบด้วย 1) คมนาคมส่งต่อความสุข (G = Gift to People) 2) คมนาคมสร้างสรรค์สังคมไทย ห่วงใยสิ่งแวดล้อม (I = Inspiration for Society and Environment) 3) คมนาคมสะดวก บริการประทับใจ (F = Facilitation) 4) คมนาคมส่งเสริมการท่องเที่ยว (T – Tourist Promotion) และ 5) คมนาคมใส่ใจ ปลอดภัยทุกการเดินทาง (S = Safety Journey)
กรมทางหลวง (ทล.) ได้ขานรับนโยบายดังกล่าว โดยนอกจากการเปิดให้วิ่งฟรีบนทางหลวงพิเศษระหว่างเมือง เส้นทางต่าง ๆ  พร้อมมอบส่วนลดค่าธรรมเนียมผ่านทางสำหรับสมาชิกระบบ M-Flow ร้อยละ 20 ระยะเวลา 1 เดือน จำนวน 1,500,000 สิทธิ์ ระหว่างวันที่ 5 มกราคม 2566 ถึงวันที่ 4 กุมภาพันธ์ 2566 หรือจนกว่าสิทธิ์จะหมด โดยผู้สนใจสามารถเข้าไปตรวสอบข้อมูลและดำเนินการเพื่อรับสิทธิ์ได้ทาง Website: www.mflowthai.com, Mobile Application: MFlowThai, Line Official Account: @mflowthai และจุดบริการของกรมทางหลวงทั่วประเทศ
ทั้งนี้ ทล. ได้เปิดให้บริการระบบจัดเก็บค่าธรรมเนียมผ่านทางอัตโนมัติแบบไม่มีไม้กั้น (M-Flow) แบบเต็มรูปแบบมาตั้งแต่ต้นปี 2565 จนถึงปัจจุบัน และมีผู้สนใจใช้บริการเพิ่มขึ้นอย่างต่อเนื่อง เพราะระบบจัดเก็บค่าธรรมเนียมรูปแบบนี้ มีความสะดวกสบาย รวดเร็ว และลดการจราจรติดขัดบริเวณหน้าด่านได้เป็นอย่างดี ซึ่งที่ผ่านมา ทล. ได้มีการจัดสรรโปรโมชันที่เป็นประโยชน์ต่อสมาชิกมานำเสนออยู่เสมอ รวมถึงการออกโปรโมชันสำหรับเป็นของขวัญปีใหม่ในปีนี้ด้วยเช่นกัน ทล. จึงขอให้ผู้ที่ใช้รถใช้ถนนสมัครใช้บริการระบบ M-Flow เพื่อความสะดวกและคล่องตัวในการเดินทางบนทางพิเศษระหว่างเมือง ผู้ที่สนใจสามารถสอบถามข้อมูลเพิ่มเติมได้ที่ Call Center 1586 กด 1

ที่มา : https://www.thaigov.go.th/news/contents/details/63126