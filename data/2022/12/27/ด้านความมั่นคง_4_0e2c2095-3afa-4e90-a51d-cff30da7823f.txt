รัฐบาลไทย-ข่าวทำเนียบรัฐบาล-​กระทรวงแรงงาน ลุยภูเก็ต จับเข่าคุย 3 สมาคม แก้ปมขาดแคลนแรงงานภาคท่องเที่ยว


วันอังคารที่ 27 ธันวาคม 2565
27/12/2565
พิมพ์
​กระทรวงแรงงาน ลุยภูเก็ต จับเข่าคุย 3 สมาคม แก้ปมขาดแคลนแรงงานภาคท่องเที่ยว
วันที่ 27 ธันวาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายนางสาวบุณยวีร์ ไขว้พันธุ์ รองอธิบดีกรมการจัดหางาน ลงพื้นที่จังหวัดภูเก็ต ร่วมงานนัดพบแรงงาน จังหวัดภูเก็ต ประจำปีงบประมาณ 2566
พร้อมหารือสภาอุตสาหกรรมท่องเที่ยวจังหวัดภูเก็ต  สมาคมโรงแรมไทย (ภาคใต้) และชมรมการจัดการทรัพยากรมนุษย์ ป่าตอง แก้ปมขาดแคลนแรงงานในภาคธุรกิจบริการและการท่องเที่ยว   โดยมีนายดนัย สุนันทารอด รองผู้ว่าราชการจังหวัดภูเก็ต เป็นประธานเปิดงานนัดพบแรงงานฯ และนายพิชิต  สิงห์ทองคำ จัดหางานจังหวัดภูเก็ต ให้การต้อนรับ
นางสาวบุณยวีร์ ไขว้พันธุ์ รองอธิบดีกรมการจัดหางาน กล่าวว่า ท่านรัฐมนตรีว่าการกระทรวงแรงงาน รับทราบความต้องการแรงงานในภาคธุรกิจบริการและการท่องเที่ยว รวมถึงความกังวลของผู้ประกอบการในจังหวัดภูเก็ต หลังสถานการณ์โควิด-19 คลี่คลาย และมีนักท่องเที่ยวทั้งไทยและต่างประเทศกลับเข้ามาในจังหวัดภูเก็ตเป็นจำนวนมาก จึงมีความห่วงใยและมอบหมายตนลงพื้นที่ เพื่อรับฟังปัญหาจากผู้ประกอบการและผู้แทนจากสมาคมธุรกิจท่องเที่ยวจังหวัดภูเก็ต เพื่อหารือแนวทางแก้ไข พร้อมเปิดงานนัดพบแรงงาน เพื่อป้อนแรงงานสู่สถานประกอบการอย่างเร่งด่วน โดยประเภทธุรกิจที่มีความต้องการแรงงานมากเป็นอันดับแรก คือ ประเภทธุรกิจโรงแรม ที่พัก ในตำแหน่งพนักงานต้อนรับส่วนหน้า พนักงานบริการอาหารและเครื่องดื่ม แม่บ้าน พนักงานนวดสปา รองลงมาเป็นประเภทธุรกิจการบริการ  และประเภทธุรกิจค้าส่งค้าปลีก ตามลำดับ  โดยภายในงานมีผู้ประกอบการที่มีความต้องการแรงงาน มารับสมัครคัดเลือกและสัมภาษณ์พนักงาน จำนวน 43 แห่ง ตำแหน่งงานว่างกว่า 2,000 อัตรา ซึ่งคาดว่าจะช่วยแก้ปัญหาการขาดแคลนแรงงานในระยะแรกได้ และยังทำให้ผู้สมัครงานมีโอกาสเลือกตำแหน่งงานที่ตรงกับความรู้ ความสามารถ ความถนัด สามารถสมัครงานกับนายจ้าง/สถานประกอบการ ได้จำนวนมากในคราวเดียวกัน นอกจากนี้สำนักงานจัดหางานภูเก็ตยังมีบริการให้คำปรึกษาด้านอาชีพ และบริการลงทะเบียนสำหรับผู้ประสงค์ไปทำงานต่างประเทศภายในงานด้วย
“จากการหารือร่วมกับผู้แทนจากสภาอุตสาหกรรมท่องเที่ยวจังหวัดภูเก็ต  สมาคมโรงแรมไทย (ภาคใต้) และชมรมการจัดการทรัพยากรมนุษย์ ป่าตอง ได้ข้อสรุปว่า ภาครัฐจะมีการบูรณาการร่วมกันระหว่างกรมการจัดหางาน กรมพัฒนาฝีมือแรงงาน สถาบันการศึกษา สถานประกอบการภาคเอกชน  โดยแบ่งแนวทางแก้ปัญหาเป็น 3 ระยะ ระยะสั้น เคลื่อนย้ายแรงงานอย่างเป็นระบบ ในจังหวัดที่มีคนหางานเป็นจำนวนมากแต่ไม่มีตำแหน่งงานว่าง ระยะกลาง นำโครงการ 3 ม. มีงาน เงิน มีวุฒิการศึกษา เชิญชวนสถาบันการศึกษาในภาคอีสาน ร่วมโครงการเพื่อส่งนักเรียน นักศึกษา มาฝึกงานที่จังหวัดภูเก็ต เพื่อเพิ่มทักษะ สร้างรายได้ ระหว่างศึกษา ร่วมกับการสนับสนุนการทำงานแบบรับรายได้เป็นรายชั่วโมง และบูรณาการร่วมกับกรมพัฒนาฝีมือแรงงาน ฝึกทักษะแรงงานในจังหวัดภูเก็ตในสาขาที่มีความขาดแคลน เช่น นวดไทย งานช่าง โดยกลุ่มเป้าหมายสำคัญที่จะลงพื้นที่
ฝึกทักษะก็คือ นักเรียนสายอาชีพ ทหารเตรียมปลดประจำการ เป็นต้น และระยะยาว จะใช้การแนะแนวอาชีพนักเรียน นักศึกษาให้ทราบความต้องการของตลาดแรงงาน เพื่อเลือกเรียนในสายงานที่ตลาดแรงงานมีความต้องการสูง เช่น สาขาการท่องเที่ยว การโรงแรม เป็นต้น นอกจากนี้จะประสานสถานประกอบการในการจ้างกลุ่มผู้พ้นโทษ และผู้สูงอายุเข้าทำงาน รวมทั้งบริหารจัดการการนำเข้าแรงงานข้ามชาติเข้ามาทดแทนตำแหน่งว่างที่แรงงานไทยไม่ต้องการทำ ด้านผู้ประกอบการจะปรับนโยบายการรับพนักงาน ลดสเป็คลง มุ่งเน้นผู้ที่พร้อมเรียนรู้ และพัฒนาตนเองระหว่างทำงานแทน" รองอธิบดีกรมการจัดหางาน กล่าว
ด้านนายรังสิมันต์  กิ่งแก้ว รองประธานสภาอุตสาหกรรมท่องเที่ยวจังหวัดภูเก็ต กล่าวว่า วันนี้เป็นโอกาสอันดีที่ได้หารือกับท่านรองอธิบดีกรมการจัดหางาน หลังจากได้พูดคุยกันรู้สึกว่าจะมีทิศทางที่ดีขึ้น เห็นแนวโน้มว่าเรามีโอกาสในการรับสมัครพนักงานได้มากขึ้น และจะช่วยแก้ปัญหาขาดแคลนพนักงานได้ เนื่องจากว่าการขาดแคลนแรงงานเกิดขึ้นเร็วมาก เราก็คาดไม่ถึง ตลาดเริ่มมาพีคช่วงเดือนตุลา - กันยา ซึ่งเป็นเรื่องที่ต้องใช้ระยะเวลาต้องอาศัยการทำงานร่วมกันระหว่างหน่วยงานรัฐ เอกชนในการแก้ไขปัญหา ขอฝากถึงคนหางานที่อยู่ในภาคอื่นๆ ขอให้ลองเปิดโอกาสเปิดใจ มาทำงานด้านท่องเที่ยวในจังหวัดภูเก็ต เพราะจังหวัดภูเก็ตเป็นจังหวัดหนึ่งที่มีรายได้จากการท่องเที่ยวสูงที่สุด เป็นหัวใจหลักในการขับเคลื่อนเศรษฐกิจ การท่องเที่ยวเป็นหลายสิ่งหลายอย่างของภูเก็ต เพราะฉะนั้นการท่องเที่ยวจะยังอยู่กับภูเก็ตไปอีกนาน สามารถฝากอนาคตไว้กับการท่องเที่ยวในจังหวัดภูเก็ตได้ครับ

ที่มา : https://www.thaigov.go.th/news/contents/details/63168