รัฐบาลไทย-ข่าวทำเนียบรัฐบาล-ครม.เห็นชอบ ให้ข้าราชการ พนักงาน ลูกจ้าง ส่วนราชการ หน่วยงานของรัฐและพนักงานรัฐวิสาหกิจ ลาเข้าร่วมโครงการบรรพชาอุปสมบทจังหวัดละ 99 รูป 


วันอังคารที่ 27 ธันวาคม 2565
27/12/2565
พิมพ์
ครม.เห็นชอบ ให้ข้าราชการ พนักงาน ลูกจ้าง ส่วนราชการ หน่วยงานของรัฐและพนักงานรัฐวิสาหกิจ ลาเข้าร่วมโครงการบรรพชาอุปสมบทจังหวัดละ 99 รูป
ครม.เห็นชอบ ให้ข้าราชการ พนักงาน ลูกจ้าง ส่วนราชการ หน่วยงานของรัฐและพนักงานรัฐวิสาหกิจ ลาเข้าร่วมโครงการบรรพชาอุปสมบทจังหวัดละ 99 รูป ถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภาฯ ณ วัดที่กำหนดใน 76 จังหวัดทั่วประเทศ โดยไม่ถือเป็นวันลา
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  ที่ประชุมคณะรัฐมนตรี (ครม.) วันที่ 27 ธ.ค. 65 ได้เห็นชอบให้ข้าราชการ พนักงานราชการ ลูกจ้างประจำ  ลูกจ้างชั่วคราวของส่วนราชการ หน่วยงานของรัฐและพนักงานรัฐวิสาหกิจ ลาเข้าร่วมโครงการบรรพชาอุปสมบท 99 รูป ถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ซึ่งกระทรวงมหาดไทยเป็นเจ้าภาพจัดขึ้น ณ วัดที่จังหวัดกำหนด ทั้ง 76 จังหวัดทั่วประเทศ โดยไม่ถือเป็นวันลา เสมือนเป็นการปฏิบัติราชการและได้รับเงินเดือนตามปกติ
โครงการบรรพชาอุปสมบท 99 รูปฯ  ครั้งนี้จัดโดยกรมการปกครอง กระทรวงมหาดไทย โดยจะจัดขึ้น ณ วัดที่จังหวัดกำหนด ใน 76 จังหวัดทั่วประเทศ มีกำหนดการบรรพชาอุปสมบทจังหวัดละ 99 รูป ระยะเวลา 15 วัน ในช่วงเดือน ม.ค. 66 โดยมีเป้าหมายเป็นบุคลากรภาครัฐ เอกชน และประชาชนทั่วประเทศ เพื่อถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภาฯ ให้ทรงหายจากพระอาการประชวรและมีพระพลานามัยแข็งแรงโดยเร็ววัน และเป็นการแสดงออกถึงความจงรักภักดี โดยการเจริญจิตภาวนา อีกทั้งให้การเข้าร่วมอุปสมบทได้เป็นโอกาสศึกษาพระธรรมวินัยและปฏิบัติธรรมตามหลักคำสอนของพระพุทธศาสนาของผู้เข้าร่วมโครงการ
ทั้งนี้ ข้าราชการ พนักงานราชการ ลูกจ้างประจำ ลูกจ้างชั่วคราวส่วนราชการ หน่วยงานของรัฐและพนักงานรัฐวิสาหกิจ ที่เข้าร่วมโครงการจะได้รับสิทธิในการเข้าร่วมบรรพชาอุปสมบทเป็นกรณีพิเศษโดยไม่ถือเป็นวันลา เสมือนเป็นการปฏิบัติราชการและได้รับเงินเดือนตามปกติ ส่วนผู้ใด ที่เคยลาบรรพชาอุปสมบทมาแล้วก็สามารถบรรพชาอุปสมบทครั้งนี้ได้อีก  และการบรรพชาอุปสมบทในครั้งนี้ ไม่เป็นเหตุให้เสียสทธิในการลาบรรพชาอุปสมบทตามปกติในอนาคต

ที่มา : https://www.thaigov.go.th/news/contents/details/63155