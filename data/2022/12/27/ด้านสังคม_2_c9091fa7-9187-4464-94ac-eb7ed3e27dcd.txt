รัฐบาลไทย-ข่าวทำเนียบรัฐบาล-สธ. จัดลงนามคำรับรองการปฏิบัติราชการ ขับเคลื่อนนโยบายปี 2566 “สุขภาพคนไทย เพื่อสุขภาพประเทศไทย”


วันอังคารที่ 27 ธันวาคม 2565
สธ. จัดลงนามคำรับรองการปฏิบัติราชการ ขับเคลื่อนนโยบายปี 2566 “สุขภาพคนไทย เพื่อสุขภาพประเทศไทย”
กระทรวงสาธารณสุข จัดลงนามคำรับรองการปฏิบัติงานของผู้บริหารกระทรวงสาธารณสุข ประจำปี 2566  มุ่งเน้น 6 ประเด็น เพื่อพัฒนาระบบสาธารณสุขให้เข้มแข็ง มีความมั่นคงทางสุขภาพยิ่งขึ้น โดยยึดพระราชดำรัสองค์บิดาแห่งการแพทย์แผนปัจจุบันและการสาธารณสุขไทย
กระทรวงสาธารณสุข จัดลงนามคำรับรองการปฏิบัติงานของผู้บริหารกระทรวงสาธารณสุข ประจำปี 2566  มุ่งเน้น 6 ประเด็น เพื่อพัฒนาระบบสาธารณสุขให้เข้มแข็ง มีความมั่นคงทางสุขภาพยิ่งขึ้น โดยยึดพระราชดำรัสองค์บิดาแห่งการแพทย์แผนปัจจุบันและการสาธารณสุขไทย เป็นปณิธานในการร่วมกันขับเคลื่อนงานสร้าง “สุขภาพคนไทย เพื่อสุขภาพประเทศไทย”
วันนี้ (27 ธันวาคม 2565) ที่กระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานการลงนามคำรับรองการปฏิบัติงาน (Performance Agreement : PA) ประจำปี 2566 ระหว่างปลัดกระทรวงสาธารณสุข รองปลัดกระทรวงสาธารณสุข ผู้ตรวจราชการกระทรวง สาธารณสุขนิเทศก์ ผู้ทรงคุณวุฒิ ผู้ช่วยปลัดกระทรวงสาธารณสุข และผู้อำนวยการกองในสังกัดสำนักงานปลัดกระทรวงสาธารณสุข ส่วนกลาง
นายแพทย์โอภาส กล่าวว่า สำนักงานปลัดกระทรวงสาธารณสุขจัดให้มีการลงนามคำรับรองการปฏิบัติราชการมาอย่างต่อเนื่อง และมีการติดตามประเมินผลทุกไตรมาส สำหรับปีงบประมาณ พ.ศ. 2566 ได้มุ่งเน้นการดำเนินงานตามนโยบาย “คนไทยสุขภาพดี เศรษฐกิจมั่งคั่ง : Health for Wealth” สู่เป้าหมาย “ประชาชนแข็งแรง เศรษฐกิจไทยเข้มแข็ง ประเทศไทยแข็งแรง” โดยมีแผนขับเคลื่อนการดำเนินงานมุ่งเน้น 6 ประเด็น และให้ผู้บริหารทุกระดับ
จัดทำคำรับรองการปฏิบัติงานเพื่อถ่ายทอดตัวชี้วัดการปฏิบัติราชการลงสู่การปฏิบัติ ให้การดำเนินงานมีประสิทธิภาพและเกิดประสิทธิผล ตามเจตนารมณ์ของพระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. 2546
สำหรับนโยบาย “สุขภาพคนไทย เพื่อสุขภาพประเทศไทย” มุ่งเน้น 6 ประเด็นสำคัญ ได้แก่ 1.การเพิ่มประสิทธิภาพการสื่อสาร ยกระดับการสร้างความรอบรู้ด้านสุขภาพในทุกมิติ 2.ยกระดับระบบบริการรองรับสังคมสูงวัยและลดอัตราตายโรคสำคัญ 3.ผลักดันการบริการทางการแพทย์และสาธารณสุขสู่ยุคดิจิทัล 4.ยกระดับความมั่นคงทางสุขภาพ เตรียมพร้อมรับภาวะฉุกเฉินทางการแพทย์และสาธารณสุขของประเทศในอนาคต 5.ส่งเสริมให้ประเทศไทยเป็นศูนย์กลางทางการแพทย์และสุขภาพนานาชาติ และ 6.พัฒนาสู่องค์กรสมรรถนะสูง และบุคลากรมีคุณภาพชีวิตในการทำงานที่ดีขึ้น ด้วยแนวทาง 4T ได้แก่ Trust สร้างความไว้เนื้อเชื่อใจกับประชาชน, Teamwork & Talent สร้างเครือข่าย ทำงานเป็นทีมและสนับสนุนคนเก่งที่สร้างความเปลี่ยนแปลง, Technology ใช้เทคโนโลยีเพิ่มประสิทธิภาพการทำงาน และ Target ทำงานแบบมุ่งเป้าหมาย จัดการทรัพยากรได้อย่างมีประสิทธิภาพ สามารถปรับตัวได้ในภาวะวิกฤติ
“ขอให้บุคลากรสาธารณสุขน้อมนำพระราชดำรัส สมเด็จพระมหิตลาธิเบศร อดุลยเดชวิกรม พระบรมราชชนก องค์บิดาแห่งการแพทย์แผนปัจจุบันและการสาธารณสุขไทย ที่ให้ถือประโยชน์ส่วนตนเป็นที่สอง ประโยชน์ของเพื่อนมนุษย์เป็นกิจที่หนึ่ง มาเป็นปณิธานในการร่วมกันขับเคลื่อนและพัฒนาระบบสาธารณสุขไทยให้เข้มแข็ง ประชาชนมีความมั่นคงทางสุขภาพมากยิ่งขึ้น นำองค์ความรู้ด้านสาธารณสุขมาช่วยฟื้นฟูเศรษฐกิจของประเทศ
สร้างสุขภาพคนไทย เพื่อสุขภาพประเทศไทย” นายแพทย์โอภาส กล่าว
************************************************  27 ธันวาคม 2565

ที่มา : https://www.thaigov.go.th/news/contents/details/63163