รัฐบาลไทย-ข่าวทำเนียบรัฐบาล-กรมการขนส่งทางบกอำนวยความสะดวกและความปลอดภัยสำหรับประชาชนในช่วงเทศกาลปีใหม่ ระหว่างวันที่ 29 ธันวาคม 2565 - 4 มกราคม 2566


วันอังคารที่ 27 ธันวาคม 2565
กรมการขนส่งทางบกอำนวยความสะดวกและความปลอดภัยสำหรับประชาชนในช่วงเทศกาลปีใหม่ ระหว่างวันที่ 29 ธันวาคม 2565 - 4 มกราคม 2566
...
กรมการขนส่งทางบกอำนวยความสะดวกและความปลอดภัยสำหรับประชาชนในช่วงเทศกาลปีใหม่ ระหว่างวันที่ 29 ธันวาคม 2565 - 4 มกราคม 2566
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคมได้สั่งการทุกหน่วยงานในสังกัดจัดทำแผนอำนวยความสะดวก  และความปลอดภัยรองรับการเดินทางของประชาชนในช่วงเทศกาลปีใหม่ 2566 ระหว่างวันที่ 29 ธันวาคม 2565 - 4 มกราคม 2566 เพื่อป้องกันและลดอุบัติเหตุทางถนนในช่วงเทศกาลปีใหม่ โดยคาดว่าเทศกาลปีใหม่ในปีนี้จะมีประชาชนเดินทางกลับภูมิลำเนาหรือเดินทางท่องเที่ยวตามสถานที่ต่าง ๆ และมีการใช้รถใช้ถนนเป็นจำนวนมาก เนื่องจากสถานการณ์การแพร่ระบาดของโรคติดเชื้อไวรัส COVID-19 ได้คลี่คลายลง กรมการขนส่งทางบก (ขบ.) ได้รับนโยบายและได้จัดทำแผนอำนวยความสะดวกและความปลอดภัยรองรับการเดินทางของประชาชนในช่วงเทศกาลปีใหม่ 2566 โดยได้กำชับไปยังสำนักงานขนส่งทั่วประเทศให้ดำเนินการอำนวยความสะดวกแก่ประชาชน จัดหารถโดยสารประจำทางและรถโดยสารไม่ประจำทางให้เพียงพอต่อความต้องการในการเดินทางของประชาชนทั้งเที่ยวไปและเที่ยวกลับ ออกตรวจจับความเร็วของรถโดยสารสาธารณะ จัดตั้งศูนย์คุ้มครองผู้โดยสารรถสาธารณะชั่วคราว (1584) ตลอด 24 ชั่วโมง เพื่อรับเรื่องร้องเรียนและป้องกันมิให้ผู้โดยสารถูกเอารัดเอาเปรียบจากการใช้บริการรถโดยสารสาธารณะ ณ สถานีขนส่งผู้โดยสารทุกแห่งในเขตกรุงเทพมหานครและสถานีขนส่งผู้โดยสารในพื้นที่ต่างจังหวัด รวมทั้งกำกับ ดูแล ภายในสถานีขนส่งผู้โดยสารทั้งด้านการรักษาความสะอาดภายในสถานี และจัดระเบียบการเดินรถบริเวณสถานี การจราจรเข้า - ออกภายในสถานี พร้อมทั้งประสานหน่วยงานที่เกี่ยวข้องติดตั้งหรือตรวจสอบกล้อง CCTV และไฟฟ้าแสงสว่างภายในชานชาลาให้เพียงพอ โดยช่วงก่อนเทศกาล ขบ. จะจัดส่งเจ้าหน้าที่เข้าตรวจความพร้อม ณ สถานประกอบการของผู้ประกอบการขนส่ง เพื่อตรวจความพร้อมของรถ อุปกรณ์ส่วนควบ อุปกรณ์ด้านความปลอดภัย และความพร้อมผู้ขับรถตาม Checklist เช่น การมีใบอนุญาตขับรถที่ถูกต้อง ตรวจความพร้อมด้านร่างกาย ตรวจสมุดประจำรถ ตรวจวัดระดับแอลกอฮอล์ในลมหายใจ และสุ่มตรวจสารเสพติดในปัสสาวะ เป็นต้น พร้อมกำชับให้ผู้ประกอบการและคนขับรถต้องปฏิบัติตามกฎหมายจราจร และ พรบ.การขนส่งทางบกอย่างเคร่งครัด ช่วงระหว่างเทศกาลจะประสานความร่วมมือกับหน่วยงานสาธารณสุขในพื้นที่สุ่มตรวจสารเสพติดและตรวจความพร้อมของพนักงานขับรถ รวมถึงตรวจความพร้อมของรถโดยสารสาธารณะ ณ สถานีขนส่งผู้โดยสาร และจุดจอด จุดตรวจ Checking Point บนถนนสายหลักและสายรองทั่วประเทศ รวมทั้งจุดตรวจ (Rest Area) ทั้ง 13 จังหวัด ได้แก่ จังหวัดกำแพงเพชร พิษณุโลก ลำปาง ชัยนาท นครราชสีมา สุรินทร์ ขอนแก่น ร้อยเอ็ด อุดรธานี ประจวบคีรีขันธ์ สงขลา พังงา ระยอง ตลอด 24 ชั่วโมง ในช่วงวันที่ 29 ธันวาคม 2565 - 4 มกราคม 2566 จะเป็นการบูรณาการร่วมกับหน่วยงานต่าง ๆ ในจังหวัดเข้าร่วมปฏิบัติงาน เพื่อดำเนินการตรวจความพร้อมด้านความปลอดภัยของรถโดยสารสาธารณะและพนักงานขับรถ ซึ่งพนักงานขับรถสามารถจอดพัก เพื่อผ่อนคลายความเมื่อยล้าจากการขับรถ ณ จุดตรวจ (Rest Area) ทั้งนี้ ศูนย์บริหารจัดการเดินรถระบบ GPS ทั้งส่วนกลางและส่วนภูมิภาคจัดให้มีเจ้าหน้าที่เฝ้าระวังการใช้ความเร็วเกินอัตราที่กฎหมายกำหนดของรถโดยสารสาธารณะในพื้นที่รับผิดชอบตลอด 24 ชั่วโมง โดยตรวจสอบจากระบบ GPS ควบคู่กับการจัดผู้ตรวจการขนส่งออกตรวจสอบความเร็ว ซึ่งหากพบพนักงานขับรถทำผิดจะมีการดำเนินการลงโทษผู้ฝ่าฝืนขั้นสูงสุดต่อไป

ที่มา : https://www.thaigov.go.th/news/contents/details/63138