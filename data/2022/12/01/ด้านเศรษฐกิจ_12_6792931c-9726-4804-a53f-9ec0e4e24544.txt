รัฐบาลไทย-ข่าวทำเนียบรัฐบาล-EXIM BANK โชว์สถานะทางการเงินแข็งแกร่ง คงอันดับเครดิตภายในประเทศระดับ AAA(tha) เป็นปีที่ 17 ติดต่อกัน


วันพฤหัสบดีที่ 1 ธันวาคม 2565
พิมพ์
EXIM BANK โชว์สถานะทางการเงินแข็งแกร่ง คงอันดับเครดิตภายในประเทศระดับ AAA(tha) เป็นปีที่ 17 ติดต่อกัน
บริษัท ฟิทช์ เรทติ้งส์ (ประเทศไทย) จำกัด ประกาศคงอันดับเครดิตภายในประเทศระยะยาวของธนาคารเพื่อการส่งออกและนำเข้าแห่งประเทศไทย (EXIM BANK) ที่ 'AAA(tha)' เป็นปีที่ 17 ติดต่อกัน โดยมีแนวโน้มอันดับเครดิตมีเสถียรภาพ
ท่ามกลางความผันผวนของตลาดการเงินและเศรษฐกิจโลกในปัจจุบัน บริษัท ฟิทช์ เรทติ้งส์ (ประเทศไทย) จำกัด ประกาศคงอันดับเครดิตภายในประเทศระยะยาวของธนาคารเพื่อการส่งออกและนำเข้าแห่งประเทศไทย (EXIM BANK) ที่ 'AAA(tha)' เป็นปีที่ 17 ติดต่อกัน โดยมีแนวโน้มอันดับเครดิตมีเสถียรภาพ เมื่อเดือนตุลาคมที่ผ่านมา สะท้อนถึงความเชื่อมั่นในบทบาทของธนาคารที่มีหน้าที่ในการขับเคลื่อนการพัฒนาประเทศ ภายหลังสถานการณ์โควิด-19 คลี่คลาย ในมิติการค้าและการลงทุน เชื่อมโยงกับการเติบโตทางสังคมและสิ่งแวดล้อม โดยพัฒนาองค์กรอย่างโดดเด่นและต่อเนื่อง ควบคู่กับการส่งเสริมให้ผู้ประกอบการ โดยเฉพาะรายย่อยที่ยังเข้าไม่ถึงบริการจากธนาคารพาณิชย์ ให้สามารถปรับตัวและแข่งขันได้ในโลกการค้ายุคใหม่ สู่เป้าหมายการสร้างนักรบเศรษฐกิจไทยในตลาดโลกและการพัฒนาอย่างยั่งยืน เนื่องจากภาคการส่งออกคิดเป็น 58% ของ GDP ประเทศไทย โดย EXIM BANK มุ่งเน้นการ “เติมทุน เติมความรู้ และเติมโอกาส” ให้แก่ผู้ประกอบการ ตั้งแต่ระดับวิสาหกิจชุมชนไปจนถึงผู้ประกอบการทั่วไปตลอดทั้ง Supply Chain การส่งออก โดยสอดคล้องกับนโยบายของรัฐบาล อีกทั้ง EXIM BANK ยังเป็นธนาคารของรัฐเพียงแห่งเดียวในประเทศไทยที่ให้บริการประกันการส่งออกและประกันความเสี่ยงการลงทุน เพื่อส่งเสริมให้ผู้ส่งออกและนักลงทุนไทยเริ่มต้นหรือขยายการค้าการลงทุนไปยังเวทีโลกอย่างมั่นใจและเพิ่มมากขึ้นอย่างต่อเนื่องในโลกที่เต็มไปด้วยโอกาสและความท้าทายใหม่ ๆ ยุค Next Normal
ผลการดำเนินงานของ EXIM BANK ปรับตัวดีขึ้นอย่างมีนัยสำคัญ พลิกจากผลขาดทุนสุทธิเกือบ 1,340 ล้านบาทในปี 2563 เป็นกำไรสุทธิ 1,531 ล้านบาทในปี 2564 สูงสุดตั้งแต่เปิดดำเนินงานในปี 2537 ทั้งนี้ ในช่วง 2-3 ปีข้างหน้า คาดการณ์แนวโน้มรายได้จะยังคงเติบโตในระดับที่เหมาะสมตามเป้าหมายจากการปรับกลยุทธ์ทางธุรกิจและปรับบทบาทใหม่ “กล้า พัฒนาเพื่อคนไทย” ควบคู่ไปกับการบริหารจัดการความเสี่ยงของคุณภาพสินทรัพย์อย่างเหมาะสม
สอบถามรายละเอียดเพิ่มเติมได้ที่ส่วนสื่อสารองค์กร ฝ่ายส่งเสริมภาพลักษณ์และสื่อสารองค์กร
โทร. 0 2271 3700, 0 2278 0047, 0 2617 2111 ต่อ 4110-4

ที่มา : https://www.thaigov.go.th/news/contents/details/62184