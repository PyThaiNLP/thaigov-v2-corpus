รัฐบาลไทย-ข่าวทำเนียบรัฐบาล-ศักดิ์สยามฯ ห่วงใยผู้โดยสารแอร์พอร์ต เรล ลิงค์ มอบกรมราง ลงพื้นที่ ติดตาม และกำกับ การดำเนินงานของเอกชนผู้ให้บริการ


วันพฤหัสบดีที่ 1 ธันวาคม 2565
ศักดิ์สยามฯ ห่วงใยผู้โดยสารแอร์พอร์ต เรล ลิงค์ มอบกรมราง ลงพื้นที่ ติดตาม และกำกับ การดำเนินงานของเอกชนผู้ให้บริการ
.....
ตามที่ได้ปรากฏเป็นข่าวในสื่อสังคมออนไลน์ กรณีรถไฟฟ้าแอร์พอร์ต เรล ลิงค์ มีปริมาณผู้โดยสารหนาแน่น เมื่อวันที่ 30 พฤศจิกายน 65 ซึ่งกระทรวงคมนาคมไม่ได้นิ่งนอนใจต่อปัญหาดังกล่าว รัฐมนตรีว่าการกระทรวงคมนาคม นายศักดิ์สยาม ชิดชอบ จึงได้สั่งการให้กรมการขนส่งทางรางหน่วยงานกำกับดูแลระบบขนส่งทางราง  ลงพื้นที่สำรวจความหนาแน่นรถไฟฟ้าแอร์พอร์ต เรล ลิงค์ ณ สถานีมักกะสัน
นายพิเชฐ คุณธรรมรักษ์ อธิบดีกรมการขนส่งทางราง กระทรวงคมนาคม พร้อมด้วยเจ้าหน้าที่ เร่งลงพื้นที่ตรวจสอบโดยทันที ซึ่งจากการลงพื้นที่ร่วมกับบริษัท เอเชีย เอรา วัน จำกัด ผู้ให้บริการระบบรถไฟฟ้าแอร์พอร์ต เรล ลิงก์ ทำให้ทราบถึงสาเหตุว่าจากปัจจุบันสถานการณ์ Covid-19 คลี่คลายลง ส่งผลให้มีผู้ใช้บริการเพิ่มขึ้นเป็นเฉลี่ย 60,000 - 67,000 คนต่อวัน แต่เนื่องด้วยผู้ให้บริการได้ทยอยนำรถไฟฟ้าขบวนด่วน (ขบวน express) ไปปรับปรุงเพื่อให้สามารถรองรับผู้โดยสารได้เพิ่มขึ้น จากเดิมรถไฟด่วน 1 ขบวน มีตู้โดยสาร 3 ตู้ และตู้สัมภาระ 1 ตู้ ปรับเป็นตู้โดยสารรวม 4 ตู้ ซึ่งช่วงระหว่างการปรับปรุงทำให้มีขบวนรถไฟฟ้าให้บริการเพียง 8 ขบวน จากทั้งหมด 9 ขบวน ส่งผลให้เกิดปริมาณผู้โดยสารหนาแน่น ทั้งนี้ ผู้ให้บริการแจ้งว่าจะมีการทยอยปรับปรุงครั้งละ 1 ขบวนและนำมากลับมาใช้จนครบทุกขบวนเพื่อให้สถานการณ์ดีขึ้นตามลำดับและไม่กระทบผู้ใช้บริการมากเกินไป
นายศักดิ์สยาม ชิดชอบ รัฐมนตรีว่าการกระทรวงคมนาคม ได้แสดงความใส่ใจและห่วงใยประชาชน จึงได้ได้เร่งกำชับให้เอกชนผู้ให้บริการ เร่งแก้ไขปัญหาความเดือดร้อนของประชาชน รวมทั้งให้มีการประชาสัมพันธ์ให้ผู้โดยสารทราบ หากเกิดเหตุขบวนรถมีความล่าช้า เพื่ออำนวยความสะดวกแก่ให้ประชาชนให้สามารถวางแผนการเดินทางได้อย่างอย่างเหมาะสม ตลอดจนแจ้งความจำเป็นของการทำ Group Release เพื่อไม่ให้ผู้โดยสารหนาแน่นบนชั้นชานชาลา และขอให้ผู้ให้บริการพิจารณามาตรการเพิ่มแรงจูงใจให้ผู้โดยสารปรับปลี่ยนเวลาการเดินทางนอกช่วงเวลาเร่งด่วน
ทั้งนี้ กรมการขนส่งทางราง เข้าใจและรับทราบถึงความไม่สะดวกในการเดินทางของประชาชนทุกท่าน และจะติดตาม ตรวจสอบผู้ให้บริการ เพื่อเร่งรัดการต่อเพิ่มตู้รถไฟฟ้าให้แล้วเสร็จครบทุกขบวน ให้ดำเนินการโดยเร็ว เพื่อความสะดวก รวดเร็ว และปลอดภัยในการเดินทางระบบขนส่งทางรางต่อไป

ที่มา : https://www.thaigov.go.th/news/contents/details/62186