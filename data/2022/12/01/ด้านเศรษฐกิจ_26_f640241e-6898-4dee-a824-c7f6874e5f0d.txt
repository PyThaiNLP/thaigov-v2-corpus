รัฐบาลไทย-ข่าวทำเนียบรัฐบาล-ธอส. เผย Moody’s คงอันดับเครดิตองค์กร อยู่ที่ระดับ Baa1 และแนวโน้มระดับ Stable ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย


วันพฤหัสบดีที่ 1 ธันวาคม 2565
พิมพ์
ธอส. เผย Moody’s คงอันดับเครดิตองค์กร อยู่ที่ระดับ Baa1 และแนวโน้มระดับ Stable ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย
Moody's สถาบันการจัดอันดับเครดิตระดับสากล คงอันดับเครดิตองค์กรของ ธอส. ในระดับ Baa1 และแนวโน้มอันดับเครดิตของ ธอส. ในระดับคงที่ (Stable)
ธนาคารอาคารสงเคราะห์ เผย Moody's สถาบันการจัดอันดับเครดิตระดับสากล คงอันดับเครดิตองค์กรของ ธอส. ในระดับ Baa1 และแนวโน้มอันดับเครดิตของ ธอส. ในระดับคงที่ (Stable) ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย สะท้อนความแข็งแกร่งทางการเงินของธนาคาร และบริหารจัดการ NPL ได้อย่างมีประสิทธิภาพ
นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า Moody’s Investors Service สถาบันจัดอันดับเครดิตระดับสากล ประกาศคงอันดับเครดิตองค์กรของ ธอส. ในระดับ “Baa1” รวมทั้งแนวโน้มอันดับเครดิตของ ธอส. ที่ระดับ “คงที่” (Stable) ถือเป็นอันดับความน่าเชื่อถือในระดับสูงสำหรับสถาบันการเงินในประเทศไทย สะท้อนถึงความแข็งแกร่งทางด้านการเงิน และมีสภาพคล่องที่มั่นคง ทั้งในปี 2565 และ
ปี 2566 โดย ณ วันที่ 30 มิถุนายน 2565 มีสินทรัพย์ที่อยู่ในระดับทรงตัวรวมจำนวน 1.58 ล้านล้านบาท
ทั้งนี้ ที่ผ่านมาธนาคารสามารถปล่อยสินเชื่อให้กับประชาชนที่มีรายได้น้อยถึงปานกลางให้มีที่อยู่อาศัยเป็นของตนเองได้มากกว่า 4 ล้านครอบครัว ซึ่งเป็นไปตามพันธกิจ “ทำให้คนไทยมีบ้าน” มาอย่างต่อเนื่อง โดย ณ เดือนตุลาคม 2565 สามารถปล่อยสินเชื่อใหม่ได้ถึง 227,788 ล้านบาท สูงกว่าเป้าหมายที่ตั้งไว้ในปี 2565 ที่ 226,423 ล้านบาท ขณะที่การจัดทำมาตรการช่วยเหลือลูกค้าที่ได้รับผลกระทบด้านรายได้จาก COVID-19 มากกว่า 22 มาตรการ ทำให้คาดว่าสินเชื่อที่ไม่ก่อให้เกิดรายได้ (NPL) ของธนาคารจะเพิ่มขึ้นเพียงเล็กน้อยในปี 2566 หรืออยู่ในระดับต่ำกว่า 5% ของสินเชื่อคงค้าง ขณะเดียวกันยังมีการตั้งสำรองหนี้สูญไว้สูงถึง 185% ของ NPL และมีอัตราส่วนเงินกองทุนของธนาคารในปี 2566 อยู่ที่ 14 -15% สะท้อนว่าธนาคารมีความแข็งแกร่งและมีเสถียรภาพและสามารถขับเคลื่อนภารกิจของธนาคาร เพื่อทำให้คนไทยมีบ้านได้อย่างมั่นคงและยั่งยืนต่อไป

ที่มา : https://www.thaigov.go.th/news/contents/details/62219