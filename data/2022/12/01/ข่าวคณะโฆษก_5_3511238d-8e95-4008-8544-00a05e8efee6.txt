รัฐบาลไทย-ข่าวทำเนียบรัฐบาล-"ทิพานัน" โชว์ผลสำเร็จโครงการข้าวรักษ์โลก BCG โมเดล เพิ่มรายได้ชาวนา  ลดต้นทุนการผลิตได้จริง ย้ำ "พล.อ.ประยุทธ์" พอใจและติดตามโครงการต่อเนื่อง 


วันพฤหัสบดีที่ 1 ธันวาคม 2565
พิมพ์
"ทิพานัน" โชว์ผลสำเร็จโครงการข้าวรักษ์โลก BCG โมเดล เพิ่มรายได้ชาวนา  ลดต้นทุนการผลิตได้จริง ย้ำ "พล.อ.ประยุทธ์" พอใจและติดตามโครงการต่อเนื่อง
"ทิพานัน" โชว์ผลสำเร็จโครงการข้าวรักษ์โลก BCG โมเดล เพิ่มรายได้ชาวนา  ลดต้นทุนการผลิตได้จริง ย้ำ "พล.อ.ประยุทธ์" พอใจและติดตามโครงการต่อเนื่อง
วันนี้ (1 ธ.ค.65) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี และ รัฐมนตรีว่าการกระทรวงกลาโหม พอใจผลการติดตามโครงการข้าวรักษ์โลก BCG Model นำร่องระยะที่ 1 ที่จ.เชียงราย โดยข้าวรักษ์โลก ซึ่งเป็นแนวคิดการปลูกข้าวแนวใหม่ของชาวนาไทย โดยความร่วมมือของสมาคมพัฒนาเศรษฐกิจเกษตรรักษ์โลก ผู้ดำเนินการและดูแล สำนักงานกองทุนหมู่บ้านและชุมชนเมืองแห่งชาติ รวมถึงกรมการข้าว และสำนักนายกรัฐมนตรี ส่งเสริมการปรับเปลี่ยนกระบวนการทำนาใหม่ อย่างยั่งยืน ซึ่งปลอดภัยต่อทั้งผู้ผลิตและผู้บริโภค ตามนโยบายรัฐบาลที่สนับสนุน เกษตรปลอดภัยอาหารปลอดภัย อีกทั้งยังมีเป้าหมายไปสู่การเป็นครัวโลก
จากรายงานผลการปลูกข้าวในพื้นที่รวม 10,000 ไร่ ใน 7 จังหวัดที่เข้าร่วมโครงการ คือ จังหวัดเชียงราย บุรีรัมย์ สุรินทร์ ศรีสะเกษ อุบลราชธานี มหาสารคาม และร้อยเอ็ด
1. ลดต้นทุนการผลิตได้ 2,000 บาท/ไร่ (จากเดิมต้นทุน4,500 บาท/ไร่ ลดเหลือ 2,500 บาท/ไร่)
2. สามารถเพิ่มผลผลิตเฉลี่ย จากเดิม 300-350 กิโลกรัม/ไร่ เพิ่มเป็น 600-620 กิโลกรัม/ไร่
3. เกษตรกรไม่ต้องสัมผัสสารเคมี โดยเปลี่ยนมาใช้จุลินทรีย์เพื่อการเกษตร แทนการใช้ปุ๋ยเคมี สารเคมี ยาฆ่าแมลง และยาฆ่าหญ้า ทำให้ไม่มีมลพิษตกค้างรอบแปลงนา
4.ผลผลิตข้าวที่มีคุณภาพดี ไม่มีปนเปื้อน ได้รับการรับรองมาตรฐานเกษตรอินทรีย์ และมาตรฐานเกษตรปลอดภัย (GAP) ซึ่งเป็นที่ต้องการของตลาด ทำให้ขายได้ในราคาที่ดีขึ้น ดังนั้นจึงทำให้เกษตรกรมีรายได้เพิ่มมากขึ้น
ทั้งนี้“ข้าวรักษ์โลก”ได้ผ่านสายตาชาวโลกบนเวที การประชุมเอเปคที่เพิ่งผ่านพ้นไป และแจกให้กับสื่อมวลชนต่างประเทศที่เข้าร่วมงานด้วย
----------------

ที่มา : https://www.thaigov.go.th/news/contents/details/62190