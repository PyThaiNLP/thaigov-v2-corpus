รัฐบาลไทย-ข่าวทำเนียบรัฐบาล-รัฐมนตรีเกษตรฯ 'เฉลิมชัย' เข้าร่วมฝึกอบรมเป็นอาสาปศุสัตว์ป้องโรคพิษสุนัขบ้า ตั้งเป้าให้มีผู้เข้าร่วมอบรมทั่วประเทศทั้งสิ้น 8,600 คน 


วันพฤหัสบดีที่ 1 ธันวาคม 2565
รัฐมนตรีเกษตรฯ 'เฉลิมชัย' เข้าร่วมฝึกอบรมเป็นอาสาปศุสัตว์ป้องโรคพิษสุนัขบ้า ตั้งเป้าให้มีผู้เข้าร่วมอบรมทั่วประเทศทั้งสิ้น 8,600 คน
พร้อมต่อยอดเป็นของขวัญปีใหม่ ดำเนินการทำหมันและฉีดวัคซีนให้แก่หมาแมว 300,000 ตัวทั่วประเทศ ตลอดทั้งปี
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เป็นประธานเปิดการฝึกอบรมอาสาปศุสัตว์ด้านโรคพิษสุนัขบ้าในพื้นที่กรุงเทพมหานคร ในโครงการฝึกอบรมเพื่อสร้างและพัฒนาศักยภาพอาสาปศุสัตว์ด้านโรคพิษสุนัขบ้า ปีงบประมาณ พ.ศ. 2566 ภายใต้แผนยุทธศาสตร์การดำเนินโครงการสัตว์ปลอดโรค คนปลอดภัยจากโรคพิษสุนัขบ้า ตามพระปณิธาน ศาสตราจารย์ ดร.สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์ อัครราชกุมารี กรมพระศรีสวางควัฒน วรขัตติยราชนารี โดยมีนายประยูร อินสกุล ปลัดกระทรวงเกษตรและสหกรณ์ นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ นายสมเกียรติ กอไพศาล ประธานคณะทำงานรัฐมนตรีว่าการกระทรวงเกษตรและสหกรณ์ นายสมชวน รัตนมังคลานนท์ อธิบดีกรมปศุสัตว์ และผู้บริหารกระทรวงเกษตรและสหกรณ์ เข้าร่วม ณ ศาลาปฏิบัติธรรม วัดสระเกศราชวรมหาวิหาร เขตป้อมปราบศัตรูพ่าย กรุงเทพมหานคร ซึ่งกระทรวงเกษตรและสหกรณ์ โดยกรมปศุสัตว์ จัดขึ้นเพื่อสร้างและพัฒนาศักยภาพอาสาปศุสัตว์ด้านโรคพิษสุนัขบ้า โดยเป็นความร่วมมือทั้งจากภาครัฐ เอกชน และประชาชน ดำเนินการสร้างอาสาปศุสัตว์ขึ้นใหม่ และพัฒนาอาสาปศุสัตว์ที่มีอยู่เดิม ให้มีจำนวนครอบคลุมในทุกพื้นที่ โดยมีเป้าหมายอย่างน้อย 2 - 3 คนต่อตำบล ซึ่งการกำจัดโรคพิษสุนัขบ้าในสัตว์ในระดับพื้นที่นั้น จะต้องมีการป้องกันโรคด้วยการฉีดวัคซีนที่มีคุณภาพเท่านั้น ถึงจะทำให้สัตว์มีภูมิคุ้มกันต่อโรคได้ ซึ่งผู้ปฏิบัติงานจะต้องมีความรู้ มีความเข้าใจ และมีทักษะในการปฏิบัติงานที่ถูกต้อง ถึงจะส่งผลต่อความสำเร็จในการกำจัดโรคพิษสุนัขบ้า
ทั้งนี้ อาสาปศุสัตว์ที่ผ่านการฝึกอบรมแล้ว จะได้รับใบประกาศนียบัตรผู้ผ่านการฝึกอบรม บัตรประจำตัวอาสาปศุสัตว์ และหนังสือมอบหมายให้ทำการฉีดวัคซีนโรคพิษสุนัขบ้าจากสัตวแพทย์ ตามพระราชบัญญัติโรคพิษสุนัขบ้า พ.ศ. 2535 โดยในวันนี้มีผู้เข้าร่วมอบรมจำนวน 134 คน และมีเป้าหมายผู้เข้าร่วมอบรมทั่วประเทศทั้งสิ้น 8,600 คน ซึ่งอาสาปศุสัตว์ด้านโรคพิษสุนัขบ้าถือเป็นหัวใจหลักของชุมชนที่จะช่วยให้การเฝ้าระวัง ป้องกัน ควบคุม และกำจัดโรคพิษสุนัขบ้าเกิดความยั่งยืน โดยเมื่ออาสาฯ ทุกคนมีความรู้ มีความเข้าใจ และมีทักษะในการปฏิบัติงานที่ถูกต้อง ประกอบกับปฏิบัติหน้าที่อย่างถูกต้องตามกฎหมาย จะส่งเสริมให้การเฝ้าระวัง ป้องกัน ควบคุมโรคพิษสุนัขบ้า และโรคระบาดสัตว์อื่น ๆ ในพื้นที่ เป็นไปอย่างมีคุณภาพและมีประสิทธิภาพ
จากนั้นรัฐมนตรีว่าการกระทรวงเกษตรและสหกรณ์ได้เข้าร่วมฟังการบรรยายในหัวข้อความรู้ทั่วไปเกี่ยวกับโรคพิษสุนัขบ้า และการฉีดวัคซีนและการรักษาคุณภาพวัคซีนโรคพิษสุนัขบ้า รวมถึงเข้าอบรมภาคปฏิบัติ ทั้งการฝึกทักษะการเตรียมวัคซีน ฝึกทักษะการจับบังคับสัตว์ (ใช้สุนัขและแมวจริง) และฝึกทักษะการฉีดวัคซีนด้วย
"โครงการดังกล่าว เป็นโครงการที่กระทรวงเกษตรฯ โดยกรมปศุสัตว์มีการดำเนินการมาอย่างต่อเนื่องทุกปี มีวัตถุประสงค์เพื่อสะกัด ยับยั้งการแพร่ระบาดของโรคพิษสุนัขบ้า และถือว่าเป็นนโยบายสำคัญของกระทรวงเกษตรฯ โดยในวันนี้เป็นการฝึกอบรมในพื้นที่เขตกรุงเทพมหานคร ซึ่งถือเป็นการเตรียมความพร้อมสำหรับเป็นของขวัญปีใหม่ที่จะให้กับพี่น้องประชาชน ในกรณีที่จะทำหมันหมาแมว หรือฉีดวัคซีนโรคพิษสุนัขบ้าให้กับสัตว์เลี้ยงของพี่น้องคนไทยทั่วประเทศ โดยตั้งเป้าที่จะดำเนินการให้ครบ 300,000 ตัวตลอดทั้งปี โดยพี่น้องประชาชนสามารถประสานงานได้ที่อาสาปศุสัตว์หรือปศุสัตว์อำเภอทั่วประเทศ และในส่วนของกรุงเทพมหานครมีอาสาปศุสัตว์ทุกเขตด้วย อย่างไรก็ตาม การป้องกันโรคพิษสุนัขบ้านั้น ต้องได้รับความร่วมมือจากทุกภาคส่วน ทั้งภาครัฐและภาคประชาชน โดยเฉพาะในส่วนของท้องถิ่นที่มีความจำเป็นอย่างมาก ที่จะต้องร่วมมือกันจัดการกับหมาแมวจรจัด โดยการทำหมันหรือฉีดยาป้องกันโรคพิษสุนัขบ้า และในส่วนที่สามารถจับได้จะนำเข้าศูนย์พักพิงของกระทรวงเกษตรและสหกรณ์ต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/62198