รัฐบาลไทย-ข่าวทำเนียบรัฐบาล-"อนุชา" นำคณะ สคบ. ลงพื้นที่ติดตามสัญญาจองรถ ในงาน Motor Expo ครั้งที่ 39 สร้างความเชื่อมั่นรัฐบาลคุ้มครองผู้บริโภคทุกมิติ


วันพฤหัสบดีที่ 1 ธันวาคม 2565
พิมพ์
"อนุชา" นำคณะ สคบ. ลงพื้นที่ติดตามสัญญาจองรถ ในงาน Motor Expo ครั้งที่ 39 สร้างความเชื่อมั่นรัฐบาลคุ้มครองผู้บริโภคทุกมิติ
"อนุชา" นำคณะ สคบ. ลงพื้นที่ติดตามสัญญาจองรถ ในงาน Motor Expo ครั้งที่ 39 สร้างความเชื่อมั่นรัฐบาลคุ้มครองผู้บริโภคทุกมิติ
วันนี้ (1 ธันวาคม 2565) นายอนุชา นาคาศัย รัฐมนตรีประจำสำนักนายกรัฐมนตรี นำคณะประกอบด้วย นายสัณหพจน์  สุขศรีเมือง สมาชิกสภาผู้แทนราษฎร จังหวัดนครศรีธรรมราช นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี นายชนะศักดิ์ อัตถาวงศ์ ที่ปรึกษารัฐมนตรีประจำสำนักนายกรัฐมนตรี นายธสรณ์อัฑฒ์ ธนิทธิพันธ์ เลขาธิการคณะกรรมการคุ้มครองผู้บริโภค และคณะเจ้าหน้าที่สำนักงานคณะกรรมการคุ้มครองผู้บริโภค (สคบ.) ลงพื้นที่ติดตามการจัดงาน "มหกรรมยานยนต์ ครั้งที่ 39" Motor Expo ณ อาคารชาเลนเจอร์ 1-3 ศูนย์ประชุมอิมแพค เมืองทองธานี จ.นนทบุรี โดยมี นายขวัญชัย ปภัสร์พงษ์ ประธานจัดงาน พร้อมคณะผู้บริหาร ให้การต้อนรับ
การลงพื้นที่ครั้งนี้เพื่อตรวจสอบและติดตามผู้ประกอบการธุรกิจขายรถยนต์ที่มีการจองภายในงาน ซึ่งที่ผ่านมา สคบ. ได้รับเรื่องร้องทุกข์จากผู้บริโภค เกี่ยวกับปัญหาผู้ประกอบการจัดทำสัญญาจองรถยนต์ที่ไม่เป็นธรรม โดยพบว่าผู้ประกอบการบางรายกรอกรายละเอียดไม่ครบถ้วนกับสัญญาการจองรถยนต์ การส่งมอบไม่เป็นไปตามสัญญาที่กำหนด เป็นผลให้ผู้บริโภคไม่ได้รับการอนุมัติสินเชื่อทั้งที่มีการวางเงินจองเป็นที่เรียบร้อยแล้ว สร้างความเดือดร้อนแก่ผู้บริโภคหลายราย สคบ. โดยคณะกรรมการว่าด้วยสัญญา จึงได้ออกประกาศคณะกรรมการว่าด้วยสัญญา เรื่อง ให้ธุรกิจการขายรถยนต์ที่มีการจองเป็นธุรกิจที่ควบคุมสัญญา พ.ศ.2551 ซึ่งเป็นกฎหมายที่ออกมาเพื่อคุ้มครองและให้ความเป็นธรรมแก่ผู้บริโภค โดยรัฐมนตรีประจำสำนักนายกรัฐมนตรีได้เยี่ยมชมนิทรรศการการแสดงยานยนต์และร่วมตรวจสอบสัญญาการจองรถยนต์ของผู้ประกอบการภายในงาน
รัฐมนตรีประจำสำนักนายกรัฐมนตรี กล่าวว่า จากการลงพื้นที่พบว่าผู้ประกอบการทุกรายให้ความร่วมมือกับการดำเนินงานของ สคบ. เป็นอย่างดี โดยมีการระบุเนื้อหาในสัญญาการจองโดยละเอียดและชัดเจน ขอให้พี่น้องประชาชนที่ทำการจองรถยนต์หรือยานยนต์ภายในงานมั่นใจได้ว่าจะได้รับความเป็นธรรม เพราะผู้ประกอบการปฏิบัติตามกฏ ระเบียบของ สคบ. อย่างเคร่งครัด โดยรูปแบบของสัญญาได้มาตรฐานเป็นไปตามที่ สคบ. กำหนด สิ่งนี้จึงสร้างความมั่นใจให้แก่ประชาชนได้ว่า  สคบ. จะดำเนินการคุ้มครองและดูแลเพื่อให้ประชาชนได้รับความเป็นธรรมและไม่ถูกเอาเปรียบจากกลุ่มผู้ประกอบการ
.
รัฐมนตรีประจำสำนักนายกรัฐมนตรี กล่าวเพิ่มเติมว่า ขณะนี้ทาง สคบ. กำลังพิจารณาออกกฎหมายเพิ่มเติมเพื่อคุ้มครองประชาชนที่ได้รับผลกระทบจากความชำรุดบกพร่องของสินค้า โดยเฉพาะรถยนต์และสินค้าอิเล็กทรอนิคส์ ซึ่งขณะนี้อยู่ระหว่างการพิจารณาตัวกฎหมาย คาดว่าเมื่อเรียบร้อยแล้วจะนำมาบังคับใช้เพื่อเพิ่มความมั่นใจแก่ผู้บริโภคว่ารัฐบาลมิได้นิ่งนอนใจในการให้ความช่วยเหลือและคุ้มครองสิทธิ์ของผู้บริโภคทุกด้าน
.
สำหรับงาน "มหกรรมยานยนต์ ครั้งที่ 39" Motor Expo จัดขึ้น ณ อาคารชาเลนเจอร์ 1-3 ศูนย์ประชุมอิมแพค เมืองทองธานี จ.นนทบุรี ระหว่างวันที่ 1-12 ธันวาคม 2565 โดยมีการแสดงรถยนต์จาก 35 ผู้ผลิตจาก 10 ประเทศ รถจักรยานยนต์ 17 ผู้ผลิตจาก 8 ประเทศ และอุปกรณ์ที่เกี่ยวข้องอีกกว่า 300 รายการ

ที่มา : https://www.thaigov.go.th/news/contents/details/62215