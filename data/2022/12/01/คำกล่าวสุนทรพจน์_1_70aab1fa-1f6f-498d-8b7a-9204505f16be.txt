รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธี มอบรางวัลองค์กรที่มีความเป็นเลิศ ในการบริหารจัดการด้านการเงินการคลัง  ประจำปีงบประมาณ พ.ศ. 2564


วันพฤหัสบดีที่ 1 ธันวาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธี มอบรางวัลองค์กรที่มีความเป็นเลิศ ในการบริหารจัดการด้านการเงินการคลัง  ประจำปีงบประมาณ พ.ศ. 2564
คำกล่าว พลเอก ประยุทธ์ จันทร์โอชา นายกรัฐมนตรี เนื่องในโอกาสเป็นประธานในพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ประจำปีงบประมาณ พ.ศ. 2564 วันพฤหัสบดีที่ 1 ธันวาคม 2565 เวลา 09.30 น. ณ ตึกสันติไมตรี (หลังนอก) ทำเนียบรัฐ
ท่านรัฐมนตรีว่าการกระทรวงการคลัง
ท่านรัฐมนตรีช่วยว่าการกระทรวงการคลัง
ปลัดกระทรวงการคลัง
รองปลัดกระทรวงการคลัง
อธิบดีกรมบัญชีกลาง
ผู้บริหารหน่วยงานที่ได้รับรางวัล
และผู้มีเกียรติทุกท่าน
ผมมีความยินดีและรู้สึกเป็นเกียรติอย่างยิ่ง ที่ได้มาเป็นประธานในพิธีมอบรางวัลองค์กรที่มีความเป็นเลิศในการบริหารจัดการด้านการเงินการคลัง ประจำปีงบประมาณ พ.ศ. 2564 ในวันนี้  พร้อมทั้งขอแสดงความยินดี กับทุกหน่วยงานที่ได้รับรางวัลอันทรงคุณค่า ที่สร้างความภาคภูมิใจให้แก่หน่วยงานของทุกท่าน
ผมขอขอบคุณกรมบัญชีกลาง ซึ่งเป็นหน่วยงานที่มีส่วนสำคัญอย่างมาก ในการผลักดันให้หน่วยงานของรัฐ ปฏิบัติภารกิจไปในแนวทางเดียวกัน ตอบสนองนโยบายรัฐบาล และยุทธศาสตร์ชาติ  ตลอดจนกำกับดูแลการบริหารจัดการ “ด้านการเงิน-การคลัง” ภาครัฐ ในภาพรวม เป็นไปอย่างถูกต้อง โปร่งใส ยึดหลักธรรมาภิบาล และมีประสิทธิภาพสูงสุด  เพื่อรักษาผลประโยชน์ของประเทศชาติ และประชาชน ตลอดมา
ผมเชื่อมั่นว่าการมอบรางวัลอันทรงเกียรตินี้ จะเป็นการสร้างขวัญและกำลังใจ ให้แก่ “ผู้ปฏิบัติงาน” ได้ยึดมั่นในความซื่อสัตย์สุจริต และความถูกต้องตามกฎ-ระเบียบ-กติกา อย่างเคร่งครัด  อีกทั้งยังช่วยเสริมสร้างความเข้มแข็งให้กับ “ส่วนราชการ” ในการรักษาประสิทธิภาพการทำงาน ในระดับมาตรฐานที่สูง อย่างต่อเนื่อง
ทั้งนี้ ในฐานะ “ประชาชนทั่วไป” ยอมคาดหวังที่จะเห็นส่วนราชการ และข้าราชการ ปฏิบัติภารกิจของตน อย่างเต็มกำลังความสามารถ ด้วยความสุจริต  ใช้งบประมาณแผ่นดินจากเงินภาษี “ทุกบาท ทุกสตางค์” อย่างมีประสิทธิภาพ  ในการพัฒนาประเทศ และยกระดับคุณภาพชีวิตของประชาชน ทั้งประเทศ
สำหรับในฐานะ “นายกรัฐมนตรี” ผู้นำฝ่ายบริหารของประเทศ นอกจากจะคาดหวังให้ทุกส่วนราชการ และข้าราชการ ร่วมกันนำนโยบายไปสู่การปฏิบัติ เพื่อขับเคลื่อนประเทศชาติให้เจริญก้าวหน้า อย่างมั่นคงและยั่งยืน  สมความคาดหวังของพี่น้องประชาชน “คนไทย” ทั้งประเทศแล้ว  ยังมุ่งหวังให้การบริหารงานการเงิน-การคลังภาครัฐ เป็นไปอย่างบูรณาการกัน โปร่งใสตรวจสอบได้ ลดความผิดพลาด ลดขั้นตอนที่ไม่จำเป็น สะดวก-รวดเร็ว และมีประสิทธิภาพ  เพื่อสร้างความเชื่อมั่นให้กับทุกภาคส่วนของไทย ทั้งภาคธุรกิจและภาคประชาชน  ตลอดจนเสริมสร้างภาพลักษณ์ที่ดีของประเทศไทย ในสายตาประชาคมโลก อีกด้วย
ผมขอให้ทุกหน่วยงานได้มุ่งมั่นตั้งใจ รักษาระดับมาตรฐาน “การบริหารจัดการด้านการเงิน-การคลัง” ของตน ให้มีประสิทธิผลสูง สืบเนื่องตลอดไป  และขอให้มีการถ่ายทอดองค์ความรู้ระหว่างหน่วยงาน เพื่อยกระดับมาตรฐาน “ทุกหน่วยงาน” ของประเทศ สู่ความเป็นเลิศ ให้ได้ในที่สุด  อันจะนำไปสู่การยกระดับประสิทธิภาพการทำงานของภาครัฐ ในภาพรวมต่อไป
โอกาสนี้ ผมขออาราธนาคุณพระศรีรัตนตรัยและสิ่งศักดิ์สิทธิ์ทั้งหลายในสากล  อีกทั้งเดชะพระบารมีของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ได้โปรดดลบันดาลประทานพรให้ทุกท่าน และผู้เกี่ยวข้อง พร้อมทั้งครอบครัว  ประสบแต่ความสุข ความเจริญ มีสุขภาพพลานามัยที่แข็งแรง สมบูรณ์ และสัมฤทธิผลในสิ่งที่พึงปรารถนาทุกประการโดยทั่วกัน
ขอบคุณครับ
---------------

ที่มา : https://www.thaigov.go.th/news/contents/details/62192