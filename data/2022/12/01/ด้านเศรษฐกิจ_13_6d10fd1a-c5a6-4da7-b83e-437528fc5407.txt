รัฐบาลไทย-ข่าวทำเนียบรัฐบาล-ธอส. ยืนยันไม่ปรับขึ้นอัตราดอกเบี้ยเงินกู้ถึงสิ้นเดือนมกราคมปี 2566


วันพฤหัสบดีที่ 1 ธันวาคม 2565
พิมพ์
ธอส. ยืนยันไม่ปรับขึ้นอัตราดอกเบี้ยเงินกู้ถึงสิ้นเดือนมกราคมปี 2566
ธอส. พร้อมดูแลลูกค้า ทั้งกลุ่มลูกค้าปัจจุบันของธนาคาร และประชาชนทั่วไปที่ต้องการมีที่อยู่อาศัยเป็นของตนเอง ด้วยการตรึงอัตราดอกเบี้ยเงินกู้ถึงสิ้นเดือนมกราคม ปี 2566 เพื่อสนับสนุนนโยบายรัฐบาลในการช่วยให้ลูกค้าเงินกู้ของธนาคาร
นายฉัตรชัย ศิริไล กรรมการผู้จัดการธนาคารอาคารสงเคราะห์ (ธอส.) เปิดเผยภายหลังจากที่ประชุมคณะกรรมการนโยบายการเงิน (กนง.) ในวันนี้ (30 พฤศจิกายน 2565) มีมติให้ปรับขึ้นอัตราดอกเบี้ยนโยบาย 0.25% ต่อปี หรือจาก 1.00% ต่อปี เป็น 1.25% ต่อปี ว่า ธอส. ในฐานะสถาบันการเงินเฉพาะกิจของรัฐ ที่มีพันธกิจ “ทำให้คนไทยมีบ้าน” ยังคงพร้อมดูแลลูกค้า ทั้งกลุ่มลูกค้าปัจจุบันของธนาคาร และประชาชนทั่วไปที่ต้องการมีที่อยู่อาศัยเป็นของตนเอง ด้วยการตรึงอัตราดอกเบี้ยเงินกู้ถึงสิ้นเดือนมกราคม ปี 2566 เพื่อสนับสนุนนโยบายรัฐบาลในการช่วยให้ลูกค้าเงินกู้ของธนาคารที่มีจำนวนเงินสินเชื่อคงค้างในปัจจุบัน ณ วันที่ 31 ตุลาคม 2565 มากกว่า 1.6 ล้านล้านบาท ได้มีเวลาปรับตัวรับกับภาวะดอกเบี้ยขาขึ้นในอนาคตและช่วยบรรเทาค่าใช้จ่ายของลูกค้ากลุ่มที่อาจยังได้รับผลกระทบด้านรายได้จากสถานการณ์ COVID-19 ทั้งนี้ นับตั้งแต่การประชุม กนง. เมื่อวันที่ 10 สิงหาคม 2565 จนถึงปัจจุบัน กนง. ได้ปรับขึ้นอัตราดอกเบี้ยนโยบายมาแล้ว 0.75% ต่อปี แต่ ธอส. ยังคงตรึงอัตราดอกเบี้ยเงินกู้ไว้ในระดับเดิมมาโดยตลอด และในปี 2566 ธนาคารจะทยอยปรับขึ้นเพียง 0.15-0.25% ต่อปี ซึ่งจะไม่ส่งผลกระทบต่อเงินงวดของลูกค้าให้ปรับเพิ่มสูงขึ้น เนื่องจากธนาคารได้จัดทำผลิตภัณฑ์สินเชื่อที่มี Buffer หรือการคำนวณเงินงวดผ่อนชำระเผื่อกรณีมีการปรับอัตราดอกเบี้ยไว้ให้กับลูกค้าอยู่แล้ว

ที่มา : https://www.thaigov.go.th/news/contents/details/62185