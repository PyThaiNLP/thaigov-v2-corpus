รัฐบาลไทย-ข่าวทำเนียบรัฐบาล-​ปลัดกระทรวงคมนาคม เป็นประธานเปิดประชุมสัมมนา “การพัฒนาเพื่อยกระดับระบบติดตาม วิเคราะห์และรายงานความก้าวหน้าโครงการสำคัญ ตามนโยบายของกระทรวงคมนาคม” ครั้งที่ 2


วันพฤหัสบดีที่ 1 ธันวาคม 2565
​ปลัดกระทรวงคมนาคม เป็นประธานเปิดประชุมสัมมนา “การพัฒนาเพื่อยกระดับระบบติดตาม วิเคราะห์และรายงานความก้าวหน้าโครงการสำคัญ ตามนโยบายของกระทรวงคมนาคม” ครั้งที่ 2
ในวันที่ 29 พฤศจิกายน 2565 ณ โรงแรมมณเฑียร สุรวงศ์ กรุงเทพฯ
นายชยธรรม์ พรหมศร ปลัดกระทรวงคมนาคม เป็นประธานเปิดประชุมสัมมนา “การพัฒนาเพื่อยกระดับระบบติดตาม วิเคราะห์และรายงานความก้าวหน้าโครงการสำคัญ ตามนโยบายของกระทรวงคมนาคม” ครั้งที่ 2 โดยมี ผู้บริหารกระทรวงคมนาคม ข้าราชการ เจ้าหน้าที่ และบุคลากรหน่วยงานในสังกัดเข้าร่วมประชุมสัมมนา ในวันที่ 29 พฤศจิกายน 2565 ณ โรงแรมมณเฑียร สุรวงศ์ กรุงเทพฯ
ปลัดกระทรวงคมนาคม กล่าวว่า พลเอก ประยุทธ์ จันทร์โอชา นายกรัฐมนตรี ได้มอบนโยบายให้ทุกหน่วยงานใช้จ่ายงบประมาณรายจ่ายประจำปีอย่างมีประสิทธิภาพ และเกิดประโยชน์ต่อประเทศ กระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม ได้รับนโยบายจากรัฐบาลมาดำเนินการกำกับดูแลการใช้จ่ายงบประมาณรายจ่ายประจำปีของกระทรวงคมนาคมมาอย่างต่อเนื่อง กระทรวงคมนาคมซึ่งมีภารกิจหน้าที่หลักในการบริหารจัดการการขนส่งคนหรือสินค้าจากต้นทางไปสู่ปลายทางให้มี
ความสะดวก ปลอดภัย ตรงเวลาและมีราคาสมเหตุสมผล ซึ่งสิ่งเหล่านี้คือภารกิจของกระทรวงคมนาคม ประกอบด้วย 4 ภารกิจหลัก ได้แก่
1. การพัฒนาโครงสร้างพื้นฐานเพื่อเชื่อมโยงการคมนาคมทั้ง 4 มิติเข้าด้วยกัน ทั้งทางบก ทางราง
ทางน้ำ และทางอากาศ
2. การจัดกฎระเบียบ กฎหมาย เพื่อกำกับดูแลการใช้โครงสร้างพื้นฐานร่วมกัน โดยมีหน่วยงานทำหน้าที่กำกับดูแลให้การคมนาคมขนส่งมีความสะดวก ปลอดภัย ตรงเวลาและมีราคาสมเหตุสมผล
3. การส่งเสริมและสนับสนุนให้เกิดการเชื่อมโยงโครงข่าย
4. การเป็นผู้ให้บริการในการพัฒนาโครงสร้างพื้นฐานที่มีความจำเป็นอย่างยิ่งสำหรับประชาชน ให้ได้รับความสะดวก ปลอดภัย ตรงเวลาและมีราคาสมเหตุสมผล
ดังนั้น การติดตามและการรายงานผลความก้าวหน้าของโครงการสำคัญเชิงนโยบาย ถือว่าเป็นภารกิจหลักของสำนักงานปลัดกระทรวงคมนาคมในการบริหารนโยบายและขับเคลื่อนยุทธศาสตร์ของกระทรวงคมนาคมซึ่งผู้บริหารระดับสูงของกระทรวงคมนาคมได้ให้ความสำคัญเป็นอย่างมาก โดยในปี 2566 กระทรวงคมนาคมรับผิดชอบงบประมาณรวมทั้งหมดกว่า 3 แสนล้านบาท แบ่งเป็นวงเงินงบประมาณ จำนวน 201,510.96 ล้านบาท และวงเงินนอกงบประมาณ ได้แก่ เงินรายได้ของรัฐวิสาหกิจ เงินกองทุน เงินกู้ และการร่วมทุนระหว่างภาครัฐและเอกชน (Public Private Partnership: PPP) จำนวน 104,697 ล้านบาท ซึ่งการพัฒนาโครงสร้างพื้นฐานด้านคมนาคมทั้งในระดับโครงข่ายและโครงการมีจำนวนมาก เป็นโครงการขนาดใหญ่ มีความซับซ้อน และมีรูปแบบโครงการที่แตกต่างกัน
จากนโยบายของรัฐมนตรีว่าการกระทรวงคมนาคม ปลัดกระทรวงคมนาคมจึงได้มอบหมายให้สำนักงานปลัดกระทรวงคมนาคมนำเทคโนโลยีมาใช้พัฒนาการทำงานเพื่อเพิ่มประสิทธิภาพในการติดตามความก้าวหน้าโครงการสำคัญ และการใช้จ่ายงบประมาณในการดำเนินโครงการ ปัจจุบันกระทรวงคมนาคมอยู่ระหว่างการทดลองใช้ระบบการติดตาม วิเคราะห์และรายงานความก้าวหน้าโครงการสำคัญ ซึ่งระบบดังกล่าวทำให้สามารถติดตามผลการปฏิบัติงาน และความก้าวหน้าโครงการได้แบบ Real Time รวมทั้งทราบปัญหาและอุปสรรคที่เกิดขึ้นระหว่างการดำเนินงาน เพื่อหาแนวทางการแก้ไขได้อย่างรวดเร็วและทันท่วงที โดยระบบจะประมวลผลและวิเคราะห์ผลความก้าวหน้าโครงการและข้อมูลสำคัญ รายงานผลให้ผู้บริหารทราบโดยตรงด้วยระบบ Dashboard ซึ่งจะช่วยให้หน่วยงานลดความซ้ำซ้อนในการจัดการข้อมูล มีข้อมูลครบถ้วน และยกระดับการบริหารจัดการโครงการเพื่อประกอบการตัดสินใจของผู้บริหารได้อย่างรวดเร็ว และสามารถบริหารจัดการโครงการเป็นไปอย่างมีประสิทธิภาพยิ่งขึ้น สำหรับ 6 โครงการสำคัญ ที่จะดำเนินการติดตามในระยะแรกได้แก่ 1) โครงการพัฒนาระเบียงเศรษฐกิจภาคใต้เพื่อเชื่อมฝั่งทะเลอ่าวไทย - อันดามัน (Land Bridge) 2) โครงการรถไฟความเร็วสูง ระยะที่ 1 ช่วงกรุงเทพ - นครราชสีมา 3) โครงข่ายทางหลวงพิเศษระหว่างเมืองและระบบราง (MR-MAP) 4) โครงการทางหลวงพิเศษระหว่างเมืองหมายเลข 6 สายบางปะอิน - นครราชสีมา 5) โครงการทางหลวงพิเศษระหว่างเมืองหมายเลข 9 ถนนวงแหวนรอบนอกกรุงเทพมหานครตอนทางยกระดับบางขุนเทียน - บางบัวทอง และ 6) โครงการก่อสร้างบนพื้นที่ทางหลวงหมายเลข 35 (ถนนพระราม 2)
ทั้งนี้ ปลัดกระทรวงคมนาคมได้มอบหมายให้คณะที่ปรึกษาและคณะทำงานของกระทรวงคมนาคมร่วมกันพัฒนาระบบการติดตามและรายงานผลโครงการสำคัญ เพื่อดำเนินการจัดทำมาตรฐานการปฏิบัติงาน คู่มือการปฏิบัติงาน และระบบเทคโนโลยีสารสนเทศในการติดตามและรายงานผลการดำเนินโครงการ อันจะช่วยสนับสนุนการตัดสินใจของผู้บริหารได้อย่างทันท่วงที ซึ่งจะทำให้การขับเคลื่อนโครงการสำคัญให้บรรลุผลสัมฤทธิ์ตามเป้าหมายของรัฐบาลและกระทรวงคมนาคมต่อไป

ที่มา : https://www.thaigov.go.th/news/contents/details/62168