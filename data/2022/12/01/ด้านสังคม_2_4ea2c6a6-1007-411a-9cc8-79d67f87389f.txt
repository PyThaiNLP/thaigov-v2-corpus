รัฐบาลไทย-ข่าวทำเนียบรัฐบาล-สธ.ไทยเจ้าภาพร่วมจัดประชุมวิชาการประเมินเทคโนโลยีสุขภาพระดับภูมิภาค สร้างเครือข่ายพัฒนาข้อเสนอเชิงนโยบายแก่ผู้บริหารระดับสูง และกำหนดมาตรการสาธารณสุขที่มีประสิทธิภาพ


วันพฤหัสบดีที่ 1 ธันวาคม 2565
สธ.ไทยเจ้าภาพร่วมจัดประชุมวิชาการประเมินเทคโนโลยีสุขภาพระดับภูมิภาค สร้างเครือข่ายพัฒนาข้อเสนอเชิงนโยบายแก่ผู้บริหารระดับสูง และกำหนดมาตรการสาธารณสุขที่มีประสิทธิภาพ
โฆษกกระทรวงสาธารณสุขเผยไทยเป็นเจ้าภาพร่วมจัดประชุมวิชาการการประเมินเทคโนโลยีด้านสุขภาพ HTA ระดับภูมิภาค ระดมนักวิชาการเสนองานวิจัยกว่า 300 คนจาก 20 ประเทศ ตอบโจทย์นำเทคโนโลยีมาให้บริการด้านสาธารณสุขใหม่ๆ
โฆษกกระทรวงสาธารณสุขเผยไทยเป็นเจ้าภาพร่วมจัดประชุมวิชาการการประเมินเทคโนโลยีด้านสุขภาพ HTA ระดับภูมิภาค ระดมนักวิชาการเสนองานวิจัยกว่า 300 คนจาก 20 ประเทศ ตอบโจทย์นำเทคโนโลยีมาให้บริการด้านสาธารณสุขใหม่ๆ
วันนี้ (1 ธันวาคม 2565) นพ.รุ่งเรือง กิจผาติ หัวหน้าที่ปรึกษาระดับกระทรวง นายแพทย์ทรงคุณวุฒิ ระดับ 11 และโฆษกกระทรวงสาธารณสุข กล่าวว่า ได้รับมอบหมายจากนายแพทย์โอภาส การย์กวินพงศ์ ปลัดกระทรวงสาธารณสุข ให้ดำเนินการจัดประชุมการประชุมวิชาการประจำปี HTAsialink (HTAsiaLink Annual Conference) ครั้งที่ 10 ประจำปี 2565 ร่วมกับองค์การอนามัยโลก มูลนิธิเพื่อการประเมินเทคโนโลยีและนโยบายด้านสุขภาพ และภาคส่วนต่างๆ โดยในปีนี้ ประเทศไทยเป็นเจ้าภาพในการจัดการประชุม เมื่อวันที่ 30 พฤศจิกายน – 2 ธันวาคม 2565 ที่พัทยา จ.ชลบุรี ภายใต้แนวคิด “บทบาทของ HTA ใน New normal” (หรือ The Role of HTA in the New Normal : Driving the post COVID health system through evidence-informed decisions) ซึ่งเป็นการประชุมระดับภูมิภาคและนานาชาติ มีนักวิชาการและนักวิจัยทั่วโลกกว่า 300 คนจาก 20 ประเทศเข้าร่วม เพื่อนำเสนอผลงานวิจัยและรับข้อเสนอแนะจากผู้เชี่ยวชาญนานาชาติ และร่วมอภิปรายในหัวข้อที่กำหนด อาทิ การพลิกโฉมระบบสาธารณสุขหลังโควิด19 และ HTA การผลักดันการวิเคราะห์ระบบ Global HTA โดยอิงข้อมูลหลักฐานจากการใช้จริงในภูมิภาค HTA ทั่วโลก และเทคโนโลยีในยุคใหม่ใช่ทางออกของระบบสาธารณสุขหรือไม่ เป็นต้น
นพ.รุ่งเรืองกล่าวต่อว่า การประชุมในครั้งนี้เป็นการให้โอกาสนักวิจัยรุ่นใหม่ที่เพิ่งเริ่มต้นเส้นทางงานวิจัยด้านการประเมินเทคโนโลยีด้านสุขภาพ (Health Technology Assessment หรือ HTA) ได้แลกเปลี่ยนเรียนรู้กับนักวิจัยท่านอื่น เป็นการสร้างความเข้มแข็งของเครือข่ายการประเมินเทคโนโลยีด้านสุขภาพในทวีปเอเชีย และพัฒนาขีดความสามารถด้านวิชาการแก่นักวิจัย โดยภายในงานมีทั้งการประชุมเชิงปฏิบัติการ การบรรยาย การอบรมพัฒนาทักษะด้านการวิจัย แลกเปลี่ยนประสบการณ์ การนำเสนอและประกวดผลงานวิจัย และนิทรรศการจากเครือข่ายร่วมจัดแสดงด้วย ซึ่งไม่มีค่าใช้จ่ายในการเข้าร่วม ทั้งนี้ ในฐานะประธานคณะกรรมการประมวลสถานการณ์โควิด 19 กระทรวงสาธารณสุข ซึ่งให้คำแนะนำแก่ผู้กำหนดนโยบายระดับสูงในประเทศไทยจากงานวิชาการการให้ข้อมูลที่ทันการณ์และความร่วมมือของเครือข่าย HTA ในประเทศไทย นำโดยโครงการประเมินเทคโนโลยีและนโยบายด้านสุขภาพ (HITAP) และระดับนานาชาติผ่านเครือข่าย HTAsiaLink เป็นปัจจัยสำคัญที่ขาดไม่ได้ ดังนั้น กระทรวงสาธารณสุขจึงมีความยินดีที่จะให้ทุนสนับสนุนการจัดประชุมวิชาการในครั้งนี้
ศ.นพ.วิจารณ์ พานิช ประธานกรรมการมูลนิธิเพื่อการประเมินเทคโนโลยีและนโยบายด้านสุขภาพ กล่าวว่า โรคโควิด 19 ได้สอนเราอย่างหนึ่งว่า ระบบสุขภาพของเราต้องสามารถรับมือกับความท้าทายทั้งที่คาดได้และไม่คาดคิด และเราต้องสร้างสรรค์ในการให้บริการด้านสาธารณสุข มีการนำเทคโนโลยีและวิธีการให้บริการด้านสาธารณสุขใหม่ๆ มาใช้ในช่วงที่มีการระบาดของโควิด 19 และยังคงมีการใช้ต่อไป เช่น การแพทย์ทางไกลกลายเป็นแนวทางที่มีความสำคัญ ปัญญาประดิษฐ์และเทคโนโลยีใหม่ๆ ด้านสุขภาพก็มีการพัฒนาอย่างก้าวกระโดด นักวิจัยด้าน HTA ต้องติดตามความก้าวหน้าให้ทัน หรือกระทั่งต้องก้าวนำหน้าการเปลี่ยนแปลงเหล่านี้ HTA เป็นศาสตร์ที่มีการพัฒนาอย่างต่อเนื่อง โดยมีระเบียบวิธีวิจัยใหม่ๆ เช่น การใช้ข้อมูลจากสถานการณ์จริง ซึ่งจะช่วยให้ HTA ตอบโจทย์ในบริบทได้ดียิ่งขึ้น ในการประชุมวิชาการประจำปี HTAsiaLink นี้ จะมีการอภิปรายในประเด็นสำคัญเหล่านี้ ซึ่งจะเป็นประโยชน์อย่างยิ่งทั้งต่อผู้ใช้และนักวิจัยด้าน HTA
******************************** 1 ธันวาคม 2565

ที่มา : https://www.thaigov.go.th/news/contents/details/62200