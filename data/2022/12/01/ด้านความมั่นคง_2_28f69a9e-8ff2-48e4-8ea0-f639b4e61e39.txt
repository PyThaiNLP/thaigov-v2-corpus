รัฐบาลไทย-ข่าวทำเนียบรัฐบาล-ปลัด มท. แจ้งให้ทุกจังหวัดเตรียมพื้นที่เพื่อตั้งศูนย์บำบัดฟื้นฟูผู้ป่วยยาเสพติดในทุกอำเภอ เร่งจัดชุดจิตวิทยามวลชนเยี่ยมเยียนให้กำลังใจ ร่วมกันสร้างภูมิคุ้มกันให้แก่เด็กและเยาวชน


วันพฤหัสบดีที่ 1 ธันวาคม 2565
พิมพ์
ปลัด มท. แจ้งให้ทุกจังหวัดเตรียมพื้นที่เพื่อตั้งศูนย์บำบัดฟื้นฟูผู้ป่วยยาเสพติดในทุกอำเภอ เร่งจัดชุดจิตวิทยามวลชนเยี่ยมเยียนให้กำลังใจ ร่วมกันสร้างภูมิคุ้มกันให้แก่เด็กและเยาวชน
ปลัดมหาดไทย แจ้งให้ทุกจังหวัดเตรียมพื้นที่เพื่อตั้งศูนย์บำบัดฟื้นฟูผู้ป่วยยาเสพติดในทุกอำเภอ เร่งจัดชุดจิตวิทยามวลชนเยี่ยมเยียนให้กำลังใจ ร่วมกันสร้างภูมิคุ้มกันให้แก่เด็กและเยาวชน เพื่อคืนคนดีให้กับแผ่นดิน
เมื่อวันที่ 30 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า วันนี้ตนได้มอบนโยบายด้านการแก้ไขปัญหายาเสพติดให้กับอธิบดี หัวหน้าหน่วยงานรัฐวิสาหกิจของกระทรวงมหาดไทย และผู้ว่าราชการจังหวัดทั้ง 76 จังหวัด โดยได้เน้นย้ำในประเด็นสำคัญ คือ ต้องดำเนินการแก้ไขปัญหายาเสพติด ด้วยความมุ่งมั่นที่จะทำสงครามกับยาเสพติดอย่างเข้มข้น ต่อเนื่อง พร้อมทั้งเร่งจัดเตรียมพื้นที่ภายในชุมชนเพื่อเป็นศูนย์บำบัดฟื้นฟู อย่างน้อยอำเภอละ 1 แห่ง และประสานเตรียมทีมภาคีเครือข่ายให้ครบถ้วนแต่ละด้าน เช่น ด้านสาธารณสุข ด้านการฝึกระเบียบวินัย ด้านกีฬา สันทนาการ ด้านอาชีพที่สร้างการพึ่งพาตนเอง เช่น ปลูกพืชผักสวนครัว เลี้ยงเป็ดเลี้ยงไก่ ทำอาหาร เพื่อให้มีความมั่นคงด้านอาหาร และเชิญผู้นำทางศาสนาประจำศูนย์ อาทิ พระสงฆ์ โต๊ะครู โต๊ะอิหม่าม และจัดตั้งทีมจิตวิทยามวลชนในพื้นที่ เพื่อให้กำลังใจและตรวจเยี่ยมผู้ติดยาเสพติด ผู้ที่ผ่านการบำบัดและครอบครัว และสร้างเกราะป้องกันยาเสพติดให้กับเด็ก เยาวชน ในระบบการศึกษาทั้งในระบบและนอกระบบ ด้วยการน้อมนำโครงการพระดำริ TO BE NUMBER ONE ในทูลกระหม่อมหญิงอุบลรัตนราชกัญญา สิริวัฒนาพรรณวดี มาขับเคลื่อน เพื่อคืนคนดีให้กับแผ่นดิน และให้ผู้ว่าราชการจังหวัดและนายอำเภอ ประชุมโต๊ะข่าวยาเสพติดทุกสัปดาห์ โดยเชิญภาคีเครือข่ายร่วมหารือตามความเหมาะสมของพื้นที่ สำหรับวันนี้ มีหลายพื้นที่รายงานการดำเนินการที่เกี่ยวข้องเข้ามาในหลายมิติ ซึ่งจะยกตัวอย่างพอสังเขป ดังนี้
1.จังหวัดเชียงใหม่ สืบเนื่องจาก พลตรีศุภฤกษ์ สถาพรพล ผู้บัญชาการกองกำลังผาเมือง สั่งการให้กองกำลังผาเมืองลาดตระเวนพื้นที่รับผิดชอบ และได้พบกองกำลังไม่ทราบฝ่าย ซึ่งเปิดฉากยิงมาทางทหารไทยก่อน นานกว่ากว่า 5 นาที แล้วอาศัยช่องทางธรรมชาติหลบหนีออกนอกประเทศไปได้ ทหารกองกำลังผาเมือง จึงได้เข้าทำการขยายผลตรวจพื้นที่ พบกระสอบดัดแปลงเป็นเป้ เพื่อขนย้ายง่ายจำนวน 16 ใบ ภายในพบว่าเป็นยาเสพติดประเภทยาไอซ์ น้ำหนักประมาณ 192 กิโลกรัม จากนั้นได้สั่งการให้ทหารออกขยายผลช่องทางเดินเท้าทุกเส้น เพราะกองกำลังอาจจะหนีแล้วทิ้งสัมภาระตามข้างทางเดิน คาดว่าน่าจะมีมากกว่านี้ จากการลาดตระเวนตามช่องทางห่างจากจุดปะทะไปทางทิศเหนือ พบชายต่างด้าว 2 คน พร้อมกระสอบยาไอซ์เพิ่มอีก 2 กระสอบ ที่ยังอยู่กับตัว พูดไทยไม่ได้ ทหารจึงได้ทำการจับกุมพร้อมของกลางที่ยังสะพายบ่าอยู่ จากเหตุการณ์ดังกล่าว สามารถจับกุมกลุ่มขบวนการได้ 2 คน พร้อมยาไอซ์ในกระสอบเป้ทั้งหมดรวมกัน จำนวน 18 ใบ น้ำหนักประมาณ 214 กิโลกรัม โดยประมาณ จึงนำตัวทั้งคู่พร้อมของกลางยาไอซ์ส่งพนักงานสอบสวนสถานีตำรวจภูธรฝาง เพื่อทำการสอบสวนและสืบสวนที่มาที่ไปของยาเสพติดต่อไป
2.จังหวัดตาก ภายใต้การอำนวยการของ พ.ต.อ.มนต์ศักดิ์ แก้วอ่อน ผกก.สภ.แม่สอด, พ.ต.ท.จาตุรนต์ ปัจฉิม รอง ผกก.สส.สภ.แม่สอด พร้อมชุดจับกุมนำโดย พ.ต.ต.สนั่น เหล็กบุญเพชร สว.สส.สภ.แม่สอด, ได้ร่วมกันจับกุมนางปรัชญาภรณ์ (ตั๊ก) อายุ 39 ปี พร้อมด้วยของกลาง ยาบ้า รวมทั้งหมด 1,004 เม็ด ยาไอซ์น้ำหนักรวม 1.30 กรัม โทรศัพท์มือถือยี่ห้อ ไอโฟน สีขาว จำนวน 1 เครื่อง และสำเนาธนบัตรรัฐบาลไทย ฉบับละ 1,000 บาท จำนวน 9 ฉบับ รวมเป็นจำนวนเงิน 9,000 บาท เหตุเกิดในการล่อซื้อของเจ้าหน้าที่ริมถนนสายแม่สอด-พบพระ ขาล่อง บ้านห้วยไม้แป้น ม.5 ต.มหาวัน อ.แม่สอด ทั้งนี้ เจ้าหน้าที่ตำรวจได้นำส่งพนักงานสอบสวนเพื่อดำเนินคดีตามกฎหมายต่อไป
3.จังหวัดขอนแก่น โดยการอำนวยของ พล.ต.ท.ยรรยง  เวชโอสถ ผบช.ภ.4, นายไกรสร กองฉลาด ผู้ว่าราชการจังหวัดขอนแก่น พล.ต.ต.นพเก้า โสมนัส ผบก.ภ.จว.ขอนแก่น เจ้าหน้าที่ตำรวจและหน่วยงานความมั่นคงที่เกี่ยวข้อง ร่วมปฏิบัติการปิดล้อมตรวจค้นยาเสพติด ภายใต้ยุทธการ "ฟ้าสางที่กระนวน" โดยมีชุดจับกุมนำโดย พ.ต.อ.ประศาสตร์ แน่นอุดรผกก.สภ.กระนวน,พ.ต.อ.ณัฏฐ์ โหม่งพุฒ ผกก.สืบสวน ภ.จว.ขอนแก่น พร้อมเจ้าหน้าที่ตำรวจกก.สส.ภ.จว.ขอนแก่น, สภ.กระนวน, สภ.น้ำพอง, สภ.ซำสูง,เมืองไหม, สภ.เมืองขอนแก่น, สภ.ท่าพระ และ สภ.เวฬุวัน บูรณาการกำลังปิดล้อมตรวจค้น ยาเสพติดในพื้นที่ ต.ดูนสาด อ.กระนวน จว.ขอนแก่น โดยแบ่งการปฏิบัติเป็น 3 ส่วน ดังนี้ ส่วนที่ 1 ชุดปฏิบัติการตั้งจุดตรวจ จำนวน 2 จุด ส่วนที่ 2 ชุดปฏิบัติการตั้งจุดสกัด จำนวน 7 จุดส่วนที่ 3 ชุดปฏิบัติการค้นบ้านเป้าหมาย จำนวน 8 จุด ผลการปฏิบัติสามารถจับกุมผู้ต้องหา 21 ราย ยาบ้า 917.5  เม็ด อาวุธปืน 7 กระบอก ตรวจยึด รถยนต์ 1 คัน
4.จังหวัดสตูล นายชาตรี ณ ถลาง ปลัดจังหวัดสตูล ในฐานะหัวหน้าศูนย์อำนวยการป้องกันและปราบปรามยาเสพติดจังหวัดสตูล เป็นประธานเปิดกิจกรรมสร้างภูมิคุ้มกันป้องกันและแก้ไขปัญหายาเสพติดของเด็กและเยาวชนในสถานศึกษา ประจำปีงบประมาณ พ.ศ. 2566 ที่หอประชุมโรงเรียนท่าแพผดุงวิทย์ อำเภอท่าแพ จังหวัดสตูล พร้อมมอบสื่อประชาสัมพันธ์เกี่ยวกับการป้องกันยาเสพติดให้แก่นายอำเภอท่าแพ และผู้อำนวยการโรงเรียนท่าแพผดุงวิทย์ อีกด้วย ซึ่งกิจกรรมในครั้งนี้มีหัวหน้าส่วนราช คณะครู เจ้าหน้าที่ และนักเรียนระดับชั้นมัธยมศึกษาตอนต้น (ม.1-3) เข้าร่วมกิจกรรมกว่า 200 คน กิจกรรมประกอบด้วย นายชาตรี ณ ถลาง ปลัดจังหวัดสตูล ได้ให้เกียรติบรรยายให้ความรู้ เพื่อถ่ายทอดประสบการณ์ชีวิต แนวคิดในการดำเนินชีวิตที่ดีงามและห่างไกลยาเสพติดแก่นักเรียนโรงเรียนบ้านคลองขุดซึ่งเป็นโรงเรียนนำร่องของกิจกรรมดังกล่าว ตัวแทนจากตำรวจภูธรจังหวัดสตูล บรรยายให้ความรู้ถึงข้อกฎหมายเกี่ยวกับยาเสพติดและบทลงโทษ บรรยายการดำเนินงานป้องกันและแก้ไขปัญหายาเสพติดในพื้นที่ นอกจากนี้ยังมีกิจกรรมตามโครงการ TO BE NUMBER ONE ในสถานศึกษา จากสำนักงานสาธารณสุขจังหวัดสตูล รวมถึงกิจกรรมการรับรู้และภูมิคุ้มกันยาเสพติดในเด็กและเยาวชน จากสำนักงานศึกษาธิการจังหวัดสตูล ซึ่งกิจกรรมสร้างภูมิคุ้มกันป้องกันและแก้ไขปัญหายาเสพติดของเด็กและเยาวชนในสถานศึกษา เป็นกิจกรรมโดยคณะผู้บริหารระดับจังหวัด ข้าราชการ และเจ้าหน้าที่ออกเยี่ยมเยียนพบปะนักเรียน นักศึกษาในสถานศึกษา โดยจัดกิจกรรมในพื้นที่ทั้ง 7 อำเภอ อำเภอละ 1 โรงเรียน เพื่อให้ความรู้รณรงค์ป้องกันและแก้ไขปัญหายาเสพติดในพื้นที่จังหวัดสตูล รวมถึงเป็นการสร้างผู้นำเยาวชนในการต่อต้านและป้องกันการแพร่ระบาดของยาเสพติดในสถานศึกษาและชุมชน ต่อไป
5.จังหวัดยะลา กองร้อยทหารพรานที่ 4104 จัดกำลังพลชุดปฏิบัติการเสริมสร้างความเข้าใจ ร่วมกับ จิตอาสาญาลันนันบารู, ผู้นำชุมชน, ผู้นำศาสนา และประชาชนในพื้นที่ จัดกิจกรรมเวทีประชาคม (ระดับตำบล) ขับเคลื่อนดำเนินการแก้ไขปัญหายาเสพติดในพื้นที่ ณ ที่ทำการองค์การบริหารส่วนตำบลกายูบอเกาะ หมู่ที่ 2 บ้านตอแล ตำบลกายูบอเกาะ อำเภอรามัน จังหวัดยะลา ตามนโยบายนโยบายของรัฐบาล และแม่ทัพภาคที่ 4 / ผู้อำนวยการรักษาความมั่นคงภายในภาค 4 เพื่อสร้างชุมชนที่เข้มแข็งเอาชนะยาเสพติดในพื้นที่ สนับสนุนนโยบายยุทธศาสตร์ของรัฐบาล และกองอำนวยการรักษาความมั่นคงภายในภาค 4 ส่วนหน้า ตลอดจนเพื่อให้พี่น้องประชาชน มีความเข้าใจ รับรู้โทษภัยของยาเสพติดในชุมชน สร้างการมีส่วนร่วมในการแก้ไขปัญหายาเสพติด โดยมี กลุ่มผู้ปกครอง และกลุ่มสตรี ในพื้นที่ ประมาณ 40 คน ร่วมกิจกรรมดังกล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากการปราบปรามจับกุมผู้กระทำความผิดแล้ว มิติด้านการบำบัดรักษาผู้ติดยาเสพติดก็เป็นประเด็นที่สำคัญของสังคม และประเทศชาติ การจะคืนลูกที่ดีให้กับพ่อแม่ คืนน้องที่ดีให้กับพี่ คืนสามีที่ดีให้กับภรรยา ที่ตอนนี้หลงผิดติดยา ในท้ายที่สุด ถ้าทำให้เขาเลิกติดยาได้ด้วยความเอาจริงเอาจังของพวกเรา จะทำให้ลดปัญหาทางสังคมอย่างมากมาย ครอบครัวและชุมชนก็ไม่ต้องอยู่อย่างหวาดระแวง ความสุขและความอบอุ่นกลับคืนมา เท่ากับเป็นการ "คืนคนดีให้กับแผ่นดิน" ทำให้ประเทศชาติของเรามีความมั่นคง ทำให้คนในสังคมมีความสุข อันเป็นการร่วมทำความดีให้กับสังคมไทย จึงขอเชิญชวนพี่น้องประชาชนช่วยกันเป็นพลังแผ่นดินที่จะเอาชนะปัญหายาเสพติดให้ได้อย่างเด็ดขาด ด้วยการเป็นจิตอาสาในการช่วยงานฝ่ายราชการ ร่วมให้กำลังใจผู้หลงผิด และเป็นหูเป็นตาให้ฝ่ายความมั่นคงด้วยการแจ้งเบาะแสที่เจ้าหน้าที่ตำรวจ ฝ่ายปกครอง กำนัน ผู้ใหญ่บ้าน หรือโทรสายด่วนศูนย์ดำรงธรรม 1567 ได้ตลอดเวลา
#WorldSoilDay #วันดินโลก
#soilswherefoodbegins #Soils4Nutrition #FAO #MOI
#กระทรวงมหาดไทย #บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/62189