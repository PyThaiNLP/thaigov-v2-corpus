รัฐบาลไทย-ข่าวทำเนียบรัฐบาล-กรมทางหลวงชนบท ต้อนรับลมหนาว เชิญชวนประชาชนเดินทางท่องเที่ยวโดยใช้เส้นทางสาย นม.3052


วันพฤหัสบดีที่ 8 ธันวาคม 2565
กรมทางหลวงชนบท ต้อนรับลมหนาว เชิญชวนประชาชนเดินทางท่องเที่ยวโดยใช้เส้นทางสาย นม.3052
สู่จุดกางเต็นท์อ่างเก็บน้ำบ้านสันกำแพง อำเภอวังน้ำเขียว จังหวัดนครราชสีมา
กรมทางหลวงชนบท (ทช.) กระทรวงคมนาคม สนับสนุนนโยบายส่งเสริมการท่องเที่ยวและขับเคลื่อนเศรษฐกิจของนายศักดิ์สยาม ชิดชอบ รัฐมนตรีว่าการกระทรวงคมนาคม โดยหมวดบำรุงทางหลวงชนบทวังน้ำเขียว แขวงทางหลวงชนบทนครราชสีมา ภายใต้ความดูแลของสำนักงานทางหลวงชนบทที่ 5 (นครราชสีมา) ได้เปิดจุดกางเต็นท์ให้กับประชาชน พร้อมเชิญชวนนักท่องเที่ยวที่ชื่นชอบในธรรมชาติรับลมหนาวริมอ่างเก็บน้ำบ้านสันกำแพง อำเภอวังน้ำเขียว จังหวัดนครราชสีมา โดยพื้นที่ดังกล่าวประกอบด้วยจุดกางเต็นท์สำหรับนักท่องเที่ยวที่ชอบการพักผ่อนแบบแคมป์ปิ้งและแคมป์ปิ้งคาร์ ลานกิจกรรมสำหรับให้นักท่องเที่ยว เดิน วิ่ง และปั่นจักรยานออกกำลังกายบนสกายเลนเลียบอ่างเก็บน้ำบ้านสันกำแพง พร้อมทั้งอุปกรณ์อำนวยความสะดวกบริการให้กับนักท่องเที่ยวอย่างครบครัน โดยไม่มีค่าใช้จ่าย ทั้งนี้ นักท่องเที่ยวที่จะเข้าพักจุดกางเต็นท์ ต้องลงทะเบียนคัดกรองที่อาคารสำนักงานหมวดบำรุงทางหลวงชนบทวังน้ำเขียว พร้อมทั้งปฏิบัติตามกฎการเข้าพักที่ทางหน่วยงานกำหนดอย่างเคร่งครัด สำหรับการเดินทางมายังจุดกางเต็นท์อ่างเก็บน้ำบ้านสันกำแพง หากเดินทางจากกรุงเทพฯ สามารถเดินทางโดยใช้ถนนทางหลวงหมายเลข 2 ตัดเข้าสู่ถนนทางหลวงหมายเลข 2090 จากนั้นเลี้ยวซ้ายไปตามทาง (กม. ที่ 23+200) เข้าสู่ถนนทางหลวงชนบทสาย นม.3052 ไปจนพบจุดหมาย (กม. ที่ 18+300) และนอกจากจุดกางเต็นท์อ่างเก็บน้ำบ้านสันกำแพงแล้ว หากเดินทางไปตามถนนทางหลวงชนบทสาย นม.3052 ยังมีจุดชมวิวเขาแผงม้า (กม. ที่ 12+000) จุดชมฝูงกระทิงพร้อมสัมผัสวิวธรรมชาติ ให้นักท่องเที่ยว มาถ่ายรูปเช็กอินกันได้ตลอดปี ถือเป็นอีกหนึ่งตัวเลือกสำหรับนักท่องเที่ยวที่ไม่ควรพลาด หากมาท่องเที่ยวที่อำเภอวังน้ำเขียว
ทั้งนี้ ทช. ให้ความสำคัญในเรื่องความสะดวกปลอดภัยในการเดินทางของประชาชน เตรียมความพร้อมเส้นทางท่องเที่ยวในช่วงฤดูหนาว อีกทั้งติดตั้งป้ายแนะนำเส้นทางบริเวณโครงข่ายทางหลวงชนบท เพื่อให้นักท่องเที่ยวสามารถเดินทางไปยังจุดหมายได้อย่างสะดวกปลอดภัย หากต้องการสอบถามข้อมูลเพิ่มเติมในการเดินทาง สามารถติดต่อหมวดบำรุงทางหลวงชนบทวังน้ำเขียว โทร. 044 300 563 หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/62460