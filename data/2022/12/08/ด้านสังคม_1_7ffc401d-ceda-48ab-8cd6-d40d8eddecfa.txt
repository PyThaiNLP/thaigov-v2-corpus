รัฐบาลไทย-ข่าวทำเนียบรัฐบาล-ดร.พัชรินรุจา ร่วมแสดงความยินดีและร่วมพิธีมอบทุนวิจัย โครงการทุนวิจัยลอรีอัล ประเทศไทย “เพื่อสตรีในงานวิทยาศาสตร์” ครั้งที่ 20 ประจำปี 2565


วันพฤหัสบดีที่ 8 ธันวาคม 2565
ดร.พัชรินรุจา ร่วมแสดงความยินดีและร่วมพิธีมอบทุนวิจัย โครงการทุนวิจัยลอรีอัล ประเทศไทย “เพื่อสตรีในงานวิทยาศาสตร์” ครั้งที่ 20 ประจำปี 2565
ดร.พัชรินรุจา ร่วมแสดงความยินดีและร่วมพิธีมอบทุนวิจัย โครงการทุนวิจัยลอรีอัล ประเทศไทย “เพื่อสตรีในงานวิทยาศาสตร์” ครั้งที่ 20 ประจำปี 2565
วันจันทร์ที่ 21 พฤศจิกายน 2565 ดร.พัชรินรุจา จันทโรนานนท์ ทปษ.รมว.อว. ได้ร่วมเป็นเกียรติ แสดงความยินดี  และร่วมพิธีมอบทุนวิจัย โครงการทุนวิจัยลอรีอัล ประเทศไทย “เพื่อสตรีในงานวิทยาศาสตร์” ครั้งที่ 20 ประจำปี 2565 ณ ดิ แอทธินี โฮเต็ล (The Athenee Hotel)
โครงการทุนวิจัย ลอรีอัล “เพื่อสตรีในงานวิทยาศาสตร์ หรือ ”For Women In Science เป็นโครงการที่ริเริ่มขึ้นเมื่อ 25 ปีก่อน โดยความร่วมมือระหว่าง ลอรีอัล กับ สำนักเลขาธิการแห่งชาติ ว่าด้วยการศึกษาวิทยาศาสตร์ และวัฒนธรรมแห่งสหประชาชาติ หรือ อยู่ภายใต้การกำกับดูแลของ OCSENU มูลนิธิลอรีอัล ให้การสนับสนุนและเชิดชูผลงานของนักวิจัยสตรีทั่วโลก เพื่อส่งเสริมความเท่าเทียมของสตรีในวงการวิทยาศาสตร์ โดยดำเนินโครงการฯ มาอย่างต่อเนื่องเป็นปีที่ 20 ที่มอบทุนให้กับนักวิจัยสตรีไทยที่มีอายุไม่เกิน 40 ปี ใน 2 สาขา ได้แก่ สาขาวิทยาศาสตร์ ชีวภาพ และสาขาวิทยาศาสตร์กายภาพ โดยงานวิจัยจะต้องมีศักยภาพชัดเจนในการสร้างประโยชน์ต่อสังคม มีกระบวนการวิจัยที่เหมาะสม ผ่านเกณฑ์การชี้วัดของโครงการฯ มีจริยธรรมในการทำงาน และเป็นที่ยอมรับในแวดวงวิทยาศาสตร์
สำหรับงานวันนี้มี ศ.ดร. ยงยุทธ ยุทธวงศ์ เป็นประธานในการกล่าวเปิดและมอบทุนวิจัย และ ดร.พัชรินรุจา จันทโรนานนท์ ทปษ.รมว.อว. กล่าวแสดงความยินดีกับนักวิทยาศาสตร์สตรีไทยทั้ง 3 ท่าน ได้แก่  ดร.อัญชลี จันทร์แก้ว ศูนย์นาโนเทคโนโลยีแห่งชาติ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ผช.ดร.กนกวรรณ กองพัฒน์พาณิชย์ จากสำนักวิชาวิทยาการโมเลกุล สถาบันวิทยาศาสตร์สิริเมธี (VISTEC) และ รศ.ดร.พิมพ์ชนก บัวเพชร คณะวิทยาศาสตร์ มหาวิทยาลัยสงขลานครินทร์ นอกจากนี้ยังได้ชื่นชม โครงการ For Women in Science หรือ โครงการทุนวิจัยลอรีอัล ประเทศไทย เพื่อสตรีในงานวิทยาศาสตร์ ที่ลอรีอัลจัดขึ้นนี้ว่าเป็นตัวอย่างของความมุ่งมั่นในการผลักดันความเป็นเลิศด้านวิทยาศาสตร์และเทคโนโลยีของสตรีให้เป็นที่ประจักษ์ และที่สำคัญไปกว่านั้น โครงการนี้ช่วยสร้างความตระหนักให้สังคมเห็นว่า นักวิทยาศาสตร์สตรีเป็นส่วนสำคัญในการสร้างสรรค์นวัตกรรม เพื่อพัฒนาสังคมและคุณภาพชีวิต และขอเป็นอีกหนึ่งกำลังใจให้กับทุกความมุ่งมั่น ทุ่มเททำงานในสายงานด้านวิทยาศาสตร์ และขอให้สานต่อการวิจัย เพื่อส่งต่อผลงานที่มีคุณประโยชน์สู่สังคม ไปจนกระทั่งสามารถช่วยสร้างความก้าวหน้าให้ประเทศไทยได้อย่างยั่งยืนต่อไป

ที่มา : https://www.thaigov.go.th/news/contents/details/62443