รัฐบาลไทย-ข่าวทำเนียบรัฐบาล-สนองพระดำริ "สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา" กระทรวงมหาดไทย เชิญชวนเที่ยวชมงาน “เพื่อนพึ่ง (ภาฯ) ประจำปี 2565” 


วันพฤหัสบดีที่ 8 ธันวาคม 2565
พิมพ์
สนองพระดำริ "สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา" กระทรวงมหาดไทย เชิญชวนเที่ยวชมงาน “เพื่อนพึ่ง (ภาฯ) ประจำปี 2565”
สนองพระดำริ "สมเด็จพระเจ้าลูกเธอ เจ้าฟ้าพัชรกิติยาภา ฯ" กระทรวงมหาดไทย เชิญชวนเที่ยวชมงาน “เพื่อนพึ่ง (ภาฯ) ประจำปี 2565” และเลือกซื้อสินค้าร้านค้าชุมชน ตั้งแต่วันนี้ – 11 ธ.ค. 65 ณ สวนสมเด็จพระนางเจ้าสิริกิติ์
สนองพระดำริ "สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา" กระทรวงมหาดไทย เชิญชวนเที่ยวชมงาน “เพื่อนพึ่ง (ภาฯ) ประจำปี 2565” และเลือกซื้อสินค้าร้านค้าชุมชน ตั้งแต่วันนี้ – 11 ธ.ค. 65 ณ สวนสมเด็จพระนางเจ้าสิริกิติ์ รายได้ทั้งหมดสมทบมูลนิธิเพื่อนพึ่ง (ภาฯ) ยามยาก สภากาชาดไทย
เมื่อวันที่ 7 ธ.ค. 65 เวลา 18.00 น. ที่สวนสมเด็จพระนางเจ้าสิริกิติ์ เขตจตุจักร กรุงเทพฯ นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เนื่องในโอกาสวันคล้ายวันประสูติ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย กระทรวงมหาดไทย และสมาคมแม่บ้านมหาดไทย น้อมสำนึกในพระกรุณาธิคุณของพระองค์ท่านที่ทรงมีความห่วงใยในคุณภาพชีวิตของประชาชนคนไทย ด้วยพระปณิธานที่มุ่งมั่นในการทรงสืบสาน รักษา และต่อยอด พระราชปณิธานของพระบาทสมเด็จพระเจ้าอยู่หัว เพื่อทำให้ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง โดยเฉพาะอย่างยิ่ง การพระราชทานความช่วยเหลือ และแนวทางในการแก้ไขปัญหาเพื่อบรรเทาสถานการณ์สาธารณภัย ผ่านมูลนิธิเพื่อนพึ่ง (ภาฯ) ยามยาก สภากาชาดไทย ด้วยพระกตเวทิตาคุณอันสูงยิ่งที่ทรงมีต่อ พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก สภากาชาดไทย เพื่อแบ่งเบาพระราชภาระ ของพระบาทสมเด็จพระเจ้าอยู่หัว ในการทำให้คุณภาพชีวิตของพี่น้องประชาชนดีขึ้น มีสวัสดิภาพ และความปลอดภัยในชีวิตและทรัพย์สิน ได้รับการช่วยเหลือให้กลับมาใช้ชีวิตได้อย่างเป็นปกติสุขโดยเร็ว
นายสุทธิพงษ์ จุลเจริญ กล่าวว่า สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย ทรงมีพระดำริให้มีการจัดงาน “เพื่อนพึ่ง (ภาฯ) 2565 ภายใต้แนวคิด “เพื่อนไม่ทิ้งกัน ในยามยาก” ในระหว่างวันที่ 2 - 11 ธ.ค. 2565 เวลา 09.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ” เพื่อบรรเทาความเดือดร้อน และช่วยเหลือพี่น้องประชาชนที่ได้รับผลกระทบทั้งในด้านการลดรายจ่าย โดยในวันนี้ (7 ธ.ค. 65) สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จฯ เยี่ยมชมการจัดงานฯ นำมาซึ่งขวัญกำลังใจของทุกฝ่าย และประชาชนผู้เที่ยวชมงานฯ ที่มาคอยเฝ้ารับเสด็จด้วยความมุ่งมั่นตั้งใจที่เปี่ยมไปด้วยความยงรักภักดีเป็นอย่างยิ่ง
"กระทรวงมหาดไทย และสมาคมแม่บ้านมหาดไทย ได้รับโอกาสให้ร่วมเป็นส่วนหนึ่งในการจำหน่ายสินค้าบริโภคที่มีความจำเป็นในการดำรงชีพในชีวิตประจำวันในร้านค้าชุมชนกระทรวงมหาดไทย - สมาคมแม่บ้านมหาดไทย เช่น ข้าวสาร อาหารแห้ง และเครื่องปรุงต่าง ๆ รวมถึงยังมีสินค้าตามคำเรียกร้องของพี่น้องประชาชนภาคีเครือข่ายกระทรวงมหาดไทย อย่าง “กะปิคลองโคน สมุทรสงคราม และกะปิเกาะช้าง ตราด” รวมทั้งสิ้น 12 รายการ และประการที่สำคัญ คือ สินค้าทุกรายการลดราคามากกว่า 50% ซึ่งได้รับความสนใจจากพี่น้องประชาชนเดินทางมาจับจ่ายใช้สอยเลือกซื้อสินค้าเป็นจำนวนมาก โดยตลอด 5 วันที่ผ่านมา ร้านค้าชุมชนกระทรวงมหาดไทย-สมาคมแม่บ้านมหาดไทย ภายในงานเพื่อนพึ่ง (ภาฯ) ปี 2565 สามารถจำหน่ายสินค้ารวมแล้วกว่า 12,466 ชิ้น เป็นจำนวนเงินทั้งสิ้น 598,280 บาท จำแนกรายการ ได้แก่ 1. ข้าวหอมมะลิ (ถุงละ 110 บาท) จำหน่ายแล้ว 2,766 ถุง 2. ไข่ไก่ (แผงละ 70 บาท) จำหน่ายแล้ว 2,100 แผง 3. น้ำพริกปลาร้าบอง (กระปุกละ 60 บาท) จำหน่ายแล้ว 500 กระปุก 4. ไชโป๊หวาน (ถุงละ 20 บาท) จำหน่ายแล้ว 1,300 ถุง 5. น้ำพริกทูน่า (กระป๋องละ 10 บาท) จำหน่ายแล้ว 1,000 กระป๋อง 6. น้ำมันหอย (ขวดละ 15 บาท) จำหน่ายแล้ว 1,000 ขวด 7. น้ำมันพืช (ขวดละ 35 บาท) จำหน่ายแล้ว 1,300 ขวด 8. ซอสปรุงรส (ขวดละ 15 บาท) จำหน่ายแล้ว 1,000 ขวด 9. น้ำตาล (ถุงละ 10 บาท) จำหน่ายแล้ว 1,000 ถุง 10. นมไวตามิลล์ (แพ็คละ 10 บาท) จำหน่ายแล้ว 500 แพ็ค 11. ปลากระป๋อง (กระป๋องละ 5 บาท) จำนวน 500 กระป๋อง จำหน่ายหมดแล้ว 12. กะปิเกาะช้าง (กระปุกละ 30 บาท) จำหน่ายแล้ว 400 กระปุก โดยรายได้ทั้งหมด ไม่หักค่าใช้จ่ายใด ๆ จะนำขึ้นทูลเกล้าฯ ถวาย สมทบทุนมูลนิธิอาสาเพื่อนพึ่ง (ภาฯ) ยามยาก สภากาชาดไทย" นายสุทธิพงษ์ฯ กล่าว
ดร. วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ขณะนี้เหลือเวลาอีก 5 วัน ที่พี่น้องประชาชนสามารถมาร่วมในงานเพื่อนพึ่ง (ภาฯ) 2565 ในโอกาสนี้ จึงขอเชิญชวนพี่น้องประชาชนทุกท่านมาร่วมเลือกซื้อสินค้าที่ร้านค้าชุมชนกระทรวงมหาดไทย – สมาคมแม่บ้านมหาดไทย ในงานเพื่อนพึ่ง (ภาฯ) 2565 “เพื่อนไม่ทิ้งกัน ในยามยาก” ถึงวันที่ 11 ธ.ค. 2565 ตั้งแต่เวลา 09.00 – 20.00 น. ณ สวนสมเด็จพระนางเจ้าสิริกิติ์ เขตจตุจักร กรุงเทพฯ โดยสามารถเดินทางด้วยขนส่งมวลชน ทั้งรถไฟฟ้า BTS ลงสถานีหมอชิต รถไฟฟ้าใต้ดิน MRT ลงสถานีสวนจตุจักร รถไฟฟ้าสายสีแดง ลงสถานีกลางบางซื่อ รวมถึงรถประจำทาง และรถสาธารณะอื่น ๆ เพื่อร่วมกันสนองพระดำริ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา องค์ประธานกรรมการมูลนิธิอาสาเพื่อนพึ่ง (ภาฯ) ยามยาก สภากาชาดไทย และพระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ องค์นายกกิตติมศักดิ์ตลอดชีพ มูลนิธิอาสาเพื่อนพึ่ง (ภาฯ) ยามยาก สภากาชาด พระผู้ทรงห่วงใยพสกนิกรชาวไทย ด้วยทรงปรารถนาให้คนไทยทุกคนมีความปลอดภัยจากสถานการณ์สาธารณภัย ซึ่งการร่วมเลือกซื้อสินค้าในร้านค้าชุมชนกระทรวงมหาดไทย-สมาคมแม่บ้านมหาดไทย นอกจากจะได้สินค้าคุณภาพในราคาประหยัดแล้ว ยังได้เป็นส่วนหนึ่งในการร่วมทำบุญโดยเสด็จพระกุศลฯ อีกด้วย
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62480