รัฐบาลไทย-ข่าวทำเนียบรัฐบาล-“สมาคมธนาคารไทย” แนะแนวทางปฏิบัติป้องกันภัยทางการเงิน กรณีซื้อสินค้าจากแพลตฟอร์มออนไลน์


วันพฤหัสบดีที่ 8 ธันวาคม 2565
พิมพ์
“สมาคมธนาคารไทย” แนะแนวทางปฏิบัติป้องกันภัยทางการเงิน กรณีซื้อสินค้าจากแพลตฟอร์มออนไลน์
จากกรณีที่มีผู้ใช้บริการผ่านแพลตฟอร์มออนไลน์และผูกบัญชีธนาคารเพื่อชำระค่าสินค้าและบริการต่างๆ ประสบปัญหาการทำรายการโดยที่ไม่ได้ทำธุรกรรมด้วยตนเอง สมาคมธนาคารไทยประสานกับบริษัทผู้ให้บริการดังกล่าวในการตรวจสอบธุรกรรม เพื่อช่วยเหลือลูกค้าอย่างเร่งด่วน
จากกรณีที่มีผู้ใช้บริการผ่านแพลตฟอร์มออนไลน์ และผูกบัญชีธนาคารเพื่อชำระค่าสินค้าและบริการต่างๆ ประสบปัญหาการทำรายการโดยที่ไม่ได้ทำธุรกรรมด้วยตนเอง สมาคมธนาคารไทย ตระหนักถึงผลกระทบที่เกิดขึ้นกับลูกค้าของสถาบันการเงินทุกแห่ง และเร่งดำเนินการติดตามตรวจสอบข้อมูลรายละเอียดที่เกี่ยวข้อง รวมทั้งประสานกับบริษัทผู้ให้บริการดังกล่าวในการตรวจสอบธุรกรรม เพื่อช่วยเหลือลูกค้าที่ได้รับผลกระทบอย่างเร่งด่วน
สำหรับประชาชนทั่วไปที่มีความต้องการซื้อสินค้าผ่านแพลตฟอร์มต่างๆ สมาคมธนาคารไทย โดยชมรมป้องกันการทุจริตและศูนย์ประสานงานด้านความมั่นคงปลอดภัยเทคโนโลยีสารสนเทศภาคการธนาคาร (TB-CERT) แนะแนวทางควรปฏิบัติดังนี้
1. หากต้องการผูกบัญชีธนาคารเพื่อใช้ซื้อสินค้า ลูกค้าควรกำหนดวงเงินใช้งานเท่าที่จำเป็น โดยผูกกับบัญชีที่มีจำนวนเงินไม่สูงมาก หรือในวงเงินที่รับความเสี่ยงได้
2. ยกเลิกการผูกบัญชีธนาคารกับร้านค้าออนไลน์ หากไม่มีความจำเป็นต้องใช้งานแล้ว
3. ตั้งค่าแจ้งเตือน เพื่อรับข้อมูลข่าวสารต่างๆได้ทันท่วงที
4. ไม่เปิดเผยรหัสผ่าน PIN หรือข้อมูลส่วนตัวกับบุคคลอื่น
5. ศึกษาทำความเข้าใจข้อกำหนดและเงื่อนไขการใช้งาน รวมถึงมาตรการความปลอดภัยของแพลตฟอร์มก่อนตกลงทำธุรกรรมใดๆ
กรณีที่ลูกค้าสงสัยว่าตกเป็นเหยื่อมิจฉาชีพ ควรปฏิบัติดังนี้
1. เปลี่ยนรหัสผ่านของระบบบัญชีออนไลน์นั้น
2. ติดต่อธนาคาร หรือผู้ให้บริการซื้อขายสินค้าออนไลน์ เพื่อตรวจสอบความผิดปกติของบัญชีหรือธุรกรรมโดยเร็วที่สุด
สมาคมธนาคารไทย ขอให้ประชาชนผู้ใช้บริการศึกษาวิธีการรักษาข้อมูลตนเองให้ปลอดภัย เพื่อป้องกันภัยจากมิจฉาชีพที่มาหลากหลายรูปแบบ หากผู้ใช้บริการมีข้อสงสัยโปรดติดต่อคอลเซ็นเตอร์ธนาคารหรือช่องทางที่เป็นทางการของธนาคารที่ทำธุรกรรม หรือผู้ให้บริการซื้อขายสินค้าออนไลน์ที่ใช้บริการ

ที่มา : https://www.thaigov.go.th/news/contents/details/62462