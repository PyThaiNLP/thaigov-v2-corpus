รัฐบาลไทย-ข่าวทำเนียบรัฐบาล-มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้เร่งนำตัวผู้เสพและผู้ติดยาเสพติดเข้าสู่ระบบการบำบัดรักษาอย่างต่อเนื่อง


วันพฤหัสบดีที่ 8 ธันวาคม 2565
พิมพ์
มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้เร่งนำตัวผู้เสพและผู้ติดยาเสพติดเข้าสู่ระบบการบำบัดรักษาอย่างต่อเนื่อง
มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้เร่งนำตัวผู้เสพและผู้ติดยาเสพติดเข้าสู่ระบบการบำบัดรักษาอย่างต่อเนื่อง
เมื่อวันที่ 7 ธันวาคม 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่าได้เน้นย้ำให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมของอำเภอจอมทอง จังหวัดเชียงใหม่ โดยนายยุทธพงศ์ ไชยศร ผอ.ศป.ปส.อ.จอมทอง มอบหมายให้นายวิทวัส บุตรต๊ะ ปลัดอำเภอฝ่ายความมั่นคง นำกำลังพล สมาชิก อส. (ร้อย.อส.อ.จอมทองที่ 8 ) กำนัน ผู้ใหญ่บ้าน ตำบลข่วงเปา บูรณาการร่วมกับเจ้าหน้าที่ตำรวจ สภ.จอมทอง ทำการสำรวจ (Re X-ray) ผู้มีพฤติการณ์เสพยาเสพติดในพื้นที่ตำบลข่วงเปา โดยได้เรียกบุคคลจากที่มีข้อมูลเป็นผู้เสพ ซึ่งมีผู้สมัครใจรับการตรวจปัสสาวะ จำนวน 13 ราย พบว่ามีผลเป็นลบ 11 ราย และผลเป็นบวก 2 ราย รวมถึงจะได้ติดตามผู้ที่ไม่มารับการตรวจให้มารับการตรวจที่ สภ.จอมทอง เพื่อค้นหาผู้เสพส่งศูนย์คัดกรอง เพื่อเข้ารับการบำบัดในระบบสมัครใจต่อไป พร้อมกันนี้ยังได้กล่าวถึงการป้องกันและปราบปรามยาเสพติด โดยเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิงต่างๆ อย่างต่อเนื่อง ยกตัวอย่างเช่น อำเภอศรีเชียงใหม่ จังหวัดหนองคาย ภายใต้การอำนวยการของ นายราชันย์ ซุ้นหั้ว ผวจ.หนองคาย/ผอ.ศอ.ปส.จ.หนองคาย มอบหมายให้ เจ้าหน้าที่ศูนย์อำนวยการป้องกันและปราบปรามยาเสพติดจังหวัดหนองคาย ร่วมกับ สำนักงานสวัสดิการและคุ้มครองแรงงานจังหวัดหนองคาย และศป.ปส.อ.ศรีเชียงใหม่ และ รพ.ศรีเชียงใหม่ ดำเนินกิจกรรมค้นหาผู้เสพ/ผู้ติดยาเสพติด โดยการสุ่มตรวจปัสสาวะลูกจ้างในสถานประกอบกิจการด้วยความสมัครใจ ณ บริษัท อัลไลแอนซ์ คลีน เพาเวอร์ จำกัด เลขที่ 131 หมู่ 1 ตำบลพระพุทธบาท อำเภอศรีเชียงใหม่ จังหวัดหนองคาย จำนวน 1 แห่ง ซึ่งผลการปฎิบัติมีลูกจ้าง/พนักงานเข้ารับการตรวจทั้งสิ้น จำนวน 45 คน จากผลการตรวจปัสสาวะไม่พบสารเสพติดแต่อย่างใด
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังกล่าวเพิ่มเติมว่า ในมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติดนั้น กระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่างๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1) จังหวัดมหาสารคาม นายเกียรติศักดิ์ ตรงศิริ ผู้ว่าราชการจังหวัดมหาสารคาม พร้อมด้วย พล.ต.ต.ดิเรก จิตอร่าม ผู้บังคับการตำรวจภูธรจังหวัดมหาสารคาม และเจ้าหน้าที่ชุดปรามปรามยาเสพติด สภ.เมืองมหาสารคาม ร่วมกันแถลงข่าวจับกุมผู้ต้องหาคดียาเสพติด จำนวน 1 ราย พร้อมด้วยของกลางยาบ้า 195,390 เม็ด โดยเจ้าหน้าที่ได้แจ้งข้อกล่าวหา “จำหน่ายและมียาเสพติดให้โทษประเภท 1 (ยาบ้า) ไว้ในครอบครองเพื่อการค้า ก่อให้เกิดการแพร่กระจายในกลุ่มประชาชน และเสพยาเสพติดให้โทษ”
2) จังหวัดยโสธร นายวิรุจ วิชัยบุญ ผู้ว่าราชการจังหวัดยโสธร พร้อมด้วย พล.ต.ต.ธเนศ เทพสุด ผบก.ภ.จว.ยโสธร,พ.ต.อ.สานิตย์ ไชยสถิตย์ รอง ผบก.ภ.จว.ยโสธร,พ.ต.อ.ภูมิ ทองโพธิ์ ผกก.สส.ภ.จว.ยโสธร และชุดปฏิบัติการเสือดำ 651 กก.สส.ภ.จว.ยโสธร ร่วมกันแถลงข่าวจับกุมผู้ต้องหา จำนวน 2 ราย พร้อมของกลางยาบ้า จำนวน 42,000 เม็ด จึงนำตัวผู้ต้องหาทั้ง 2 ราย ส่งพนักงานสอบสวน สภ.เมืองยโสธร เพื่อดำเนินคดีตามกฎหมายต่อไป
3) จังหวัดนครพนม ศอ.ปส.จ.นครพนม โดย ศป.ปส.อ.ศรีสงคราม ว่าที่ ร.ต.ภูมิศักดิ์ ขำปู่ นายอำเภอศรีสงคราม มอบหมายให้ปลัดอำเภอฝ่ายความมั่นคง นำกำลังสมาชิก อส.อ.ศรีสงคราม และผู้ช่วยผู้ใหญ่บ้านฝ่ายรักษาความสงบตำบลสามผง ปิดล้อมตรวจค้นบ้านเป้าหมาย "ตามยุทธการฟ้าสางที่ฝั่งโขง" ซึ่งสามารถจับกุมผู้ต้องหา จำนวน 1 ราย และตรวจยึดยาบ้า จำนวน 463 เม็ด จึงนำตัวผู้ต้องหาพร้อมของกลางส่งพนักงานสอบสวน สภ.ศรีสงคราม เพื่อดำเนินคดีตามกฎหมายต่อไป
4) จังหวัดกระบี่ ฝ่ายความมั่นคงอำเภอเมืองกระบี่ ร่วมกับกลุ่มงานความมั่นคงจังหวัดกระบี่ กองร้อย อส.จ.กระบี่ที่ 1 ดำเนินการปิดล้อมตรวจค้น เพื่อกวาดล้างยาเสพติด ตามแผนปฏิบัติการฯของจังหวัดกระบี่ และนโยบายของกระทรวงมหาดไทย สามารถจับกุมผู้ต้องหาได้ จำนวน 3 ราย พร้อมของกลางยาบ้า รวมทั้งสิ้น จำนวน 486 เม็ด จึงตัวผู้ต้องหาพร้อมของกลางทั้งหมดส่งพนักงานสอบสวน สภ.อ่าวนาง เพื่อดำเนินคดีตามกฎหมายต่อไป
5) จังหวัดนนทบุรี พ.ต.อ.สมัคร ปัญญาวงค์ ผกก.สภ.ไทรน้อย, พ.ต.ท.ภัทธาวุธ บุญยะพัน รอง ผกก.ป.ป., พ.ต.ต.ธนวัฒน์ ชีวิตโสภณ สวป. และ ร.ต.อ.นิยม มะระโซ รอง สวป.สภ.ไทรน้อย ได้ร่วมกันจับกุมตัวผู้ต้องหา จำนวน 1 ราย พร้อมด้วยของกลางยาบ้า จำนวน 425 เม็ด จึงได้นำตัวส่งพนักงานสอบสวน สภ.ไทรน้อย เพื่อดำเนินคดีตามกฎหมายต่อไป
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62479