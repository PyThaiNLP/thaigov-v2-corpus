รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เยี่ยมชมศูนย์การควบคุมการจราจร


วันพฤหัสบดีที่ 8 ธันวาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เยี่ยมชมศูนย์การควบคุมการจราจร
และโครงการวงแหวนโยโกฮาม่า (อุโมงค์ทางด่วน) ณ เมืองโยโกฮาม่า ประเทศญี่ปุ่น
นายศักดิ์สยาม ชิดชอบ รัฐมนตรีว่าการกระทรวงคมนาคม เข้าเยี่ยมชมศูนย์การควบคุมการจราจร และโครงการวงแหวนโยโกฮาม่า (อุโมงค์ทางด่วน) ของบริษัท Metropolitan Expressway จำกัด โดยมี นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการ รองปลัดกระทรวงคมนาคม นายพิเชฐ คุณาธรรมรักษ์ อธิบดีกรมการขนส่งทางรางและผู้บริหารระดับสูงในสังกัดกระทรวงคมนาคม เข้าร่วมการเยี่ยมชมโครงการฯ ในวันที่ 8 ธันวาคม 2565 ณ เมืองโยโกฮาม่า ประเทศญี่ปุ่น
นายศักดิ์สยาม ชิดชอบ กล่าวว่า การเยี่ยมชมศูนย์การควบคุมการจราจร และโครงการวงแหวน โยโกฮาม่า (อุโมงค์ทางด่วน) ในครั้งนี้ ทําให้คณะผู้แทนประเทศไทยได้เห็นถึงแนวปฏิบัติที่ดีในการบริหารจัดการทางพิเศษ การใช้นวัตกรรมมาช่วยสนับสนุนในการกำกับดูแลการจราจรและความปลอดภัยบนทางพิเศษ รวมไปถึงเทคโนโลยีในการก่อสร้างถนนและอุโมงค์ทางลอดของประเทศญี่ปุ่น ซึ่งจะเป็นประโยชน์ในการพัฒนาและกำกับดูแลโครงการถนน อุโมงค์ และทางพิเศษของหน่วยงานฝ่ายไทย อาทิ กรมทางหลวง กรมทางหลวงชนบท และการทางพิเศษแห่งประเทศไทย ต่อไป
โครงการวงแหวนโยโกฮาม่า (อุโมงค์ทางด่วน) มีระยะทาง 5.9 กิโลเมตร และถือเป็นอุโมงค์ที่ยาวที่สุดในเขตมหานครโตเกียว มีวัตถุประสงค์ในการก่อสร้างและให้บริการ เพื่อลดความแออัดของการจราจร ลดผลกระทบทางด้านสิ่งแวดล้อม รวมถึงเพื่อเชื่อมต่อท่าเรือเศรษฐกิจของเมืองโยโกฮาม่ากับส่วนอื่น ๆ ของประเทศ และส่งเสริมความแข็งแกร่งในการแข่งขันทางการตลาดในต่างประเทศ โดยโครงการอุโมงค์ฯ เป็นส่วนหนึ่งของทางด่วนวงแหวนโยโกฮาม่า ที่อยู่ภายใต้การกำกับดูแลของบริษัท Metropolitan Expressway จำกัด ซึ่งเป็นบริษัทเอกชนที่รับผิดชอบการก่อสร้าง ปรับปรุง บำรุงรักษา และซ่อมแซมฟื้นฟู ถนนและทางพิเศษ รวมถึงการบริหารจัดการที่จอดรถ จุดพักรถของทางพิเศษ และพื้นที่ให้เช่าบริเวณด้านล่างส่วนยกระดับของทางหลวง

ที่มา : https://www.thaigov.go.th/news/contents/details/62454