รัฐบาลไทย-ข่าวทำเนียบรัฐบาล-กระทรวง อว. จับมือ กระทรวงมหาดไทย ร่วมขับเคลื่อนอุดมศึกษา วิทยาศาสตร์ วิจัยและนวัตกรรม


วันพฤหัสบดีที่ 8 ธันวาคม 2565
กระทรวง อว. จับมือ กระทรวงมหาดไทย ร่วมขับเคลื่อนอุดมศึกษา วิทยาศาสตร์ วิจัยและนวัตกรรม
กระทรวง อว. จับมือ กระทรวงมหาดไทย ร่วมขับเคลื่อนอุดมศึกษา วิทยาศาสตร์ วิจัยและนวัตกรรม
กระทรวง อว.จับมือ กระทรวงมหาดไทย ร่วมขับเคลื่อนอุดมศึกษา วิทยาศาสตร์ วิจัยและนวัตกรรม (อววน.) ลงไปพัฒนาจังหวัดทั่วประเทศ ชูสร้างรายได้ให้ท้องถิ่นและชุมชน “เอนก” ระบุนี่คือการส่งมอบโอกาส และอนาคตให้กับประเทศอย่างทั่วถึงเท่าเทียม
เมื่อวันที่ 21 พ.ย. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีลงนาม “บันทึกข้อตกลงความร่วมมือ (MOU)การพัฒนาจังหวัดด้วยการ อุดมศึกษา วิทยาศาสตร์ วิจัยและนวัตกรรม” ระหว่าง กระทรวง อว. กับ กระทรวงมหาดไทย (มท.) เพื่อเดินหน้าขับเคลื่อนนำงานด้าน อววน. สู่การแก้ไขปัญหาในระดับจังหวัด มุ่งเน้นนำนโยบาย BCG เพิ่มขีดความ สามารถยกระดับคุณภาพชีวิตและเศรษฐกิจในพื้นที่ทั่วประเทศ โดยมี ศ.ดร.นพ. สิริฤกษ์ ทรงศิวิไล ปลัดกระทรวง อว. และนายสมคิด จันทมฤก รองปลัดกระทรวงมหาดไทย ร่วมลงนาม ที่โรงแรมแมนดาริน กรุงเทพมหานคร
ศ.(พิเศษ) ดร.เอนก กล่าวว่า นี่คือความร่วมมือของสองกระทรวง ในการนำอุดมศึกษา วิทยาศาสตร์ วิจัยและนวัตกรรม (อววน.) มาขับเคลื่อนการพัฒนาประเทศ และนับเป็นงานที่ตนตั้งใจทำตั้งแต่เข้ารับตำแหน่ง รมว.อว. เมื่อสองปีที่แล้ว โดยการริเริ่มทำ อว.ส่วนหน้า ที่เอาความรู้มาพัฒนาประเทศ ไม่ใช่ทำแต่วิชาการ อว. รู้ลึกทางวิชาการ รู้เฉพาะเรื่องดีมาก ในขณะที่ มท. เรียนรู้และทำงานรวดเร็ว รู้เรื่องพื้นที่ดีมาก การนำข้อดีทั้งของ อว. และ มท. มารวมกันจะทำให้เกิดการขับเคลื่อนการพัฒนาเชิงพื้นที่ที่มีพลังมาก เป็นการส่งมอบโอกาส และอนาคตของประเทศให้ทั่วถึงได้อย่างเท่าเทียม เพื่อให้เกิดประโยชน์สูงสุดต่อการพัฒนาเศรษฐกิจของภูมิภาค สำหรับสนับสนุนการพัฒนาประเทศในทุกมิติ
นายสมคิด กล่าวว่า ความร่วมมือกับกระทรวง อว. ในครั้งนี้ นับว่าเป็นโอกาสดีของจังหวัดและกลุ่มจังหวัดที่จะทำให้พี่น้องประชาชน ได้รับประโยชน์จากการนำผลงานการศึกษาวิจัย และองค์ความรู้ในการพัฒนาทางด้านเทคโนโลยีและนวัตกรรม ไปสร้างมูลค่าเพิ่มให้การผลิต การพัฒนาสินค้า ทั้งต้นน้ำ กลางน้ำ และปลายน้ำ นำไปสู่การสร้างงาน สร้างรายได้ให้พี่น้องประชาชนในท้องถิ่นและชุมชน กระทรวงมหาดไทย พร้อมที่จะสนับสนุน ส่งเสริม ผลักดัน และบูรณาการการทำงาน เพื่อขับเคลื่อนยุทธศาสตร์การพัฒนาจังหวัดและกลุ่มจังหวัด ด้วยการนำองค์ความรู้ทางด้าน อววน. ไปพัฒนาจังหวัดและกลุ่มจังหวัด เพื่อยกระดับคุณภาพชีวิต และความเป็นอยู่ที่ดีให้แก่ประชาชนในทุกพื้นที่ของประเทศ
ด้าน ศ.ดร.นพ.สิริฤกษ์ กล่าวว่า กว่า 3 ปีที่ผ่านมาหลังการเกิดขึ้นของกระทรวง อว. รมว.อว. ได้มีนโยบายให้กระทรวง อว. เป็นกลไกหลักของการพัฒนาประเทศ เพื่อพัฒนาความอยู่ที่ดีขึ้นของพี่น้องประชาชน โดยมุ่งเน้นการดำเนินงานเชิงพื้นที่ สนับสนุนการนำองค์ความรู้ด้าน อววน. ไปพัฒนางานในจังหวัด ด้วยศักยภาพของกระทรวง อว. ซึ่งมีสถาบันวิจัยและสถาบันอุดมศึกษาที่กระจายในทุกภูมิภาค อีกทั้งยังมี “อว.ส่วนหน้า” ทั้ง 76 จังหวัดทั่วประเทศ ถือเป็นกลไกหลักที่สำคัญอย่างหนึ่งของกระทรวง อว. ในการพัฒนาและแก้ไขปัญหาในระดับพื้นที่ การสร้างความร่วมมืออย่างเป็นรูปธรรมกับกระทรวงมหาดไทย นับเป็นโอกาสอันดีที่จะร่วมกันส่งต่อนโยบาย มาตรการ หรือกลไกต่าง ๆ จากส่วนกลาง ไปสู่การพัฒนาในพื้นที่จังหวัด เพื่อให้เกิดเป็นพลังในการขับเคลื่อนการพัฒนา และตอบโจทย์ตามความต้องการของพื้นที่ โดยมีเป้าหมายที่สำคัญ คือ การนำองค์ความรู้ด้าน อววน. ไปใช้ประโยชน์ในการพัฒนาจังหวัด ยกระดับคุณภาพชีวิตความเป็นอยู่ให้กับประชาชนในทุกพื้นที่ของประเทศอย่างเป็นรูปธรรมและยั่งยืน
นอกจากนั้น ยังได้มีพิธีลงนามบันทึกข้อตกลงความร่วมมือ “การขับเคลื่อนและส่งเสริมการใช้ประโยชน์วิทยาศาสตร์ วิจัยและนวัตกรรมเพื่อการพัฒนาจังหวัด ” ระหว่าง สำนักงานปลัดกระทรวงการ อุดมศึกษา วิทยาศาสตร์ วิจัยและนวัตกรรม กับ มหาวิทยาลัยเครือข่ายทั่วประเทศ โดย ศ.ดร.นพ. สิริฤกษ์ กล่าวถึงความร่วมมือครั้งนี้ว่า บันทึกข้อตกลงความร่วมมือฉบับนี้ จะทำให้เกิดความร่วมมือในการดำเนินงานภายในของกระทรวง อว. เพื่อร่วมกันจัดทำแผนงาน/โครงการเพื่อการใช้ประโยชน์ด้านวิทยาศาสตร์ วิจัยและนวัตกรรม (ววน.) ที่สอดคล้องกับความต้องการและยุทธศาสตร์การพัฒนาพื้นที่ ให้เกิดการขับเคลื่อนกิจกรรมและแผนงาน/โครงการสู่ผลการดำเนินงานการอย่างเป็นรูปธรรมและต่อเนื่อง
“ทั้งนี้ กระทรวง อว. จะมุ่งเน้นในนโยบาย 3 เรื่อง ได้แก่ การจัดทำ “แผนปฏิบัติการขับเคลื่อนงานด้าน ววน. สู่การพัฒนาภูมิภาค” โดยให้ อว.ส่วนหน้า เป็นหน่วยงานหลักในการประสานนำ ววน. ไปใช้ประโยชน์ในพื้นที่ และให้กองส่งเสริมและประสานเพื่อประโยชน์ทาง ววน. (กปว.) เป็นหน่วยพัฒนาระบบนิเวศน์ในการส่งเสริมการนำ ววน. ไปพัฒนาพื้นที่ เพื่อยกระดับความพร้อมของการนำ ววน. ไปใช้ประโยชน์” ปลัด อว. กล่าว

ที่มา : https://www.thaigov.go.th/news/contents/details/62441