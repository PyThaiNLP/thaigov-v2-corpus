รัฐบาลไทย-ข่าวทำเนียบรัฐบาล-บขส. ฝึกซ้อมแผนฉุกเฉินและอพยพหนีไฟ ประจำปี 2565


วันพฤหัสบดีที่ 8 ธันวาคม 2565
บขส. ฝึกซ้อมแผนฉุกเฉินและอพยพหนีไฟ ประจำปี 2565
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เป็นประธานการฝึกซ้อมแผนฉุกเฉินและอพยพหนีไฟ ประจำปี 2565 โดยมี ผู้บริหาร พนักงาน บขส. รถร่วมบริการฯ  พนักงานทำความสะอาด เจ้าหน้าที่รักษาความปลอดภัย เข้าร่วมการฝึกซ้อมฯ ณ บริเวณอาคารสถานีขนส่งผู้โดยสารกรุงเทพ (จตุจักร)
กรรมการผู้จัดการใหญ่ บขส. กล่าวว่า บขส. ได้ร่วมกับหน่วยงานที่เกี่ยวข้อง อาทิ สถานีดับเพลิงสุทธิสาร สถานีตำรวจนครบาลบางซื่อ หน่วยกู้ชีพโรงพยาบาลวิชัยเวช ในการฝึกซ้อมแผนฉุกเฉินและอพยพหนีไฟ เสมือนจริง โดยมีการจำลองสถานการณ์ เกิดเหตุเพลิงไหม้ บริเวณศูนย์อาหารชั้น 4 (ทิศใต้) อาคารสถานีขนส่งผู้โดยสารกรุงเทพ (จตุจักร) มีผู้ได้รับบาดเจ็บ จำนวน 1 ราย และทีมดับเพลิง ได้เข้าช่วยเหลือนำตัวออกมาจากจุดเกิดเหตุ จากนั้นหน่วยกู้ชีพ จากโรงพยาบาลวิชัยเวช ได้ปฐมพยาบาลเบื้องต้น และนำผู้บาดเจ็บส่งโรงพยาบาล เพื่อรักษาตัวต่อไป นอกจากนี้ ในการฝึกซ้อมแผนฯ เจ้าหน้าที่จากสถานีดับเพลิงสุทธิสาร ได้สาธิตวิธีการดับเพลิง กรณีเกิดเหตุแก๊สรั่วและมีไฟลุกไหม้ และให้ความรู้เกี่ยวกับวิธีการปฏิบัติเมื่อเกิดเหตุอัคคีภัยด้วย
ทั้งนี้ บขส. ได้จัดฝึกซ้อมแผนฉุกเฉินและอพยพหนีไฟ เป็นประจำทุกปี เพื่อให้สอดคล้องตามกฎกระทรวง เรื่อง “กำหนดมาตรฐานการบริหารจัดการด้านความปลอดภัย อาชีวอนามัย และสภาพแวดล้อมในการทำงาน เกี่ยวกับป้องกันและระงับอัคคีภัย พ.ศ.2555” ที่กำหนดให้สถานประกอบกิจการ ต้องจัดให้มีการฝึกซ้อมดับเพลิงและอพยพหนีไฟอย่างน้อย ปีละ 1 ครั้ง เพื่อเป็นการสร้างความเข้าใจและการเตรียมความพร้อมให้พนักงานบริษัทฯ ทราบถึงแนวทางปฏิบัติ เมื่อเกิดเหตุอัคคีภัย เพื่อลดความสูญเสียบุคลากรและทรัพย์สิน สามารถควบคุมสถานการณ์ และปฏิบัติตามแผนฉุกเฉินได้ตามขั้นตอนเมื่อเกิดเหตุจริง

ที่มา : https://www.thaigov.go.th/news/contents/details/62471