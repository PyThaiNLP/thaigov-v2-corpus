รัฐบาลไทย-ข่าวทำเนียบรัฐบาล-พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพวงมาลาหลวง ดอกไม้และตะกร้าสิ่งของพระราชทาน แก่เจ้าหน้าที่การรถไฟแห่งประเทศไทย ที่เสียชีวิตและได้รับบาดเจ็บ


วันพฤหัสบดีที่ 8 ธันวาคม 2565
พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพวงมาลาหลวง ดอกไม้และตะกร้าสิ่งของพระราชทาน แก่เจ้าหน้าที่การรถไฟแห่งประเทศไทย ที่เสียชีวิตและได้รับบาดเจ็บ
จากเหตุระเบิดขณะกำลังเก็บกู้รถพ่วงตกรางระหว่างสถานีคลองแงะ-ปาดังเบซาร์ ยังความซาบซึ้งและสำนึกในพระมหากรุณาธิคุณอันหาที่สุดมิได้แก่พนักงานคนรถไฟและครอบครัว
เมื่อวันที่ 7 ธันวาคม 2565 พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ นายเจษฎา จิตรัตน์ ผู้ว่าราชการจังหวัดสงขลา และนายฉัตรชัย อุสาหะ รองผู้ว่าราชการจังหวัดพัทลุง รักษาการแทนผู้ว่าราชการจังหวัดพัทลุง เชิญพวงมาลาพระราชทานของพระบาทสมเด็จพระเจ้าอยู่หัว สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง สมเด็จพระนางเจ้าฯ พระบรมราชินี สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี  สมเด็จพระเจ้าน้องนางเธอ เจ้าฟ้าจุฬาภรณวลัยลักษณ์อัครราชกุมารี กรมพระศรีสวางควัฒน วรขัตติยราชนารี  ทูลกระหม่อมหญิงอุบลรัตนราชกัญญา สิริวัฒนาพรรณวดี  พระเจ้าวรวงศ์เธอ พระองค์เจ้าโสมสวลี กรมหมื่นสุทธนารีนาถ  สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา สมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา สมเด็จพระเจ้าลูกยาเธอ เจ้าฟ้าทีปังกรรัศมีโชติ มหาวชิโรตตมางกูร สิริวิบูลยราชกุมาร  พระเจ้าวรวงศ์เธอ พระองค์เจ้าสิริภาจุฑาภรณ์ และพระเจ้าวรวงศ์เธอ พระองค์เจ้าอทิตยาทรกิติคุณ ไปวางที่หน้าหีบศพนายนวฤทธิ์ สุวรรณ - ชาตรี เจ้าหน้าที่การรถไฟแห่งประเทศไทย (รฟท.) กระทรวงคมนาคม ที่เสียชีวิตจากเหตุคนร้ายลอบวางระเบิดบริเวณรางรถไฟ เมื่อวันที่ 6 ธันวาคม 2565 โดยตั้งศพบำเพ็ญกุศล ณ ศาลาหมู่บ้าน หมู่ที่ 3 ตำบลโคกม่วง อำเภอคลองหอยโข่ง จังหวัดสงขลา นายภูมิพัทธ์ เพชรสุก เจ้าหน้าที่การรถไฟแห่งประเทศไทย ที่เสียชีวิตจากเหตุการณ์เดียวกัน โดยตั้งศพบำเพ็ญกุศล ณ วัดโคกสมานคุณ อำเภอหาดใหญ่จังหวัดสงขลา และนายยิ่งศักดิ์ ชุมตรี เจ้าหน้าที่การรถไฟแห่งประเทศไทย ตั้งศพบำเพ็ญกุศล ณ วัดแจ้ง ตำบลชัยบุรี อำเภอเมือง จังหวัดพัทลุง
โอกาสนี้ ทรงพระกรุณาโปรดเกล้าโปรดกระหม่อมให้ผู้ว่าราชการจังหวัดสงขลาเชิญดอกไม้และตะกร้าสิ่งของพระราชทานของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ไปมอบแก่ นายดีเด่น คงสม นายนพดล ปานมา นายธีรพงศ์ หนูคง และนายฉัตรชัย นิตรจลานนท์ เจ้าหน้าที่ รฟท. ที่ได้รับบาดเจ็บจากเหตุคนร้ายลอบวางระเบิดบริเวณรางรถไฟ และเข้ารับการรักษาพยาบาล ณ โรงพยาบาลสะเดา อำเภอสะเดา จังหวัดสงขลา “การได้รับพระราชทานพระมหากรุณาธิคุณ พระกรุณาธิคุณ และพระกรุณาในครั้งนี้ยังความซาบซึ้งและสำนึกในพระมหากรุณาธิคุณ พระกรุณาธิคุณ และพระกรุณา อันหาที่สุดมิได้ แก่พนักงานคนรถไฟ ตลอดจนครอบครัวของเจ้าหน้าที่ผู้ปฏิบัติงานทุกคน”

ที่มา : https://www.thaigov.go.th/news/contents/details/62464