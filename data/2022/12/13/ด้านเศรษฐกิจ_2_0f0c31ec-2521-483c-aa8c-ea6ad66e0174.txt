รัฐบาลไทย-ข่าวทำเนียบรัฐบาล-กรมทางหลวงขยายทางหลวงหมายเลย 3246 สายอำเภอพนัสนิคม - บ้านเกาะโพธิ์ จังหวัดชลบุรี แล้วเสร็จ


วันอังคารที่ 13 ธันวาคม 2565
กรมทางหลวงขยายทางหลวงหมายเลย 3246 สายอำเภอพนัสนิคม - บ้านเกาะโพธิ์ จังหวัดชลบุรี แล้วเสร็จ
สนับสนุนโครงการพัฒนาระเบียงเศรษฐกิจพิเศษภาคตะวันออก
กรมทางหลวง (ทล.) กระทรวงคมนาคม โดยสำนักก่อสร้างทางที่ 2 ได้ดำเนินโครงการก่อสร้างขยายทางหลวงหมายเลข 3246 สายอำเภอพนัสนิคม - บ้านเกาะโพธิ์ จังหวัดชลบุรี แล้วเสร็จ ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ที่ต้องการพัฒนาโครงข่ายทางหลวงให้มีความเชื่อมโยงและสามารถรองรับการจราจรที่มีแนวโน้มการขยายตัวเพิ่มสูงขึ้นในอนาคต โดยโครงการดังกล่าวเป็นโครงการภายใต้แผนยุทธศาสตร์ของโครงการพัฒนาระเบียงเศรษฐกิจพิเศษภาคตะวันออก (EEC)
สำหรับรูปแบบการก่อสร้างทางหลวงหมายเลข 3246 สายอำเภอพนัสนิคม - บ้านเกาะโพธิ์  เดิมเป็นทาง 2 ช่องจราจร ระหว่าง กม. ที่ 0+000 - 12+135 ระยะทางยาวประมาณ 12.13 กิโลเมตร เป็นเส้นทางที่มีความสำคัญที่เชื่อมไปสู่อำเภอพนัสนิคม เมืองที่มีค่าดัชนีความน่าอยู่สูงสุดเป็นอันดับที่ 1 ของประเทศไทย  มีแหล่งท่องเที่ยวมากมาย เช่น หอพนัสบดี ศูนย์จักรสานที่ใหญ่ที่สุดในโลก ตลาดน้ำสามวัง อ่างเก็บน้ำคลองหลวงรัชชโลทร เป็นต้น ทล. จึงดำเนินการก่อสร้างขยายเส้นทางดังกล่าวเป็นมาตรฐานทางชั้นพิเศษ 4 ช่องจราจร ผิวจราจรแบบคอนกรีต เพื่อเพิ่มความแข็งแรงและรองรับปริมาณจราจรที่เพิ่มมากขึ้นในอนาคต กว้างช่องจราจรละ 3.5 เมตร ไหล่ทางกว้าง 2.5 เมตร มีเกาะกลางแบบยก กว้าง 3 เมตร ในช่วงชุมชนจะมีการก่อสร้างทางเท้า ในบริเวณสองข้างทาง มีการติดตั้งไฟฟ้าส่องสว่างตลอดเส้นทาง รวมถึงปรับปรุงทางแยก กม. ที่ 2+000 (แยกโรงน้ำแข็ง) และแยก กม. ที่ 4+300 (แยกวัดโป่งปากดง) โดยเป็นทางแยกแบบมีสัญญาณไฟจราจรทั้ง 2 แห่ง ใช้งบประมาณ 565,720,000 บาท
ทั้งนี้ เมื่อดำเนินการแล้วเสร็จจะช่วยเพิ่มประสิทธิภาพทางด้านการจราจรและขนส่งตลอดจนเป็นการอำนวยความสะดวกในการเดินทาง เพื่อให้การเดินทางบนทางหลวงเป็นไปอย่างสะดวกรวดเร็วและมีความปลอดภัยเพิ่มมากขึ้น เป็นการยกระดับการให้บริการของทางหลวง กรมทางหลวงขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่าน และผู้ร่วมทาง สามารถสอบถามเส้นทางการเดินทางได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/62580