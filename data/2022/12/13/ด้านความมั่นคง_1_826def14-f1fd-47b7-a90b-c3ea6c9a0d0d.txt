รัฐบาลไทย-ข่าวทำเนียบรัฐบาล-ปมท. เปิดการแข่งขันจักรยานหนูน้อยขาไถ ชิงแชมป์ประเทศไทย ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ประจำปี 2565 


วันอังคารที่ 13 ธันวาคม 2565
พิมพ์
ปมท. เปิดการแข่งขันจักรยานหนูน้อยขาไถ ชิงแชมป์ประเทศไทย ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ประจำปี 2565
ปมท. เปิดการแข่งขันจักรยานหนูน้อยขาไถ ชิงแชมป์ประเทศไทย ถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ประจำปี 2565 ชื่นชมผู้ปกครองกว่า 400 ครอบครัวร่วมส่งบุตรหลานร่วมกิจกรรม ย้ำจะนำไปขยายผล อปท. ทั่วประเทศ
เมื่อวันที่ 11 ธ.ค. 65 เวลา 08.00 น. ที่สนามจักรยานขาไถ ภายในสวนกีฬากมล เอฟบีที ถนนสุวินทวงศ์ กรุงเทพฯ นายสุทธิพงษ์ จุลเจริญ ปลัดกระทรวงมหาดไทย เป็นประธานในพิธีเปิดการแข่งขันจักรยาน หนูน้อยขาไถ ชิงแชมป์ประเทศไทย (Balance Bike Thailand Championships) ชิงถ้วยพระราชทานสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี สนามที่ 1 ประจำปี 2565 โดยมี พลเอก เดชา เหมกระศรี นายกสมาคมกีฬาจักรยานแห่งประเทศไทย ในพระบรมราชูปถัมภ์ คุณกมล โชคไพบูลย์กิจ ประธานกรรมการ บริษัท โรงงานฟุตบอลล์ไทยสปอร์ตติ้งกู้ดส์ จำกัด คณะกรรมการบริหารสมาคมกีฬาจักรยานแห่งประเทศไทย ฯ หัวหน้าส่วนราชการ ผู้ปกครอง และหนูน้อยนักกีฬาที่เข้าร่วมการแข่งขัน จำนวน 400 คน ร่วมในพิธี
นายสุทธิพงษ์ จุลเจริญ ปลัดกระทรวงมหาดไทย กล่าวว่า การจัดการแข่งขันจักรยานหนูน้อยขาไถในวันนี้ เป็นส่วนหนึ่งของนโยบายที่สำคัญของสมาคมกีฬาจักรยานแห่งประเทศไทย ที่มุ่งจะสร้างและส่งเสริมให้เยาวชนอายุน้อย เริ่มตั้งแต่ 1 ปี 8 เดือน ไปจนถึงไม่เกิน 10 ปี มีทักษะและมีประสบการณ์ในการฝึกซ้อมแข่งขันกีฬาจักรยาน ซึ่งได้ร่วมกับสวนกีฬากมล เอฟบีที จัดการแข่งขันขึ้น และได้รับพระมหากรุณาธิคุณจากสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี พระราชทานถ้วยรางวัลชนะเลิศให้กับนักกีฬาที่มีคะแนนสะสมรวมสูงสุด 4 สนาม
"สิ่งที่สำคัญที่สุด คือ การที่เด็ก ๆ ลูก ๆ หลาน ๆ ได้มาเล่นกีฬา หรือมาเล่นสนุก จะช่วยส่งเสริมให้มีสุขภาพร่างกาย และสุขภาพจิตใจที่แข็งแรง มีความเบิกบาน มีความกล้าหาญ และยังช่วยให้คน เติบโตเป็นผู้ใหญ่ที่มีวินัย และมีน้ำใจนักกีฬา รู้จักแพ้ รู้จักชนะ การจัดกิจกรรมในวันนี้ ทำให้ตนได้รู้จักกีฬาจักรยานขาไถ ที่ช่วยส่งเสริมพัฒนาการของเด็กให้รู้จักการทรงตัว เเละมีการเคลื่อนไหวร่างกาย รู้จักกฎเกณฑ์ กฎระเบียบกติกา ฯลฯ และยิ่งรู้สึกไปอีกว่าเป็นอีกหนึ่งวันที่สำคัญของชีวิต เพราะบรรยากาศแบบนี้จะช่วยเสริมสร้างอนาคตของชาติ ทำให้มีแต่สิ่งที่ดี ๆ และทำให้ประเทศชาติที่เรารักมีความมั่นคงวัฒนาถาวร ซึ่งสิ่งพื้นฐานเกิดจากสถาบันครอบครัวที่เข้มเเข็ง จึงต้องขอขอบคุณพ่อเเม่ผู้ปกครองของนักกีฬาในวันนี้ ที่ช่วยสนับสนุนส่งเสริมสถาบันครอบครัวให้มีความเข้มเเข็ง การได้มาเป็นเกียรติร่วมกันในวันนี้ ทำให้ผมมีโอกาสได้เห็นความรัก ความอบอุ่นของพ่อแม่ และผู้ปกครอง ที่มีความเหนียวแน่นเพิ่มขึ้น สิ่งที่ผมพูดมาทั้งหมดนี้มาจากก้นบึ้งในหัวใจของผมอย่างเเท้จริง เป็นความในใจที่ผมรู้สึกตื้นตันอย่างหาคำบรรยายไม่ได้ และขอยกย่องชมเชย ผู้สนับสนุนทุกคน ทำให้เกิดกิจกรรมในวันนี้ ผมเองในฐานะที่ปรึกษาสมาคมฯ มีความชื่นชม และขอเป็นกำลังใจให้ทุก ๆ ท่าน ขอให้ทางสมาคมจักรยานแห่งประเทศไทย ในพระบรมราชูปถัมภ์ ได้ภาคภูมิใจว่านอกเหนือจากการพัฒนาวงการกีฬานานาชาติ กีฬาทีมชาติ ท่านได้กำลังวางรากฐาน ให้อนาคตของประเทศนี้มีความมั่นคงเข้มเเข็งที่ยั่งยืน" นายสุทธิพงษ์ฯ กล่าว
นายสุทธิพงษ์ จุลเจริญ กล่าวในช่วงท้ายว่า ขอชื่นชมสมาคมกีฬาจักรยานแห่งประเทศไทยฯ และสวนกีฬากมล เอฟบีที ที่มีวิสัยทัศน์ที่จะสร้างและส่งเสริมให้เยาวชนตั้งแต่อายุน้อย ๆ ให้หันมาเล่นกีฬา โดยเฉพาะในส่วนของ "กีฬาจักรยาน" และเพื่อไม่ให้การมาร่วมกิจกรรมในวันนี้สูญเปล่า กระทรวงมหาดไทย จะนำเรื่องนี้ไปขยายผล ณ ศูนย์พัฒนาเด็กเล็กขององค์กรปกครองส่วนท้องถิ่นภายใต้การกำกับดูแลของกรมส่งเสริมการปกครองท้องถิ่น กระทรวงมหาดไทย โดยท่านนายก อบต. นายก เทศมนตรีตำบล นายกเทศมนตรีเมือง นายกเทศมนตรีนคร รวมถึงนายก อบจ. ซึ่งจะนำรูปแบบกิจกรรมกิจกรรมจักรยานขาไถ ทำให้ลูก ๆ หลาน ๆ ในเขตความดูแลขององค์กรปกครองส่วนท้องถิ่นได้มีโอกาสได้เล่นกีฬาประเภทนี้ด้วย เพื่อจะได้มีพัฒนาทางด้านร่างกาย จิตใจ อารมณ์ และเป็นผู้ที่มีน้ำใจนักกีฬา รู้จักเคารพกฎ ระเบียบ กติกา เเละเติบโตเป็นผู้ใหญ่ที่ดีในอนาคตต่อไป
ด้าน พลเอก เดชา เหมกระศรี นายกสมาคมกีฬาจักรยานแห่งประเทศไทย ในพระบรมราชูปถัมภ์ กล่าวว่า การจัดการแข่งขันจักรยาน หนูน้อยขาไถ ชิงแชมป์ประเทศไทย (Balance Bike Thailand Championships) ประจำปี 2565 กำหนดแบ่งรุ่นการแข่งขัน ชายและหญิง ตามอายุเริ่มตั้งแต่ 1 ปี 8 เดือน จนถึงไม่เกิน 10 ปี รวมชาย 11 รุ่น และหญิง 11 รุ่น โดยจะจัดการแข่งขันรวม 4 สนาม สนามที่ 1 ในวันที่ 11 ธันวาคม 2565 สนามที่ 2 วันที่ 18 ธันวาคม 2565 สนามที่ 3 วันที่ 8 มกราคม 2566 และสนามที่ 4 สนามสุดท้าย วันที่ 14 มกราคม 2566 โดยในสนามแรกนี้มีนักกีฬาสมัครเข้าร่วมการแข่งขันมากเป็นประวัติการณ์ถึง 400 คน
#WorldSoilDay #วันดินโลก #soilswherefoodbegins #Soils4Nurition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62573