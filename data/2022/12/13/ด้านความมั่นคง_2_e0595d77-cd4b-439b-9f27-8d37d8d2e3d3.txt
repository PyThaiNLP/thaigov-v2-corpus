รัฐบาลไทย-ข่าวทำเนียบรัฐบาล-ปมท. สั่งเข้ม ลด Demand และ Supply ยาเสพติด ย้ำฝ่ายปกครองรุกสแกนผู้ค้า ผู้เสพ และพื้นที่แหล่งมั่วสุม พร้อมเดินหน้ามาตรการป้องกันเชิงรุก หวังขจัดยาเสพติดให้หมดสิ้นจากประเทศไทย


วันอังคารที่ 13 ธันวาคม 2565
พิมพ์
ปมท. สั่งเข้ม ลด Demand และ Supply ยาเสพติด ย้ำฝ่ายปกครองรุกสแกนผู้ค้า ผู้เสพ และพื้นที่แหล่งมั่วสุม พร้อมเดินหน้ามาตรการป้องกันเชิงรุก หวังขจัดยาเสพติดให้หมดสิ้นจากประเทศไทย
ปมท. สั่งเข้ม ลด Demand และ Supply ยาเสพติด ย้ำฝ่ายปกครองรุกสแกนผู้ค้า ผู้เสพ และพื้นที่แหล่งมั่วสุม พร้อมเดินหน้ามาตรการป้องกันเชิงรุก หวังขจัดยาเสพติดให้หมดสิ้นจากประเทศไทย
เมื่อวันที่ 11 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทย มีภารกิจในการ "บำบัดทุกข์ บำรุงสุข" ให้กับประชาชน โดยเฉพาะอย่างยิ่ง "ปัญหายาเสพติด" ที่เป็นปัญหาส่งผลกระทบทั้งด้านความมั่นคง ด้านสังคม ที่ส่งผลต่อระบบเศรษฐกิจของประเทศ และเป็นปัญหาเรื้อรังมาอย่างยาวนาน ดังนั้น การขจัดปัญหายาเสพติดจึงเป็นภารกิจที่สำคัญ ที่ต้องอาศัยความร่วมมือเเละบูรณาการจากทุกภาคส่วน มุ่งมั่นเพิ่มความถี่และความเข้มข้นในมาตรการต่าง ๆ ทั้งเจ้าหน้าที่ฝ่ายปกครอง ฝ่ายความมั่นคง ตำรวจ ทหาร เจ้าหน้าที่ ป.ป.ส. ฯลฯ เพื่อเดินหน้ากวาดล้างยาเสพติดให้หมดสิ้นไปจากแผ่นดินไทย พร้อมสร้างภูมิคุ้มกัน ให้ความรู้ และเตรียมพื้นที่รองรับการบำบัดผู้ติดยาเสพติดเรื้อรัง เพื่อลดจำนวนผู้เสี่ยงในระบบ และกลุ่มเสี่ยงที่อาจตกเป็นเหยื่อของยาเสพติด โดยในวันนี้ได้รับรายงานผลการปฏิบัติงานจากหลายจังหวัดขอยกตัวอย่างมานำเสนอเพื่อเป็นกำลังใจให้เเก่เจ้าหน้าที่ และผู้อยู่เบื้องหลังในการปฏิบัติงาน ดังนี้
1) จังหวัดหนองคาย โดย พ.อ.สุริวัชร์ อัครพรเดชาพงษ์ ผู้บังคับการกรมทหารพรานที่ 21/ ผู้บังคับหน่วยเฉพาะกิจทหารพรานที่ 21 มอบให้ ร.ท.วิทยากร ศักดิ์ดาเดช ผู้บังคับกองร้อยเฉพาะกิจทหารพรานที่ 2104 หน่วยเฉพาะกิจทหารพรานที่ 21 กองกำลังสุรศักดิ์มนตรี ได้สนธิกำลังร่วมกับ นายสมควร ใจซื่อ นายอำเภอสังคม นรข. สถานีเรือสังคม ตำรวจ สภ.สังคม พร้อมด้วยเจ้าหน้าที่ จัดกำลังเข้าดักซุ่ม จุดเป้าหมาย ที่คาดว่าขบวนการค้ายาเสพติดจะใช้เป็นช่องทางนำเข้ายาเสพติด ต่อมา ตรวจพบเรือต้องสงสัยจากฝั่ง สปป.ลาว มุ่งหน้ามาฝั่งไทย และเข้าจอดที่บริเวณท่าเทียบเรือ บ้านน้ำไพร ต.สังคม อ.สังคมฯ มีชายต้องสงสัยเดินขึ้นมาจากเรือ เจ้าหน้าที่จึงได้แสดงตัวขอตรวจค้น ชายต้องสงสัยเมื่อเห็นเจ้าหน้าที่ ตกใจวิ่งเข้าป่าหลบหนีไปได้ เจ้าหน้าที่จึงได้ตรวจสอบภายในเรือ พบกระสอบต้องสงสัยสีขาวพบภายในบรรจุยาบ้าห่อด้วยกระดาษสีน้ำตาล จำนวน 2 มัด โดยได้ตรวจยึดนำมาทำการตรวจนับยาบ้าได้ จำนวน 43,579 เม็ด ก่อนนำของกลางส่งพนักงานสอบสวน สภ.สังคม ดำเนินการตามกฎหมายต่อไป ส่วนผู้ต้องหาที่หลบหนีเจ้าหน้าที่ทราบตัวแล้วเป็นชาย อายุ 50 ปี ชาวบ้านน้ำไพร อ.สังคม จ.หนองคาย ซึ่งเจ้าหน้าที่จะได้ติดตามจับกุมตัวเพื่อนำมาดำเนินคดีตามกฎหมายแล้ว
2) จังหวัดชัยภูมิ ปูพรมตรวจค้นกวาดล้างยาเสพติด เพื่อค้นหาผู้ค้า ผู้เสพ และผู้ที่มีพฤติกรรมเกี่ยวข้องกับยาเสพติดอย่างต่อเนื่อง หลังทำประชาคม และได้รับร้องเรียนจากชาวบ้านเป็นจำนวนมาก โดย น.ส.อัจฉรา อาษาสู้ ผอ.ศูนย์ปฏิบัติการป้องกันและปราบปรามยาเสพติดอำเภอภักดีชุมพล/นายอำเภอภักดีชุมพล จ.ชัยภูมิ มอบหมายให้ จ่าสิบโทอิทธิพล ถือสมบัติ ปลัดอำเภอฝ่ายความมั่นคง สมาชิกกองร้อยอาสารักษาดินแดนอำเภอภักดีชุมพลที่ 15 กำนัน ผู้ใหญ่บ้าน ผู้ช่วยผู้ใหญ่บ้านฯ ตำบลเจาทอง ลงพื้นที่ตรวจค้น พบ นายบอย (ขอสงวนชื่อสกุล) อายุ 23 ปี อยู่ในอาการคลุ้มคลั่ง เดินถือมีดด้ามยาวในบ้านไม่ยอมให้เข้าใกล้ เจ้าหน้าที่ต้องปิดล้อมเกลี้ยกล่อมก่อนชาร์จเข้าจับกุมตัวไว้ได้ ตรวจค้นภายในบ้านพบของกลางยาบ้า 15 เม็ด จึงตั้งข้อหา “มียาเสพติดให้โทษประเภท 1 (เมทแอมเฟตามีน) ไว้ในความครอบครองเพื่อจำหน่ายโดยผิดกฎหมาย และเสพยาเสพติดให้โทษประเภท 1 (ไอซ์หรือเมทแอมเฟตามีน) โดยผิดกฎหมาย” ก่อนนำตัวพร้อมของกลางส่งตำรวจดำเนินคดีตามกฎหมายต่อไป
3) จังหวัดแพร่ ภายใต้การอำนวยการโดยนายชุติเดช มีจันทร์ ผู้ว่าราชการจังหวัดแพร่/ผอ.ศอ.ป.ส.จ.แพร่ นายธาตรี บุญมาก รองผู้ว่าราชการจังหวัดแพร่ นายนายวาทิต ปัญญาคม ปลัดจังหวัดแพร่ สั่งการให้นายนคร สายยืด นายอำเภอสูงเม่น/ผอ.ศป.ปส.อ.สูงเม่น มอบหมายให้ปลัดอำเภอฝ่ายความมั่นคง พร้อมด้วยสมาชิก อส.อ.สูงเม่น 4 บูรณาการร่วมกับเจ้าหน้าที่ตำรวจ สภ.สูงเม่น จนท.รพ.สผช.สาธารณสุข จนท.สสอ.สูงเม่น จนท.รพ.สต.บ้านน้ำชำ นายก อบต.น้ำชำ กำนันตำบลบ้านน้ำชำ ผู้ใหญ่บ้าน พร้อม อสม.ในพื้นที่ ร่วมกันขับเคลื่อนโครงการค้นหาผู้ใช้ ผู้เสพ ผู้ติดยาเสพติด ผู้มีอาการทางจิต และผู้ป่วยทางจิตเวชฯ เพื่อนำบำบัดรักษาฯ ที่ ตำบลบ้านน้ำชำ อ.สูงเม่น จ.แพร่ จำนวน 23 ราย พบสารเสพติด 11 ราย และสมัครใจเข้าสู่ระบบการบำบัดรักษาตามประมวลกฎหมายยาเสพติดต่อไป
4) จังหวัดกระบี่ ภายใต้การอำนวยการของนายเศวตฉัตร สุวรรณรัตน์ นายอำเภอเหนือคลอง นำโดยนายธีรพล ทำสวน ปลัดอำเภอหัวหน้าฝ่ายความมั่นคง พร้อมด้วย เจ้าหน้าที่ตำรวจ สภ.เหนือคลอง สมาชิก อส.อ.เหนือคลองที่ 9 ผู้ใหญ่บ้าน ม.7 ต.โคกยาง และผู้ใหญ่บ้าน ม.2 ต.ปกาสัย อ.เหนือคลอง จ.กระบี่ นำตัวนายจรัญ อายุ 27 ปี และนายนิพนธ์ จันทร์โชติ อายุ 33 ปี ผู้มีอาการทางจิตจากการใช้ยาเสพติด ส่งโรงพยาบาลเหนือคลอง เพื่อเข้าสู่กระบวนการบำบัดรักษาต่อไป
5) จังหวัดเชียงใหม่ นายพีระศักดิ์ ธีรบดี นายอำเภอแม่วาง/ผอ.ศป.ปส.อ.แม่วาง มอบหมายให้ชุดปฏิบัติการฯ ตำบลแม่วิน ปลัดฝ่ายความมั่นคง กำนัน ผู้ใหญ่บ้านฯ ตำบลแม่วิน และสมาชิกกองร้อยอาสารักษาดินแดนอำเภอแม่วางที่ 23 บูรณาการร่วม เจ้าหน้าที่ตำรวจ สภ.แม่วาง รพ.แม่วาง สสอ.แม่วาง ออกพื้นที่ติดตาม ค้นหา และรับรายงานตัวผู้เสพ/ผู้ติดยาเสพติด (Re X-ray) ในพื้นที่ตำบลแม่วิน อ.แม่วาง จ.เชียงใหม่ จำนวน 9 หมู่บ้าน เพื่อค้นหาแล้วนำผู้ป่วยที่สมัครใจเข้าสู่กระบวนการบำบัดรักษา มีเป้าหมายมารายงานตัว 24 ราย ผลตรวจฉี่เป็นบวก 6 ราย ไม่มารายงานตัว 38 ราย ในส่วนผู้มีผลเป็นบวกทั้งหมดยินยอมเข้าสู่ระบบบำบัดรักษาฯ ส่วนผู้ที่ไม่มารายงานตัว เจ้าหน้าที่จะเข้าดำเนินการเชิงรุกในขั้นตอนต่อไป และอำเภอสันทราย นายศิวะ ธมิกานนท์ นายอำเภอสันทราย/ ผอ.ศป.ปส.อ.สันทราย สั่งการฝ่ายความมั่นคง และร้อย อส.อ.สันทรายที่ 15 ร่วมกับผู้ใหญ่บ้านบ้านเกษตรพัฒนา หมู่ที่ 15 ต.ป่าไผ่ ชุด ชรบ. และเจ้าหน้าที่ตำรวจ สภ.เเม่โจ้ เข้าตรวจสอบบ้าน ม.15 ต.ป่าไผ่ ตามที่ได้รับแจ้งเหตุจากผู้ใหญ่บ้านฯ พบ นายศุภสิทธิ์ อายุ 21 ปี ได้สอบถามแม่ของนายศุภสิทธิ์ฯ ทราบว่า มีพฤติกรรมเสพยาเสพติดเป็นประจำ พูดคุยไม่ค่อยรู้เรื่อง เสพติดจนมีอาการหลอน ทำลายข้าวของในบ้าน บางครั้งนำอาวุธมีดไปไล่ฟันผู้คนบริเวณโดยรอบบ้าน จึงขอความช่วยเหลือจากเจ้าหน้าที่ให้นำบุตรชายเข้ารับการบำบัดยาเสพติด เพราะเกรงว่าถ้าปล่อยไว้นาน จะทำร้ายตัวเอง และเป็นอันตรายต่อบุคคลภายในครอบครัวและชาวบ้าน เจ้าหน้าที่จึงได้ร่วมกันควบคุมตัวนำนายศุภสิทธิ์ ส่งพนักงานสอบสวน สภ.เเม่โจ้ เพื่อดำเนินการต่อไป
นายสุทธิพงษ์ จุลเจริญ กล่าวเน้นย้ำว่า ยาเสพติดส่งผลกระทบโดยตรงต่อร่างกายเเละสภาพจิตใจผู้ป่วย ดังนั้นการจะบำบัดรักษาฟื้นฟูจึงต้องอาศัยกระบวนการเเละขั้นตอนระเบียบวิธีที่ถูกต้อง เพื่อปรับสภาพร่างกายเเละจิตใจของผู้ป่วย ให้ได้รับการซึมซับเเละเห็นคุณค่าของตัวเองภายหลังจากการบำบัดรักษา พร้อมทั้งสร้างความเข้มแข็งทางจิตใจให้กับสมาชิกในครอบครัว ซึ่งกระทรวงมหาดไทยได้กำหนดกรอบเเนวทางการฟื้นฟู เเละการฝึกอาชีพให้ผู้ผ่านการบำบัดรักษาได้มีโอกาส "พึ่งพาตนเอง" โดยการน้อมนำหลักปรัชญาของเศรษฐกิจพอเพียง และแนวทางตามพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาเป็นแนวทางในการวางรากฐานวิถีชีวิตภายหลังผู้ป่วย ได้กลับคืนสู่ครอบครัวและสังคม อันจะส่งผลให้เกิดการเสริมสร้างความมั่นคงด้านอาหาร สร้างอาชีพ สร้างรายได้ ที่มีความยั่งยืนอย่างแท้จริง และไม่หันกลับไปพึ่งพายาเสพติดในการดำรงชีวิต ทั้งนี้ แรงผลักดันของผู้นำชุมชนและสมาชิกในครอบครัวจะเป็นกำลังหลักที่สำคัญในการทำให้พวกเขาเข้มแข็ง ถือสัจจะต่อตัวเอง ครอบครัว ทั้งนี้ หากต้องการเเจ้งเบาะเเส หรือขอคำปรึกษาสามารถติดต่อได้ที่ ศูนย์ดำรงธรรมทุกแห่งทั่วประเทศ ทั้งศูนย์ดำรงธรรมจังหวัด ศูนย์ดำรงธรรมอำเภอ หรือสายด่วน 1567 โทรฟรี ตลอด 24 ชั่วโมง
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62574