รัฐบาลไทย-ข่าวทำเนียบรัฐบาล-บขส. แนะประชาชนเลือกใช้บริการรถตู้สาธารณะที่ถูกกฎหมาย


วันอังคารที่ 13 ธันวาคม 2565
บขส. แนะประชาชนเลือกใช้บริการรถตู้สาธารณะที่ถูกกฎหมาย
ลดความเสี่ยงอุบัติเหตุ บนท้องถนน ปลอดภัย มีประกันภัยทุกที่นั่ง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่มีผู้โพสต์ในสื่อโซเซียลมีเดีย “กรณีพบรถตู้วิ่งรับ - ส่งผู้โดยสาร แบบผิดกฎหมาย และตั้งคำถามว่า บขส. ได้เข้าตรวจสอบและจับกุมหรือไม่?” นั้น
บขส. ขอชี้แจงว่า บขส. ไม่มีอำนาจในการตรวจจับรถตู้ที่วิ่งผิดกฎหมาย โดยที่ผ่านมา บขส. จะมอบหมายให้ เจ้าหน้าที่งานตรวจการของ บขส. ทำหน้าที่ตรวจตราและตรวจสอบการกระทำความผิดของรถโดยสารสาธารณะ ซึ่งปัจจุบันพบว่า มีเจ้าของรถตู้ที่ยกเลิกสัญญากับ บขส. นำรถตู้ไปวิ่งรับ - ส่งผู้โดยสารอย่างผิดกฎหมาย ถือเป็นการไม่ปฏิบัติตามเงื่อนไขการเดินรถที่นายทะเบียนกำหนดไว้ในใบอนุญาตประกอบการขนส่ง เป็นความผิดตามพระราชบัญญัติการขนส่งทางบก พ.ศ.2522 และฝ่าฝืนระเบียบของ บขส. ทั้งนี้ บขส. ได้มีการทำหนังสือไปยัง กรมการขนส่งทางบก (ขบ.) เพื่อขอให้ดำเนินการตามกฎหมายต่อไป
นอกจากนี้ เพื่อความปลอดภัยในการเดินทาง บขส. ขอแนะนำให้ผู้โดยสาร เลือกใช้บริการรถตู้โดยสารที่ถูกกฎหมาย โดยรถตู้ หมวด 2 และหมวด 3 ที่ บขส. กำกับดูแล จะมีคำว่า รถร่วม บขส. หมายเลขข้างรถ และเส้นทางติดอยู่ที่ข้างรถ และรถทุกคันจะได้รับการตรวจสภาพความพร้อมของรถโดยสารและพนักงานขับรถ ก่อนให้บริการรวมถึงมีการทำประกันภัยภาคบังคับและภาคสมัครใจทุกที่นั่ง
ทั้งนี้ ขอให้ผู้ใช้บริการ ซื้อตั๋วโดยสาร ณ จุดจำหน่ายตั๋วที่กำหนดเท่านั้น สอบถามข้อมูลการเดินรถของ บริษัท ขนส่ง จำกัด เพิ่มเติมได้ที่ Call Center 1490 เรียก บขส. ตลอด 24 ชั่วโมง หรือสอบถามข้อมูลการเดินรถของรถตู้ ได้ที่ ช่องจำหน่ายตั๋ว และที่ผู้ประกอบการรถตู้โดยตรง

ที่มา : https://www.thaigov.go.th/news/contents/details/62610