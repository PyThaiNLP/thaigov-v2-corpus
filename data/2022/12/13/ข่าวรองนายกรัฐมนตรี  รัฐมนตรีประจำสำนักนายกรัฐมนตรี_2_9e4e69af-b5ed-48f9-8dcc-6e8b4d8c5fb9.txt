รัฐบาลไทย-ข่าวทำเนียบรัฐบาล-รมต.อนุชา สั่งการ พศจ. เร่งตรวจสอบและขับเคลื่อนโครงการสำคัญ พัฒนาคุณภาพชีวิตคณะสงฆ์ 3 จชต.


วันอังคารที่ 13 ธันวาคม 2565
พิมพ์
รมต.อนุชา สั่งการ พศจ. เร่งตรวจสอบและขับเคลื่อนโครงการสำคัญ พัฒนาคุณภาพชีวิตคณะสงฆ์ 3 จชต.
รมต.อนุชา สั่งการ พศจ. เร่งตรวจสอบและขับเคลื่อนโครงการสำคัญ พัฒนาคุณภาพชีวิตคณะสงฆ์ 3 จชต.
วันนี้ (13 ธันวาคม 2565) เวลา 13.00 น.  นายอนุชา นาคาศัย รัฐมนตรีประจำสำนักนายกรัฐมนตรี ต้อนรับคณะสงฆ์และเครือข่ายพุทธในพื้นที่จังหวัดชายแดนภาคใต้ ในโอกาสที่คณะเดินทางมาเข้าเฝ้าสมเด็จพระสังฆราชสกลมหาสังฆปรินายกและศึกษาดูงานแหล่งชุมชนต้นแบบพหุวัฒนธรรมในพื้นที่ภาคกลาง ระหว่างวันที่ 12-18 ธันวาคม 2565 โดยมี พลเรือตรี สมเกียรติ ผลประยูร เลขาธิการศูนย์อำนวยการบริหารจังหวัดชายแดนภาคใต้ นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี และ นายไกรยุทธ หอมไกรลาศ ผู้ตรวจราชการสำนักงานพระพุทธศาสนาแห่งชาติ ร่วมด้วย
รัฐมนตรีประจำสำนักนายกรัฐมนตรี กล่าวว่า รู้สึกยินดีที่ได้ต้อนรับคณะคณะสงฆ์และเครือข่ายพุทธในพื้นที่จังหวัดชายแดนภาคใต้ ที่ผ่านมาตนได้มีโอกาสร่วมหารือแนวทางการให้ความช่วยเหลือคณะสงฆ์และพุทธศาสนิกชนในพื้นที่จังหวัดชายแดนภาคใต้กับทางมหาเถรสมาคม ซึ่งที่ประชุมให้ความสำคัญกับชีวิตความเป็นอยู่ของคณะสงฆ์ชายแดนใต้ ทั้งการจัดสรรงบประมาณให้สอดคล้องกับการดำเนินชีวิต และโครงการต่างๆ ที่มีส่วนช่วยในการทำนุบำรุงพระพุทธศาสนา ภายใต้สังคมเชิงพหุวัฒนธรรมที่เป็นเอกลักษณ์ในพื้นที่  หากคณะสงฆ์และพุทธศาสนิกชนในพื้นที่ประสบปัญหาใด ขอให้ประสานงานเพื่อขอความช่วยเหลือมาได้ที่สำนักงานพระพุทธศาสนาแห่งชาติ ซึ่งเป็นหน่วยงานในกำกับดูแลของตน พร้อมย้ำว่า สำหรับพระสงฆ์ที่อาพาธ หรือ วัดที่ประสบปัญหาค่าน้ำ ค่าไฟ รวมถึงค่าสาธารณูปโภคต่างๆ ให้ประสานไปยังสำนักงานพระพุทธศาสนาจังหวัด เพื่อเร่งตรวจสอบและให้ความช่วยเหลือต่อไป และขอให้สำนักงานพระพุทธศาสนาประจำจังหวัดทุกจังหวัด เร่งตรวจสอบและขับเคลื่อนโครงการต่างๆ เพื่อพัฒนาคุณภาพชีวิตคณะสงฆ์ชายแดนใต้ให้ดียิ่งขึ้นต่อไป
สำหรับการเข้าพบรัฐมนตรีประจำสำนักนายกรัฐมนตรีครั้งนี้ เป็นไปตามกำหนดการของกิจกรรม โดยคณะสงฆ์และเครือข่ายไทยพุทธในพื้นที่จังหวัดชายแดนภาคใต้ได้สะท้อนสถานการณ์และประเด็นปัญหา รวมถึงแนวทางในการช่วยเหลือและดูแลพระสงฆ์และพุทธศาสนิกชนในพื้นที่จังหวัดชายแดนภาคใต้ และ 4 อำเภอของจังหวัดสงขลา

ที่มา : https://www.thaigov.go.th/news/contents/details/62599