รัฐบาลไทย-ข่าวทำเนียบรัฐบาล-ฝ่ายปกครองสนองนโยบาย ปมท. เร่งติดตาม ป้องกัน แก้ไขปัญหายาเสพติด ย้ำทุกอำเภอเร่งจัดตั้งศูนย์บำบัด รักษา และฟื้นฟูสภาพทางสังคม เพื่อลด Demand ยาเสพติด นำตัวผู้ป่วยเข้ารับการบำบัด 


วันอังคารที่ 13 ธันวาคม 2565
พิมพ์
ฝ่ายปกครองสนองนโยบาย ปมท. เร่งติดตาม ป้องกัน แก้ไขปัญหายาเสพติด ย้ำทุกอำเภอเร่งจัดตั้งศูนย์บำบัด รักษา และฟื้นฟูสภาพทางสังคม เพื่อลด Demand ยาเสพติด นำตัวผู้ป่วยเข้ารับการบำบัด
ฝ่ายปกครอง สนองนโยบาย ปลัด มท. เร่งติดตาม ป้องกัน แก้ไขปัญหายาเสพติด ย้ำทุกอำเภอเร่งจัดตั้งศูนย์บำบัด รักษา และฟื้นฟูสภาพทางสังคม เพื่อลด Demand ยาเสพติด นำตัวผู้ป่วยเข้ารับการบำบัด เร่งคืนคนดีสู่สังคม
เมื่อวันที่ 12 ธ.ค. 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า กระทรวงมหาดไทยมุ่งมั่นทำสงครามกับยาเสพติดอย่างเข้มข้น ต่อเนื่อง พร้อมทั้งเร่งจัดเตรียมพื้นที่ภายในชุมชนเพื่อเป็นศูนย์บำบัดฟื้นฟู อย่างน้อยอำเภอละ 1 แห่ง และประสานเตรียมทีมภาคีเครือข่ายให้ครบถ้วนแต่ละด้าน เช่น ด้านสาธารณสุข โดยบุคลากรสาธารณสุข ด้านระเบียบวินัย โดยผู้มีความสามารถด้านกีฬา สันทนาการ งานอาชีพที่สร้างการพึ่งพาตนเอง เช่น ปลูกพืชผักสวนครัว เลี้ยงเป็ดเลี้ยงไก่ เลี้ยงกบ เลี้ยงจิ้งหรีด ทำไข่เค็ม ทำอาหาร เพื่อให้มีความมั่นคงด้านอาหาร พร้อมทั้งเชิญผู้นำทางศาสนาประจำศูนย์ อาทิ พระสงฆ์ โต๊ะครู โต๊ะอิหม่าม และจัดตั้งทีมจิตวิทยามวลชนในพื้นที่ เพื่อให้กำลังใจครอบครัว ให้กำลังใจคนที่ติดยาเสพติด โดยต้องหมั่นไปเยี่ยม ไปให้กำลังใจ เพื่อคืนลูกที่ดีให้กับพ่อแม่ คืนน้องที่ดีให้กับพี่ คืนสามีที่ดีให้กับภรรยา เท่ากับคืนคนดีให้กับแผ่นดิน ทำให้ประเทศชาติของเรามีความมั่นคง ทำให้คนในสังคมมีความสุข อันเป็นการทำบุญให้กับสังคมไทย ให้กับประเทศชาติ สนองพระราโชบายพระบาทสมเด็จพระเจ้าอยู่หัว “แก้ไขในสิ่งผิด” เพื่อให้ประเทศชาติมีความมั่นคง คนในสังคมมีความสุข โดยผู้ว่าราชการจังหวัดทุกจังหวัดได้ร่วมกันเดินหน้าป้องกันและแก้ไขปัญหายาเสพติดในพื้นที่อย่างต่อเนื่อง โดยมีผลงานภาพรวม ดังนี้
1) จังหวัดเชียงใหม่ นายวัชรพงษ์ หนูชัย ปลัดอำเภอสารภี จ.เชียงใหม่ พร้อมด้วย พ.ต.อ.บัญชา อินถา ผกก.สภ.สารภี นายสมใจนึก ตาคำ กำนันตำบลป่าบง ร่วมกับผู้ใหญ่บ้านทุกหมู่บ้าน และสมาชิกชมรมกำนันผู้ใหญ่บ้านตำบลป่าบง เจ้าหน้าที่ อส. และฝ่ายตำรวจ ประจำตู้ยามป่าบง เจ้าหน้าที่ตำรวจที่เกี่ยวข้อง ร่วมกับอาสาสมัครสาธรณสุขประจำหมู่บ้าน (อสม.) ตำบลป่าบง ปฏิบัติการ Re X-Ray ผู้เสพยาเสพติดในพื้นที่ตำบลป่าบง เพื่อป้องกันการแพร่ระบาดของยาเสพติดในชุมชน ตามแผนปฏิบัติการบูรณาการชุมชนเข็มแข็งปลอดยาเสพติด โดยนำตัวผู้ที่มีประวัติอยู่ในกลุ่มเสี่ยงเกี่ยวกับยาเสพติดเข้ารับการตรวจสารเสพติดในปัสสาวะ จำนวน 9 ราย ผลตรวจเป็นสีม่วง จำนวน 1 ราย จึงได้ดำเนินการตามกฎหมายนำตัวไปบำบัด
2) จังหวัดหนองคาย โดยนายถาวร สังขะมาน นายอำเภอโพนพิสัย มอบหมายนายนิโรจน์ ศรีสมบัติ ปลัดอาวุโส และฝ่ายความมั่นคง อส. ร่วมกับ นรข.โพนพิสัย กกล.สุรศักดิ์มนตรี สภ.โพนพิสัย หน่วยทหารพราน 2105 /ตชด.245 และ กอรมน.จว.นค ตรวจยึดยาเสพติด บริเวณตลิ่งกันทรุด ริมโขงบ้านแดนเมืองซอย 6 ตำบลวัดหลวง อำเภอโพนพิสัย จังหวัดหนองคาย พบของกลาง ยาบ้า 200,000 เม็ด และรถจักรยานยนต์ 1 คัน ส่วนผู้ต้องหาหลบหนีไปได้ ทั้งนี้ได้นำของกลางส่ง พงส. สภ.โพนพิสัย เพื่อดำเนินคดีและสืบสวนขยายผลต่อไป และนายธงชัย บุตรวงษ์ นายอำเภอรัตนวาปี มอบหมายให้ นายวิทยา เดชประเสริฐ ปลัดอำเภอฝ่ายความมั่นคง ร่วมกับเจ้าหน้าที่ตำรวจ สภ.รัตนวาปี พร้อมด้วยกำลังพล สมาชิก อส. และชุดรักษาความปลอดภัยหมู่บ้าน (ชรบ.) อำเภอรัตนวาปี ตรวจสถานประกอบการรับจ้างขนส่งสินค้าหรือพัสดุภัณฑ์ในพื้นที่อำเภอรัตนวาปี ตามประกาศคณะกรรมการป้องกันและปราบปรามยาเสพติด เรื่อง กำหนดมาตรการป้องกัน ปราบปราม และแก้ไขปัญหาการกระทำความผิดเกี่ยวกับยาเสพติดในสถานประกอบการ ได้แก่ สถานประกอบการขนส่ง J&T และสถานประกอบการไปรษณีย์ ผลการปฏิบัติเป็นไปด้วยความเรียบร้อย
3) จังหวัดอุบลราชธานี โดยนายกองตรีอุบล พีระพรปัญญา ผบ.ร้อย อส.อ.นาตาล ที่ 23 /นายอำเภอนาตาล สั่งการให้ นายหมวดเอกอาทิตย์ ภูละคร ปลัดอำเภอหัวหน้ากลุ่มงานความมั่นคงอำเภอนาตาล นำกำลังสมาชิก อส.กองร้อย อส.อ.นาตาลที่ 23 ร่วมกับ จนท.ตม ปากแซง ร้อย ทพ 2305 ชุดรักษาความปลอดภัยหมู่บ้าน (ชรบ.) บ้านปากแซง ร่วมกันตรวจค้นยาเสพติดและสิ่งผิดกฎหมายจากประชาชน สปป.ลาว ที่ข้ามมาแลกเปลี่ยนซื้อ-ขายสินค้า ที่ตลาดนัดชายแดนบ้านปากแซง หมู่ 3 ตำบลพะลาน ผลการปฏิบัติตรวจประชาชน สปป.ลาว 67 คน แยกเป็นชาย 12 คน หญิง 55 คน เป็นไปด้วยความเรียบร้อยและไม่พบการกระทำความผิด
4) จังหวัดตรัง โดยนายขจรศักดิ์ เจริญโสภา ผู้ว่าราชการจังหวัดตรัง เร่งติดตามการป้องกันและแก้ไขปัญหายาเสพติด จากหน่วยงานที่เกี่ยวข้อง โดยปฏิบัติการ “กวาดบ้านตัวเองให้สะอาด” ได้ทำการตรวจปัสสาวะของเจ้าหน้าที่รัฐ ข้าราชการ กำนัน ผู้ใหญ่บ้าน สารวัตรกำนัน ผู้ช่วยผู้ใหญ่บ้าน แพทย์ประจำตำบล และอาสาสมัครรักษาดินแดน ใน 10 อำเภอของจังหวัดตรัง จำนวน 2,917 คน พบสารเสพติดในปัสสาวะ (ยาบ้า) 5 คน และให้ออกจากราชการไปเรียบร้อยแล้ว นอกจากนี้ ได้จัดตั้ง “ศูนย์ฟื้นฟูสภาพทางสังคม” เป็นสถานที่ทำการฟื้นฟูสภาพทางสังคมแก่ผู้ติดยาเสพติด หรือผู้ผ่านการบำบัดรักษา โดยศูนย์ฟื้นฟูสภาพทางสังคม สาขาอำเภอและสาขาองค์กรปกครองส่วนท้องถิ่น (สาขาอำเภอ 10 แห่ง และสาขาองค์กรปกครองส่วนท้องถิ่น 99 แห่ง) ทั้งนี้ คณะกรรมการศูนย์อำนวยการป้องกันและปราบปรามยาเสพติดจังหวัดตรัง อนุมัติการดำเนินการไปแล้ว 73 แห่ง และรอการอนุมัติ 36 แห่ง คาดว่าจะสามารถอนุมัติภายในเดือนธันวาคม 2565 ส่วนการตั้งศูนย์คัดกรองผู้ติดยาเสพติดในโรงพยาบาลส่งเสริมสุขภาพประจำตำบล 125 แห่ง ปัจจุบัน ดำเนินการตรวจประเมินแล้ว 103 แห่ง กำหนดประเมินให้แล้วเสร็จภายในเดือนธันวาคม 2565 เช่นกัน
5) จังหวัดนครราชสีมา โดยนายสยาม ศิริมงคล ผู้ว่าราชการจังหวัดนครราชสีมา ได้ขยายผลนโยบายรัฐบาลในการแก้ไขปัญหายาเสพติดทุกกระบวนการ ทั้งการเอกซเรย์พื้นที่และบุคลากรกระทรวงมหาดไทย การควบคุมพื้นที่โดยการตั้งจุดตรวจ จุดสกัดยาเสพติด และจุดตรวจพื้นที่เสี่ยง เมื่อพบผู้เสพทุกรายต้องเข้าสู่ระบบการบำบัดแบบสมัครใจ ซึ่งผลการดำเนินการตั้งแต่วันที่ 1 ตุลาคมที่ผ่านมา นำผู้เกี่ยวข้องกับยาเสพติดเข้าระบบบำบัดแบบสมัครใจแล้ว 742 ราย คิดเป็นร้อยละ 24.1 ของเป้าหมาย (ปีงบประมาณ 2566 คือ 3,079 ราย) ทั้งนี้ ได้มอบหมายให้ทุกอำเภอ Kick Off โครงการโคราชแคร์ ยู (korat care u) การดูแลผู้ป่วยจิตเวชอย่างใกล้ชิดภายในเดือนธันวาคม ซึ่งขณะนี้ได้ดำเนินการครบทั้ง 32 อำเภอแล้ว มีผู้ว่าราชการจังหวัด รองผู้ว่าราชการจังหวัด และนายอำเภอ รวมถึง หัวหน้าส่วนราชการที่เกี่ยวข้องออกตรวจเยี่ยมและให้กำลังใจคณะทำงานในพื้นที่ ตำบล หมู่บ้าน อสม. ผู้ป่วย และญาติผู้ป่วยเป็นระยะเพื่อให้สังคมสงบสุข
นายสุทธิพงษ์ จุลเจริญ ย้ำว่า กลไกในระดับพื้นที่ ภาคีเครือข่าย ทั้งภาครัฐ ภาควิชาการ ภาคผู้นำศาสนา ภาคประชาชน ภาคเอกชน ภาคประชาสังคม และภาคสื่อสารมวลชน มีส่วนสำคัญต่อการป้องกันภัยจากยาเสพติด ซึ่งจำเป็นจะต้องจับมือร่วมกันสร้างการรับรู้ และทำให้สังคมตระหนักถึงพิษภัยจากยาเสพติด ทั้งในโรงเรียน สถานประกอบการ โรงงาน ฯลฯ ควบคู่กับการลงพื้นที่ การตั้งจุดตรวจ/จุดสกัดกั้น เพื่อป้องกันการกระทำความผิด และการบำบัดรักษาฟื้นฟูที่อาศัยกระบวนการและขั้นตอนที่ถูกต้อง โดยเราจะทอดทิ้งผู้ได้รับการบำบัดแล้วไม่ได้ กำนัน ผู้ใหญ่บ้าน คณะกรรมการหมู่บ้าน และกลไกของศูนย์บำบัดรักษาและฟื้นฟู จะต้องคอยให้กำลังใจครอบครัวและผู้ที่ผ่านการบำบัดรักษาและฟื้นฟู ให้มีสภาพจิตใจที่เข้มแข็ง ดูแลสม่ำเสมอ เพื่อไม่ให้ยุ่งเกี่ยวกับยาเสพติด และขยายผลต่อเนื่องด้วยการสร้างเครือข่าย ทำให้มีรู้สึกถึงคุณค่าของการมีชีวิต ซึ่งจะทำให้เลิกยุ่งเกี่ยวกับยาเสพติดได้อย่างยั่งยืน ทุกคนมีส่วนร่วมในการประกาศสงครามกับยาเสพติดได้ โดยการเดินทางไปร้องเรียน หรือขอคำปรึกษาได้ที่ ศูนย์ดำรงธรรมทุกแห่งทั่วประเทศ ทั้งจังหวัดและอำเภอ หรือที่สายด่วน โทร 1567
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62576