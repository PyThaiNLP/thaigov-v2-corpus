รัฐบาลไทย-ข่าวทำเนียบรัฐบาล-พม. เข้าช่วยเหลือกลุ่มเด็กนั่งขอเงินหน้าตลาดอินดี้ ย่านดาวคะนอง กทม.


วันอังคารที่ 13 ธันวาคม 2565
พม. เข้าช่วยเหลือกลุ่มเด็กนั่งขอเงินหน้าตลาดอินดี้ ย่านดาวคะนอง กทม.
พม. เข้าช่วยเหลือกลุ่มเด็กนั่งขอเงินหน้าตลาดอินดี้ ย่านดาวคะนอง กทม.
เมื่อวันที่ 11 ธ.ค. 65 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า กรณี เพจ Drama-addict โพสต์เกี่ยวกับกลุ่มเด็กมานั่งขอเงินทุกๆ วัน ที่บริเวณหน้าตลาดอินดี้ ย่านดาวคะนอง กรุงเทพฯ ทั้งนี้ เจ้าหน้าที่บ้านพักเด็กและครอบครัวกรุงเทพมหานคร พร้อมด้วยเพจ Drama-addict สำนักงานเขตจอมทอง  สำนักเทศกิจ และสถานีตำรวจนครบาลบางมด (สน.บางมด) ได้ร่วมกันลงพื้นที่ตลาดอินดี้เพื่อตวจสอบข้อเท็จแล้ว และได้พบกลุ่มเด็ก จำนวน 4 คน กำลังนั่งขอเงิน
นางสาวแรมรุ้ง กล่าวเพิ่มเติมว่า เด็กกลุ่มดังกล่าว เป็นกลุ่มเด็กชาย จำนวน 4 คน อายุระหว่าง 12 - 15 ปี ซึ่งหลังจากพูดคุยแล้ว เจ้าหน้าที่บ้านพักเด็กฯ ได้พาเด็กๆ ไปลงบันทึกประจำวันไว้เป็นหลักฐานที่ สน.บางมด จากนั้น  ได้พาเด็กทั้ง 4 คน เข้ารับการสงเคราะห์ที่สถานแรกรับเด็กชายปากเกร็ด (บ้านภูมิเวท) จ.นนทบุรี พร้อมทั้งติดตามหาครอบครัวเด็กต่อไป ทั้งนี้ หากท่านพบเห็นเด็กประสบปัญหาความเดือดร้อนทางสังคม  สามารถแจ้ง ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง สำนักงานพัฒนาสังคมและความมั่นคงของมนุษย์ทุกจังหวัด  และศูนย์ช่วยเหลือสังคมตำบลทั่วประเทศ รวมทั้งอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/62582