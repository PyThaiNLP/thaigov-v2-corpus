รัฐบาลไทย-ข่าวทำเนียบรัฐบาล-กรมทางหลวง เดินหน้ากระบวนการให้เอกชนร่วมลงทุนโครงการทางหลวงพิเศษหมายเลข 82  สายทางยกระดับบางขุนเทียน - เอกชัย - บ้านแพ้ว คาดเปิดให้บริการเต็มรูปแบบได้ในปี 2568


วันอังคารที่ 13 ธันวาคม 2565
กรมทางหลวง เดินหน้ากระบวนการให้เอกชนร่วมลงทุนโครงการทางหลวงพิเศษหมายเลข 82  สายทางยกระดับบางขุนเทียน - เอกชัย - บ้านแพ้ว คาดเปิดให้บริการเต็มรูปแบบได้ในปี 2568
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบนโยบายและสั่งการให้กรมทางหลวง (ทล.) เร่งดำเนินโครงการร่วมลงทุนระหว่างรัฐและเอกชน (Public Private Partnership: PPP) โดยให้เอกชนร่วมลงทุนในการดำเนินงานและบำรุงรักษา (O&M) โครงการทางหลวงพิเศษหมายเลข 82 สายทางยกระดับบางขุนเทียน - เอกชัย - บ้านแพ้ว ตามที่คณะรัฐมนตรี มีมติเห็นชอบในรูปแบบการร่วมลงทุนแล้วในวันนี้ (13 ธันวาคม 2565) โครงการนี้เป็นการให้เอกชนร่วมลงทุนในรูปแบบ PPP Gross Cost มีระยะเวลาสัญญา 32 ปี (ก่อสร้าง 2 ปี และ O&M 30 ปี) โดยมีมูลค่าโครงการประมาณ 31,703.01 ล้านบาท แบ่งเป็นส่วนที่ภาครัฐเป็นผู้รับผิดชอบคือ ค่าจัดกรรมสิทธิ์ที่ดินและค่าก่อสร้างงานโยธา 30,523.68 ล้านบาท และเงินลงทุนของภาคเอกชน จำนวน 1,179.33 ล้านบาท ประกอบด้วยลงทุนงานระบบตลอดทั้งสายทาง เช่น ระบบเก็บค่าผ่านทาง ระบบควบคุมการจราจร ระบบโครงข่ายสื่อสาร พร้อมทั้งให้ภาคเอกชนดำเนินงาน O&M จำนวน 14,027.98 ล้านบาท ซึ่งคาดว่าจะเปิดคัดเลือกเอกชนร่วมลงทุนได้ภายในกลางปี 2566 และเริ่มก่อสร้างติดตั้งงานระบบช่วงแรกภายในปลายปี 2566 สำหรับการเก็บเงินค่าธรรมเนียมผ่านทางจะใช้ระบบ M-Flow 100% เชื่อมต่อกับระบบทางด่วนของการทางพิเศษแห่งประเทศไทย (กทพ.) สายพระราม 3 - ดาวคะนอง - บางขุนเทียน อย่างไร้รอยต่อ
สำหรับความคืบหน้าการก่อสร้างงานโยธา โครงการทางหลวงพิเศษหมายเลข 82 สายทางยกระดับบางขุนเทียน - เอกชัย - บ้านแพ้ว ปัจจุบันอยู่ระหว่างดำเนินการก่อสร้าง แบ่งออกเป็น 2 ช่วง ได้แก่ ช่วงที่ 1 ช่วงบางขุนเทียน - เอกชัย วงเงินก่อสร้างรวม 10,500 ล้านบาท โดยใช้จ่ายจากเงินงบประมาณแผ่นดิน โดยมีจุดเริ่มต้นโครงการเชื่อมต่อกับโครงข่ายทางพิเศษของ กทพ. ปัจจุบันมีความคืบหน้าร้อยละ 77 ช่วงที่ 2 ช่วงเอกชัย - บ้านแพ้ว วงเงินก่อสร้างรวม 19,700 ล้านบาท โดยใช้จ่ายจากเงินทุนจากค่าธรรมเนียมผ่านทาง ทั้ง 2 ช่วงมีรูปแบบการก่อสร้างเป็นทางยกระดับบนทางหลวงหมายเลข 35 (ถนนพระราม 2) ตามมาตรฐานทางหลวงพิเศษ มีการควบคุมการเข้าออกอย่างสมบูรณ์ ปัจจุบันมีความคืบหน้าร้อยละ 10 โดยคาดว่าจะแล้วเสร็จและเปิดให้บริการเต็มรูปแบบตลอดทั้งสายพร้อมงานระบบเก็บเงินค่าผ่านทางได้ในปี 2568
ทั้งนี้ เมื่อโครงการทางหลวงพิเศษหมายเลข 82 สายทางยกระดับบางขุนเทียน - เอกชัย - บ้านแพ้ว แล้วเสร็จและเปิดให้บริการ จะส่งผลให้การเดินทางระหว่างกรุงเทพฯ และปริมณฑล เชื่อมต่อลงสู่ภาคใต้ มีความสะดวก รวดเร็ว และปลอดภัยมากยิ่งขึ้น ช่วยบรรเทาความแออัดของการจราจรบนถนนพระราม 2 รองรับการคมนาคมและขนส่งสินค้า ส่งเสริมให้ประเทศไทยเป็นศูนย์กลางโลจิสติกส์และการคมนาคมขนส่งในภูมิภาคเอเชียตะวันออกเฉียงใต้ เป็นไปตามแผนแม่บทการพัฒนาโครงข่ายทางหลวงพิเศษระหว่างเมืองระยะ 20 ปี (พ.ศ. 2560 - 2579) นอกจากนี้ยังมีส่วนสำคัญในการส่งเสริมการท่องเที่ยวในภาคใต้ ซึ่งมีทรัพยากรด้านแหล่งท่องเที่ยวจำนวนมาก การพัฒนาคุณภาพชีวิตและความเป็นอยู่ของประชาชนในพื้นที่ดีขึ้น อีกทั้งเป็นการจ้างงาน ในภาคอุตสาหกรรมการก่อสร้างต่อเนื่องไปยังภาคธุรกิจอื่น ๆ ที่เกี่ยวข้องอีกด้วย

ที่มา : https://www.thaigov.go.th/news/contents/details/62591