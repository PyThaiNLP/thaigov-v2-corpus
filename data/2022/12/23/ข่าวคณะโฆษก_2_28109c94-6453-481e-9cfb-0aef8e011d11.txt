รัฐบาลไทย-ข่าวทำเนียบรัฐบาล-โฆษกรัฐบาลเผยนายกฯ ปลื้ม ทัพนักกีฬาว่ายน้ำทีมชาติไทยทำผลงานยอดเยี่ยมในรายการแข่งขัน Sea age group swimming championships 2022 ครั้งที่ 44 คว้าเหรียญรางวัล 129 เหรียญ 


วันศุกร์ที่ 23 ธันวาคม 2565
23/12/2565
พิมพ์
โฆษกรัฐบาลเผยนายกฯ ปลื้ม ทัพนักกีฬาว่ายน้ำทีมชาติไทยทำผลงานยอดเยี่ยมในรายการแข่งขัน Sea age group swimming championships 2022 ครั้งที่ 44 คว้าเหรียญรางวัล 129 เหรียญ
โฆษกรัฐบาลเผยนายกฯ ปลื้ม ทัพนักกีฬาว่ายน้ำทีมชาติไทยทำผลงานยอดเยี่ยมในรายการแข่งขัน Sea age group swimming championships 2022 ครั้งที่ 44 คว้าเหรียญรางวัล 129 เหรียญ สร้างประวัติศาสตร์จ้าวสระของรายการแข่งขันนี้ในรอบ 10 ปี
วันที่ 23 ธันวาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่า นักกีฬาว่ายน้ำทีมชาติไทย สามารถคว้าเหรียญรางวัลมาได้เป็นจำนวนมาก จากการแข่งขันว่ายน้ำ Sea age group swimming championships 2022 ครั้งที่ 44 ณ กรุงกัวลาลัมเปอร์ ประเทศมาเลเซีย ระหว่างวันที่ 17-19 ธันวาคม 2565 โดยมี 8 ประเทศในอาเซียนเข้าร่วม ได้แก่ มาเลเซีย บรูไน สิงคโปร์ อินโดนีเซีย เวียดนาม กัมพูชา ฟิลิปปินส์ และไทย
โฆษกประจำสำนักนายกรัฐมนตรีเปิดเผยว่า ในการแข่งขันรายงานนี้ ประเทศไทยส่งนักกีฬาเข้าร่วมการแข่งขันทั้งหมด 89 คน ซึ่งทัพนักกีฬาว่ายน้ำทีมชาติไทย สามารถทำได้เกินเป้าหมายที่ตั้งไว้ โดยสามารถทำผลงานไปได้ทั้งหมด 58 เหรียญทอง 43 เหรียญเงิน และ 28 เหรียญทองแดง รวมเหรียญรางวัลทั้งหมดที่ประเทศไทยสามารถคว้ามาได้ 129 เหรียญ ขึ้นแท่นตำแหน่งจ้าวสระของรายการแข่งขันนี้ในรอบ 10 ปี โดยในการแข่งขันครั้งนี้ เป็นการประเมินความพร้อมของนักกีฬาว่ายน้ำทีมชาติไทย เพื่อเตรียมการแข่งขันในมหกรรมกีฬาซีเกมส์ 2023 ที่จะจัดขึ้นที่ประเทศกัมพูชา
“นายกรัฐมนตรียินดีทัพนักกีฬาว่ายน้ำทีมชาติไทยที่สามารถทำผลงานยอดเยี่ยมในการแข่งขันครั้งนี้ พร้อมชื่นชมและขอบคุณทัพนักกีฬาว่ายน้ำทีมชาติไทย รวมทั้งหน่วยงานที่เกี่ยวข้องที่ทุ่มเทแรงกายแรงใจ ตั้งใจฝึกซ้อม จนสามารถสร้างผลงานที่ยอดเยี่ยม และสร้างชื่อเสียงให้กับประเทศไทย โดยนักกีฬาชุดนี้จะเป็นตัวแทนของนักกีฬารุ่นใหม่ที่จะมาต่อยอดความสำเร็จของนักกีฬารุ่นพี่ในอนาคต ในการแข่งขันรายการอื่นๆต่อไป” นายอนุชาฯ กล่าว

ที่มา : https://www.thaigov.go.th/news/contents/details/63043