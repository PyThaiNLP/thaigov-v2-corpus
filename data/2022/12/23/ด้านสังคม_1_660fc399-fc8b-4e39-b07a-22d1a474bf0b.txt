รัฐบาลไทย-ข่าวทำเนียบรัฐบาล-พิธีเจริญพระพุทธมนต์ เจริญจิตภาวนาถวายพระพรชัยมงคล แด่สมเด็จพระเจ้าลูกเธอ เจ้าฟ้าพัชรกิติยาภา


วันพฤหัสบดีที่ 22 ธันวาคม 2565
พิธีเจริญพระพุทธมนต์ เจริญจิตภาวนาถวายพระพรชัยมงคล แด่สมเด็จพระเจ้าลูกเธอ เจ้าฟ้าพัชรกิติยาภา
พิธีเจริญพระพุทธมนต์ เจริญจิตภาวนาถวายพระพรชัยมงคล แด่สมเด็จพระเจ้าลูกเธอ เจ้าฟ้าพัชรกิติยาภา
ในวันพฤหัสบดีที่ ๒๒ ธันวาคม พุทธศักราช ๒๕๖๕ เวลา ๑๗.๐๐ น. ณ พระอุโบสถ วัดไตรมิตรวิทยารามวรวิหาร เขตสัมพันธวงศ์ กรุงเทพมหานคร   คณะสงฆ์วัดไตรมิตรวิทยารามวรวิหาร โดย ท่านเจ้าประคุณสมเด็จพระพุฒาจารย์ เจ้าคณะใหญ่หนตะวันออก เจ้าอาวาสวัดไตรมิตรวิทยาราม, ท่านเจ้าประคุณสมเด็จพระมหารัชมงคลมุนี เจ้าคณะใหญ่หนกลาง ผู้ช่วยเจ้าอาวาสวัดไตรมิตรวิทยาราม เป็นประธานฝ่ายสงฆ์   มีนายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม ร่วมกับ ศาสตราจารย์พิเศษ ดร.สุรเกียรติ์ เสถียรไทย รองประธานกรรมการที่ปรึกษา ประธานกรรมการบริหารมูลนิธิอาสาเพื่อนพึ่ง (ภาฯ) ยามยาก สภากาชาดไทย  เป็นประธานฝ่ายฆราวาส  พร้อมด้วย ศาสตราจารย์พิเศษวิศิษฏ์ วิศิษฏ์สรอรรถ ปลัดกระทรวงดิจิทัลเพื่อเศรษฐกิจและสังคม และคณะผู้บริหารกระทรวงดิจิทัลฯ  เข้าร่วมพิธีเจริญพระพุทธมนต์นวัคคหายุสมธัมม์และเจริญจิตตภาวนาเพื่อถวายพระพรชัยมงคล แด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา  ได้อัญเชิญพระพุทธมนต์อันอุดมด้วยมงคลมาสาธยายเพื่อให้เกิดความสวัสดีมีชัย ขอถวายเป็นพระราชกุศล และถวายพระพรชัยมงคล ขออาราธนาคุณพระศรีรัตนตรัย พร้อมเทวานุภาพของพระสยามเทวาธิราชเจ้า ขออานิสงส์แห่งพระราชกุศลที่ทรงบำเพ็ญอยู่เป็นนิจ และบุญกุศลที่คณะสงฆ์ พร้อมด้วยพสกนิกรชาวไทยได้บำเพ็ญถวายพระราชกุศล ขอได้โปรดอภิบาลประทานพร แด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา และเพื่อความสุขสวัสดีแด่พสกนิกรชาวไทย ที่มาร่วมกันเจริญพระพุทธมนต์และเจริญจิตตภาวนา
___________________

ที่มา : https://www.thaigov.go.th/news/contents/details/63014