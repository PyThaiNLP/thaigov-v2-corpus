รัฐบาลไทย-ข่าวทำเนียบรัฐบาล-กบข. เร่งจ่ายเงินคืนทายาทสมาชิก จากเหตุเรือหลวงสุโขทัยล่ม


วันศุกร์ที่ 23 ธันวาคม 2565
23/12/2565
พิมพ์
กบข. เร่งจ่ายเงินคืนทายาทสมาชิก จากเหตุเรือหลวงสุโขทัยล่ม
จากเหตุการณ์เรือหลวงสุโขทัยอับปางกลางทะเล ที่มีผู้เสียชีวิตและสูญหาย กบข.ตรวจสอบรายชื่อผู้เสียชีวิต ซึ่งมีบางรายเป็นสมาชิก กบข.  จึงได้เร่งประสานงานหน่วยงานต้นสังกัดและทายาทของผู้เสียชีวิตทั้งหมด เพื่อช่วยเหลือการดำเนินการขอรับเงิน กบข. คืน
ดร.ศรีกัญญา ยาทิพย์ เลขาธิการคณะกรรมการกองทุนบำเหน็จบำนาญข้าราชการ (กบข.) เปิดเผยว่า จากเหตุการณ์เรือหลวงสุโขทัยอับปางกลางทะเล ที่มีผู้เสียชีวิตและสูญหายนั้น กบข. ได้ตรวจสอบรายชื่อผู้เสียชีวิต ซึ่งมีบางรายที่เป็นสมาชิก กบข. ด้วย จึงได้สั่งให้เจ้าหน้าที่เร่งประสานงานไปยังหน่วยงานต้นสังกัดและทายาทของผู้เสียชีวิตทั้งหมด เพื่อช่วยเหลือการดำเนินการขอรับเงิน กบข. คืน
โดยขั้นตอนการขอรับเงินคืน ทายาทผู้เสียชีวิตจะต้องดำเนินการผ่านทางหน่วยงานต้นสังกัด หลังจากนั้นหน่วยงานจะส่งเรื่องการขอรับเงินคืนมายัง กบข. และจะสามารถดำเนินการจ่ายเงิน กบข. คืนภายใน 7 วันทำการ หลังจากที่ได้รับเอกสารถูกต้องครบถ้วน
ทั้งนี้ กบข. ขอแสดงความเสียใจและขอส่งกำลังใจไปยังครอบครัวของผู้เสียชีวิตและผู้สูญหายทุกท่าน สามารถสอบถามข้อมูลเพิ่มเติมได้ที่ Facebook กบข. หรือ LINE กบข. @gpfcommunity หรือศูนย์บริการข้อมูลสมาชิก โทร 1179

ที่มา : https://www.thaigov.go.th/news/contents/details/63020