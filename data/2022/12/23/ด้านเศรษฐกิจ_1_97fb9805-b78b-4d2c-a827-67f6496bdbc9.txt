รัฐบาลไทย-ข่าวทำเนียบรัฐบาล-อธิบดีกรมเจ้าท่า ลงพื้นที่ติดตามความพร้อมพิธีเปิดท่าเรือ ราชินี - บางโพ เพื่อมอบเป็นของขวัญปีใหม่ ประจำปี 2566 ให้กับประชาชน ยกระดับคุณภาพชีวิตคนไทยสู่อนาคต


วันศุกร์ที่ 23 ธันวาคม 2565
อธิบดีกรมเจ้าท่า ลงพื้นที่ติดตามความพร้อมพิธีเปิดท่าเรือ ราชินี - บางโพ เพื่อมอบเป็นของขวัญปีใหม่ ประจำปี 2566 ให้กับประชาชน ยกระดับคุณภาพชีวิตคนไทยสู่อนาคต
...
อธิบดีกรมเจ้าท่า ลงพื้นที่ติดตามความพร้อมพิธีเปิดท่าเรือ ราชินี - บางโพ เพื่อมอบเป็นของขวัญปีใหม่ ประจำปี 2566 ให้กับประชาชน ยกระดับคุณภาพชีวิตคนไทยสู่อนาคต
วันที่ 22 ธันวาคม 2565 นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า กระทรวงคมนาคม ลงพื้นที่ติดตามความพร้อม การจัดพิธีเปิดท่าเรือ ราชินี - บางโพ พร้อมด้วย นายสมชาย สุมนัสขจรกุล รองอธิบดีกรมเจ้าท่า ด้านวิชาการ และคณะทำงาน เพื่อมอบเป็นของขวัญปีใหม่ ประจำปี 2566 ให้กับประชาชน ยกระดับคุณภาพชีวิตคนไทยสู่อนาคต ณ ท่าเรือราชินี และ ท่าเรือบางโพ
โดยการลงพื้นที่ติดตามความพร้อมในครั้งนี้ เพื่อให้พิธีเปิดท่าเรือ ซึ่งจะจัดขึ้น ในวันที่ 23 ธันวาคม 2565 ณ ท่าเรือบางโพ  แขวงบางซื่อ เขตบางซื่อ กรุงเทพมหานคร เป็นไปด้วยความเรียบร้อย โดยกระทรวงคมนาคม นำโดย นายศักดิ์สยาม ชิดชอบ รัฐมนตรีว่าการกระทรวงคมนาคม และดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม ได้เรียนเชิญ พลเอก ประยุทธ์ จันทร์โอชา นายกรัฐมนตรี มาเป็นประธาน ในพิธีเปิดในครั้งนี้ พร้อมจัดนิทรรศการ แสดงเส้นทางการเดินเรือ ตั้งแต่อดีตจนถึงปัจจุบัน ออกมาเป็นรูปแบบ Art Gallery ที่เชื่อมโยงวิถีชีวิต วัฒนธรรม และเศรษฐกิจ รวมถึงวิวัฒนาการของการคมนาคมทางน้ำที่ผูกพันกับคนไทย โดยภายในงานเปิดท่าเรือ ราชินี และ ท่าเรือบางโพ จะจัดให้มีการแสดงนิทรรศการเฉลิมพระเกียรติ ร.10 ที่ท่าเรือราชินี และนิทรรศการที่สื่อถึงความเป็น Center Pier ของท่าเรือบางโพที่เชื่อมโยง การเดินทางของประชาชน ทั้ง 3 รูปแบบ ล้อ ราง เรือ ที่เชื่อมกันอย่างราบรื่น พร้อมสำหรับ มอบเป็นของขวัญปีใหม่ 2566 ให้กับประชาชน ยกระดับคุณภาพชีวิตคนไทย สู่อนาคต
ทั้งนี้ การเปิดท่าเรือราชินี และท่าเรือบางโพ อย่างเป็นทางการ ในครั้งนี้ จะสอดรับนโยบายของรัฐบาลและกระทรวงคมนาคม ที่จะพัฒนาการให้บริการท่าเรือโดยสารสาธารณะในแม่น้ำเจ้าพระยา เพื่อยกระดับมาตรฐานการให้บริการ ให้มีความสะดวก รวดเร็วและปลอดภัย ประชาชนได้รับประโยชน์สูงสุดในการเดินทาง ตลอดจนสามารถเชื่อมโยงกับระบบขนส่งรูปแบบอื่น (ล้อ-ราง-เรือ) ได้อย่างไร้รอยต่อ ช่วยลดปัญหาการคับคั่งของการจราจรทางบก ลดระยะเวลาในการเดินทาง ประชาชนมีคุณภาพชีวิตที่ดีขึ้น ส่งเสริมการท่องเที่ยวทางน้ำและสร้างภาพลักษณ์การเดินทางของประเทศต่อไป
" ท่าเรือแห่งความสุข : HAPPY PIER : HAPPY NEW YEAR 2023 "

ที่มา : https://www.thaigov.go.th/news/contents/details/63017