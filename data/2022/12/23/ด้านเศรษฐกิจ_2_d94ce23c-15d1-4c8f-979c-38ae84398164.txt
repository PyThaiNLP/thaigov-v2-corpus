รัฐบาลไทย-ข่าวทำเนียบรัฐบาล-ปลัดฯ ณัฐพล รุดให้กำลังใจผู้ประกอบการในงาน OTOP City 2022 


วันศุกร์ที่ 23 ธันวาคม 2565
23/12/2565
พิมพ์
ปลัดฯ ณัฐพล รุดให้กำลังใจผู้ประกอบการในงาน OTOP City 2022
ปลัดฯ ณัฐพล รุดให้กำลังใจผู้ประกอบการในงาน OTOP City 2022
วันนี้ (22 ธันวาคม 2565) ดร.ณัฐพล รังสิตพล ปลัดกระทรวงอุตสาหกรรม พร้อมด้วย นางสาวณัฏฐิญา เนตยสุภารองอธิบดีกรมส่งเสริมอุตสาหกรรม รักษาราชการแทนรองปลัดกระทรวงอุตสาหกรรม ตรวจเยี่ยมบูธของกรมส่งเสริมอุตสาหกรรมในงาน OTOP City 2022 ซึ่งจัดขึ้นภายใต้แนวคิด “มอบความสุขจากภูมิปัญญา ส่งต่อคุณค่าจากฝีมือคนไทย” โดยกำหนดจัดขึ้นระหว่างวันที่ 17 – 25 ธันวาคม 2565 ณ อาคารชาเลนเจอร์ 1 - 3 ศูนย์แสดงสินค้าและการประชุมอิมแพ็ค เมืองทองธานี ทั้งนี้ คาดว่าตลอดการจัดงานจะสามารถสร้างรายได้ให้เกิดเงินหมุนเวียนในระบบเศรษฐกิจได้ไม่น้อยกว่า 500 ล้านบาท พร้อมทั้งช่วยผลักดันเศรษฐกิจไทยให้เติบโตและสามารถกระจายรายได้ให้แก่ชุมชนอย่างทั่วถึง
สำหรับภายในพื้นที่จัดแสดงของกรมส่งเสริมอุตสาหกรรม แบ่งออกเป็น 3 โซน ดังนี้
โซนที่ 1 นิทรรศการจัดแสดงและจำหน่ายผลิตภัณฑ์ OTOP ของผู้ประกอบการกลุ่มเป้าหมาย ภายใต้แนวคิด “OTOP ชุมชนดีพร้อม” ประกอบด้วย 1) นิทรรศการจัดแสดงผลิตภัณฑ์ OTOP ที่ผ่านการพัฒนาจากกระทรวงอุตสาหกรรม 2) สาธิตกระบวนการผลิตของผลิตภัณฑ์ต่าง ๆ จากผู้ผลิต เช่น การย้อมผ้าฝ้ายด้วยวัตถุดิบจากธรรมชาติ 3) กิจกรรมถ่ายทอดองค์ความรู้ (Share & Learn)
โซนที่ 2 DIPROM Gift Shop ของขวัญปีใหม่จากใจชาวดีพร้อม เป็นการนำผลิตภัณฑ์จากผู้ผลิต ผู้ประกอบการOTOP ที่เคยเข้าร่วมโครงการกับกระทรวงอุตสาหกรรมมาจัดแสดงและจำหน่ายสินค้า จำนวน 5 รูปแบบ คือ 1) Healthy DIPROM 2) Tasty DIPROM 3) Beauty DIPROM 4) Happy DIPROM 5) Luxury DIPROM
โซนที่ 3 การเผยแพร่และประชาสัมพันธ์กิจกรรมต่าง ๆ ของกระทรวงอุตสาหกรรม เช่น บูธเงินทุนหมุนเวียนเพื่อการส่งเสริมอาชีพอุตสาหกรรมในครอบครัวและหัตถกรรมไทย เพื่อให้บริการคำปรึกษาแนะนำในด้านการเงินแก่ผู้ประกอบการ และบูธศูนย์บริการธุรกิจอุตสาหกรรมดีพร้อม (DIPROM BSC)

ที่มา : https://www.thaigov.go.th/news/contents/details/63018