รัฐบาลไทย-ข่าวทำเนียบรัฐบาล-นราพัฒน์ ถก 3 ประเด็นเพื่อแก้ปัญหาให้เกษตรกรและหน่วยงานท้องถิ่น ผ่านเวทีประชุมคณะกรรมการผู้ช่วยรัฐมนตรี


วันศุกร์ที่ 23 ธันวาคม 2565
นราพัฒน์ ถก 3 ประเด็นเพื่อแก้ปัญหาให้เกษตรกรและหน่วยงานท้องถิ่น ผ่านเวทีประชุมคณะกรรมการผู้ช่วยรัฐมนตรี
นราพัฒน์ ถก 3 ประเด็นเพื่อแก้ปัญหาให้เกษตรกรและหน่วยงานท้องถิ่น ผ่านเวทีประชุมคณะกรรมการผู้ช่วยรัฐมนตรี
เมื่อวันศุกร์ที่ 23 ธันวาคม 2565 นายนราพัฒน์ แก้วทอง กรรมการผู้ช่วยรัฐมนตรีว่าการกระทรวงเกษตรและสหกรณ์ ร่วมประชุมคณะกรรมการผู้ช่วยรัฐมนตรี ครั้งที่ 11/2565 โดยกระทรวงทรัพยากรธรรมชาติและสิ่งแวดล้อมเป็นเจ้าภาพจัดการประชุม นายนราพัฒน์ ได้นำปัญหาจากเกษตรกร ประชาชน และหน่วยงานปกครองท้องถิ่นที่ได้รับมาจากการลงพื้นที่ เข้าที่ประชุมเพื่อเร่งรัดหาแนวทางแก้ไขปัญหา โดยมี 3 ประเด็น ดังนี้
1. เรื่องเร่งรัดการอนุญาติให้หน่วยงานต่างๆ เข้าไปพัฒนาและปรับปรุงโครงสร้างพื้นฐาน เช่น อาคาร ถนน และสิ่งปลูกสร้างในเขตพื้นที่ป่า เพื่อประโยชน์สาธารณะ ซึ่งปัจจุบันประชาชนได้รับความเดือดร้อนมาก จากการที่องค์การปกครองท้องถิ่นและหน่วยงานต่างๆ ไม่สามารถเข้าไปปรับปรุงและพัฒนาโครงสร้างพื้นฐานได้ ตัวอย่างเช่น การซ่อมศูนย์เด็กเล็กที่อยู่ในพื้นที่ป่า ก็ต้องรอการอนุญาติจากกระทรวงทรัพฯ ก่อน ซึ่งเหล่านี้ทำให้เกิดความเดือดร้อนในชุมชน
2. เรื่องการดำเนินคดีและการออกระเบียบกฎเกณฑ์การเข้าไปทำกินและเก็บผลผลิตทางการเกษตรของชาวบ้านในพื้นที่ป่าให้ชัดเจน และสอดคล้องกับบริบทของวิถีชีวิตชุมชน ยกตัวอย่างเช่น การทำเกษตรปลูก บุก ในจังหวัดแม่ฮ่องสอน ที่ได้มีข้อตกลงการใช้พื้นที่ทำการเกษตรแล้ว แต่เมื่อเข้าช่วงเก็บผลผลิตและขนส่งไปขาย ก็จะถูกเจ้าหน้าที่ดำเนินคดีอยู่ แม้แปลงปลูกจะมีการรับรองแล้วก็ตาม
3. เรื่องการเปิดช่องพิจารณาเร่งด่วนสำหรับการอนุญาติขุดบ่อบาดาลเพื่อการเกษตร ซึ่งอยากให้เร่งรัดเปิดช่องพิจารณาแยกจากการขุดบ่อบาดาลเพื่อประโยชน์อื่นๆ หรือตั้งกรรมการพิจารณาเรื่องนี้โดยเฉพาะ เพื่อบรรเทาความเดือนร้อนในการประกอบอาชีพเกษตรกรรม ที่เป็นปัญหาหลักของเกษตรกรในพื้นที่ที่ขาดแคลนแหล่งน้ำ
โดยผู้แทนจากกระทรวงทรัพยากรธรรมชาติและสิ่งแวดล้อม ได้ยืนยันว่าทางกระทรวงทรัพฯ จะเร่งดำเนินการหาแนวทางเพื่อแก้ไขปัญหาที่เกิดขึ้น และจะเร่งจัดการและกำชับให้แต่ละจังหวัดปฏิบัติเพื่อให้เกิดประโยชน์ต่อประชาชนอย่างดีที่สุด โดยได้กล่าวขอบคุณนายนราพัฒน์เป็นอย่างมากที่ได้นำประเด็นจากพื้นที่มาหารือ ซึ่งเป็นการแสดงความห่วงใยที่จริงใจต่อพี่น้องประชาชน
นอกจากนี้นายนราพัฒน์ยังได้ยื่นเรื่องติดตามปัญหาต่างๆ ที่ทางตัวแทนประชาชนแต่ละจังหวัดได้เคยยื่นมาที่กระทรวงทรัพยากรธรรมชาติฯ เช่น ปัญหาเรื่องที่ดินทำกินในเขตป่า ปัญหาเรื่องที่ดินในการก่อสร้างระบบชลประทานโครงการต่างๆ และปัญหาแนวเขตที่ดินทับซ้อน เป็นต้น

ที่มา : https://www.thaigov.go.th/news/contents/details/63053