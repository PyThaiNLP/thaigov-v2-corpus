รัฐบาลไทย-ข่าวทำเนียบรัฐบาล- ปลัด สธ. ประชุมทางไกลผู้บริหารในพื้นที่ เปิดศูนย์ปฏิบัติการฉุกเฉินฯ ทุกจังหวัด เตรียมความพร้อมรับเทศกาลปีใหม่ 2566 


วันศุกร์ที่ 23 ธันวาคม 2565
ปลัด สธ. ประชุมทางไกลผู้บริหารในพื้นที่ เปิดศูนย์ปฏิบัติการฉุกเฉินฯ ทุกจังหวัด เตรียมความพร้อมรับเทศกาลปีใหม่ 2566
ปลัดกระทรวงสาธารณสุข ประชุมทางไกลกับนายแพทย์สาธารณสุขจังหวัด ผู้อำนวยการโรงพยาบาลทั่วประเทศ กำชับเตรียมความพร้อมรับเทศกาลปีใหม่ 2566 เปิดศูนย์ปฏิบัติการฉุกเฉินด้านการแพทย์และสาธารณสุข วิเคราะห์ข้อมูล การบาดเจ็บและส่งต่อ
ปลัดกระทรวงสาธารณสุข ประชุมทางไกลกับนายแพทย์สาธารณสุขจังหวัด ผู้อำนวยการโรงพยาบาลทั่วประเทศ กำชับเตรียมความพร้อมรับเทศกาลปีใหม่ 2566 เปิดศูนย์ปฏิบัติการฉุกเฉินด้านการแพทย์และสาธารณสุข วิเคราะห์ข้อมูล การบาดเจ็บและส่งต่อให้กับศูนย์ป้องกันและลดอุบัติเหตุทางถนนระดับจังหวัด เพื่อวางแนวทางแก้ไข ทีมช่วยเหลือหลังเกิดอุบัติเหตุเน้นเข้าถึงจุดเกิดเหตุรวดเร็วภายใต้มาตรการความปลอดภัย พร้อมตรวจวัดแอลกอฮอล์ในเลือดผู้ขับขี่ตามเจ้าหน้าที่ตำรวจร้องขอ
วันนี้ (23 ธันวาคม 2565) ที่ศูนย์ปฏิบัติการฉุกเฉินด้านการแพทย์และสาธารณสุข กระทรวงสาธารณสุข จ.นนทบุรี นายแพทย์โอภาส การย์กวินพงศ์ ปลัดกระทรวงสาธารณสุข พร้อมด้วยคณะผู้บริหาร ประชุมทางไกลผ่านระบบวิดีโอ กับนายแพทย์สาธารณสุขจังหวัดและผู้อำนวยการโรงพยาบาลทั่วประเทศ ในการเตรียมความพร้อมด้านการแพทย์และสาธารณสุขช่วงเทศกาลปีใหม่ พ.ศ. 2566 ซึ่งคาดว่าจะมีการเดินทางกลับภูมิลำเนาและการเดินทางท่องเที่ยวเพิ่มขึ้น เนื่องจากสถานการณ์โควิด 19 คลี่คลาย ทำให้มีโอกาสที่จะเกิดอุบัติเหตุเพิ่มขึ้นได้ จึงขอให้สำนักงานสาธารณสุขทุกจังหวัดและโรงพยาบาลทุกแห่ง เตรียมความพร้อมรองรับ โดยเปิดศูนย์ปฏิบัติการฉุกเฉินด้านการแพทย์และสาธารณสุขประจำจังหวัด บูรณาการการทำงานร่วมกับหน่วยงานในพื้นที่ ตั้งแต่วันที่ 28 ธันวาคม 2565 – 5 มกราคม 2566 พร้อมวิเคราะห์ข้อมูล การบาดเจ็บและส่งต่อให้กับศูนย์ป้องกันและลดอุบัติเหตุทางถนนระดับจังหวัด เพื่อวางแนวทางป้องกันและลดอุบัติเหตุในพื้นที่ โดยเฉพาะการกำหนดมาตรการในพื้นที่ที่มีความเสี่ยงสูง
นายแพทย์โอภาสกล่าวต่อว่า สำหรับโรงพยาบาลทุกแห่ง ให้เตรียมการตรวจวัดระดับแอลกอฮอล์ในเลือดในผู้ขับขี่ที่เกิดอุบัติเหตุตามที่เจ้าหน้าที่ตำรวจร้องขอ พร้อมทั้งรายงานข้อมูลในระบบรายงาน ส่วนทีมปฏิบัติการทางการแพทย์ที่จะให้การช่วยเหลือหลังเกิดอุบัติเหตุ ซึ่งต้องเข้าถึงจุดเกิดเหตุอย่างรวดเร็ว ขอให้ดำเนินการภายใต้มาตรการความปลอดภัยของรถพยาบาลและผู้ปฏิบัติงาน ทั้งนี้ สามารถพิจารณาจ่ายค่าตอบแทนเจ้าหน้าที่ที่ปฏิบัติงานในช่วงเทศกาลปีใหม่ พ.ศ. 2566 เพิ่มขึ้นได้ไม่เกิน 2 เท่า ตามหลักเกณฑ์ วิธีการ และเงื่อนไขฯ (ฉ.5) โดยมีการทำคำสั่งมอบหมายเจ้าหน้าที่ปฏิบัติงานให้ชัดเจน
ทั้งนี้ ข้อมูลอุบัติเหตุช่วงเทศกาลปีใหม่ 2565 พบว่า เกิดเหตุสูงสุดระหว่างวันที่ 30 ธันวาคม 2564 – 1 มกราคม 2565 โดยมีสาเหตุมาจากการขับรถเร็วและดื่มแล้วขับ ผู้ขับขี่ที่ตรวจพบปริมาณแอลกอฮอล์ในเลือด เป็นเด็กอายุต่ำกว่า 20 ปีมากขึ้น ส่วนบาดเจ็บและเสียชีวิตสูงสุดในช่วงอายุ 40-49 ปี สาเหตุมาจากจักรยานยนต์ ถึงร้อยละ 85.80 และส่วนใหญ่ไม่สวมหมวกกันน็อค
*********************************** 23 ธันวาคม 2565

ที่มา : https://www.thaigov.go.th/news/contents/details/63055