รัฐบาลไทย-ข่าวทำเนียบรัฐบาล-13 หน่วยงาน สำนักงานปลัดกระทรวงสาธารณสุข ผ่านการประเมินความสำเร็จในการจัดทำแผนปฏิบัติการจัดซื้อจัดจ้างประจำปีงบประมาณ 2565 ในระดับ AA


วันศุกร์ที่ 23 ธันวาคม 2565
13 หน่วยงาน สำนักงานปลัดกระทรวงสาธารณสุข ผ่านการประเมินความสำเร็จในการจัดทำแผนปฏิบัติการจัดซื้อจัดจ้างประจำปีงบประมาณ 2565 ในระดับ AA
โฆษกกระทรวงสาธารณสุข เผย ปีงบประมาณ พ.ศ.2565 หน่วยงานในสังกัดสำนักงานปลัดกระทรวงสาธารณสุข ผ่านการประเมินระดับความสำเร็จในการจัดทำแผนปฏิบัติการจัดซื้อจัดจ้าง ในระดับ AA ถึง 13 หน่วยงาน ย้ำทุกหน่วยงานพัฒนาต่อเนื่อง ช่วยขับเคลื่อนการส่งเสริมคุณธรรม
โฆษกกระทรวงสาธารณสุข เผย ปีงบประมาณ พ.ศ.2565 หน่วยงานในสังกัดสำนักงานปลัดกระทรวงสาธารณสุข ผ่านการประเมินระดับความสำเร็จในการจัดทำแผนปฏิบัติการจัดซื้อจัดจ้าง ในระดับ AA ถึง 13 หน่วยงาน ย้ำทุกหน่วยงานพัฒนาต่อเนื่อง ช่วยขับเคลื่อนการส่งเสริมคุณธรรมและความโปร่งใสในการดำเนินงานของกระทรวง
วันนี้ (23 ธันวาคม 2565) ที่กรมสนับสนุนบริการสุขภาพ จังหวัดนนทบุรี นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) และโฆษกกระทรวงสาธารณสุข ได้รับมอบหมายจาก นายแพทย์โอภาส การย์กวินพงศ์ ปลัดกระทรวงสาธารณสุข เป็นประธานเปิดการประชุมชี้แจงแนวทางการส่งเสริมคุณธรรมและความโปร่งใสของกระบวนการจัดซื้อจัดจ้าง ของหน่วยงานในสังกัดสำนักงานปลัดกระทรวงสาธารณสุข ราชการบริหารส่วนกลาง ประจำปีงบประมาณ พ.ศ.2566 พร้อมทั้งมอบโล่, ประกาศเกียรติคุณ แก่หน่วยงานที่ผ่านการประเมินความสำเร็จในการจัดทำแผนปฏิบัติการจัดซื้อจัดจ้าง ประจำปีงบประมาณ 2565 ระดับต่างๆ รวม 30 หน่วยงาน
นายแพทย์รุ่งเรือง กล่าวว่า บุคลากรที่รับผิดชอบกระบวนการจัดซื้อจัดจ้าง ต้องมีศักยภาพ มีความรู้ ความเข้าใจในขั้นตอนการดำเนินงานจัดซื้อจัดจ้าง เพื่อให้การดำเนินงานเป็นไปโดยถูกต้องตามระเบียบของทางราชการ ไม่มีการทุจริต และไม่มีผลประโยชน์ทับซ้อน ซึ่งเป็นส่วนหนึ่งที่จะช่วยขับเคลื่อนการส่งเสริมคุณธรรมและความโปร่งใสในการดำเนินงานของกระทรวงสาธารณสุข โดยในปีงบประมาณ 2565 หน่วยงานในสังกัดสำนักงานปลัดกระทรวงสาธารณสุข มีดำเนินงานภายใต้ตัวชี้วัดที่ 5 ระดับความสำเร็จในการจัดทำแผนปฏิบัติการจัดซื้อจัดจ้างประจำปีงบประมาณ พ.ศ.2565 ผ่านในระดับ AA ซึ่งเป็นระดับสูงสุด ได้รรับโล่ประกาศเกียรติคุณ จำนวน 13 หน่วยงาน ประกอบด้วย กองกลาง, กองกฎหมาย, กองบริหารการคลัง, กองบริหารการสาธารณสุข, กองบริหารทรัพยากรบุคคล, กองเศรษฐกิจสุขภาพและหลักประกันสุขภาพ, ศูนย์เทคโนโลยีสารสนเทศและการสื่อสาร, กลุ่มตรวจสอบภายในระดับกระทรวง, กลุ่มพัฒนาระบบบริหาร, สำนักงานบริหารโครงการร่วมผลิตแพทย์เพิ่มเพื่อชาวชนบท, สำนักสารนิเทศ, สำนักส่งเสริมและสนับสนุนอาหารปลอดภัย และศูนย์ปฏิบัติการต่อต้านการทุจริต กระทรวงสาธารณสุข นอกจากนี้ ยังมีหน่วยงานที่ได้รับประกาศเกียรติคุณในระดับ A จำนวน 10 หน่วยงาน และระดับ B จำนวน 7 หน่วยงาน
“ขอแสดงความยินดี และขอชื่นชมทุกหน่วยงานที่ร่วมกันส่งเสริมคุณธรรมและความโปร่งใสของกระบวนการจัดซื้อจัดจ้าง ผ่านการดำเนินงานภายใต้ตัวชี้วัดที่ 5 ระดับความสำเร็จในการจัดทำแผนปฏิบัติการจัดซื้อจัดจ้างประจำปีงบประมาณ ซึ่งในปีงบประมาณ พ.ศ. 2565 มีหน่วยงานที่มีผลการดำเนินงานโดดเด่น ระดับ AA ถึง 13 หน่วยงาน และขอให้ทุกคนร่วมมือกันเพื่อรักษาการดำเนินงานที่ดีนี้ไว้ รวมถึงหน่วยงานอื่นๆ ได้มีการพัฒนาจนมีผลการดำเนินงานระดับ AA เพิ่มขึ้น ในปีงบประมาณต่อๆ” นายแพทย์รุ่งเรืองกล่าว
*********************************** 23 ธันวาคม 2565

ที่มา : https://www.thaigov.go.th/news/contents/details/63051