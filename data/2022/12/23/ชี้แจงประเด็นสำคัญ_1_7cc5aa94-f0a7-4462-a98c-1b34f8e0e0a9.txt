รัฐบาลไทย-ข่าวทำเนียบรัฐบาล-กษ. ชี้แจงข้อเรียกร้องให้มีการช่วยเหลือชาวสวนลำไย


วันศุกร์ที่ 23 ธันวาคม 2565
23/12/2565
พิมพ์
กษ. ชี้แจงข้อเรียกร้องให้มีการช่วยเหลือชาวสวนลำไย
สำนักงานเศรษฐกิจการเกษตร  เผยอยู่ระหว่างเสนอ ครม.จัดทำโครงการเยียวยาเกษตรกรชาวสวนลำไย ปี 2564/2565
จากกรณีกลุ่มเกษตรกรผู้ปลูกลำไย 8 จังหวัดภาคเหนือ รวมตัวยื่นข้อเรียกร้องให้นายกรัฐมนตรีช่วยเร่งรัดการจ่ายค่าชดเชย หลังขาดทุนมากว่า 2 ปี โดยระบุว่า ชาวสวนลำไยประสบปัญหาขาดทุน เนื่องจากผลผลิตราคาตกต่ำจากการมีพ่อค้าคนกลางกำหนดราคาซื้ออย่างไม่เป็นธรรม จึงเรียกร้องให้ภาครัฐช่วยเหลือเกษตรกร เพื่อบรรเทาความเดือดร้อนและแก้ไขปัญหาโครงสร้างราคาให้มีความเหมาะสมนั้น
วันที่ 23 ธันวาคม 2565 นายฉันทานนท์ วรรณเขจร เลขาธิการสำนักงานเศรษฐกิจการเกษตร  ในฐานะโฆษกกระทรวงเกษตรและสหกรณ์ กล่าวชี้แจงว่า สำหรับการเยียวยาเกษตรกร กรมส่งเสริมการเกษตรในฐานะฝ่ายเลขานุการคณะกรรมการพัฒนาและบริหารจัดการผลไม้ ได้ดำเนินการจัดทำโครงการเยียวยาเกษตรกรชาวสวนลำไย ปี 2564/2565 ต่อคณะรัฐมนตรี โดยเสนอแนวทางให้มีขนาดพื้นที่ปลูกรายละไม่เกิน 25 ไร่ ในอัตรา 2,000 บาทต่อไร่ กรอบวงเงิน 3,821.54 ล้านบาท ซึ่งขณะนี้อยู่ระหว่างรอการบรรจุเข้าสู่วาระการประชุมคณะรัฐมนตรีเพื่อพิจารณาต่อไป

ที่มา : https://www.thaigov.go.th/news/contents/details/63024