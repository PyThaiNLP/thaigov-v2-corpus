รัฐบาลไทย-ข่าวทำเนียบรัฐบาล-กรมทางหลวงชนบท รับมือสถานการณ์น้ำท่วมต่อเนื่อง จัดเจ้าหน้าที่นำเครื่องจักรและอุปกรณ์ 


วันศุกร์ที่ 23 ธันวาคม 2565
กรมทางหลวงชนบท รับมือสถานการณ์น้ำท่วมต่อเนื่อง จัดเจ้าหน้าที่นำเครื่องจักรและอุปกรณ์
อำนวยความสะดวกปลอดภัยให้กับประชาชนในจังหวัดปัตตานี ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม กล่าวว่า จากสถานการณ์อุทกภัยที่เกิดขึ้นในพื้นที่จังหวัดปัตตานีในเวลานี้ (23 ธ.ค. 65) ทำให้มีโครงข่ายทางหลวงชนบทได้รับผลกระทบ จำนวน 4 สายทาง ได้แก่
1. ถนนสาย ปน.2010 แยก ทล.42 - บ้านบาซาเอ อำเภอโคกโพธิ์ หนองจิก และยะรัง ไหล่ทางชำรุงเสียหาย ช่วง กม. ที่ 15+100 - 15+700 สามารถสัญจรได้ฝั่งทางซ้าย
2. ถนนสาย ปน.2044 แยก ทล.42 - บ้านกาเยาะมาตี อำเภอสายบุรี ช่วง กม. ที่ 0+000 - 1+000 ระดับน้ำสูง 60 เซนติเมตร ไม่สามารถสัญจรได้
3. ถนนสาย ปน.2061 แยก ทล.42 - บ้านสายบุรี อำเภอสายบุรี ช่วง กม. ที่ 4+500 - 5+100 ระดับน้ำสูง 50 เซนติเมตร ไม่สามารถสัญจรได้
4. ถนนสาย ปน.6083 บ้านบือราแง - บ้านชะเมา อำเภอทุ่งยางแดง ช่วง กม. ที่ 1+900 - 3+550 ระดับน้ำสูง 75 เซนติเมตร ไม่สามารถสัญจรได้
อธิบดีกรมทางหลวงชนบท กล่าวเพิ่มเติมว่า กรมทางหลวงชนบท (ทช.) ได้ปฏิบัติตามนโยบายรับมืออุทกภัยของนายศักดิ์สยาม ชิดชอบ รัฐมนตรีว่าการกระทรวงคมนาคม โดยสั่งการให้สำนักงานทางหลวงชนบทที่ 12 (สงขลา) แขวงทางหลวงชนบทปัตตานี เข้าอำนวยความสะดวกปลอดภัยให้กับประชาชนอย่างเร่งด่วน โดยได้นำกำลังเจ้าหน้าที่ปรับปรุงระบบระบายน้ำบริเวณทางหลวงชนบทสาย ปน.5072 และปรับเกลี่ยดินสไลด์ที่ปิดทับเส้นทางบนทางหลวงชนบท สาย ปน.2001 เพื่อเป็นการป้องกันน้ำท่วมขังผิวการจราจรและช่วยบรรเทาความเดือดร้อนในการสัญจรให้กับประชาชนในช่วงฝนตกหนัก
สำหรับโครงข่ายทางหลวงชนบทที่ได้รับผลกระทบในจังหวัดปัตตานี ในเบื้องต้น ทช. ได้ดำเนินการติดตั้งป้ายเตือนและอุปกรณ์อำนวยความปลอดภัย พร้อมจัดชุดเคลื่อนที่เร็วเฝ้าระวังสถานการณ์จนกว่าระดับน้ำจะกลับเข้าสู่ภาวะปกติ ทั้งนี้ ประชาชนสามารถแจ้งเหตุอุทกภัยได้ที่แขวงทางหลวงชนบทในพื้นที่หรือติดต่อสายด่วน ทช. โทร. 1146

ที่มา : https://www.thaigov.go.th/news/contents/details/63028