รัฐบาลไทย-ข่าวทำเนียบรัฐบาล-สธ.จับมือ 5 ภาคีเครือข่าย ลงนามความร่วมมือป้องกันการกระทำความผิดซ้ำจากผู้กระทำความผิดเกี่ยวกับเพศหรือที่ใช้ความรุนแรง


วันศุกร์ที่ 23 ธันวาคม 2565
สธ.จับมือ 5 ภาคีเครือข่าย ลงนามความร่วมมือป้องกันการกระทำความผิดซ้ำจากผู้กระทำความผิดเกี่ยวกับเพศหรือที่ใช้ความรุนแรง
กระทรวงสาธารณสุข ลงนามความร่วมมือกับภาคีเครือข่าย 5 หน่วยงาน บูรณาการการป้องกันการกระทำความผิดซ้ำจากผู้กระทำความผิดเกี่ยวกับเพศหรือที่ใช้ความรุนแรง มุ่งรักษาและบริการทางการแพทย์ แก้ไขฟื้นฟูและปรับเปลี่ยนพฤติกรรม เพื่อสร้างความปลอดภัยให้กับสังคม
กระทรวงสาธารณสุข ลงนามความร่วมมือกับภาคีเครือข่าย 5 หน่วยงาน บูรณาการการป้องกันการกระทำความผิดซ้ำจากผู้กระทำความผิดเกี่ยวกับเพศหรือที่ใช้ความรุนแรง มุ่งรักษาและบริการทางการแพทย์ แก้ไขฟื้นฟูและปรับเปลี่ยนพฤติกรรม เพื่อสร้างความปลอดภัยให้กับสังคม และให้การคุ้มครองประชาชนส่วนรวม
วันนี้ (23 ธันวาคม 2566) ที่ห้องสนฉัตร อาคารกระทรวงยุติธรรม กรุงเทพมหานคร นายแพทย์ณรงค์ สายวงศ์ รองปลัดกระทรวงสาธารณสุข ลงนามบันทึกข้อตกลงความร่วมมือ “การบูรณาการความร่วมมือ เพื่อป้องกันการกระทำความผิดซ้ำจากผู้กระทำความผิดเกี่ยวกับเพศหรือที่ใช้ความรุนแรง” ระหว่างกระทรวงสาธารณสุขกับ สำนักงานศาลยุติธรรม สำนักงานอัยการสูงสุด กระทรวงมหาดไทย สำนักงานตำรวจแห่งชาติ และกระทรวงยุติธรรม และกล่าวว่า กระทรวงยุติธรรมได้ขับเคลื่อนภารกิจ ตามพระราชบัญญัติมาตรการป้องกันการกระทําความผิดซ้ำในความผิดเกี่ยวกับเพศหรือที่ใช้ความรุนแรง พ.ศ.2565 และจัดให้มีการลงนามในบันทึกข้อตกลงความร่วมมือระหว่าง 6 หน่วยงานดังกล่าว เพื่อแสดงเจตจํานงที่จะบูรณาการความร่วมมือกันในการป้องกันการกระทําความผิดซ้ำจากผู้ที่กระทําความผิดคดีเกี่ยวกับเพศหรือที่ใช้ความรุนแรง สร้างความปลอดภัยให้กับสังคมและให้การคุ้มครองประชาชนส่วนรวม
นายแพทย์ณรงค์ กล่าวต่อว่า กระทรวงสาธารณสุข ได้แสดงเจตจํานงที่จะส่งเสริมความร่วมมือครั้งนี้ โดยมุ่งใช้ความเชี่ยวชาญในการรักษาและความเป็นมืออาชีพของบุคลากรในสังกัด ให้การรักษา แก้ไข ฟื้นฟู บริการทางการแพทย์ และปรับเปลี่ยนพฤติกรรมของผู้กระทําความผิดคดีเกี่ยวกับเพศหรือที่ใช้ความรุนแรง ที่อยู่ภายใต้การดําเนินการตามพระราชบัญญัติมาตรการป้องกันการกระทําความผิดซ้ำฯ ให้เป็นพลเมืองดี ดํารงชีวิตอยู่ในสังคมได้อย่างเป็นปกติสุข และไม่หวนกลับไปกระทําความผิดซ้ำอีกภายหลังพ้นโทษ รวมถึงสนับสนุนข้อมูลที่เกี่ยวข้องและผลการรักษาของผู้กระทําความผิดดังกล่าว เพื่อการเฝ้าระวังและติดตามพฤติกรรมผู้กระทําภายหลังพ้นโทษ
**************************************  23 ธันวาคม 2565

ที่มา : https://www.thaigov.go.th/news/contents/details/63042