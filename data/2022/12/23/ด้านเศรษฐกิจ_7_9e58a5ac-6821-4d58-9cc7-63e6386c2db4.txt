รัฐบาลไทย-ข่าวทำเนียบรัฐบาล-​รองปลัด กษ. พร้อมหน่วยงานที่เกี่ยวข้องประชุมคณะกรรมการโคนมและผลิตภัณฑ์นม 


วันศุกร์ที่ 23 ธันวาคม 2565
​รองปลัด กษ. พร้อมหน่วยงานที่เกี่ยวข้องประชุมคณะกรรมการโคนมและผลิตภัณฑ์นม
​รองปลัด กษ. พร้อมหน่วยงานที่เกี่ยวข้องประชุมคณะกรรมการโคนมและผลิตภัณฑ์นม พิจารณาการจัดสรรโควตานำเข้าสินค้านม ปี 2566 และประเด็นสำคัญตามความตกลงอาเซียน (AFTA)
เมื่อวันที่ 22 ธันวาคม 2565 นายอภัย สุทธิสังข์ รองปลัดกระทรวงเกษตรและสหกรณ์ เป็นประธานการประชุมคณะกรรมการโคนมและผลิตภัณฑ์นม ครั้งที่ 5/2565 พร้อมด้วยตัวแทนหน่วยงานราชการภายในสังกัดกระทรวงเกษตรและสหกรณ์ ตัวแทนหน่วยงานราชการภายนอก ผู้ประกอบการภาคอุตสาหกรรมนม และตัวแทนกลุ่มเกษตรกร เข้าร่วมประชุม ณ ห้องประชุมกระทรวงเกษตรและสหกรณ์ โดยที่ประชุมได้รายงานความก้าวหน้าของคณะอนุกรรมการศูนย์สารสนเทศโคนมระดับชาติ ความก้าวหน้าโครงการช่วยเหลือราคาน้ำนมดิบแก่เกษตรกรผู้เลี้ยงโคนม การศึกษาผลกระทบกรณีผู้ประกอบการขอเข้าร่วมการจัดทำบันทึกข้อตกลง (MOU) เป็นจำนวนมาก และเรื่องการใช้ตัวเลข MOU เพื่อวัตถุประสงค์นมโรงเรียนที่มากเกินจริงและการขาดแคลนน้ำนมดิบ การจัดตั้งกองทุนโคนม และการหารือปรับปรุงหลักเกณฑ์ เงื่อนไข และขั้นตอนการจัดทำบันทึกข้อมตกลง (MOU) การซื้อขายน้ำนมโค หลักเกณฑ์และวิธีการดำเนินงานโครงการอาหารเสริม (นม) โรงเรียน ให้สอดคล้องกัน นอกจากนี้ เพื่อทราบต้นทุนการผลิตน้ำมโค ไตรมาส 2 และคาดการณ์ไตรมาส 3 ปี 2565 เรื่องการขออนุมัติปรับเพิ่มราคากลางในการจำหน่ายผลิตภัณฑ์นม โครงการอาหารเสริม (นม) โรงเรียน
นอกจากนี้ ยังพิจารณาในประเด็นสำคัญต่าง ๆ ทั้งการจัดสรรโควตานำเข้าสินค้านม ปี 2566 แบ่งเป็น นมปรุงแต่ง จำนวน 504 ตัน นมและครีม จำนวน 7,595 ตัน และนมผงขาดมันเนย จำนวน 75,704 ตัน การอนุมัติปริมาณเครื่องดื่มประเภทนมปรุงแต่งตามความตกลงอาเซียน (AFTA) การทบทวนกำหนดราคากลางรับซื้อน้ำนมดิบหน้าศูนย์รวบรวมน้ำนมดิบ และหน้าโรงงานแปรรูปผลิตภัณฑ์นม ปี 2565 การกำหนดราคาผลิตภัณฑ์นม และการขออนุมัติการนำเข้าน้ำนมโคยูเอชที รสจืด ตามความตกลงเขตการค้าเสรีอาเซียน (AFTA)

ที่มา : https://www.thaigov.go.th/news/contents/details/63030