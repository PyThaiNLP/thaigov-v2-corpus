รัฐบาลไทย-ข่าวทำเนียบรัฐบาล-รฟท. แจ้งเหตุรถแท็กซี่ ฝ่าเครื่องกั้นถนน ชนกับขบวนรถชานเมืองที่ 339 กรุงเทพ - ชุมทางแก่งคอย 


วันศุกร์ที่ 23 ธันวาคม 2565
รฟท. แจ้งเหตุรถแท็กซี่ ฝ่าเครื่องกั้นถนน ชนกับขบวนรถชานเมืองที่ 339 กรุงเทพ - ชุมทางแก่งคอย
บริเวณจุดตัดรถไฟระหว่างสถานีบางเขน - หลักสี่
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า วันนี้ (23 ธันวาคม 2565) เวลาประมาณ 05.50 น. เกิดเหตุขบวนรถชานเมืองที่ 339 กรุงเทพ - ชุมทางแก่งคอย ได้ชนกับรถแท็กซี่ยีห้อ โตโยต้า อัลติส สีเขียว-เหลือง ทะเบียน 1 มท.5569 กรุงเทพมหานคร บริเวณหลักกิโลเมตรที่ 15/11 ระหว่างสถานีบางเขน - หลักสี่ (แยกนอร์ธปาร์ค แขวงทุ่งสองห้อง เขตหลักสี่ กทม.) ซึ่งเป็นจุดตัดเสมอระดับทางรถไฟ-รถยนต์ มีเครื่องกั้นถนนชนิดคานอัตโนมัติ (ก.1) พร้อมป้ายเตือนครบถ้วน
จาการตรวจสอบในเบื้องต้น พบว่า ขณะเกิดเหตุคานกั้นถนนได้ลงปิดกั้นเรียบร้อยแล้ว ได้มีแท็กซี่คันดังกล่าวขับมาจากถนนกำแพงเพชร 6 มุ่งหน้าไปถนนวิภาวดี แต่ใช้เส้นทางย้อนศรและขับฝ่าเครื่องกั้นถนนเข้ามาบนรางรถไฟ จนเป็นเหตุให้ชนกับขบวนรถชานเมืองที่ 339 กรุงเทพ - ชุมทางแก่งคอย โดยผู้ขับขี่แท็กซี่ คือ ร.ต.ชูชีพ วังทอง อายุ 65 ปี เสียชีวิตในที่เกิดเหตุ มูลนิธิปอเต๊กตึ้ง นำร่างผู้เสียชีวิตส่งโรงพยาบาลภูมิพลอดุลยเดช
จากการสอบสวนพนักงานขับรถไฟในเบื้องต้น ให้การว่า เมื่อมาถึงบริเวณจุดเกิดเหตุมีรถแท็กซี่ขับเข้ามาบนรางรถไฟ ซึ่งพยายามเปิดหวูด พร้อมส่งสัญญาณไฟเตือนหลายครั้ง และลงห้ามล้อเบรกชะลอความเร็วแล้ว แต่รถแท็กซี่คันดังกล่าวไม่จอด จึงทำให้เกิดเหตุดังกล่าว ขบวนรถไฟได้รับความเสียหาย ไม่สามารถทำขบวนต่อได้ ส่งผลกระทบให้ขบวนรถดังกล่าวไม่มีเดินจากบางเขน – ชุมทางแก่งคอย ส่วนขบวนรถในเส้นทางสายเหนือ สายตะวันออกเฉียงเหนือต้องล่าช้ากว่ากำหนดเวลา
ทั้งนี้ เหตุการณ์ที่เกิดขึ้น รฟท. เข้าดูแลช่วยเหลือในด้านมนุษยธรรมแก่ผู้เสียชีวิต ขณะเดียวกันได้มอบหมายให้เจ้าหน้าที่ผู้ที่เกี่ยวข้องเร่งตรวจสอบสาเหตุที่แท้จริงของการเกิดอุบัติเหตุดังกล่าว ตลอดจนดำเนินการหามาตรการแก้ไขปัญหา เพื่อป้องกันไม่ให้เกิดเหตุการณ์ดังกล่าวซ้ำรอยขึ้นอีก ซึ่งรฟท. เน้นความปลอดภัยเป็นเรื่องสำคัญ และขอแสดงความเสียใจแก่ญาติของผู้เสียชีวิตในครั้งนี้ อย่างไรก็ตามพื้นที่บริเวณดังกล่าวเป็นทางผ่าน ซึ่งรฟท. ได้ติดตั้งทางผ่านถนนเสมอระดับทางมีเครื่องกั้นถนนชนิดคานอัตโนมัติ พร้อมป้ายจราจร ป้ายข้อความเตือนทั้งสองด้าน และมีเครื่องหมายจราจรครบถ้วนตลอดเวลา ดังนั้นจึงขอความร่วมมือไปยังประชาชนผู้ใช้รถใช้ถนนผ่านบริเวณทางผ่านเสมอระดับรถไฟ - รถยนต์ ให้ปฏิบัติตามกฎจราจรอย่างเคร่งครัด และตระหนักถึงความปลอดภัยในชีวิตและทรัพย์สิน เพื่อไม่ให้เกิดความสูญเสียขึ้นในอนาคต
ที่ผ่านมา รฟท. ได้พยายามสร้างการมีส่วนร่วมระหว่าง รฟท. กับชุมชนมาโดยตลอด ในการให้ความรู้เกี่ยวกับการขับขี่ยานพาหนะผ่านบริเวณจุดตัดทางรถไฟอย่างถูกต้อง ตลอดจนปลูกฝังจิตสำนึกในการใช้เส้นทางอย่างระมัดระวัง ผ่านโครงการ MISSION ZERO รถไฟไทยปลอดภัยทุกเส้นทาง รณรงค์สร้างความปลอดภัยในการใช้รถใช้ถนน เพื่อลดการเกิดอุบัติเหตุให้เหลือศูนย์ ซึ่งหลังจากนี้ยังจำเป็นต้องรณรงค์ให้ความรู้อย่างต่อเนื่อง เพื่อป้องกันการเกิดอุบัติเหตุบริเวณจุดตัดทางรถไฟ รวมทั้งลดความสูญเสียในชีวิต และทรัพย์สิน ของประชาชน และ รฟท. ต่อไป

ที่มา : https://www.thaigov.go.th/news/contents/details/63047