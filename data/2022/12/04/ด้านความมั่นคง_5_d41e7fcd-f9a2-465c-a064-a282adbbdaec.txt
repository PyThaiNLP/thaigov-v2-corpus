รัฐบาลไทย-ข่าวทำเนียบรัฐบาล-ทุกภาคส่วนเดินหน้าทำสงครามกับยาเสพติดอย่างต่อเนื่อง ด้าน ปมท. ขอบคุณพี่น้องประชาชนที่ช่วยแจ้งเบาะแส ย้ำเป็นส่วนสำคัญในการช่วยป้องกันและปราบปรามปัญหายาเสพติด 


วันอาทิตย์ที่ 4 ธันวาคม 2565
พิมพ์
ทุกภาคส่วนเดินหน้าทำสงครามกับยาเสพติดอย่างต่อเนื่อง ด้าน ปมท. ขอบคุณพี่น้องประชาชนที่ช่วยแจ้งเบาะแส ย้ำเป็นส่วนสำคัญในการช่วยป้องกันและปราบปรามปัญหายาเสพติด
ทุกภาคส่วนเดินหน้าทำสงครามกับยาเสพติดอย่างต่อเนื่อง ด้าน ปมท. ขอบคุณพี่น้องประชาชนที่ช่วยแจ้งเบาะแส ย้ำเป็นส่วนสำคัญในการช่วยป้องกันและปราบปรามปัญหายาเสพติด สร้างสังคมไทยที่ปลอดยาเสพติดอย่างแท้จริง
เมื่อวันที่ 3 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ปัญหายาเสพติดเป็นปัญหาเรื้อรังที่ส่งผลกระทบอย่างร้ายแรง สร้างความเสียหายในทุกมิติ ทั้งต่อพี่น้องประชาชน สังคม และประเทศชาติ ซึ่ง พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้เล็งเห็นความสำคัญถึงภัยจากยาเสพติดจึงได้สั่งการให้ หน่วยงานที่เกี่ยวข้องทั้งหมดเร่งเดินหน้าทำสงครามกับยาเสพติด อย่างจริงจัง โดยเน้นทั้งมาตรการเชิงรุกเข้ากวาดล้างและขจัดยาเสพติดให้หมดไปผ่านการบูรณาการร่วมกันของหน่วยงานต่าง ๆ และมาตรการเชิงรับ การตั้งจุดตรวจจุดสกัด จัดระเบียบสังคม Re X-Ray ตั้งเเต่ต้นน้ำถึงปลายน้ำ ซึ่งกระทรวงมหาดไทยยังคงบูรณาการทุกหน่วยงานเพิ่มความเข้มข้นในปฏิบัติการจับกุมผู้กระทำความผิด จากการขยายผลการเบาะแสจากประชาชนอย่างต่อเนื่อง โดยในวันนี้ ได้รับรายงานผลการปฏิบัติจากพื้นที่ทั่วประเทศ ซึ่งมีตัวอย่างดังนี้
1. จังหวัดจันทบุรี นางสาวอัมพวัน เพไร นายอำเภอแก่งหางแมว มอบหมายให้ นายอนุพงษ์ สุขวิเศษ ปลัดอำเภอฝ่ายความมั่นคง พร้อมด้วยสมาชิก อส. บูรณาการร่วมกับตำรวจ สภ.แก่งหางแมว ร่วมกันดำเนินการปิดล้อม ตรวจค้น กลุ่มเป้าหมายที่เกี่ยวข้องกับยาเสพติดในพื้นที่ อ.แก่งหางแมว สามารถดำเนินการจับกุมได้ 4 ราย ดังนี้
1) นายเกรียงไกร พร้อมของกลางยาบ้า (เมทแอมเฟตามีน) จำนวน 4 เม็ด 2) นายประจวบ พร้อมของกลางยาบ้า (เมทแอมเฟตามีน) จำนวน 90 เม็ด และรถยนต์กระบะบรรทุกมีข้างเสริม จำนวน 1 คัน 3) นางสาวประภัสสร ในข้อหาเสพยาเสพติดให้โทษประเภท 1 (เมทแอมเฟตามีนหรือยาบ้า) และลักลอบเล่นการพนันฟุตบอลออนไลน์ (ฟุตบอลโลก) โดยมีการพนันเอาทรัพย์สินกันโดยผิดกฎหมาย พร้อมของกลางโทรศัพท์มือถือ จำนวน 1 เครื่อง และ 4) นายสนั่น พร้อมของกลางยาบ้า (เมทแอมเฟตามีน) จำนวน 7,232 เม็ด และยาไอซ์ น้ำหนักรวม 1,681.62 กรัม (น้ำหนักชั่งรวมถุง) ทั้งนี้ ได้นำตัวผู้ต้องหาทั้ง 4 ราย พร้อมของกลาง นำส่งพนักงานสอบสวน เพื่อดำเนินคดีตามกฎหมายต่อไป
2. จังหวัดหนองคาย ว่าที่ ร.ต.พงษ์สิทธิ์ เปรยะโพธิเดชะ นายอำเภอเฝ้าไร่ ได้มอบหมายให้ฝ่ายความมั่นคง บูรณาการร่วมกับสถานีตำรวจภูธรเฝ้าไร่ ดำเนินการปิดล้อม ตรวจค้น ในพื้นที่บ้านโนนต้อง ต.นาดี อ.เฝ้าไร่ เนื่องจากมีการร้องเรียนว่าพบบุคคลชายจำหน่ายยาบ้าให้กับเยาวชนในพื้นที่ และมีการครอบครองอาวุธปืนโดยไม่ได้รับอนุญาต จากการตรวจค้นสามารถจับกุมผู้ต้องหา พร้อมของกลางยาบ้า (เมทแอมเฟตามีน) จำนวน 2,000 เม็ด และอาวุธปืนสั้นชนิดกึ่งออโต้ จำนวน 3 กระบอก จึงนำส่งพนักงานสอบสวนเพื่อดำเนินคดีตามกฎหมายต่อไป
3. จังหวัดสกลนคร ฝ่ายปกครองจังหวัดสกลนคร (ร้อย อส.จ.สน.ที่ 1) บูรณาการร่วมกับสำนักงานสวัสดิการและคุ้มครองแรงงานจังหวัดสกลนคร สำนักงานแรงงานจังหวัดสกลนคร สำนักงานประกันสังคมจังหวัดสกลนคร สาธารณสุขโรงพยาบาลสกลนคร สภ.เมืองสกลนคร ร่วมกันออกปฏิบัติหน้าที่สุ่มตรวจหาสารเสพติดในปัสสาวะ จำนวน 241 ราย ที่ บริษัท อึ้งกุ่ยเฮง จำกัด ผลไม่พบสารเสพติดแต่อย่างใด
4. จังหวัดนครศรีธรรมราช พ.อ.นุกูล ดำสุวรรณ หัวหน้าชุด ชป.ทภ.4 กอ.รมน.ภาค 4 และชุดเฉพาะกิจผู้ว่าราชการจังหวัดนครศรีธรรมราช พร้อมด้วยกำลังทหาร ฝ่ายปกครอง อ.ลานสกา ลงพื้นที่สอบสวน กรณีประชาชนในพื้นที่ร้องเรียนว่า ที่สำนักสงฆ์ถ้ำเหมา ต.เขาแก้ว มีพระจอมจำพรรษาอยู่ 1 รูป พร้อมผู้หญิง 2 - 3 ราย และผู้ชาย 1 ราย มีพฤติกรรมมั่วสุมยาเสพติดและกิจกรรมทางเพศ รวมถึงมีอาวุธปืนในครอบครอง จากการตรวจปัสสาวะเพื่อหาสารเสพติด พบผลเป็นบวก พระจอมให้การยอมรับว่ามีการเสพยาเสพติดจริง จึงให้พระครูโสพิศศุภกิจ เจ้าอาวาสวัดไทรงาม ทำการสึกจากความเป็นพระ จากนั้น เจ้าหน้าที่จึงควบคุมตัว อดีตพระจอม หรือ นายเจียมศักดิ์ จากตรวจค้นกุฏิ พบ นางเอียด อายุ 55 ปี และอาวุธปืนขนาด .357 จำนวน 1 กระบอก พร้อมกระสุน 6 นัด ซุกซ่อนอยู่ในซอกหินหลังกุฏิ จึงนำส่งพนักงานสอบสวนเพื่อดำเนินคดีข้อหาเสพยาเสพติดให้โทษประเภทที่ 1 (เมทแอมเฟตามีนหรือยาบ้า โดยผิดกฎหมาย และมีอาวุธปืนเครื่องกระสุนปืนไว้ในครอบครองโดยไม่ได้รับอนุญาต และจะทำการสอบสวนผู้หญิงจำนวน 3 ราย และชาย 1 ราย ว่า มีส่วนเกี่ยวข้องอย่างไรกับอดีตพระจอม เพื่อดำเนินการตามกฎหมายต่อไป
5. จังหวัดกระบี่ กก.สส.ภ.จว.กระบี่ ร่วมกับฝ่ายปกครอง อส.ภ.จว.กระบี่ โดยชุด ชปส. นำโดย พ.ต.ท.อาวุธ ขำแผลง สว.ฯ, ร.ต.อ.สุวัฒน์ พัฒนประดิษฐ์, ร.ต.อ.ปรเมศวร์ กำไรรักษา, ร.ต.อ.วัชรินทร์ ช่วยแก้ว และ ร.ต.อ.กิตติศักดิ์ แจ้งวัง รองฯ สว.กก.สส.ภ.จว.กระบี่ ดำเนินการจับกุม นายมารุต อายุ 30 ปี พร้อมของกลางยาบ้า (เมทแอมเฟตามีน) จำนวน 66 เม็ด จึงนำตัวผู้ต้องหา พร้อมของกลาง นำส่ง พงส.สภ.อ่าวลึก เพื่อดำเนินคดีตามกฎหมายต่อไป
6. จังหวัดชลบุรี พ.ต.อ.จักรพันธ์ กิตติสิริพรกุล รอง ผบก.ภ.จว.ชลบุรี, พ.ต.อ.กุลชาต กุลชัย ผกก.สภ.เมืองพัทยา, พ.ต.ท.สุริยะ โพธิ์ทองนาค รอง ผกก.ปพ.บก.สส.ภ.2 พร้อมด้วย นายพรชัย สังข์เอียด ปลัดอำเภอบางละมุง สนธิกำลังเจ้าหน้าที่ตำรวจ สภ.เมืองพัทยา เจ้าหน้าที่ตำรวจชุด นปพ.ภ.2 และเจ้าหน้าที่ฝ่ายปกครองร่วม 50 นาย นำกำลังบุกเข้าจับกุมสถานบันเทิงแห่งหนึ่ง เนื่องจาก เมื่อ วันที่ 28 พ.ย. 65 ที่ผ่านมา สถานบันเทิงเถื่อนแห่งนี้เคยถูกเจ้าหน้าที่ตำรวจเข้าจับกุม ด้วยพบนักท่องเที่ยวและพนักงาน มีสารเสพติดในร่างกาย จำนวน 15 ราย จึงแจ้ง 4 ข้อกล่าวหา พร้อมทั้งอยู่ระหว่างการดำเนินการเสนอผู้ว่าราชการจังหวัดให้ปิดให้บริการ แต่ในวันนี้กลับมีการโพสต์เชิญชวนเข้าร่วมงานปาร์ตี้ผ่านทางเพจร้าน เจ้าหน้าที่จึงสนธิกำลังบุกเข้าจับกุมอีกครั้ง จากการตรวจปัสสาวะเพื่อหาสารเสพติด พบผลเป็นบวก จำนวน 7 ราย แบ่งเป็นผู้ชาย 4 รายและผู้หญิง 3 ราย นอกจากนี้ยังตรวจพบถุงใสแบบซิป บรรจุวัตถุเป็นผงสีขาวขุ่น คล้ายสารเสพติดซุกซ่อนอยู่ เจ้าหน้าที่จึงเก็บไว้เป็นหลักฐาน และทำการขยายผลเพื่อหาเจ้าของตัวจริง พร้อมทั้งแจ้งข้อหาดังนี้ 1) เปิดสถานบริการโดยไม่ได้รับอนุญาต 2) จำหน่ายสุราโดยไม่ได้รับอนุญาต 3) ยินยอมหรือปล่อยปละละเลยให้มีการกระทำความผิดเกี่ยวกับยาเสพติดในสถานบริการ และนำส่งเพื่อดำเนินคดีตามกระบวนการทางกฎหมายต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำว่า ความร่วมมือจากทุกภาคส่วนจะช่วยหยุดยั้งการแพร่ระบาดของยาเสพติดในสังคมไทยได้อย่างยั่งยืน กระทรวงมหาดไทยจะไม่ปล่อยปละละเลยผู้กระทำความผิด และจะดำเนินการป้องกันและปราบปรามผ่านมาตรการเชิงรุกที่เข้มข้น พร้อมทั้งให้กำลังใจทุกฝ่ายที่ร่วมกันขับเคลื่อนการดำเนินงานนี้ ด้วยพลังของทุกคน ทุกภาคีเครือข่าย จะเป็นกำลังสำคัญในการสร้างสังคมที่ปลอดภัย และประเทศชาติมั่นคง ห่างไกลจากยาเสพติดได้ในที่สุด ทั้งนี้ หากผู้ใดพบผู้กระทำผิด สามารถแจ้งเบาะแสได้ที่สายด่วนศูนย์ดำรงธรรม โทร 1567 โดยจะมีเจ้าหน้าที่พร้อมดำเนินการตามเบาะแสตลอด 24 ชั่วโมง
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62294