รัฐบาลไทย-ข่าวทำเนียบรัฐบาล-ดีอีเอส เตือนระวังถูกหลอกโหลดสติกเกอร์ไลน์ จากมิจฉาชีพ


วันเสาร์ที่ 3 ธันวาคม 2565
ดีอีเอส เตือนระวังถูกหลอกโหลดสติกเกอร์ไลน์ จากมิจฉาชีพ
ดีอีเอส เตือนระวังถูกหลอกโหลดสติกเกอร์ไลน์ จากมิจฉาชีพ
ดีอีเอส แจ้งเตือนผู้ใช้สื่อสังคมออนไลน์ระวังการโหลดสติกเกอร์ไลน์จากมิจฉาชีพ อาจโดนสวมสิทธ์ จากภัยไซเบอร์
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ปัจจุบันมิจฉาชีพมีการชักชวนสมาชิกผู้ใช้แอปพลิเคชันสื่อสารและส่งข้อความไลน์ ให้โหลดสติกเกอร์จำนวนมาก อาทิ สติกเกอร์ปีใหม่ สติกเกอร์การ์ตูน ดีอีเอส ได้มีการติดตามผู้กระทำความผิดผ่านไลน์และได้รับแจ้งข้อมูลจากผู้ที่ได้รับผลกระทบจำนวนมาก ในฐานะผู้กำกับดูแลและรับผิดชอบความมั่นคงปลอดภัยบนอินเทอร์เน็ตให้กับประชาชน ขอแนะนำผู้ใช้ไลน์ทุกท่านตรวจสอบและระวังการโหลดสติกเกอร์ที่ไม่ได้มาจากผู้ให้บริการสื่อสังคมออนไลน์โดยตรง โดยมีข้อความที่ไม่น่าไว้วางใจ เช่น โหลดสติกเกอร์ฟรี หากท่านส่งข้อมูลให้กับเพื่อนครบจำนวน 10 คน เป็นต้น
ทั้งนี้การเชิญชวนการโหลดสติกเกอร์ดังกล่าว อาจมีการหลอกลวงให้ผู้ใช้ไลน์ใส่ชื่อ และรหัสการเข้าใช้ไลน์รวมถึงข้อมูลส่วนตัว ซึ่งอาจจะเป็นช่องทางให้มิจฉาชีพ นำชื่อและรหัสการใช้งานของท่านไปทำธุรกรรมต่างๆ หรืออาจมีการสวมสิทธิ์เป็นท่านเพื่อกระทำผิดได้
นางสาวนพวรรณ กล่าวต่อว่า สติกเกอร์ที่ท่านสามารถดาวน์โหลดจากไลน์มี 2 รูปแบบหลัก ได้แก่
1. Sponsored Sticker > สติกเกอร์ฟรีที่ได้รับเมื่อเพิ่มบัญชีทางการของแบรนด์นั้นๆ
2. Mission Sticker > สติกเกอร์ฟรีที่ได้รับเมื่อร่วมกิจกรรมทางการตลาดผ่านบัญชีทางการของแบรนด์นั้นๆ เช่น การร่วมตอบแบบสอบถาม
“หากท่านสงสัยว่าสติกเกอร์ที่ส่งมาให้ท่านโหลดฟรี มีความถูกต้องหรือไม่ แนะนำให้ผู้ใช้งานโหลดสติกเกอร์ฟรีในแท็บ Free ของ Sticker Shop ภายในแอพพลิเคชัน LINE เท่านั้น
และ กรณีที่เพิ่มบัญชีทางการ ขอให้สังเกตไอคอนรูปโล่ที่อยู่หน้าชื่อบัญชีทางการว่าเป็นสีเขียวหรือน้ำเงินหรือไม่เนื่องจากสัญลักษณ์ดังกล่าวจะเป็นการแสดงว่าเป็นบัญชีที่ได้รับการตรวจสอบและรับรองจากไลน์
อย่างไรก็ตามผู้ที่ได้รับผลกระทบจากปัญหาการถูกหลอกลวงออนไลน์ต่างๆ  สามารถแจ้งมาได้ทางสายด่วนโทร1212  ทั้งนี้ดีอีเอส ได้มีการติดตามการกระทำผิดอย่างต่อเนื่องเพื่อปกป้องประชาชนจากมิจฉาชีพในทุกรูปแบบสื่อออนไลน์” นางสาว นพวรรณ กล่าว
_________________

ที่มา : https://www.thaigov.go.th/news/contents/details/62288