รัฐบาลไทย-ข่าวทำเนียบรัฐบาล-ผู้ว่าฯ พะเยา ขานรับร่วมสร้างความตระหนักรู้ในวันดินโลก เผย อำเภอแม่ใจทำถังขยะเปียก ลดโลกร้อน” ครบ 100% ทุกครัวเรือน พร้อมขยายผลให้ครบทั้งจังหวัดนำไปสู่เป้าหมายการพัฒนาที่ยั่งยืน


วันอาทิตย์ที่ 4 ธันวาคม 2565
พิมพ์
ผู้ว่าฯ พะเยา ขานรับร่วมสร้างความตระหนักรู้ในวันดินโลก เผย อำเภอแม่ใจทำถังขยะเปียก ลดโลกร้อน” ครบ 100% ทุกครัวเรือน พร้อมขยายผลให้ครบทั้งจังหวัดนำไปสู่เป้าหมายการพัฒนาที่ยั่งยืน
ผู้ว่าฯ พะเยา ขานรับร่วมสร้างความตระหนักรู้ในวันดินโลก เผย อำเภอแม่ใจทำถังขยะเปียก ลดโลกร้อน” ครบ 100% ทุกครัวเรือน พร้อมขยายผลให้ครบทั้งจังหวัดนำไปสู่เป้าหมายการพัฒนาที่ยั่งยืนอย่างแท้จริง
เมื่อวันที่  3 ธ.ค. 65 ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา เปิดเผยถึงการขับเคลื่อนนโยบาย โครงการถังขยะเปียกลดโลกร้อนที่อำเภอแม่ใจซึ่งสามารถขยายผลครบ 100% ทุกครัวเรือนแล้ว โดยต่อไปจังหวัดพะเยาจะเร่งดำเนินการขยายผลการจัดทำถังขยะเปียกลดโลกร้อนให้ครบทั้งจังหวัด ผ่านกิจกรรมต่าง ๆ ทั้งการ Workshop เพื่อลงมือทำจริง และการรณรงค์สร้างการรับรู้ถึงประโยชน์ที่แต่ละครัวเรือนจะได้รับจากการจัดทำถังขยะเปียกลดโลกร้อน ซึ่งในขณะนี้กระทรวงมหาดไทยได้เน้นย้ำให้ทุกจังหวัด และทุกอำเภอรวมถึงภาคีเครือข่าย ร่วมกันสร้างความตระหนักรู้ถึงความสำคัญของ ดิน เพื่อคืนความอุดมสมบูรณ์ให้แก่ดิน สร้างระบบนิเวศที่สมดุลให้แก่ธรรมชาติ ทำให้ผืนแผ่นดินไทยเป็นแผ่นดินทอง ด้วยการอนุรักษ์ทรัพยากรดิน หนึ่งในหนทางที่จะช่วยฟื้นฟูดินคือ การทำถังขยะเปียกลดโลกร้อน จึงอยากจะแบ่งปันเรื่องราวดี ๆ เพื่อสร้างการขยายผลไปยังทุกพื้นที่ทั่วประเทศไทยไปด้วยกัน
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวว่า อำเภอแม่ใจ ดำเนินขับเคลื่อนการบริหารจัดการขยะ “โครงการถังขยะเปียก ลดโลกร้อน” โดยมีวัตถุประสงค์เพื่อเสริมสร้างการรับรู้การคัดแยกขยะอย่างถูกต้องแก่ประชาชน รณรงค์ให้ประชาชนจัดทำถังขยะเปียกลดโลกร้อนแบบระบบปิด สาธิตการจัดทำถังขยะเปียกลดโลกร้อนเพื่อเป็นแนวทางในการจัดทำถังขยะเปียกลดโลกร้อน พร้อมมอบประกาศนียบัตรให้องค์กรปกครองส่วนท้องถิ่น หมู่บ้านดำเนินการจัดถังขยะเปียกลดโลกร้อนครบทุกครัวเรือน ซึ่งเมื่อวานนี้ ได้มอบหมายให้นายเทวา ปัญญาบุญ ปลัดจังหวัดพะเยา พร้อมด้วย นางสาวธิดา ไกรนรา ท้องถิ่นจังหวัดพะเยา นายพีรัช จันธิมา นายอำเภอแม่ใจ นางสาวรัตติกาล คำสม ท้องถิ่นอำเภอแม่ใจ และนายวรศิลป์ ผัดมาลา สาธารณสุขอำเภอแม่ใจ ลงพื้นที่ให้กำลังใจและร่วมกิจกรรมโครงการจัดการขยะและสิ่งแวดล้อมในชุมชน "3Rs ประชารัฐ" ของเทศบาลตำบลเจริญราษฎร์ ตลอดจนมอบเกียรติบัตรให้องค์กรปกครองส่วนท้องถิ่น หมู่บ้านที่ดำเนินการจัดถังขยะเปียกลดโลกร้อนครบทุกครัวเรือน โดยปัจจุบันองค์กรปกครองส่วนท้องถิ่นในเขตพื้นที่อำเภอแม่ใจ ทั้ง 7 แห่ง และกำนัน ผู้ใหญ่บ้าน ฯ อสม ทั้ง 6 ตำบล 66 หมู่บ้าน พร้อมประกาศอำเภอแม่ใจ เป็นอำเภอจัดทำถังขยะเปียกลดโลกร้อน ครบ 100% ทุกครัวเรือน
ผู้ว่าราชการจังหวัดพะเยา กล่าวต่อว่า ปัญหาเรื่อง การเพิ่มขึ้นของขยะมูลฝอย ในช่วงที่ผ่านมามีอัตราการเกิดขยะมูลฝอยชุมชนในประเทศไทยเพิ่มขึ้น โดยข้อมูลในปี พ.ศ. 2552 มีประมาณ 1.04 กิโลกรัมต่อคนต่อวัน และในปี พ.ศ. 2562 เพิ่มขึ้นเป็น 1.18 กิโลกรัมต่อคนต่อวัน ทำให้ปริมาณขยะมูลฝอยชุมซนที่เกิดขึ้นเพิ่มจาก 24.11 ล้านตันในปี พ.ศ. 2552 เป็น 28.71 ล้านตัน ในปี พ.ศ. 2562 (กรมควบคุมมลพิษ, 2563) ถึงแม้ว่าสัดส่วนร้อยละของขยะมูลฝอยชุมชนที่ถูกนำมาใช้ประโยชน์เพิ่มขึ้นจาก 16.01 เป็น 43.61 แต่การจัดการขยะมูลฝอยชุมชนซึ่งไม่ได้ถูกนำไปใช้ประโยชน์ จำนวน 16.19 ล้านตัน นั้นส่งผลกระทบต่อสภาพแวดล้อมและสุขอนามัย และเป็นภาระกับองค์กรปกครองส่วนท้องถิ่น (อปท.) ซึ่งมีหน้าที่รับผิดชอบในการจัดเก็บ การขนส่ง การคัดแยก การจัดการขยะมูลฝอยชุมชนด้วยวิธีการต่าง ๆ ซึ่ง อปท. จะเลือกใช้วิธีการจัดการรูปแบบใดขึ้นอยู่กับที่ตั้ง ปริมาณขยะมูลฝอยชุมชนและศักยภาพของ อปท. วิธีการจัดการขยะมูลฝอยชุมชนพื้นฐานที่ อปท. ใช้ในปัจจุบัน คือ การฝังกลบในหลุมฝังกลบ ซึ่งการฝังกลบขยะอินทรีย์ในหลุมฝังกลบที่ลึกกว่า 5 เมตร และมีการปูแผ่นพลาสติกรองเพื่อป้องกันการซึมของน้ำชะล้างขยะ การบดอัด กลบทับ จะทำให้เกิดการหมักแบบไร้อากาศและเกิดก๊าซมีเทนซึ่งทำให้โลกร้อนมากกว่าก๊าซคาร์บอนไดออกไซด์ 25 เท่า ส่วนวิธีการจัดการซึ่งช่วยลดก๊าซเรือนกระจกมีหลายรูปแบบ เช่น การคัดแยกขยะพลาสติกเพื่อนำไปรีไซเคิลหรือนำไปทำเชื้อเพลิงขยะ (Refuse Derived Fuel: RDF) การคัดแยกขยะอินทรีย์ไปหมักทำสารปรับปรุงดิน การคัดแยกขยะเศษอาหารไปหมักแบบไร้อากาศเพื่อผลิตก๊าซชีวภาพและใช้เป็นเชื้อเพลิงการเผาขยะมูลฝอยชุมชนเพื่อผลิตพลังงานไฟฟ้า
ว่าที่ร้อยตรี ณรงค์ โรจนโสทร ผู้ว่าราชการจังหวัดพะเยา กล่าวทิ้งท้ายว่า ประโยชน์ของถังขยะเปียกลดโลกร้อน คือ สามารถช่วยลดปริมาณขยะเปียกหรือขยะอินทรีย์และเปลี่ยนเป็นปุ๋ยเพื่อนำไปบำรุงดิน โดยผู้ย่อยสลายในระบบนิเวศ ซึ่งหากมีปริมาณขยะอินทรีย์เกิดขึ้นมากและมีพื้นที่เหลือ สามารถทำได้มากกว่า 1 จุด แล้วนำเศษอาหาร เศษผักผลไม้ ใบไม้ และเศษหญ้า ที่เหลือมาเทใส่ในถังที่ฝังไว้ และปิดฝาภาชนะให้มิดชิด จุลินทรีย์ในดิน ไส้เดือนในดิน จะทำการย่อยเศษอาหารในภาชนะให้กลายเป็นปุ๋ย ซึ่งก็จะทำหน้าที่ในการบำรุงดินทำให้ดินมีแร่ธาตุที่อุดมสมบูรณ์เป็นอาหารให้แก่พืชผักสวนครัว และยังช่วยลดการปล่อยก๊าซเรือนกระจกอีกด้วย ถือเป็นการดำเนินการตามเป้าหมายการพัฒนาที่ยั่งยืน ขององค์การสหประชาติ UN อย่างแท้จริง ดังนั้น จึงขอชื่นชมพี่น้องประชาชนอำเภอแม่ใจ และขอขอบคุณผู้ที่อยู่เบื้องหลังความสำเร็จ ทั้งองค์กรปกครองส่วนท้องถิ่น กำนัน ผู้ใหญ่บ้าน อสม. ตลอดจน ทุกภาคีเครือข่าย ที่เกี่ยวข้อง จนทำให้ครัวเรือนที่อยู่ในเขตพื้นที่อำเภอแม่ใจ มีถังขยะเปียกลดโลกร้อนครบ 100%
#WorldSoilDay #วันดินโลก #soilswherefoodbegins #Soils4Nutrition #FAO #MOI
#กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62290