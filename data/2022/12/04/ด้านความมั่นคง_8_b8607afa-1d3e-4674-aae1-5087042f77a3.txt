รัฐบาลไทย-ข่าวทำเนียบรัฐบาล-“รมว.สุชาติ” ห่วงลูกจ้างก่อสร้างพลัดตกสถานีรถไฟฟ้าเสียชีวิต สั่งหน่วยงานในสังกัดเร่งตามสิทธิพึงได้รับทันที


วันอาทิตย์ที่ 4 ธันวาคม 2565
พิมพ์
“รมว.สุชาติ” ห่วงลูกจ้างก่อสร้างพลัดตกสถานีรถไฟฟ้าเสียชีวิต สั่งหน่วยงานในสังกัดเร่งตามสิทธิพึงได้รับทันที
รัฐมนตรีว่าการกระทรวงแรงงาน ห่วงเหตุลูกจ้างคนงานก่อสร้างพลัดตกจากสถานีรถไฟฟ้าเสียชีวิต สั่งกรมสวัสดิการและคุ้มครองแรงงาน (กสร.) ร่วมกับหน่วยงานในสังกัดกระทรวงแรงงาน เข้าตรวจสอบหาสาเหตุและเร่งดำเนินการสิทธิประโยชน์ที่พึงได้รับตามกฎหมายทันที
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงเหตุลูกจ้างคนงานก่อสร้างพลัดตกจากสถานีรถไฟฟ้าเสียชีวิต ว่า ทันทีที่ทราบข่าว พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พลเอก ประวิตร วงษ์สุวรรณ รองนายกรัฐมนตรี ที่กำกับดูแลกระทรวงแรงงาน มีความห่วงใยต่อเหตุการณ์ที่เกิดขึ้น ผมจึงได้สั่งการให้กรมสวัสดิการและคุ้มครองแรงงาน (กสร.) ส่งพนักงานตรวจความปลอดภัย สำนักงานสวัสดิการและคุ้มครองแรงงานจังหวัดสมุทรปราการ ลงพื้นที่ตรวจสอบสาเหตุของอุบัติเหตุครั้งนี้ทันที เบื้องต้นได้รับรายงานว่า ในวันนี้ 4 ธันวาคม 2565 เวลา 01.30 น. ขณะที่นายบรรพต อาษาพนม อายุ 33 ปี ชาวจังหวัดสกลนคร ลูกจ้าง ทำการเชื่อมเหล็กเพื่อติดตั้งแผ่นกันสาดสถานีรถไฟฟ้าสายสีเหลือง บริเวณสถานีศรีด่านฝั่งขาออก ถนนศรีนครินทร์ ตำบลสำโรงเหนือ อำเภอเมืองสมุทรปราการ จังหวัดสมุทรปราการ ได้พลัดตกลงมาจากกระเช้าความสูง 9 เมตร ทำให้นายบรรพตฯ ได้รับบาดเจ็บสาหัส ทางหัวหน้างานจึงได้เเจ้งกู้ภัยเข้ามาให้การช่วยเหลือ กู้ภัยได้ทำการปฐมพยาบาลเเต่นายบรรพต ได้รับบาดเจ็บสาหัส ทำให้เสียชีวิตในเวลาต่อมา ทั้งนี้ ผมขอแสดงความเสียใจกับครอบครัวผู้เสียชีวิต และได้สั่งการให้กรมสวัสดิการและคุ้มครองแรงงาน (กสร.) เข้าไปตรวจสอบสาเหตุของอุบัติเหตุในครั้งนี้ร่วมกับหน่วยงานในสังกัดกระทรวงแรงงานเร่งให้ความช่วยเหลือตามสิทธิประโยชน์ต่าง ๆ ที่ครอบครัวผู้เสียชีวิตพึงได้รับตามกฎหมายต่อไป
ด้าน นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ขณะนี้อยู่ระหว่างพนักงานตรวจความปลอดภัย สำนักงานสวัสดิการและคุ้มครองแรงงานจังหวัดสมุทรปราการ และศูนย์ความปลอดภัยในการทำงานเขต 10 (สมุทรปราการ) ตรวจสอบข้อเท็จจริงว่านายจ้างมีการฝ่าฝืนไม่ปฏิบัติตามกฎหมายหรือพระราชบัญญัติความปลอดภัย อาชีวอนามัย และสภาพแวดล้อมในการทำงาน พ.ศ. 2554 และกฎกระทรวงกำหนดมาตรฐานในการบริหาร จัดการ และดำเนินการด้านความปลอดภัย อาชีวอนามัย และสภาพแวดล้อมในการทำงาน ในสถานที่ที่มีอันตรายจากการตกจากที่สูงและที่ลาดชันจากวัสดุกระเด็น ตกหล่น และพังทลาย และจากการตกลงไปในภาชนะเก็บหรือรองรับวัสดุ พ.ศ.2564 หรือไม่ หากนายจ้างไม่ปฏิบัติตามกฎหมายดังกล่าวจะดำเนินการตามกฎหมายต่อไป ทั้งนี้หากนายจ้าง/เจ้าของสถานประกอบกิจการใด มีข้อสงสัยเกี่ยวกับการปฏิบัติตามกฎหมายความปลอดภัยในการทำงาน สามารถสอบถามข้อมูลเพิ่มเติมได้ที่ กองความปลอดภัยแรงงาน โทรศัพท์ 0 2448 9128-39 หรือโทรศัพท์สายด่วน 1506 กด 3 และ 1546

ที่มา : https://www.thaigov.go.th/news/contents/details/62310