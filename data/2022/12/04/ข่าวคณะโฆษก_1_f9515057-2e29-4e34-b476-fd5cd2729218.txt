รัฐบาลไทย-ข่าวทำเนียบรัฐบาล-นายกรัฐมนตรีพอใจส่งออกข้าวไทย 10 เดือนแรก 6.2 ล้านตัน โตร้อยละ 33 เอกชนคาดทะลุเป้า 7.5 ล้านตัน ชี้สัญญาณบวกทั้งตลาดและราคา


วันอาทิตย์ที่ 4 ธันวาคม 2565
พิมพ์
นายกรัฐมนตรีพอใจส่งออกข้าวไทย 10 เดือนแรก 6.2 ล้านตัน โตร้อยละ 33 เอกชนคาดทะลุเป้า 7.5 ล้านตัน ชี้สัญญาณบวกทั้งตลาดและราคา
นายกรัฐมนตรีพอใจส่งออกข้าวไทย 10 เดือนแรก 6.2 ล้านตัน โตร้อยละ 33 เอกชนคาดทะลุเป้า 7.5 ล้านตัน ชี้สัญญาณบวกทั้งตลาดและราคา ด้านพาณิชย์เคาะราคากลางประกันรายได้งวดที่8 โอนเงินส่วนต่างภายใน 8 ธ.ค.นี้
วันนี้ (4 ธ.ค.65) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชานายกรัฐมนตรีและรมว.กลาโหม พอใจกับสถานการณ์การส่งออกข้าวไทยที่ใน 10 เดือนแรกของปี 65 (ม.ค.-ต.ค.) ที่มีปริมาณส่งออก 6,203,270 ตัน เพิ่มขึ้นร้อยละ 33 มูลค่า 109,260.8 ล้านบาท เพิ่มขึ้นร้อยละ 32.4% เมื่อเทียบช่วงเดียวกันของปี 64
ขณะที่แนวโน้มในช่วงที่เหลือของปี สมาคมผู้ส่งออกข้าวไทย ระบุว่าตลาดสำคัญที่นำเข้าข้าวจากไทยได้แก่ อิรักแอฟริกาใต้ สหรัฐ จีน เบนิน ญี่ปุ่น เซเนกัล แองโกล่า เยเมน ฟิลิปปินส์ โมซัมบิก ฮ่องกง แคนาดา ยังมีความต้องการนำเข้าอย่างต่อเนื่องเพื่อใช้ในช่วงเทศกาลคริสต์มาส ปีใหม่ และตรุษจีนช่วงปลายเดือนม.ค. 66 จึงคาดว่าปีนี้ การส่งออกข้าวไทยจะเป็นไปตามเป้าหมาย 7,500,000 ตัน
“นายกรัฐมนตรีเห็นว่าความต้องการข้าวจากคู่ค้าสำคัญของไทยเป็นสัญญาณบวกต่อสถานการณ์ข้าวไทย ทั้งในแง่ของตลาดรองรับและราคาที่น่าจะอยู่ระดับที่ดี  ซึ่งแนวโน้มราคาข้าวที่ดีนี้เห็นได้จากในโครงการประกันรายได้เกษตรกรผู้ปลูกข้าวที่รัฐบาลดำเนินการอยู่ขณะนี้ บางงวดข้าวบางชนิดก็ไม่ต้องมีการจ่ายเงินชดเชยเนื่องจากราคาอ้างอิงสูงกว่าราคาเป้าหมาย”น.ส.ไตรศุลี กล่าว
น.ส.ไตรศุลี กล่าวว่า สำหรับการโอนเงินให้กับผู้ปลูกข้าวตามโครงการประกันรายได้เกษตรกรผู้ปลูกข้าวปีที่ 4 ได้มีการโอนเงินในส่วนเงินเยียวยาไร่ละ 1,000  บาท ครบทุกกลุ่มจังหวัดแล้ว ส่วนเงินส่วนต่างจากการประกันรายได้ทยอยโอน ล่าสุดโอนถึงงวดที่ 7 จากทั้งหมด 33 งวด
ล่าสุด กรมการค้าภายใน กระทรวงพาณิชย์ ได้เคาะราคาเกณฑ์กลางอ้างอิง และการชดเชยส่วนต่างราคาของงวดที่ 8 สำหรับเกษตรกรที่แจ้งวันที่คาดว่าจะเก็บเกี่ยว ระหว่างวันที่ 26 พ.ย. - 2 ธ.ค. 65 ซึ่งธนาคารเพื่อการเกษตรและสหกรณ์การเกษตร(ธ.ก.ส.) จะโอนเงินให้เกษตรกรภายใน 3 วันทำการ หรือภายในวันที่ 8 ธ.ค. 65  โดยรายละเอียดการประกันรายได้สำหรับข้าว 5 ชนิด มีดังนี้
ข้าวเปลือกหอมมะลิ เกณฑ์กลางตันละ 14,193.06 บาท ชดเชยตันละ 806.94 บาท ได้รับชดเชยสูงสุดครัวเรือนละ11,297.16 บาท,  ข้าวเปลือกหอมมะลินอกพื้นที่ เกณฑ์กลางตันละ 13,433.45 บาท ชดเชยตันละ 566.55 บาท ได้รับชดเชยสูงสุดครัวเรือนละ 9,064.80 บาท, ข้าวเปลือกปทุมธานี เกณฑ์กลางตันละ 10,630.36 บาท ชดเชยตันละ 369.64 บาท ได้รับชดเชยสูงสุดครัวเรือนละ 9,241.00 บาท
ข้าวเปลือกเจ้า เกณฑ์กลางตันละ 9,469.04 บาท ชดเชยตันละ 530.96 บาท ได้รับชดเชยสูงสุดครัวเรือนละ 15,928.80 บาท และ ข้าวเปลือกเหนียว เกณฑ์กลางตันละ 12,112.38 บาท ซึ่งสูงกว่าราคาเป้าหมายที่ตันละ 12,000 บาท จึงไม่มีการชดเชยส่วนต่างในงวดนี้
————

ที่มา : https://www.thaigov.go.th/news/contents/details/62298