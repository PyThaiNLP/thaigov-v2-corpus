รัฐบาลไทย-ข่าวทำเนียบรัฐบาล-นายสรพงศ์ ไพฑูรย์พงษ์ รักษาการอธิบดีกรมเจ้าท่า ร่วมลงพื้นที่ตรวจราชการ กับรัฐมนตรีว่าการกระทรวงคมนาคม นายศักดิ์สยาม ชิดชอบ


วันอาทิตย์ที่ 4 ธันวาคม 2565
นายสรพงศ์ ไพฑูรย์พงษ์ รักษาการอธิบดีกรมเจ้าท่า ร่วมลงพื้นที่ตรวจราชการ กับรัฐมนตรีว่าการกระทรวงคมนาคม นายศักดิ์สยาม ชิดชอบ
...
"อธิบดีกรมเจ้าท่า" ร่วมลงพื้นที่ตรวจราชการ ติดตามความก้าวหน้า โครงการสำคัญในพื้นที่จังหวัดภูเก็ต เตรียมความพร้อมเส้นทางคมนาคมเพิ่มขีดความสามารถในการแข่งขันด้านโครงข่ายคมนาคมขนส่ง มุ่งส่งเสริมการท่องเที่ยวและเศรษฐกิจของประเทศ
วันที่ 2 ธันวาคม 2565 นายสรพงศ์ ไพฑูรย์พงษ์ รักษาการอธิบดีกรมเจ้าท่า ร่วมลงพื้นที่ตรวจราชการ กับรัฐมนตรีว่าการกระทรวงคมนาคม นายศักดิ์สยาม ชิดชอบ พร้อมด้วยนายชยธรรม์ พรหมศร ปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม และผู้บริหารหน่วยงานในสังกัดกระทรวงฯ โดยมี นายอำนวย พิณสุวรรณ รองผู้ว่าราชการจังหวัดภูเก็ต ผู้อำนวยการสำนักงานเจ้าท่าภูมิภาคที่ 5  ผู้บริหารหน่วยงานสังกัดกระทรวงฯ ในพื้นที่และประชาชนร่วมให้การต้อนรับ ณ ห้องประชุมท่าอากาศยานภูเก็ต
นายศักดิ์สยาม ชิดชอบ เปิดเผยว่า นโยบายรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี มุ่งมั่นพัฒนาระบบการคมนาคมขนส่งทั้งทางบก ทางราง ทางน้ำ และทางอากาศ ให้ครอบคลุมทั่วถึง ทุกพื้นที่และสามารถเชื่อมโยงการเดินทางได้อย่างไร้รอยต่อ ส่งเสริมการพัฒนาเศรษฐกิจ สังคม และการท่องเที่ยวในภูมิภาค ยกระดับคุณภาพชีวิตของประชาชนให้สามารถเข้าถึงระบบขนส่งสาธารณะได้อย่างทั่วถึงและเท่าเทียม เพื่อให้ประชาชนเดินทางได้อย่างสะดวก รวดเร็ว และปลอดภัย มีคุณภาพชีวิตที่ดี สร้างงาน สร้างรายได้ ประชาชน มีความสุข จึงได้มอบหมายให้หน่วยงานในสังกัดกระทรวงฯ ดำเนินการพัฒนาโครงข่ายคมนาคมขนส่งที่สำคัญ ทุกโหมดการเดินทางในพื้นที่จังหวัดภูเก็ต อาทิ การพัฒนาโครงข่ายทางหลวง เช่น โครงการ ทล. 4027 ช่วงท่าอากาศยานภูเก็ต - ท่าเรืออ่าวปอ ตอน บ้านป่าคลอก - บ้านพารา โครงการทางพิเศษสายกะทู้ - ป่าตอง ระยะทาง 3.98 กิโลเมตร โครงการระบบขนส่งมวลชนจังหวัดภูเก็ต ระยะที่ 1 ช่วงท่าอากาศยานนานาชาติภูเก็ต - ห้าแยกฉลอง และส่วนต่อขยายไปยังท่าฉัตรไชย โครงการศึกษาความเป็นไปได้ในการพัฒนาโครงข่ายทางรถไฟให้ครอบคลุมและเชื่อมโยง พื้นที่ทั่วประเทศและรองรับการขนส่งต่อเนื่องหลายรูปแบบได้อย่างไร้รอยต่อ (R-MAP) โดยมีแนวเส้นทางโครงการในพื้นที่จังหวัดภูเก็ต จำนวน 3 สถานี เป็นต้น
ในส่วนของการพัฒนาโครงข่ายคมนาคมขนส่งทางน้ำที่สำคัญ นายสรพงศ์ ไพฑูรย์พงษ์ รักษาการอธิบดีกรมเจ้าท่า พร้อมด้วย นายณชพงศ ประนิตย์ ผู้อำนวยการสำนักงานเจ้าท่าภูมิภาคที่ 5  ได้รายงานถึงมิติการพัฒนาโครงข่ายคมนาคมทางน้ำที่สำคัญ ได้แก่ การพัฒนาท่าเรือสำราญขนาดใหญ่ (Cruise Terminal) ปัจจุบันอยู่ระหว่างศึกษาการปรับปรุงท่าเรือน้ำลึกภูเก็ต เพื่อสามารถรองรับเรือครูซขนาดเล็กได้ และเสนอแนวทาง การพัฒนาให้มี Landing Pier ที่อ่าวป่าตอง การพัฒนา Smart Pier ท่าเรือในจังหวัดกระบี่ พังงา และภูเก็ต (วงแหวนอันดามัน) และการขุดลอกร่องน้ำภูเก็ต (ท่าเรือน้ำลึก) จังหวัดภูเก็ต ดำเนินการขุดลอกแล้วเสร็จ เมื่อวันที่ 28 พฤษภาคม 2565 ทั้งนี้ เมื่อโครงการก่อสร้างต่าง ๆ ในพื้นที่จังหวัดภูเก็ตแล้วเสร็จสมบูรณ์ จะทำให้การเชื่อมต่อ ด้านคมนาคมขนส่งทุกโหมดการเดินทางได้อย่างไร้รอยต่อ เพิ่มประสิทธิภาพโครงข่ายการคมนาคมขนส่ง สามารถรองรับปริมาณการเดินทางและคมนาคมขนส่งที่เพิ่มสูงขึ้นในอนาคต เชื่อมโยงโครงข่ายคมนาคมขนส่งกับภูมิภาคอื่นได้อย่างสะดวก รวดเร็ว และมีความปลอดภัย อีกทั้งยังเป็นการฟื้นฟูเศรษฐกิจ ส่งเสริมการท่องเที่ยว ยกระดับคุณภาพชีวิตของประชาชนนำไปสู่ความมั่นคง มั่งคั่ง ยั่งยืน
ในโอกาสนี้ รัฐมนตรีว่าการกระทรวงคมนาคม ได้พบปะพี่น้องประชาชนชาวพัทลุงที่มาให้การต้อนรับ โดยประชาชนได้ขอบคุณที่ผลักดันโครงการก่อสร้างสะพานข้ามทะเลสาบสงขลาให้เกิดขึ้นจริง หลังจากที่รอคอยมาเป็นเวลายาวนาน ซึ่งหากโครงการนี้แล้วเสร็จ นอกจากจะย่นระยะทางการเดินทางแล้ว ยังจะทำให้เกิดประโยชน์กับการท่องเที่ยว การค้า การลงทุน รวมทั้งประชาชนในพื้นที่ซึ่งมีอาชีพประมงและเกษตรจะได้รับประโยชน์ตามไปด้วย
รักษาการอธิบดีกรมเจ้าท่ากล่าวว่า ปัจจุบันการท่องเที่ยวของจังหวัดภูเก็ตกำลังกลับมาฟื้นตัว เริ่มมีนักท่องเที่ยวเดินทางเข้ามามากขึ้น ส่วนใหญ่กระจายตัวไปตามแหล่งท่องเที่ยวต่าง ๆ และ มีจำนวนมากที่เดินทางท่องเที่ยวทางทะเล ซึ่งการดูแลความปลอดภัยทางทะเลโดยเฉพาะกรณีเกิดอุบัติเหตุทางทะเล การเข้าถึงสถานที่เกิดเหตุการช่วยเหลือผู้ประสบเหตุอย่างรวดเร็ว นับเป็นเรื่องที่สำคัญเป็นอย่างมาก พร้อมกันนี้ รักษาการอธิบดีกรมเจ้าท่า ได้เดินทางไปตรวจเยี่ยมการปฏิบัติงานของเจ้าหน้าที่ ณ ศูนย์ควบคุมจราจรและความปลอดภัยทางทะเลอันดามัน ณสำนักงานเจ้าท่าภูมิภาคที่ 5 โดยมีผู้บริหาร ข้าราชการ และเจ้าหน้าที่ ร่วมให้การต้อนรับ พร้อมให้กำลังใจเจ้าหน้าที่ในการปฏิบัติงาน อีกทั้งเปิดโอกาสให้แสดงความคิดเห็น ถึงสภาพปัญหาและแนวทางการดำเนินงานในด้านต่าง ๆ เพื่อหาวิธีการทำงานในรูปแบบที่เหมาะสมต่อไป พร้อมเน้นย้ำให้เจ้าหน้าที่ทุกคน ทำงานอย่างสุดกำลังความสามารถ เพื่อประชาชนจะได้รับประโยชน์อย่างสูงสุด

ที่มา : https://www.thaigov.go.th/news/contents/details/62295