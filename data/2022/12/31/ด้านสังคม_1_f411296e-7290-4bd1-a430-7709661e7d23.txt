รัฐบาลไทย-ข่าวทำเนียบรัฐบาล-ดีอีเอส เผย ธ.ค.65 ขอคำสั่งศาลระงับเว็บผิดกฎหมาย 728 URL ชี้ข่าวปลอมในโซเชียลสร้างความสับสน ตื่นตระหนกแก่ประชาชน


วันเสาร์ที่ 31 ธันวาคม 2565
ดีอีเอส เผย ธ.ค.65 ขอคำสั่งศาลระงับเว็บผิดกฎหมาย 728 URL ชี้ข่าวปลอมในโซเชียลสร้างความสับสน ตื่นตระหนกแก่ประชาชน
ดีอีเอส เผย ธ.ค.65 ขอคำสั่งศาลระงับเว็บผิดกฎหมาย 728 URL ชี้ข่าวปลอมในโซเชียลสร้างความสับสน ตื่นตระหนกแก่ประชาชน
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  จากที่กระทรวงดิจิทัลเพื่อเศรษฐกิจและสังคมได้ติดตามเรื่องคดีที่ผิดกฎหมายออนไลน์ รวมทั้งผลดำเนินการปิดกั้นเว็บไซต์ผิดกฎหมาย ซึ่งจากที่กระทรวงดิจิทัลฯ ได้ดำเนินการยื่นขอศาลปิดกั้นเว็บไซด์ผิดกฎหมายในเดือนธันวาคม 2565 พบว่า ศาลมีคำสั่งระงับการทำให้แพร่หลายแล้ว รวม 728 URLs แบ่งเป็น
- กรณีหมิ่นสถาบันฯ   534 URLs
- พนันออนไลน์  139 URLs
- ลามกอนาจาร 52 URLs
- ความผิดตามกฎหมายอาญาอื่น 3 URLs
ขณะนี้พบว่ามีการโพสต์ข้อความอันเป็นเท็จที่สร้างความตื่นตระหนก สร้างความสับสนให้กับประชาชน  โดยกระทรวงได้เร่งติดตามมอนิเตอร์สถานการณ์ทุกวัน เมื่อเจ้าหน้าที่ตรวจสอบแล้วว่าเข้าข่ายกระทำความผิด ตามพ.ร.บ.ว่าด้วยการกระทำความผิดเกี่ยวกับคอมพิวเตอร์ พ.ศ.2550 และที่แก้ไขเพิ่มเติม(2560) ให้รวบรวมหลักฐานส่งให้ศาลพิจารณาระงับ ปิดกั้นหรือลบข้อมูลออกจากระบบคอมพิวเตอร์ พร้อมกับประสานส่งต่อให้เจ้าหน้าที่ตำรวจพิจารณาดำเนินคดีต่อไป
ทั้งนี้ เพื่อป้องกันไม่ให้เกิดการกระทำความผิดกฎหมายด้านออนไลน์ กรณีหมิ่นสถาบันฯ โพสต์ข้อความอันเป็นเท็จ  กระทรวงดิจิทัลฯ ขอความร่วมมือประชาชนเมื่อได้รับข่าวสารข้อมูลผ่านโซเชียล ควรตรวจสอบให้รอบด้าน เลือกเชื่อ หรือเลือกแชร์   หากท่านใดโพสต์ข้อความที่เป็นเท็จ สร้างข่าวปลอมในระบบคอมพิวเตอร์ รวมถึงผู้ที่แชร์ข้อความนั้น จะถือว่ามีความผิดตามกฎหมายได้  สำหรับข่าวที่เกี่ยวข้องกับสถาบันขอให้ประชาชนติดตามแถลงการณ์สำนักพระราชวังเท่านั้น
_________________

ที่มา : https://www.thaigov.go.th/news/contents/details/63301