รัฐบาลไทย-ข่าวทำเนียบรัฐบาล-ฟรุ้ทบอร์ดแจงความคืบหน้าโครงการเยียวยาเกษตรกรชาวสวนลำไยปี 64/65 จ่อ ครม. พิจารณาเห็นชอบ


วันเสาร์ที่ 31 ธันวาคม 2565
ฟรุ้ทบอร์ดแจงความคืบหน้าโครงการเยียวยาเกษตรกรชาวสวนลำไยปี 64/65 จ่อ ครม. พิจารณาเห็นชอบ
ฟรุ้ทบอร์ดแจงความคืบหน้าโครงการเยียวยาเกษตรกรชาวสวนลำไยปี 64/65 จ่อ ครม. พิจารณาเห็นชอบ
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะคณะกรรมการพัฒนาและบริหารจัดการผลไม้ (Fruit Board) ชี้แจงวันนี้ (31 ธ.ค) เกี่ยวกับโครงการเยียวยาเกษตรกรชาวสวนลำไย ปี 2564/2565 ว่า ตามที่ชาวสวนลำไยได้สอบถามถึงความคืบหน้าโครงการเยียวยาเกษตรกรชาวสวนลำไย ปี 2564/2565 นั้น ขณะนี้รอเพียงคณะรัฐมนตรี (ครม.) พิจารณาให้ความเห็นชอบ โดยฟรุ้ทบอร์ดเสนอตามขั้นตอน ตั้งแต่ต้นเดือนกันยายนจนบัดนี้ ล่วงเลยมาเป็นเวลา 4 เดือน คาดว่า ครม. จะเร่งพิจารณาอนุมัติเพื่อมอบเป็นของขวัญปีใหม่ให้กับชาวสวนลำไยทั่วประเทศ ซึ่งประสบความเดือดร้อนจากผลกระทบของวิกฤติโควิด-19 ในฤดูกาลผลิตปี 2564/2565 เพื่อให้ชาวสวนลำใยมีทุนไปปรับปรุงสวนเพื่อเพิ่มผลผลิตทันต่อฤดูกาลใหม่ที่กำลังจะมาถึง
ทั้งนี้ หลังจากฟรุ้ทบอร์ดเสนอโครงการต่อ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ซึ่งได้ลงนามเมื่อวันที่ 20 สิงหาคม 2565 เสนอ ครม. ตามขั้นตอน ผ่านนายจุรินทร์ ลักษณวิศิษฏ์ รองนายกรัฐมนตรี ในฐานะกำกับกระทรวงเกษตรและสหกรณ์ และได้ลงนามในหนังสือถึง ครม. เมื่อวันที่ 2 กันยายน 2565 เพื่อพิจารณาอนุมัติเป็นการเร่งด่วนในโครงการเยียวยาเกษตรกรชาวสวนลำไย ปี 2564/2565
โดยมีเงื่อนไขกรอบแนวทางช่วยเหลือที่กำหนดไว้ ดังนี้ ขนาดพื้นที่ปลูกรายละ ไม่เกิน 25 ไร่ ในอัตรา 2,000 ต่อไร่ กรอบวงเงินทั้งหมด 3,821.54 ล้านบาท แยกการใช้เงินเป็น 1.) เงินทุนผ่าน ธกส. ดังนี้ (1) เงินเยียวยาเกษตรกรชาวสวนลำไย อัตราไร่ละ 2,000 บาท ครัวเรือนละไม่เกิน 25 ไร่ จำนวน 3,821,537,038 บาท (2) ค่าบริหารจัดการโครงการ สำหรับ ธกส.ครัวเรือนละ 7 บาท จำนวน 1,354,388 บาท และ (3) ค่าชดเชยต้นทุนให้ ธกส. ร้อยละ 2.25 ของวงเงินเยียวยาที่ต้องจ่าย 83,842,650 บาท และ 2.) ค่าบริหารจัดการโครงการของ กรมส่งเสริมการเกษตร 10,000,000 บาท
“สำหรับโครงการเยียวยาชาวสวนลำไยครั้งนี้ ดำเนินการเช่นเดียวกับโครงการในอดีต ด้วยเงื่อนไขและวิธีการเดียวกันโดยกรมส่งเสริมการเกษตรนำเสนอตัวเลขข้อมูลที่ตรวจสอบแล้วต่อฟรุ้ทบอร์ด และมีมติเห็นชอบเสนอรัฐมนตรีว่าการกระทรวงเกษตรและสหกรณ์ลงนาม เมื่อต้นเดือนกันยายนเสนอคณะรัฐมนตรีเพื่อพิจารณาตามขั้นตอนที่ถูกต้องแล้วรอเพียงคณะรัฐมนตรีอนุมัติเท่านั้น” นายอลงกรณ์ กล่าว

ที่มา : https://www.thaigov.go.th/news/contents/details/63302