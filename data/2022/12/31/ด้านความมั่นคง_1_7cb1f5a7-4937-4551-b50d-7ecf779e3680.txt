รัฐบาลไทย-ข่าวทำเนียบรัฐบาล-ทุกจังหวัดทั่วประเทศ พร้อมใจกันน้อมสำนึกในพระกรุณาธิคุณ “เจ้าฟ้าพัชรกิติยาภา” จัดพิธีบำเพ็ญกุศลถวายพระพรและกิจกรรมสาธารณประโยชน์เพื่อปฏิบัติบูชาถวายพระพรให้ทรงหายจากพระอาการประชวร


วันเสาร์ที่ 31 ธันวาคม 2565
31/12/2565
พิมพ์
ทุกจังหวัดทั่วประเทศ พร้อมใจกันน้อมสำนึกในพระกรุณาธิคุณ “เจ้าฟ้าพัชรกิติยาภา” จัดพิธีบำเพ็ญกุศลถวายพระพรและกิจกรรมสาธารณประโยชน์เพื่อปฏิบัติบูชาถวายพระพรให้ทรงหายจากพระอาการประชวร
ทุกจังหวัดทั่วประเทศ พร้อมใจกันน้อมสำนึกในพระกรุณาธิคุณ “เจ้าฟ้าพัชรกิติยาภา” จัดพิธีบำเพ็ญกุศลถวายพระพรและกิจกรรมสาธารณประโยชน์เพื่อปฏิบัติบูชาถวายพระพรให้ทรงหายจากพระอาการประชวรและมีพระพลานามัยสมบูรณ์แข็งแรงในเร็ววัน
เมื่อวันที่ 30 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในวันนี้พี่น้องประชาชนชาวไทยทั่วประเทศ ต่างพร้อมใจกันจัดพิธีบำเพ็ญกุศลถวายพระพรและกิจกรรมสาธารณประโยชน์เพื่อปฏิบัติบูชาถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพระพลานามัยสมบูรณ์แข็งแรงในเร็ววัน ด้วยความสำนึกในพระกรุณาธิคุณ และความจงรักภักดี อาทิ
1. จังหวัดลำปาง ที่บริเวณรอบสระเศรษฐีทะเลบุญ ศูนย์ปฏิบัติธรรมลำปาง ต.บ่อแฮ้ว อ.เมืองลำปาง นายชัชวาลย์ ฉายะบุตร ผู้ว่าราชการจังหวัดลำปาง พร้อมด้วยนางสุพรรณี ฉายะบุตร นายกเหล่ากาชาดจังหวัดลำปาง เป็นประธานฝ่ายฆราวาส นำพุทธศาสนิกชน ร่วมตักบาตรพระภิกษุสามเณร 1,000 รูป ฉลองเมืองลำปางครบรอบ 1,342 ปี ถวายเป็นพุทธบูชา ซึ่งเป็นส่วนหนึ่งในโครงการตักบาตรพระ 2 ล้านรูป 77 จังหวัดทุกวัดทั่วไทย โดยสมาคมรวมใจไทยลำปาง เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากอาการประชวร ซึ่งข้าวสารอาหารแห้งที่พระสงฆ์สามเณรรับบิณฑบาต จะนำไปช่วยเหลือผู้ประสบภัยและคณะสงฆ์ในจังหวัดชายแดนภาคใต้
2. จังหวัดสมุทรสงคราม ที่พระอุโบสถวัดอัมพวันเจติยาราม พระอารามหลวง อำเภออัมพวา พระภาวนาวิสุทธิโสภณ เจ้าคณะจังหวัดสมุทรสงคราม เป็นประธานฝ่ายสงฆ์ นายสมนึก พรหมเขียว ผู้ว่าราชการจังหวัดสมุทรสงคราม เป็นประธานฝ่ายฆราวาส ประกอบพิธีเจริญพระพุทธมนต์และเจริญจิตตภาวนาถวายพระพรชัยมงคลแด่สมเด็จพระเจ้าลูกเธอเจ้าฟ้าพัชรกิติยาภานเรนทิราเทพยวดี กรมหลวงราชสาริณีสิริพัชร มหาวัชรราชธิดา ต่อเนื่องกันตลอด 7 วัน 7 คืน โดยมี นายศิริศักดิ์ ศิริมังคะลา นายกรกฎ วงษ์สุวรรณ รองผู้ว่าราชการจังหวัดสมุทรสงคราม ข้าราชการฝ่ายตุลาการ ทหาร ตำรวจ อัยการ หัวหน้าส่วนราชการ ข้าราชการ ผู้นำท้องถิ่น ผู้นำท้องที่ และประชาชน เข้าร่วมพิธี
3. จังหวัดสมุทรสาคร ที่วัดหลักสี่ราษฎร์สโมสร ตำบลยกกระบัตร อำเภอบ้านแพ้ว นายณรงค์ รักร้อย ผู้ว่าราชการจังหวัดสมุทรสาคร เป็นประธานฝ่ายฆราวาสในพิธีเจริญพระพุทธมนต์ ทำบุญถวายภัตตาหาร เพื่อถวายพระพรสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงสาริณีสิริพัชร มหาวัชรราชธิดา ให้ทรงหายจากพระอาการประชวรและมีพลานามัยแข็งแรงโดยเร็ววัน และเพื่อเป็นการแสดงความจงรักภักดีและสำนึกในพระกรุณาธิคุณ โดยมี พระมงคลพัฒนาภรณ์ รองเจ้าคณะจังหวัดสมุทรสาคร เจ้าอาวาสวัดหลักสี่ราษฎร์สโมสร เป็นประธานฝ่ายสงฆ์ โดยรองผู้ว่าราชการจังหวัด ปลัดจังหวัด นายอำเภอบ้านแพ้ว หัวหน้าส่วนราชการ และประชาชน เข้าร่วมพิธีอย่างพร้อมเพรียง
4. จังหวัดร้อยเอ็ด ที่วัดวิมลนิวาส ตำบลเหนือเมือง อำเภอเมืองร้อยเอ็ด นายทรงพล ใจกริ่ม ผู้ว่าราชการจังหวัดร้อยเอ็ด เป็นประธานในพิธีเจริญพระพุทธมนต์ ถวายพระพรชัยมงคล และพิธีไถ่ชีวิตโค-กระบือ จำนวน 15 ตัว ถวายเป็นพุทธบูชา ธรรมบูชา สังฆบูชา ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทราเทพยวดี กรมหลวงราชสาริณีสิริพัชร มหาวัชรราชธิดา เพื่อให้ทรงหายจากอาการประชวร และทรงมีพระพลานามัยที่สมบูรณ์แข็งแรงในเร็ววัน โดยมีพระครูวิมลบุญโกศล เจ้าอาวาสวัดวิมลนิวาส ประธานมูลนิธิวิมลบุญโกศล เป็นประธานฝ่ายสงฆ์ โอกาสนี้ นายพิชัยยา ตุระซอง หัวหน้าสำนักงานจังหวัดร้อยเอ็ด หัวหน้าส่วนราชการ หน่วยงานภาครัฐ องค์กรภาคเอกชน และประชาชนชาวจังหวัดร้อยเอ็ด ร่วมในพิธี โดยได้ทำการไถ่ชีวิตโค-กระบือ จำนวน 15 ตัว เป็นเพศผู้ 6 ตัว เพศเมีย 9 ตัว ส่งมอบให้กับกลุ่มเกษตรกรเชียงขวัญ และผู้ปกครอง/นักเรียน โรงเรียนศึกษาสงเคราะห์ธวัชบุรี ซึ่งเป็นผู้ที่มีคุณสมบัติถูกต้องตามระเบียบ มีความเหมาะสมและสามารถเลี้ยงดูโค-กระบือ สมควรได้รับการช่วยเหลือจากโครงการฯ
5. จังหวัดเลย ที่บริเวณสำนักบริหารพื้นที่อนุรักษ์ที่ 8 บ้านนาปอ ต.แสงภา อ.นาแห้ว พระครูศรีธีราภรณ์ รองเจ้าคณะจังหวัดเลย เมตตาเป็นประธานฝ่ายสงฆ์ นายทวี เสริมภักดีกุล ผู้ว่าราชการจังหวัดเลย เป็นประธานฝ่ายฆราวาส พร้อมด้วยนางวราภรณ์ เสริมภักดีกุล ประธานชมรมแม่บ้านมหาดไทยจังหวัดเลย ผู้พิพากษาหัวหน้าศาลจังหวัดเลย หัวหน้าส่วนราชการ ข้าราชการ ระดับจังหวัด ระดับอำเภอ องค์กรปกครองส่วนท้องถิ่น กำนัน ผู้ใหญ่บ้าน และพุทธศาสนิกชน อุบาสก อุบาสิกา ร่วมพิธีทำบุญตักบาตรคณะสงฆ์ ธรรมจาริกธุดงค์ จำนวน 700 รูป นำโดยพระอาจารย์จรัญ อนํคโณ ประธานโครงการธรรมจาริกธุดงค์ฯ เพื่อถวายเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวชิรราชธิดา ให้ทรงหายจากพระอาการประชวรโดยเร็ววัน
6. จังหวัดนครศรีธรรมราช ที่วัดเขาพระทอง ตำบลเขาพระทอง อำเภอชะอวด นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง นายกเหล่ากาชาดจังหวัดนครศรีธรรมราช นายอำเภอชะอวด และประชาชนผู้มีจิตศรัทธาร่วมพิธีบวชสามเณรลูกแก้ว จำนวน 9 รูป และไถ่ชีวิตสัตว์ สร้างกุศลใหญ่ทำบุญเริ่มต้นปีใหม่ 2566 ประกอบด้วยโค 2 ตัว, สุกร 3 ตัว, เป็ด 20 ตัว, พันธุ์ปลาทับทิม 10 ตัว เพื่อถวายเป็นพุทธบูชา ธรรมบูชา สังฆบูชา ถวายเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงสาริณีสิริพัชร มหาวัชรราชธิดา ให้ทรงหายจากอาการพระประชวรโดยเร็ววัน
7. จังหวัดเพชรบุรี ที่วัดนายาง หมู่ที่ 3 ตำบลยาง อำเภอชะอำ นายไพโรจน์ จึงธนาเจริญ นายอำเภอชะอำ เป็นประธานฝ่ายฆราวาสในกิจกรรมเจริญพระพุทธมนต์ เจริญจิตตภาวนา และปล่อยปลาเพื่อถวายพระพรชัยมงคลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้หายจากพระอาการประชวร โดยมีพระครูพิพัฒน์วชิรปัญญาวุฒิ เจ้าคณะอำเภอชะอำ เจ้าอาวาสวัดนายาง เป็นประธานฝ่ายสงฆ์ โดยมีหัวหน้าส่วนราชการ เจ้าหน้าที่ตำรวจ ตำรวจตระเวนชายแดน องค์กรปกครองส่วนท้องถิ่น กำนัน ผู้ใหญ่บ้าน ฯลฯ พระภิกษุสงฆ์ และประชาชนในพื้นที่อำเภอชะอำ เข้าร่วมกิจกรรม จำนวน 200 คน
8. จังหวัดนครนายก ที่วัดช้าง อำเภอบ้านนา พระสิทธิวรนายก รองเจ้าคณะจังหวัดนครนายก เป็นประธานฝ่ายสงฆ์ นายบัญชา เชาวรินทร์ ผู้ว่าราชการจังหวัดนครนายก พร้อมด้วย นายอำพล บุญประภากร ผู้พิพากษาหัวหน้าศาลจังหวัด นางสาวศุภมาส คุ้มศรีวงษ์ ผู้พิพากษาหัวหน้าศาลเยาวชนและครอบครัวจังหวัด นายวิชัย บุญมี รองผู้ว่าราชการจังหวัด พันเอก กิตติบดี อินทสุรัช ผู้แทนรองผู้อำนวยการรักษาความมั่นคงภายในจังหวัดฝ่ายทหาร นายวีรยุทธ บุญมา อัยการจังหวัดนครนายก หัวหน้าส่วนราชการประจำจังหวัด นางวจิราพร อมาตยกุล นายอำเภอบ้านนา และประชาชนจิตอาสาในพื้นที่ เข้าร่วมกิจกรรมเจริญจิตตภาวนาถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมีกิจกรรมปล่อยปลาเพื่อถวายพระพรชัยมงคล ในกิจกรรมดังกล่าวด้วย
9. จังหวัดตาก ที่วัดมณีบรรพตวรวิหาร อ.เมืองตาก นายวีระพันธ์ ดีอ่อน รองผู้ว่าราชการจังหวัดตาก เป็นประธานในพิธีไถ่ชีวิตโค-กระบือ ถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระประชวรโดยเร็ว โดยมี พระประสิทธิศีลคุณ เจ้าคณะจังหวัดตาก คณะสงฆ์ ผู้พิพากษาหัวหน้าศาลจังหวัดตาก รองผู้บัญชาการมณฑลทหารบกที่ 310 รองผู้บังคับการตำรวจภูธรจังหวัดตาก หัวหน้าส่วนราชการจังหวัดตาก ข้าราชการ และประชาชนผู้เข้าร่วมพิธี ร่วมกันไถ่ชีวิตโค จำนวน 9 ตัว ให้แก่เกษตรกรชาวตำบลวังหมัน อำเภอสามเงา จังหวัดตาก ในโครงการธนาคารโค-กระบือ เพื่อเกษตรกรตามพระราชดำริ สำหรับนำไปเลี้ยงตามวัตถุประสงค์ของโครงการต่อไป หลังจากนั้น รองผู้ว่าราชการจังหวัดตาก ได้นำผู้เข้าร่วมพิธีประกอบพิธีเจริญพระพุทธมนต์และเจริญจิตตภาวนา ถวายพระพรชัยมงคลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี พระประสิทธิศีลคุณ เจ้าคณะจังหวัดตาก เป็นประธานฝ่ายสงฆ์ นำพระสงฆ์จำนวน 10 รูป ประกอบพิธีเจริญพระพุทธมนต์และเจริญจิตตภาวนา ถวายพระพรให้ทรงหายจากพระอาการประชวรในเร็ววัน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในวันพรุ่งนี้ (31 ธ.ค. 65) เป็นวันสิ้นปี ซึ่งพี่น้องพุทธศาสนิกชน และศาสนิกต่าง ๆ จะประกอบพิธีสวดมนต์ข้ามปี และพิธีมงคลตามความเชื่อของศาสนา จึงขอเชิญชวนทุกท่านได้ร่วมกันประกอบพิธีเพื่อเป็นการปฏิบัติบูชาน้อมถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรในเร็ววัน และเพื่อความเป็นสิริมงคลกับทุกท่านเนื่องในโอกาสต้อนรับศักราชใหม่ พ.ศ. 2566 ค.ศ. 2023 โดยพร้อมเพรียงกัน

ที่มา : https://www.thaigov.go.th/news/contents/details/63304