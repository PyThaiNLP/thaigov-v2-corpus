รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ชื่นชมภาพรวมการส่งออกของไทย ยินดี 11 เดือน สร้างรายได้ให้ประเทศกว่า 9.1 ล้านล้านบาท และมีแนวโน้มว่าจะเติบโตขึ้นอย่างต่อเนื่อง 


วันเสาร์ที่ 31 ธันวาคม 2565
31/12/2565
พิมพ์
​โฆษกรัฐบาลเผย นายกฯ ชื่นชมภาพรวมการส่งออกของไทย ยินดี 11 เดือน สร้างรายได้ให้ประเทศกว่า 9.1 ล้านล้านบาท และมีแนวโน้มว่าจะเติบโตขึ้นอย่างต่อเนื่อง
​โฆษกรัฐบาลเผย นายกฯ ชื่นชมภาพรวมการส่งออกของไทย ยินดี 11 เดือน สร้างรายได้ให้ประเทศกว่า 9.1 ล้านล้านบาท และมีแนวโน้มว่าจะเติบโตขึ้นอย่างต่อเนื่อง
วันนี้ (31 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม รับทราบจากการรายงานตัวเลขการค้าระหว่างประเทศของกระทรวงพาณิชย์ ซึ่งในเดือนพฤศจิกายน 2565 การส่งออก มีมูลค่า 846,191 ล้านบาท (หรือ 22,308 ล้านดอลลาร์สหรัฐฯ) ส่วนภาพรวมการส่งออกไทย 11 เดือนแรก ตั้งแต่เดือนมกราคม-พฤศจิกายน 2565 มีมูลค่า 9.16 ล้านล้านบาท (หรือ 265,349.1 ล้านดอลลาร์) ซึ่งเกินเป้าหมายส่งออกที่คาดไว้ทั้งปีที่ 9 ล้านล้านบาท
โฆษกประจำสำนักนายกรัฐมนตรี กล่าวเพิ่มเติมว่า จากรายงานสินค้าส่งออกสำคัญของประเทศไทย อาทิ ในหมวดหมู่สินค้าเกษตร เช่น ไก่สด แช่เย็น แช่แข็ง และแปรรูป ที่มีตัวเลขขยายตัวดี 7 เดือนต่อเนื่อง ส่วนผลไม้สด แช่เย็น แช่แข็ง และแห้ง กลับมาขยายตัวในรอบ 5 เดือน สับปะรดสด ขยายตัวดี 10 เดือนต่อเนื่อง เป็นต้น สำหรับในหมวดหมู่สินค้าอุตสาหกรรมเกษตร อาทิ ไอศกรีม ที่ขยายตัว 30 เดือนต่อเนื่อง น้ำตาลทราย ผลิตภัณฑ์ข้าวสาลี และอาหารสำเร็จรูปอื่น ๆ และในหมวดสินค้าอุตสาหกรรม อาทิ เครื่องโทรสาร โทรศัพท์ อุปกรณ์และส่วนประกอบ รถจักรยานยนต์และส่วนประกอบ และอัญมณี และเครื่องประดับ เป็นต้น
โดยตลาดส่งออก 3 อันดับแรก ที่ขยายตัวสูงสุดในเดือนพฤศจิกายน 2565 ได้แก่ อิรัก บาห์เรน และ ซาอุดีอาระเบีย ตามลำดับ ซึ่งตลาดแถบตะวันออกกลาง ถือเป็นเป้าหมายตลาดการส่งออกแห่งใหม่ที่น่าจับตามองเป็นอย่างมาก
“นายกรัฐมนตรีทราบผลการค้าระหว่างประเทศ และยินดีที่ผลการดำเนินงานการส่งออกของประเทศไทยในปีนี้มีแนวโน้มดีขึ้นอย่างต่อเนื่อง ซึ่งถือเป็นผลสำเร็จจากการดำเนินนโยบายของรัฐบาล ในการหาตลาด โอกาส สิทธิประโยชน์ทางการค้า และความร่วมมือในเวทีระหว่างประเทศ ทั้งการค้าแบบทวิภาคี และความร่วมมือแบบพหุภาคี รวมถึงการลงนามความร่วมมือ/ข้อตกลงทางเศรษฐกิจกับนานาประเทศ ทั้งนี้ นายกฯได้ขอบคุณไปยังภาคธุรกิจ ภาคการส่งออก และทุกส่วนที่เกี่ยวข้องที่ได้ให้ความร่วมมือ เดินหน้าผลักดัน ฟื้นฟูเศรษฐกิจอย่างยั่งยืน และขอให้ยึดมั่นในคุณภาพเพื่อชื่อเสียงของสินค้าไทย ตัวเลขเหล่านี้ แสดงให้เห็นถึงความเชื่อมั่น และศักยภาพของประเทศ และสินค้าไทย” นายอนุชาฯ กล่าว

ที่มา : https://www.thaigov.go.th/news/contents/details/63298