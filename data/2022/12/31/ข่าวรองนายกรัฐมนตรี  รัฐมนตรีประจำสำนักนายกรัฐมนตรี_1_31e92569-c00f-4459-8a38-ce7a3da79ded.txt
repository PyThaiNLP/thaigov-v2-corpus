รัฐบาลไทย-ข่าวทำเนียบรัฐบาล-“ธนกร” เผย รัฐบาลกำชับหน่วยงานเกี่ยวข้องเข้มงวดมาตรการป้องกันอุบัติเหตุช่วงเทศกาลปีใหม่ แจงนายกฯ สั่งอำนวยความสะดวกการเดินทางกลับภูมิลำเนา-ท่องเที่ยวให้ประชาชน เน้นย้ำการ์ดอย่าตก 


วันเสาร์ที่ 31 ธันวาคม 2565
31/12/2565
พิมพ์
“ธนกร” เผย รัฐบาลกำชับหน่วยงานเกี่ยวข้องเข้มงวดมาตรการป้องกันอุบัติเหตุช่วงเทศกาลปีใหม่ แจงนายกฯ สั่งอำนวยความสะดวกการเดินทางกลับภูมิลำเนา-ท่องเที่ยวให้ประชาชน เน้นย้ำการ์ดอย่าตก
“ธนกร” เผย รัฐบาลกำชับหน่วยงานเกี่ยวข้องเข้มงวดมาตรการป้องกันอุบัติเหตุช่วงเทศกาลปีใหม่ แจงนายกฯ สั่งอำนวยความสะดวกการเดินทางกลับภูมิลำเนา-ท่องเที่ยวให้ประชาชน เน้นย้ำการ์ดอย่าตก หลังหลายฝ่ายคาดหลังหยุดยาว โควิด-19 อาจแพร่ระบาดอีก
วันที่ 31 ธันวาคม 2565 นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า ในช่วงเทศกาลปีใหม่ 2566 นี้ รัฐบาลกำชับให้ทุกหน่วยงานที่เกี่ยวข้อง เพิ่มความเข้มงวดในการเฝ้าระวังความปลอดภัย รวมถึงป้องกันอุบัติเหตุ ต้องป้องกัน ควบคุม และลดความเสี่ยงในการเกิดอุบัติเหตุอย่างมีประสิทธิภาพ นอกจากนี้ ทุกหน่วยงานต้องอำนวยความสะดวกในการเดินทางของประชาชน เพื่อให้การเดินทางกลับภูมิลำเนาหรือไปท่องเที่ยวของประชาชนได้รับความสะดวกให้มากที่สุด และปลอดภัยจากอุบัติเหตุที่อาจเกิดขึ้นได้ อย่างไรก็ตาม สำหรับสถานการณ์การแพร่ระบาดของโรคติดเชื้อไวรัสโคโรนา (โควิด-19) ที่มีการคาดการณ์ว่า หลังเทศกาลปีใหม่อาจจะมีการติดเชื้อระลอกเล็กๆ นั้น ปัจจุบันแม้ว่าประชาชนจะมีภูมิคุ้มกันบ้างแล้ว ไม่ว่าจะเป็นภูมิคุ้มกันจากการติดเชื้อก็ดี หรือจากการฉีดวัคซีนก็ตาม ซึ่งจะทำให้เมื่อเกิดการติดเชื้ออาจจะไม่มีความรุนแรงมากนัก แต่อยากขอให้ประชาชนเพิ่มความปลอดภัยในการดูแลตนเองและบุคคลใกล้ชิดด้วย การ์ดอย่าตก เพื่อความไม่ประมาท โดยรัฐบาลยังคงเน้นย้ำให้ทุกหน่วยงานที่เกี่ยวข้อง เร่งประชาสัมพันธ์ ให้ข้อมูลข่าวสารกับประชาชน เพื่อป้องกันการแพร่ระบาดของโรคอย่างต่อเนื่องอีกด้วย
“เทศกาลปีใหม่หลายคนกังวลว่า กิจกรรมต่างๆ อาจจะสุ่มเสี่ยงต่อการแพร่ระบาดของโควิด-19 ได้ ไม่ว่าจะเป็นงานสังสรรค์ งานรวมญาติ รวมถึงการท่องเที่ยวตามสถานที่ต่างๆ ดังนั้น พล.อ.ประะยุทธ์ จันทร์โอชา นายกฯ และ รมว.กลาโหม จึงสั่งการให้หน่วยงานที่เกี่ยวข้องวางมาตรการป้องกันรวมถึงแนวทางแก้ปัญหาเฉพาะหน้าเอาไว้ หากเกิดเหตุฉุกเฉินต้องพร้อมรายงานเหตุการณ์ให้ผู้บังคับบัญชาทราบทันที เพื่อประเมินระดับความรุนแรง ผลกระทบ จะได้แก้ไขสถานการณ์ได้อย่างถูกต้องและทันท่วงที นอกจากนี้ อยากขอร้องให้พี่น้องประชาชน ใช้ความระมัดระวัง ไม่ประมาท โดยเฉพาะการใกล้ชิดกับผู้สูงอายุ รวมถึงผู้มีโรคประจำตัวในกลุ่ม 7 โรค ยังคงต้องป้องกันตนเองด้วยการสวมใส่หน้ากากอนามัยเมื่ออยู่ในสถานที่แออัดหรือมีผู้คนจำนวนมาก เพื่อความปลอดภัยของตัวท่านเอง รวมไปถึงคนที่เรารักด้วย” นายธนกร กล่าว

ที่มา : https://www.thaigov.go.th/news/contents/details/63303