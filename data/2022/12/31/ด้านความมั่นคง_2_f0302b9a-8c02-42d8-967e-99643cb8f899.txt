รัฐบาลไทย-ข่าวทำเนียบรัฐบาล-ปัญหายาเสพติดไม่มีหยุดปีใหม่ มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด มุ่งมั่นทำสงครามกับยาเสพติดทุกชนิด บูรณาการทุกหน่วยงานที่เกี่ยวข้องอย่างเข้มข้น


วันเสาร์ที่ 31 ธันวาคม 2565
31/12/2565
พิมพ์
ปัญหายาเสพติดไม่มีหยุดปีใหม่ มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด มุ่งมั่นทำสงครามกับยาเสพติดทุกชนิด บูรณาการทุกหน่วยงานที่เกี่ยวข้องอย่างเข้มข้น
ปัญหายาเสพติดไม่มีหยุดปีใหม่ มหาดไทย เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด มุ่งมั่นทำสงครามกับยาเสพติดทุกชนิดด้วยการบูรณาการกับทุกหน่วยงานที่เกี่ยวข้องอย่างเข้มข้น ใช้ทุกกลไกภาคีเครือข่ายในพื้นที่
เมื่อวันที่ 30 ธันวาคม 2565 นายสุทธิพงษ์ จุลเจริญ ได้กล่าวถึงการป้องกันและปราบปรามยาเสพติด ในช่วงเทศกาลส่งท้ายปีเก่าต้อนรับปีใหม่ ซึ่งอาจมีผู้ลักลอบฉวยโอกาสที่มีกิจกรรมการรวมกลุ่มคนเพื่อจัดกิจกรรมแห่งความสุข เป็นช่องทางในการกระทำความผิดเกี่ยวกับยาเสพติด ด้วยการเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิง ร้านอาหาร ในช่วงเทศกาลส่งท้ายปีเก่าต้อนรับปีใหม่ 2566 อาทิ
1. จังหวัดนนทบุรี นายพิรุณ วิมลอักษร นายอำเภอเมืองนนทบุรี มอบหมายเจ้าหน้าที่ที่ทำการปกครองอำเภอเมืองนนทบุรีร่วมกับ สภ.เมืองนนทบุรี สภ.รัตนาธิเบศร์ และสภ.บางศรีเมือง ออกตรวจสถานประกอบการ สถานประกอบการที่เปิดให้บริการในลักษณะที่คล้ายกับสถานบริการ ในเขตพื้นที่อำเภอเมืองนนทบุรี เพื่อตรวจตราสถานประกอบการฯ ให้ดำเนินการจัดงานเทศกาล ส่งท้ายปีเก่า ต้อนรับปีใหม่ 2566 ให้ปฏิบัติตามกฎหมาย และให้เกิดความปลอดภัยแก่ผู้เข้าใช้บริการ จำนวน 19 ร้าน การปฏิบัติเป็นไปด้วยความเรียบร้อย
2. จังหวัดน่าน นายวิบูรณ์ แววบัณฑิต ผู้ว่าราชการจังหวัดน่าน และนายผะอบ บินสะอาด ปลัดจังหวัดน่าน สั่งการให้ นายทศพร ผ่องศรีสุข ป้องกันจังหวัดน่าน มอบหมายให้ชุดปฏิบัติการจัดระเบียบสังคมแบบบูรณาการ ตามคำสั่งจังหวัดน่าน ประกอบด้วยร้อย.อส.จ.นน.1 ร้อย.อส.อ.เวียงสา ที่ 5 ตำรวจภูธรเวียงสา และสาธารณสุขอำเภอเวียงสา ออกตรวจจัดระเบียบสังคม ควบคุมพื้นที่เสี่ยง/ปัจจัยเสี่ยง สถานประกอบการที่เปิดให้บริการในลักษณะคล้ายสถานบริการ จำนวน 9 ร้าน ผลการปฏิบัติเป็นไปด้วยความเรียบร้อย และได้เน้นย้ำให้เจ้าของร้านดูแลร้าน ปฏิบัติตามระเบียบกฎหมายที่กำหนดไว้อย่างเคร่งครัด
3. จังหวัดเชียงใหม่ นายวรวิทย์ ชัยสวัสดิ์ รองผู้ว่าราชการจังหวัดเชียงใหม่ พร้อมด้วยเจ้าหน้าที่ตำรวจและฝ่ายปกครอง ออกตรวจสถานบริการ และสถานประกอบการที่เปิดให้บริการในลักษณะคล้ายสถานบริการในพื้นที่จังหวัดเชียงใหม่ เพื่อให้คำแนะนำผู้ประกอบการในมาตรการให้บริการแก่นักท่องเที่ยวในช่วงเทศกาลวันขึ้นปีใหม่ 2566 ทั้งนี้ รองผู้ว่าราชการจังหวัดเชียงใหม่ได้เน้นย้ำเจ้าหน้าที่ทุกฝ่ายให้ปฏิบัติตามข้อสั่งการของรัฐบาลและกระทรวงมหาดไทย อย่างเคร่งครัด ที่ได้กำชับให้หน่วยงานที่เกี่ยวข้องดูแลสวัสดิภาพของประชาชน โดยผลการตรวจเป็นไปด้วยความเรียบร้อย
4. จังหวัดตรัง ที่ทำการปกครองจังหวัดตรังสนธิกำลังกับสำนักงานสาธารณสุขจังหวัดตรัง ตำรวจ สภ.เมืองตรัง ฝ่ายปกครองอำเภอเมืองตรังกว่า 20 นาย เข้าตรวจสถานบันเทิงต่าง ๆ ใน อ.เมืองตรัง จำนวน 3 แห่ง คือ สถานบันเทิง DEED CLUB, คันทรีโฮม และโรงเหล้ามหานคร เพื่อป้องกันการกระทำความผิดเกี่ยวกับยาเสพติดและกฎหมายอื่น ๆ ซึ่งจากเข้าตรวจกวดขันสถานบันเทิง เบื้องต้นไม่พบสิ่งผิดกฎหมาย และได้รับความร่วมมือจากผู้ประกอบการและผู้เกี่ยวข้องเป็นอย่างดี
5.จังหวัดนครศรีธรรมราช นายศรัทธา ทองคำ รองผู้ว่าราชการจังหวัดนครศรีธรรมราช พร้อมด้วย พ.ต.อ.สุวัฒน์ สุขศรี รองผู้บังคับการตำรวจภูธรจังหวัดนครศรีธรรมราช ร่วมปล่อยแถวออกตรวจสถานบริการ สถานประกอบการที่มีลักษณะคล้ายสถานบริการช่วงเทศกาลปีใหม่ 2566 โดยมี ผู้แทนฝ่ายทหาร ตำรวจ สถานพินิจและคุ้มครองเด็กฯ สรรพสามิตพื้นที่ สาธารณสุขจังหวัด พัฒนาสังคมฯ จังหวัด วัฒนธรรมจังหวัด โยธาธิการจังหวัด กองร้อย อส.จ.นครศรีธรรมราชที่ 1 และเจ้าพนักงานปกครองกลุ่มงานความมั่นคง และกลุ่มงานปกครอง ร่วมปฏิบัติหน้าที่ลงพื้นที่ออกตรวจสถานบริการ สถานประกอบการในพื้นที่ตัวเมืองนครศรีธรรมราชตามนโยบายของกระทรวงมหาดไทย
พร้อมกันนี้ นายสุทธิพงษ์ จุลเจริญ ปลัดกระทรวงมหาดไทย ยังได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1. จังหวัดอำนาจเจริญ นายชนาส ชัชวาลวงศ์ ผู้ว่าราชการจังหวัดอำนาจเจริญ พร้อมด้วย พล.ต.ต.สถาพร เอมโอษฐ์ ผู้บังคับการตำรวจภูธรจังหวัดอำนาจเจริญ และหน่วยงานที่เกี่ยวข้อง ร่วมกันแถลงจับผู้ต้องคดียาเสพติด 2 คดี ผู้ต้องหา 4 คน โดยคดีแรก ผู้ต้องหา 2 คน คือ 1. นายต้อม อายุ 37 ปี ชาว อ.ปทุมราชวงศา จ.อำนาจเจริญ 2. นายต้า ชาว อ.เมืองอำนาจเจริญ จ.อำนาจเจริญ พร้อมของกลาง ยาบ้า 18,308 เม็ด รถยนต์กระบะ 2 คัน และคดีที่ 2 ผู้ต้องหา 2 คน คือ 1.นายอ๋อง อายุ 36 ปี ชาว อ.เมืองอุบลราชธานี และ 2.นายตุ้ย อายุ 34 ปี ชาว อ.ราษีไศล จ.ศรีสะเกษ พร้อมของกลางยาบ้า 60,000 เม็ด รถยนต์กระบะ 2 คัน รวมของกลางที่ตรวจยึดได้ในครั้งนี้ ประกอบด้วย ยาบ้า จำนวน 78,308 เม็ด มูลค่าประมาณ 1,000,000 บาท รถยนต์กระบะ จำนวน 4 คัน มูลค่าประมาณ 2,200,000 บาท โทรศัพท์มือถือ จำนวน 5 เครื่อง
2. จังหวัดปทุมธานี นายนิติชัย วิริยานนท์ นายอำเภอคลองหลวง ว่าที่ร้อยตรี พิชญะ เพียราช ปลัดอำเภอคลองหลวง กำลังเจ้าหน้าที่ฝ่ายปกครอง ชรบ. อส. ร่วมกันจับกุมตัว นายสุวรรณ หรือนัย อายุ 28 ปี พร้อมด้วย น.ส.จริยา หรือยา อายุ 27 ปี แฟนสาว พร้อมของกลางยาบ้า 1,951 เม็ด ที่อยู่ภายในกระเป๋าของฝ่ายหญิง โดยจับกุมได้บริเวณถนนเลียบคลองหนึ่ง หลังเซียงกงรังสิต หมู่ 5 ต.คลองหนึ่ง อ.คลองหลวง จ.ปทุมธานี ขณะทั้งสองคนขับขี่และซ้อนท้ายรถ จยย.ยี่ห้อฮอนด้า รุ่นเวฟ สีน้ำเงิน-เทา หมายเลขทะเบียน 2 ขณ 6083 กรุงเทพมหานคร และขยายผลจับกุมนายเอ๋ หรือบังมุด พร้อมยาบ้าซุกซ่อนอยู่บริเวณช่องใส่ของจำนวน 2,012 เม็ด ดำเนินคดีต่อไป
3. จังหวัดเชียงใหม่ นางสลีลญา คำภาแก้ว นายอำเภอแม่อาย มอบหมายให้นายสมภพ หน่อแก้ว ปลัดอำเภอฝ่ายความมั่นคง นำกำลังพลสมาชิก อส.อ.แม่อาย 5 บูรณาการร่วมกับ บก.ควบคุม ที่ 2 ศอ.ปส.ชน.,ชป.ที่ 7,8 จัด กพ. 1 ชป. ตั้งด่านตรวจบริเวณบ้านแม่สลัก หมู่ 6 ต.แม่นาวาง อ.แม่อาย จ.เชียงใหม่ โดยเจ้าหน้าที่พบรถยนต์ตามรับแจ้งเบาะแส เป็นรถยนต์เก๋ง ยี่ห้อ Honda city สีบรอนซ์เทา ทะเบียน กธ xxxx ชร. จากการตรวจในรถพบฝิ่นจำนวน 3 จ้อย (4.9 กก.) และผู้กระทำความผิดจำนวน 2 ราย (ขอสงวนชื่อ นามสกุล) ต่อมาเวลาประมาณ 11.30 น. ได้ทำการขยายผลตรวจค้นเพิ่มเติม อีก 2 จุด ได้แก่ บ้านปูหมื่นใน หมู่ 15 ต.แม่สาว อ.แม่อาย จ.เชียงใหม่ ผลการปฏิบัติไม่พบสิ่งผิดกฏหมาย และห้องเช่าในพื้นที่ บ้านป่าบง หมู่ 2 ต.เวียง อ.ฝาง จ.เชียงใหม่ ผลการปฏิบัติตรวจพบยาเสพติดให้โทษประเภท ที่ 1 (ยาบ้า) จำนวน 12 มัด มัดละ 2,000 เม็ด รวม 24,000 เม็ด เจ้าหน้าที่จึงนำตัวผู้ต้องหาพร้อมของกลาง ส่ง พนักงานสอบสวน สภ.แม่อาย เพื่อดำเนินคดีตามกฎหมายต่อไป
“กระทรวงมหาดไทย เดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ร่วมกับทุกกลไกภาคีเครือข่ายในพื้นที่ ลงพื้นที่ลุยกวาดล้างผู้กระทำความผิดอย่างแข็งขัน พร้อมทั้งนำผู้หลงผิดเข้ารับการบำบัดรักษา เพื่อคืนคนดีให้กับสังคม ให้กับครอบครัว และหมั่นลงพื้นที่ติดตามผลการรักษาอย่างต่อเนื่อง เพื่อไม่ให้ปัญหายาเสพติดเป็นปัจจัยทำลายคนบริสุทธิ์อีก เพื่อลูกหลานของพวกเราทุกคนอยู่ในสังคมได้อย่างเป็นปกติสุข พร้อมทั้งได้กำชับผู้ว่าราชการจังหวัด นายอำเภอ กำนัน ผู้ใหญ่บ้าน สร้างการรับรู้ประชาสัมพันธ์หมายเลขติดต่อในการแจ้งเบาะแส โดยเฉพาะอย่างยิ่งสายด่วนศูนย์ดำรงธรรม 1567 เพื่อให้พี่น้องประชาชนสามารถจดจำและติดต่อได้ง่าย อันเป็นการอำนวยความสะดวกและเป็นการเพิ่มช่องทางการมีส่วนร่วมในการช่วยกันดูแลความสงบเรียบร้อยของบ้านเมือง” ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/63305