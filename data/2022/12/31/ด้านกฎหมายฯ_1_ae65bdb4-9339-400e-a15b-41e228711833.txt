รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย ระบบบล็อคเชน แจ้งเบาะแสยาเสพติดแบบความลับ เตรียมทดลองใช้ ม.ค.นี้ หวัง ลบความเชื่อผู้ค้ายา รู้ตัวคนแจ้ง มั่นใจ สังคมตื่นตัว 


วันเสาร์ที่ 31 ธันวาคม 2565
31/12/2565
พิมพ์
รัฐมนตรีว่าการกระทรวงยุติธรรม เผย ระบบบล็อคเชน แจ้งเบาะแสยาเสพติดแบบความลับ เตรียมทดลองใช้ ม.ค.นี้ หวัง ลบความเชื่อผู้ค้ายา รู้ตัวคนแจ้ง มั่นใจ สังคมตื่นตัว
รัฐมนตรีว่าการกระทรวงยุติธรรม เผย ระบบบล็อคเชน แจ้งเบาะแสยาเสพติดแบบความลับ เตรียมทดลองใช้ ม.ค.นี้ หวัง ลบความเชื่อผู้ค้ายา รู้ตัวคนแจ้ง มั่นใจ สังคมตื่นตัว ยึดอายัดทรัพย์ถึงเป้า 1 แสนล้าน ช่วยป้องกันเยาวชนเป็นทาสยาเสพติด
วันที่ 31 ธันวาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงความคืบหน้าการแจ้งเบาะแสยาเสพติดแบบไม่เปิดเผยตัวตน หรือ ระบบบล็อคเชน ว่า กระทรวงยุติธรรม เล็งเห็นความสำคัญของผู้แจ้งเบาะแสยาเสพติด ที่ขณะนี้ สังคมเริ่มตื่นตัว อยากเข้ามามีส่วนร่วมเป็นพลเมืองดีมากขึ้น อย่างนายชูวิทย์ กมลวิศิษฎ์ เพราะทุกภาคส่วนตระหนักเห็นแล้วว่า ยาเสพติดถือเป็นภัยร้ายในสังคม ที่ทำลายอนาคตเยาวชน แต่ที่ผ่านมา มีคนโทรแจ้งเบาะแสที่สายด่วน 1386 เพียง 16,000 คู่สาย ทั้งที่ประเทศไทย มีกว่า 8 หมื่นหมู่บ้าน โดยอาจเป็นเพราะประชาชนกังวลในเรื่องของความปลอดภัย ตนจึงให้ ป.ป.ส.และหน่วยงานที่เกี่ยวข้อง จัดทำระบบบล็อคเชน ที่ไม่สามารถระบุตัวตนคนแจ้งได้ ทำให้มีความปลอดภัย 100% ซึ่งจะเป็นการช่วยลบความเชื่อแบบเดิมๆ ที่ผู้ค้ายา จะรู้ตัวคนแจ้งเบาะแสเร็วมากจากเจ้าหน้าที่รัฐ
นายสมศักดิ์ กล่าวอีกว่า ระบบบล็อคเชน ขณะนี้อยู่ในขั้นตอน ทีมวิจัยของสถาบันเทคโนโลยีพระจอมเกล้าเจ้าคุณทหารลาดกระบัง กำลังศึกษาระบบอย่างละเอียด เพื่อให้มั่นใจว่า ระบบมีความปลอดภัยสูง โดยคาดว่า จะสามารถทดสอบการใช้งานได้เบื้องต้น ภายในเดือนมกราคม - กุมภาพันธ์ 2566 เพราะทีมวิจัย กำลังเร่งศึกษารูปแบบการจ่ายเงินรางวัลนำจับ 5% ที่ขณะนี้มี 2 แนวทาง คือ 1.การจ่ายผ่านระบบ Blockchain และ Smart Contracts 2.การจ่ายผ่านระบบ Virtual Account และ ATM แต่ในแนวทางแรก มีความเป็นไปได้มากกว่า เพราะด้วยขั้นตอนที่ซับซ้อน จะไม่สามารถตรวจสอบได้ว่า ใครเป็นผู้แจ้งเบาะแส ซึ่งจะถูกจัดเก็บข้อมูลเป็นความลับ
“และนอกจากทีมวิจัยศึกษาระบบอย่างละเอียดแล้ว ป.ป.ส.ก็จะมีการสำรวจความต้องการของผู้แจ้งเบาะแส ผ่านเว็บไซต์ด้วย เพื่อจะได้พัฒนาระบบให้ประชาชนทั่วไปสามารถเข้าถึง หรือดำเนินการได้ง่าย รวมถึงได้มีการหารือกับกระทรวงการคลัง เพื่อให้การจ่ายเงินรางวัลนำจับเป็น สกุลเงินดิจิตอล ถูกต้องตามระเบียบ เรียบร้อยแล้ว จะเห็นได้ว่า ผมพยายามนำเทคโนโลยีใหม่ๆ เข้ามาเป็นอีกกลไกในการปราบปรามยาเสพติด เพราะผมเข้าใจดีว่า ปัญหายาเสพติดได้เข้าไปสร้างความรุนแรงในครอบครัว จึงเน้นการยึดอายัดทรัพย์เครือข่ายผู้ค้ายา เพื่อตัดวงจรเหล่านี้ ทำให้ปี 66 ตั้งเป้ายึดทรัพย์ไว้ 1 แสนล้านบาท ซึ่งถ้าได้รับความร่วมมือจากประชาชน แจ้งเบาะแสผ่านระบบบล็อคเชน ก็จะทำให้สามารถยึดได้เกินเป้าอย่างแน่นอน และจะเป็นการร่วมมือกันแก้ปัญหายาเสพติด ให้ลูกหลานของเราไม่ตกเป็นทาสของยาเสพติดอีกต่อไป“ รมว.ยุติธรรม กล่าว

ที่มา : https://www.thaigov.go.th/news/contents/details/63300