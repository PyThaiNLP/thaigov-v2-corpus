รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ขานรับนโยบายรัฐบาลมอบของขวัญปีใหม่ 2566 เปิดใช้มอเตอร์เวย์ M7 และ M9 ฟรี ระหว่างวันที่ 29 ธันวาคม 2565 - 4 มกราคม 2566


วันจันทร์ที่ 26 ธันวาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ขานรับนโยบายรัฐบาลมอบของขวัญปีใหม่ 2566 เปิดใช้มอเตอร์เวย์ M7 และ M9 ฟรี ระหว่างวันที่ 29 ธันวาคม 2565 - 4 มกราคม 2566
เพื่อลดค่าใช้จ่ายและค่าครองชีพให้กับพี่น้องประชาชน
นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า ได้มอบหมายให้หน่วยงานในสังกัดกระทรวงคมนาคม อำนวยความสะดวกและความปลอดภัยในการเดินทางช่วงเทศกาลปีใหม่ 2566 เพื่อเป็นการขานรับนโยบายของรัฐบาล พลเอก ประยุทธ์ จันทร์โอชา ที่ให้ทุกหน่วยงานพิจารณามอบของขวัญปีใหม่เพื่อมอบความสุขให้แก่พี่น้องประชาชนภายหลังจากผ่านวิกฤต COVID-19 มาด้วยกัน กระทรวงคมนาคม โดยกองทางหลวงพิเศษระหว่างเมือง กรมทางหลวง ได้ออกกฎกระทรวงยกเว้นค่าธรรมเนียมการใช้ยานยนตร์บนทางหลวงพิเศษหมายเลข 7 และทางหลวงพิเศษหมายเลข 9 ภายในระยะเวลาที่กำหนด (ฉบับที่ 2) พ.ศ. 2565 ลงวันที่ 26 ธันวาคม 2565 โดยอาศัยอำนาจตามความในมาตราแห่งพระราชบัญญัติกำหนดค่าธรรมเนียมการใช้ยานยนตร์บนทางหลวงและสะพาน พ.ศ. 2497 ซึ่งแก้ไขเพิ่มเติมโดยพระราชบัญญัติกำหนดค่าธรรมเนียมการใช้ยานยนตร์บนทางหลวงและสะพาน (ฉบับที่ 3) พ.ศ. 2534 ซึ่งมีรัฐมนตรีว่าการกระทรวงคมนาคมเป็นผู้ลงนาม โดยให้ยกเว้นค่าธรรมเนียมการใช้ยานยนตร์บนทางหลวงพิเศษ ตั้งแต่เวลา 00.01 น. ของวันที่ 25 ธันวาคม 2565 ถึง เวลา 24.00 น. ของวันที่ 4 มกราคม 2566 ดังต่อไปนี้
1. ทางหลวงพิเศษหมายเลข 7 สายกรุงเทพมหานคร - บ้านฉาง ตอน กรุงเทพมหานคร - เมืองพัทยา รวมทางแยกไปบรรจบทางหลวงแผ่นดินหมายเลข 34 (บางวัว) ทางแยกเข้าชลบุรี ทางแยกเข้าท่าเรือแหลมฉบัง ทางแยกเข้าพัทยา และตอนบ้านหนองปรือ - บ้านฉาง รวมทางแยกไปบรรจบทางหลวงแผ่นดินหมายเลข 3 (บ้านอำเภอ) ตามกฎกระทรวงกำหนดค่าธรรมเนียมการใช้ยานยนตร์บนทางหลวงพิศษหมายเลข 7 สายกรุงเทพมหานคร - บ้านฉาง พ.ศ. 2564
2. ทางหลวงพิเศษหมายเลข 9 ดังต่อไปนี้
- ทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอน พระประแดง - บางแค ช่วงพระประแดง - ต่างระดับบางขุนเทียน ตามกฎกระทรวงกำหนดค่าธรรมเนียมการใช้ยานยนตร์บนทางหลวงพิเศษหมายเลข 9 สายถนนวงแหวนรอบนอกกรุงเทพมหานคร (ถนนกาญจนาภิเษก) ตอนพระประแดง - บางแค ช่วงพระประแดง - ต่างระดับบางขุนเทียน พ.ศ. 2555
- ทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอน บางปะอิน - บางพลี ตามกฎกระทรวงกำหนดค่าธรรมเนียมการใช้ยานยนตร์ บนทางหลวงพิเศษหมายเลข 9 สายวงแหวนรอบนอกกรุงเทพมหานคร (ถนนกาญจนาภิเษก) ตอนบางปะอิน - บางพลี พ.ศ. 2558
รัฐมนตรีว่าการกระทรวงคมนาคม กล่าวเพิ่มเติมว่า กระทรวงคมนาคมห่วงใยการเดินทางของประชาชน เนื่องจากในช่วงเทศกาลปีใหม่จะมีประชาชนเดินทางเป็นจำนวนมากเป็นผลให้การจราจรติดขัดในทุกสายทางที่เข้า - ออก กรุงเทพมหานครและปริมณฑล การยกเว้นการจัดเก็บค่าธรรมเนียมผ่านทางในช่วงนี้จะช่วยสนับสนุนให้การเดินทางได้สะดวกรวดเร็วยิ่งขึ้น การจราจรมีความคล่องตัว ช่วยแบ่งเบาภาระค่าใช้จ่ายในการเดินทางลดภาระค่าครองชีพของประชาชน รวมทั้งเป็นการลดการใช้พลังงานของประเทศและลดมลพิษทางอากาศ PM 2.5 อีกด้วย ทั้งนี้ หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่ สายด่วนกรมทางหลวง โทร. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/63123