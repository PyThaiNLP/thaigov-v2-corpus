รัฐบาลไทย-ข่าวทำเนียบรัฐบาล-ปลัดมหาดไทย บูรณาการทุกฝ่ายลด Demand และ Supply ยาเสพติด ย้ำพบเบาะเเสอย่านิ่งเฉย ขอให้เเจ้งเจ้าหน้าที่ฝ่ายความมั่นคง หรือสายด่วน 1567 ทันที


วันจันทร์ที่ 26 ธันวาคม 2565
26/12/2565
พิมพ์
ปลัดมหาดไทย บูรณาการทุกฝ่ายลด Demand และ Supply ยาเสพติด ย้ำพบเบาะเเสอย่านิ่งเฉย ขอให้เเจ้งเจ้าหน้าที่ฝ่ายความมั่นคง หรือสายด่วน 1567 ทันที
ปลัดมหาดไทย บูรณาการทุกฝ่ายลด Demand และ Supply ยาเสพติด ย้ำพบเบาะเเสอย่านิ่งเฉย ขอให้เเจ้งเจ้าหน้าที่ฝ่ายความมั่นคง หรือสายด่วน 1567 ทันที
เมื่อวันที่ 25 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่กระทรวงมหาดไทยได้สั่งการให้ฝ่ายปกครองทุกพื้นที่ Re X-Ray ผู้ค้า-ผู้เสพ ทั้งพื้นที่ชั้นใน และพื้นที่ตามเเนวชายแดน เพื่อป้องกันสกัดกั้นการลำเลียงขนส่งยาเสพติด รวมถึงปฏิบัติการกวาดบ้านให้ตนเองก่อนลงพื้นที่ทำสงครามกับยาเสพติด ขณะนี้เจ้าหน้าที่ฝ่ายความมั่นคง และภาคีเครือข่ายได้มีการขับเคลื่อนกิจกรรมต่าง ๆ ในพื้นที่อย่างเข้มข้น ทั้งในด้านการลด Supply Side คือ การนำตัวผู้ค้ายาเสพติด เเละเครือข่าย มาดำเนินคดี ซึ่งในส่วนนี้ต้องขอบคุณพี่น้องประชาชนเป็นอย่างมากที่ได้กรุณาแจ้งเบาะเเสมายังเจ้าหน้าที่ อีกส่วนหนึ่งคือ ด้าน Demand Side ซึ่งแบ่งเป็น 2 ส่วนคือ การนำผู้เสพยาเสพติด ทั้งรายเดิมเเละรายใหม่ เข้าสู่กระบวนการบำบัดรักษา เเละฟื้นฟูสภาพทางสังคม เเละป้องกันผู้เสพรายใหม่เข้าสู่กระบวนการ
ปลัดกระทรวงมหาดไทย กล่าวต่อว่า ปัจจัยสำคัญคัญของการลด Demand Side คือ การสร้างภูมิคุ้มกันที่ดีต่อภัยยาเสพติด โดยต้องอาศัยความเข้มเเข็งของสถาบันครอบครัว ควบคู่การได้รับการปลูกฝังจิตสำนึกที่ดีจากสังคม และสถาบันการศึกษา รวมถึงการให้โอกาสผู้ที่ผ่านกระบวนการบำบัดรักษา และฟื้นฟูสภาพทางสังคม โดยกำลังกายเเละกำลังใจมีส่วนสำคัญ ต้องช่วยทำให้เขาตระหนักถึงคุณค่าของการมีชีวิต เพื่อร่วมเป็นกำลังสำคัญในการสร้างสรรค์สิ่งดี ๆ ให้กับสังคมโดยรวม และเป็นการคืนคนดีสู่สังคม ที่ไม่ทิ้งใครไว้ข้างหลัง สำหรับวันนี้มีตัวอย่างผลการดำเนินงานในหลายพื้นที่ จะมาอธิบายให้ฟัง เริ่มต้นที่
1.จังหวัดเชียงใหม่ พ.อ.ไพรัช ศรีไชวาล ผู้บังคับกองบังคับการควบคุมทหารพรานศูนย์ปฏิบัติการกองทัพภาค 3 สั่งการให้ทาง พ.ท.สกลวรรณ์ พุ่มมรินทร์ รองผู้บังคับกองบังคับการควบคุมทหารพรานศูนย์ปฏิบัติการกองทัพภาค 3 จัดกำลัง กองร้อย 3206 ออกลาดตระเวนแนวชายแดนและปะทะกับขบวนการขนยาเสพติดตรงชายแดนไทย-เมียนมา ตรงเขตรอยต่อระหว่างบ้านนามะอื้น-กิ่วลม ต.แม่อาย อ.แม่อาย จ.เชียงใหม่ โดยฝ่ายตรงข้ามเป็นชายฉกรรจ์คาดว่าเป็นชนเผ่า ประมาณ 7 คน และได้ยิงต่อสู้กับทหารเกิดการปะทะกันนานกว่า 5 นาที หลังเสียงปืนสงบเจ้าหน้าที่ได้เข้าตรวจที่เกิดเหตุก็พบกระเป๋าเป้ตกอยู่จำนวน 7 ใบ ข้างในมีไอซ์ จำนวน 72 กิโลกรัม อาวุธปืนยาว จำนวน 1 กระบอก พร้อมลูกกระสุนปืนจำนวนหนึ่ง ส่วนฝ่ายค้ายาเสพติดได้หลบหนีออกนอกประเทศไปได้ ซึ่งเจ้าหน้าที่ตรวจยึดของกลางเพื่อดำเนินการต่อไป และนายนิรัตน์ พงษ์สิทธิถาวร ผู้ว่าราชการจังหวัดเชียงใหม่ ได้มอบหมายให้ นายสิทธิศักดิ์ อภิกุลชัยสุทธิ์ นายอำเภอเมืองเชียงใหม่ พร้อมด้วยปลัดอำเภอฝ่ายความมั่นคง สมาชิก อส.กองร้อย อส.อ.เมืองเชียงใหม่ที่ 2 พร้อมด้วยเจ้าหน้าที่ศูนย์อำนวยการป้องกันและปราบปรามยาเสพติดจังหวัดเชียงใหม่ ได้บูรณาการร่วมกับ กรมการแพทย์แผนไทยและการแพทย์ทางเลือก โดย นพ.ธงชัย เลิศวิไลรัตนพงศ์ อธิบดีกรมการแพทย์แผนไทยฯ, นพ.ขวัญชัย วิศิษฐานนท์ รองอธิบดีกรมการแพทย์แผนไทยฯ นายแพทย์จตุชัย มณีรัตน์ นายแพทย์สาธารณสุขจังหวัดเชียงใหม่ พร้อมด้วยเจ้าหน้าที่สาธารณสุขจังหวัดเชียงใหม่ และเจ้าหน้าที่ตำรวจสถานีตำรวจภูธรภูพิงคราชนิเวศน์ ร่วมกันตรวจร้านจำหน่ายพืชสมุนไพรควบคุมประเภทกัญชา ย่านถนนนิมมานเหมินทร์ ตำบลสุเทพ อำเภอเมืองเชียงใหม่ จำนวน 4 ร้าน ผลการตรวจสอบพบการกระทำความผิด ฐานไม่มีใบอนุญาตจำหน่ายกัญชาตามประกาศกระทรวงสาธารณสุข เรื่อง สมุนไพรควบคุม (กัญชา) พ.ศ. 2565 จำนวน 3 ร้านได้แก่ ร้าน Weedbloom cnx ร้าน All good bar&cafe และ ร้าน Good vibes cannabis shop สำหรับอีก 1 ร้าน ได้แก่ ร้าน GreenHead พบว่าได้รับใบอนุญาตแล้วแต่ไม่ปฏิบัติตามเงื่อนไขตามที่ได้รับอนุญาต เจ้าหน้าที่จึงได้ลงบันทึกแจ้งเตือนการตรวจสอบและให้ดำเนินการแก้ไขให้แล้วเสร็จจึงจะสามารถกลับมาประกอบกิจการได้
2. จังหวัดแม่ฮ่องสอน เจ้าหน้าที่ทหาร บก.ควบคุมผาดง มว.ม.21 ร้อย ม.2 ฉก.ม.5 กองกำลังผาเมือง ที่ปฏิบัติหน้าที่ บริเวณ จุดตรวจบ้านรินหลวง ต.เมืองนะ อ.เชียงดาว จ.เชียงใหม่ ได้ทำการจับกุม นายโยธิน (สงวนนามสกุล) ชาว ต.สบปอง อ.ปางมะผ้า จ.แม่ฮ่องสอน พร้อมรถยนต์กระบะติดคอกยี่ห้อ อีซูซุ สีเทาและดำ โดยพบว่าซุกซ่อนยาบ้าเอาไว้ในรถ นับได้จำนวน 296,000 เม็ด จึงได้นำตัวพร้อมของกลางส่งพนักงานสอบสวนเพื่อดำเนินคดีและขยายผลต่อไป
3. จังหวัดเพชรบูรณ์ เจ้าหน้าที่ชุดสืบสวน สภ.บึงสามพัน ร่วมกับ เจ้าหน้าที่ฝ่ายปกครองอำเภอบึงสามพัน ทำการวางแผนล่อซื้อยาบ้าจาก นางสาวธนัชพร อายุ 39 ปี ซึ่งทำงานเป็น เสมียน ของโรงโม่หินแห่งหนึ่งในพื้นที่ตำบลซับสมอทอด โดยจากหลังผู้ต้องหาส่งมอบยาบ้าให้กับสายลับ ทางเจ้าหน้าที่ จึงแสดงตัวเข้าจับกุม ของกลางเป็นยาบ้าทั้งหมด 835 เม็ด และเงินสด จำนวน 4,500 บาท ซึ่งเจ้าตัวรับสารภาพว่าเป็นยาบ้าของตนจริง จึงแจ้งข้อหาจำหน่ายยาเสพติดประเภท 1 ยาบ้าโดยผิดกฎหมาย จากนั้นนำตัวส่งพนักงานสอบสวนเพื่อดำเนินคดีตามกฎหมายต่อไป
4. จังหวัดมหาสารคาม นายเกียรติศักดิ์ ตรงศิริ ผู้ว่าราชการจังหวัดมหาสารคาม, นายนพสิทธิ์ อุดมสุวรรณกุล รองผู้ว่าราชการจังหวัดมหาสารคาม, นายผดุงศักดิ์ อิ่มเอิบ ปลัดจังหวัดมหาสารคาม มอบหมายให้นายวสุ ยางหงษ์ ป้องกันจังหวัดมหาสารคาม สั่งการให้ชุดปฏิบัติการพิเศษฝ่ายปกครองจังหวัดมหาสารคาม นำโดย มว.อ. ภรัณยู มายูร ผู้ช่วยป้องกันจังหวัดมหาสารคาม และสมาชิก อส.บก.อส.จังหวัดมหาสารคาม ลงพื้นที่ปิดล้อมตรวจค้นบ้านเป้าหมายผู้มีส่วนเกี่ยวข้องกับยาเสพติดตามยุทธการ "มหาสารคามเมืองปลอดภัยยาเสพติด" และสืบสวนขยายผลเพื่อจับกุมตัวพ่อค้ายาบ้ารายสำคัญซึ่งเคลื่อนไหวอยู่ในเขตพื้นที่อำเภอโกสุมพิสัย,บรบือและอำเภอเมืองมหาสารคามโดยมีผลดำเนินการนำผู้เสพเข้ารับการบำบัด 1 ราย และตรวจยึดยาบ้า จำนวน 1,948 เม็ด, รถจักรยานยนต์ 1 คัน ส่วนผู้ต้องหาอยู่ระหว่างหลบหนี โดยได้ทำบันทึกตรวจยึดพร้อมนำของกลางส่งพนักงานสอบสวนเพื่อดำเนินการออกหมายจับมาดำเนินคดีตามกฎหมายต่อไป
5. จังหวัดตาก นายเอกสิฏฐ์ วิไลศิลป์ นายอำเภอวังเจ้า บูรณาการร่วมกับ พ.ต.อ.วสันต์ ศิริกาญโกมล ผู้กำกับการสถานีตำรวจวังเจ้า ทหารกองกำลังนเรศวร ปฏิบัติการป้องกันและปราบปรามยาเสพติดในพื้นที่อำเภอวังเจ้า มอบหมาย นายหมวดเอกสมบูรณ์ พรมดำ ผู้ช่วย ผบ.ร้อยฯ จัดกำลังพลสมาชิก อส.อ.วังเจ้า ที่ 10 ร่วมกับ ทหารกองกำลังนเรศวร ชุดปฏิบัติการตำบลนาโบสถ์ ลงพื้นที่เข้าตรวจสอบพื้นที่เป้าหมายตามเบาะแสที่ได้รับแจ้ง ณ บ้านท่าทองแดง ม.7 ต.นาโบสถ์ สามารถจับกุมผู้ต้องหา 1 คน พบของกลางยาบ้า จำนวน 10 เม็ด อาวุธปืน 3 กระบอก (1 ลูกซอง,2 ลูกกรดไทยประดิษฐ์, 3 ปืนแก็ป) พร้อมเครื่องกระสุน เจ้าหน้าที่จึงได้นำตัวส่งพนักงานสอบสวน สภ.วังเจ้า เพื่อดำเนินคดีตามกฎหมายต่อไป
"การสร้างภูมิคุ้มกันหมู่จะช่วยเพิ่มความเเข็งเเรงให้กับคนในชุมชนไม่เข้าไปยุ่งเกี่ยวกับยาเสพติด อย่างไรก็ตาม ขณะนี้ใกล้ช่วงเทศกาลปีใหม่ ผู้กระทำความผิดอาจเเฝงตัวขนส่งหรือลำเลียงยาเสพติดเข้ามาในพื้นที่ชั้นใน เจ้าหน้าที่ฝ่ายปกครอง ทหาร ตำรวจ เเละเจ้าหน้าที่ที่เกี่ยวข้องยังคงต้องเฝ้าระวังการกระทำความผิดทุกรูปแบบ ซึ่งพี่น้องประชาชนถือเป็นกองกำลังสำคัญที่จะช่วยให้เจ้าหน้าที่รัฐสามารถเข้าถึงกลุ่มเครือข่ายต่าง ๆ ที่เกี่ยวข้องกับยาเสพติด โดยหากพบเบาะเเสยาเสพติด หรือพบการกระทำความผิดต่าง ๆ สามารถเเจ้งได้ที่เจ้าหน้าที่ตำรวจ เจ้าหน้าที่ฝ่ายปกครอง กำนัน ผู้ใหญ่บ้าน หรือสามารถโทรศัพท์ ที่สายด่วน ศูนย์ดำรงธรรม 1567 หรือสายด่วน 191 ได้ฟรีตลอด 24 ชั่วโมง เพื่อเจ้าหน้าที่จะได้เร่งเข้าให้ความช่วยเหลือ หรือเร่งดำเนินการตามข้อร้องเรียนต่อไป นอกจากนี้ยังสามารถเเจ้งความประสงค์ในการส่งผู้ป่วยยาเสพติดเข้ารับการบำบัดรักษาได้อีกด้วย เพื่อเป็นการช่วยเหลือสังคมโดยการคืนคนดีสู่สังคม ให้โอกาสคนที่หลงผิดได้ฟื้นฟูตัวเองเเละกลับไปใช้ชีวิตอย่างปกติ ท้ายนี้ขอขอบคุณพี่น้องประชาชนทุกคน กระทรวงมหาดไทยหวังเป็นอย่างยิ่งว่าจะได้รับความร่วมมือจากพี่น้องประชาชนอย่างดีต่อไป" ปลัดกระทรวงมหาดไทยกล่าวทิ้งท้าย
#WorldSoilDay #วันดินโลก #soilswherefoodbegins #Soils4Nurition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/63107