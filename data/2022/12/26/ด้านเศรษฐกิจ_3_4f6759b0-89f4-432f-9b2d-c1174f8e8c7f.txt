รัฐบาลไทย-ข่าวทำเนียบรัฐบาล-กรมทางหลวงชนบทเชิญชวนประชาชนชมทัศนียภาพไฟประดับสะพานข้ามแม่น้ำเจ้าพระยา 13 แห่ง ช่วงเทศกาลปีใหม่ 2566 


วันจันทร์ที่ 26 ธันวาคม 2565
กรมทางหลวงชนบทเชิญชวนประชาชนชมทัศนียภาพไฟประดับสะพานข้ามแม่น้ำเจ้าพระยา 13 แห่ง ช่วงเทศกาลปีใหม่ 2566
ส่งเสริมเศรษฐกิจการท่องเที่ยว สอดรับกับโครงการ “คมนาคมสีสัน สร้างสรรค์ประเทศไทย” ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เชิญชวนประชาชนชมทัศนียภาพไฟประดับสะพานข้ามแม่น้ำเจ้าพระยาในช่วงเทศกาลปีใหม่ ระหว่างวันที่ 30 ธันวาคม 2565 - 1 มกราคม 2566 สอดรับกับโครงการ “คมนาคมสีสัน สร้างสรรค์ประเทศไทย” ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ในการพัฒนาพื้นที่โดยรอบให้มีทัศนียภาพที่ร่มรื่นและสวยงาม เพื่อส่งเสริมเศรษฐกิจการท่องเที่ยวภายในประเทศ
สำหรับในช่วงเทศกาลปีใหม่ 2566 นี้ ทช. ได้จัดให้มีการเปิดไฟประดับสะพานข้ามแม่น้ำเจ้าพระยาในพื้นที่กรุงเทพฯ และปริมณฑลที่อยู่ในความดูแลของ ทช. จำนวน 13 แห่ง ได้แก่ สะพานพระราม 3 สะพานพระราม 4 สะพานพระราม 5 สะพานพระราม 7 สะพานมหาเจษฎาบดินทรานุสรณ์ สะพานสมเด็จพระปิ่นเกล้า สะพานพระพุทธยอดฟ้า สะพานพระปกเกล้า สะพานสมเด็จพระเจ้าตากสินมหาราช สะพานกรุงธน สะพานกรุงเทพ สะพานภูมิพล 1 และสะพานภูมิพล 2 เพื่อร่วมเป็นส่วนหนึ่งในการส่งเสริมเศรษฐกิจการท่องเที่ยวภายในประเทศ สอดรับกับโครงการ “คมนาคมสีสัน สร้างสรรค์ประเทศไทย” และเพื่อแสดงให้เห็นความงดงามของบรรยากาศบริเวณแม่น้ำเจ้าพระยา เป็นการส่งเสริมการท่องเที่ยวในประเทศได้อีกทางหนึ่ง โดยในวันที่ 30 ธันวาคม 2565 - 1 มกราคม 2566 ทช. จะทำการเปิดไฟประดับสะพานระหว่างเวลา 19.00 - 24.00 น. ประชาชนสามารถร่วมชมทัศนียภาพความสวยงามของสะพานได้ตามเวลาดังกล่าว
นอกจากนี้ ทช. ได้จัดเจ้าหน้าที่ตรวจตราเพื่ออำนวยความสะดวกให้กับประชาชนที่เดินทางมาชมทัศนียภาพบริเวณสะพานข้ามแม่น้ำเจ้าพระยาในเขตกรุงเทพฯ และปริมณฑล ที่อยู่ในความดูแลของ ทช. อีกด้วย ทั้งนี้ หากประชาชนต้องการสอบถามข้อมูลเพิ่มเติมหรือแจ้งเหตุสามารถติดต่อได้ที่สายด่วน ทช. โทร. 1146

ที่มา : https://www.thaigov.go.th/news/contents/details/63095