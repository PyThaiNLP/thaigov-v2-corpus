รัฐบาลไทย-ข่าวทำเนียบรัฐบาล-นายกรัฐมนตรีกำชับ สตช. มหาดไทย ตรวจเข้มเมาไม่ขับ พร้อมให้การสนับสนุนแผนงานบอร์ดนโยบายเครื่องดื่มแอลกอฮอล์แห่งชาติตรวจสอบร้านค้า สถานบันเทิงเปิดบริการตามข้อกำหนด ขายแอลกอฮอล์ตามเวลา


วันจันทร์ที่ 26 ธันวาคม 2565
26/12/2565
พิมพ์
นายกรัฐมนตรีกำชับ สตช. มหาดไทย ตรวจเข้มเมาไม่ขับ พร้อมให้การสนับสนุนแผนงานบอร์ดนโยบายเครื่องดื่มแอลกอฮอล์แห่งชาติตรวจสอบร้านค้า สถานบันเทิงเปิดบริการตามข้อกำหนด ขายแอลกอฮอล์ตามเวลา
นายกรัฐมนตรีกำชับ สตช. มหาดไทย ตรวจเข้มเมาไม่ขับ พร้อมให้การสนับสนุนแผนงานบอร์ดนโยบายเครื่องดื่มแอลกอฮอล์แห่งชาติตรวจสอบร้านค้า สถานบันเทิงเปิดบริการตามข้อกำหนด ขายแอลกอฮอล์ตามเวลา หากพบฝ่าฝืนกฎหมายต้องลงโทษเด็ดขาด ย้ำต้องลดอุบัติเหตุ
วันที่ 26 ธันวาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรี กล่าวว่า เทศกาลปีใหม่ 2566 ที่กำลังจะมาถึง คาดว่าประชาชนจะมีการเดินทางกลับภูมิลำเนาและออกท่องเที่ยวจำนวนมาก พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้กำชับสำนักงานตำรวจแห่งชาติ และกระทรวงมหาดไทย ซึ่งมีภารกิจตั้งด่านตรวจตราในเส้นทางสายหลัก และในชุมชนทั่วประเทศในช่วงเทศกาล ให้คงความเข้มงวดในการตรวจผู้ขับขี่รถยนต์ ต้องเมาไม่ขับ ปฏิบัติตามกฎจราจร หากพบการฝ่าฝืนกฎหมายให้ดำเนินการลงโทษเด็ดขาด ไม่มีละเว้น
“สถานการณ์โควิด19 ที่คลี่คลายทำให้หน่วยงานต่างๆ ประเมินสอดคล้องกันว่าปีใหม่ที่จะถึงนี้จะมีการเดินทางสัญจรจำนวนมาก ซึ่งท่านนายกรัฐมนตรีความห่วงใยต่อความปลอดภัยในชีวิตและทรัพย์สินประชาชน จึงกำชับเจ้าหน้าที่ให้มีการตรวจตราและบังคับใช้กฎหมายที่เข้มงวด เพื่อลดอุบัติเหตุ เพิ่มความปลอดภัยแก่ผู้ใช้รถใช้ถนนทั้งในเส้นทางสายหลักและในชุมชน” น.ส.ไตรศุลี กล่าว
น.ส.ไตรศุลี กล่าวว่า  นายกรัฐมนตรียังขอให้เจ้าหน้าที่ตำรวจและเจ้าหน้าที่ท้องถิ่นร่วมสนับสนุนการดำเนินการตามแผนปฏิบัติการของคณะกรรมการนโยบายเครื่องดื่มแอลกอฮอล์แห่งชาติ เกี่ยวกับการควบคุมเครื่องดื่มแอลกอฮอล์ในช่วงเทศกาล ปีใหม่ 2566 โดยร่วมดูแลตรวจตราให้ร้านค้า ผู้ประกอบการ และประชาชนปฏิบัติตามกฎหมาย เช่น ไม่ขายแอลกอฮอล์ให้เด็กอายุต่ำกว่า 20 ปี ไม่มีการส่งเสริมการขาย ลดแลกแจกแถม และขายแอลกอฮอล์ในเวลาที่กำหนด 11.00-14.00 น. และ 17.00-24.00 น. รวมถึงเปิด-ปิดสถานบันเทิงตามเวลา
สนับสนุนการเพิ่มศักยภาพด่านชุมชน คัดกรองผู้ขับขี่รถยนต์ที่มีอาการมึนเมาทุกราย ทั้งผู้ขับขี่รถยนต์ จักรยานยนต์ ในกรณีเกิดเหตุมีผู้บาดเจ็บหรือเสียชีวิตต้องเป่าวัดปริมาณแอลกอฮอล์ทางลมหายใจทุกราย บังคับใช้กฎหมายเข้มงวด และหลังเทศกาลปีใหม่ เร่งคัดกรองส่งต่อผู้กระทำผิดฐานเมาแล้วขับ ที่ถูกศาลสั่งคุมประพฤติ ให้เข้ารับการบำบัดรักษาโดยเร็ว
น.ส.ไตรศุลี กล่าวว่า ช่วงเทศกาลปีใหม่ของทุกปีจะมีอุบัติเหตุการบาดเจ็บและเสียชีวิตบนท้องถนนจำนวนมาก โดยข้อมูลจากกรมป้องกันและบรรเทาสาธารณภัย กระทรวงมหาดไทย ระบุถึงอุบัติเหตุในช่วงเทศกาลปีใหม่ 2565 ระหว่างวันที่ 29 ธ.ค. 64 - 4 ม.ค. 65 รวม 7 วัน เกิดอุบัติเหตุ 2,707 ครั้ง มีผู้เสียชีวิต 333 ราย ผู้บาดเจ็บ 2,672 คน ซึ่งในจำนวนนี้เป็นอุบัติเหตุที่เกี่ยวข้องกับการดื่มเครื่องดื่มแอลกอฮอล์ขณะขับขี่สูงถึงร้อยละ 29.51 ขณะที่สำนักงานศาลยุติธรรม ระบุถึงสถิติคดีความผิดตามพระราชบัญญัติจราจรทางบก พ.ศ. 2522 ที่เข้าสู่การพิจารณาพิพากษาของศาลชั้นต้นทั่วประเทศ ในช่วงเทศกาล ปีใหม่ 2565 (7 วันอันตราย) พบว่ามีคดีเมาแล้วขับสูงถึง 1.5 หมื่นคน

ที่มา : https://www.thaigov.go.th/news/contents/details/63114