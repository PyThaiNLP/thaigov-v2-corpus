รัฐบาลไทย-ข่าวทำเนียบรัฐบาล-ดีอีเอส เผยข่าวปลอมกลุ่มนโยบายรัฐ จำนวนมากสุด ขณะที่ข่าวปลอมกรุงไทยส่ง SMS ให้แก้ไขรหัสผ่านบัญชีธนาคารผ่านลิงก์ ขึ้นแท่นอันดับ 1


วันจันทร์ที่ 26 ธันวาคม 2565
ดีอีเอส เผยข่าวปลอมกลุ่มนโยบายรัฐ จำนวนมากสุด ขณะที่ข่าวปลอมกรุงไทยส่ง SMS ให้แก้ไขรหัสผ่านบัญชีธนาคารผ่านลิงก์ ขึ้นแท่นอันดับ 1
ดีอีเอส เผยข่าวปลอมกลุ่มนโยบายรัฐ จำนวนมากสุด ขณะที่ข่าวปลอมกรุงไทยส่ง SMS ให้แก้ไขรหัสผ่านบัญชีธนาคารผ่านลิงก์ ขึ้นแท่นอันดับ 1
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด พบข่าวปลอมมากกว่าครึ่ง อยู่ในกลุ่มข่าวนโยบายรัฐบาล ตามด้วยข่าวปลอมกลุ่มผลิตภัณฑ์สุขภาพ ขณะที่ข่าวปลอมโควิด-19 ยังอยู่ในกระแสที่ 6 ข่าว
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 16-22 ธันวาคม 2565 โดยศูนย์ต่อต้านข่าวปลอม พบว่ามีข้อความที่เข้ามาจำนวน 5,184,582 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 282 ข้อความ แบ่งเป็นข้อความที่มาจาก Social listening จำนวน 249 ข้อความ และข้อความที่มาจาก Line Official จำนวน 33 ข้อความ รวมเรื่องที่ต้องดำเนินการตรวจสอบ 123 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 65 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 38 เรื่อง
กลุ่มที่ 3 ข่าวปลอมเรื่องเศรษฐกิจ จำนวน 11 เรื่อง
กลุ่มที่ 4 ข่าวปลอมเรื่องภัยพิบัติ จำนวน 9 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 6 เรื่อง
นางสาวนพวรรณ กล่าวต่อว่า เมื่อพิจารณาจากข่าวปลอมที่ได้รับความสนใจสูงสุด 10 อันดับระหว่างวันที่ 16-22 ธันวาคม ดังนี้
อันดับที่ 1 เรื่อง กรุงไทยส่ง SMS ให้แก้ไขรหัสผ่านบัญชีธนาคารผ่านลิงก์
อันดับที่ 2 เรื่อง ผลิตภัณฑ์ LUTA ช่วยบำรุงสายตา ชะลอความเสื่อมของจอประสาทตา ต้านอาการอักเสบ บรรเทาอาการตาแห้ง และช่วยกรองแสงสีฟ้าได้
อันดับที่ 3 เรื่อง ประกาศพื้นที่สีแดง 47 จังหวัด พายุระดับ 3 พุ่งเข้าถล่มไทย
อันดับที่ 4 เรื่อง วิธีการรักษากระดูกทับเส้นโดยไม่ต้องผ่าตัด
อันดับที่ 5 เรื่อง วิธีตรวจระดับความเสื่อมของสมอง ด้วยการกดและขยับเคลื่อนไหวนิ้ว
อันดับที่ 6 เรื่อง เคี้ยวเมล็ดมะละกอสุกแล้วกลืนโดยไม่ต้องกินน้ำตาม วันละ 3 เม็ด รักษามะเร็งระยะสุดท้าย เห็นผลใน 1 เดือน
อันดับที่ 7 เตรียมรับมือมรสุมเริ่มขึ้นฝั่ง พายุรุนแรงระดับ 5 พุ่งเป้าถล่มไทย
อันดับที่ 8 เรื่อง กรมการขนส่งทางบกเปิดทำใบขับขี่ออนไลน์ ประเภทรถยนต์ รถจักรยานยนต์และรถบรรทุก
อันดับที่ 9 เรื่อง การทำแมมโมแกรม เป็นสาเหตุของโรคมะเร็งเต้านม
อันดับที่ 10 เรื่อง โครงการวินัยดีมีเงิน รับ 500 บาท เป็นของขวัญปีใหม่ 2566
“ข่าวปลอมเรื่องปากท้องและเศรษฐกิจเกิดขึ้นอย่างต่อเนื่อง ดีอีเอส ขอให้ประชาชน ระมัดระวังการรับรู้ข่าวสารที่ส่งมาถึงท่านทุกช่องทาง ดีอีเอสให้ความสําคัญในการตรวจสอบข่าวปลอม และตระหนักถึงผลกระทบของข่าวปลอมที่มีผลกระทบกับชีวิตประจำวันของประชาชนอย่างมาก ขอให้ประชาชนอย่างหลงเชื่อข่าวปลอมที่มีการแพร่ระบาดในทุกช่องทางทั้งจากโชเชียลมีเดีย โทรศัพท์ หากท่านได้รับการแจ้งข้อมูลที่ผิดปรกติ ผ่านโชเชียลมีเดีย เอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ท่านสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ” นางสาว นพวรรณ กล่าว
_________________

ที่มา : https://www.thaigov.go.th/news/contents/details/63101