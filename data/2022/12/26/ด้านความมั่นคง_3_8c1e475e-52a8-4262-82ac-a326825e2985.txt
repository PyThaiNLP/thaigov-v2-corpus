รัฐบาลไทย-ข่าวทำเนียบรัฐบาล-ปลัดมหาดไทย เผยทุกพื้นที่ต่างพร้อมใจแสดงความจงรักภักดี จัดกิจกรรมบำเพ็ญกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงมีพระพลานามัยแข็งแรงโดยเร็ววัน


วันจันทร์ที่ 26 ธันวาคม 2565
26/12/2565
พิมพ์
ปลัดมหาดไทย เผยทุกพื้นที่ต่างพร้อมใจแสดงความจงรักภักดี จัดกิจกรรมบำเพ็ญกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา ฯ  ให้ทรงมีพระพลานามัยแข็งแรงโดยเร็ววัน
ปลัดมหาดไทย เผยทุกพื้นที่ต่างพร้อมใจแสดงความจงรักภักดี จัดกิจกรรมบำเพ็ญกุศลถวายพระพร สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงมีพระพลานามัยแข็งแรงโดยเร็ววัน
เมื่อวันที่ 25 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ตามที่สำนักพระราชวังได้มีแถลงการณ์ เรื่อง สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงพระประชวร นำมาซึ่งความห่วงใยของพี่น้องประชาชนคนไทยทุกศาสนิก โดยในทุกพื้นที่ ทุกจังหวัด ได้มีการจัดพิธีบำเพ็ญกุศลถวายพระพรแด่พระองค์ให้ทรงหายจากพระอาการประชวรในเร็ววัน โดยในห้วงวันที่ 24-25 ธ.ค. 65 มีหลายพื้นที่จัดพิธีฯ อาทิ
1. จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช พร้อมด้วยนางพิชานันท์ เผือกผ่อง นายกเหล่ากาชาดจังหวัดนครศรีธรรมราช นำหัวหน้าส่วนราชการ พี่น้องประชาชน ร่วมตักบาตรวันอาทิตย์ และรวมใจตั้งจิตอธิษฐานถวายสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ขอทรงหายจากพระอาการประชวรโดยเร็ว
2. จังหวัดเพชรบูรณ์ ที่วัดมหาธาตุ (พระอารามหลวง) ต.ในเมือง อ.เมืองเพชรบูรณ์ นายกฤษณ์ คงเมือง ผู้ว่าราชการจังหวัดเพชรบูรณ์ นำหัวหน้าส่วนราชการ ผู้แทนหน่วยงานภาครัฐและเอกชน พร้อมด้วยพสกนิกรชาวจังหวัดเพชรบูรณ์ ร่วมเจริญพระพุทธมนต์ และเจริญจิตภาวนา เพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา
3. จังหวัดจันทบุรี ที่สนามสามเหลี่ยมทุ่งนาเชย อำเภอเมืองจันทบุรี นายมนต์สิทธ์ ไพศาลธนวัฒน์ ผู้ว่าราชการจังหวัดจันทบุรี เป็นประธานพิธีเปิดโครงการ “มหาทานครั้งยิ่งใหญ่” ไถ่ชีวิตโค กระบือ ปล่อยปลา เพื่อถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิรา เทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากอาการประชวรโดยเร็ว โดยมีนางวันเพ็ญ มณีเวศย์วโรดม ประธานชมรมกัลยาณมิตร จังหวัดจันทบุรี พร้อมด้วยหัวหน้าส่วนราชการ ประชาชน และเยาวชนร่วมพิธี
4. จังหวัดสกลนคร ที่อาสนวิหารอัครเทวดามีคาแอลชุมชนท่าแร่ อ.เมืองสกลนคร คริสตศาสนิกชนคาทอลิก ชุมชนท่าแร่ จ.สกลนคร ได้สืบสานพิธีแห่ดาวเล็ก และพิธีมิสซา โดยคุณพ่ออันตนวีระเดช ใจเสรี พระอัครสังฆราชแห่งอัครสังฆมณฑลท่าแร่-หนองแสง นำผู้ร่วมพิธีประกอบพิธี และร่วมอธิฐานจิตถวายแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรโดยเร็ว ซึ่งกิจกรรมดังกล่าวทางวัดต่าง ๆ ในความปกครองของอัครสังฆมณฑลท่าแร่-หนองแสง ได้แก่ จังหวัดสกลนคร นครพนม มุกดาหาร และจังหวัดกาฬสินธุ์ ได้ร่วมอธิฐานจิต ส่งกำลังใจแด่สมเด็จเจ้าฟ้าฯ กรมหลวงราชสาริณีสิริพัชร มหาวัชรราชธิดา ในกิจกรรมพิธีสวดมนต์ของทางวัดเป็นประจำในทุกวันอาทิตย์
5. จังหวัดสุโขทัย ที่วัดทุ่งพล้อ ต.ป่างิ้ว อ.ศรีสัชนาลัย นายนิรันดร์ พรมละ ปลัดอำเภอหัวหน้ากลุ่มงานบริหารงานปกครอง เป็นประธานฝ่ายฆราวาส จัดพิธีเจริญพระพุทธมนต์ เจริญจิตตภาวนา บำเพ็ญกุศลเพื่อถวายพระพรแด่สมเด็จพระเจ้าลูกเธอเจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร โดยได้รับเมตตาจากคณะสงฆ์อำเภอศรีสัชนาลัย ร่วมประกอบพิธี โดยมีหัวหน้าส่วนราชการ ผู้บริหารองค์กรปกครองส่วนท้องถิ่น เจ้าหน้าที่ตำรวจ สภ.ศรีสัชนาลัย เจ้าหน้าที่ อบต.ป่างิ้ว เจ้าหน้าที่ รพ.สต.ป่างิ้ว รพ.สต.แม่ราก กำนัน ผู้ใหญ่บ้าน อสม. และประชาชนในพื้นที่ตำบลป่างิ้ว อำเภอศรีสัชนาลัย รวมจำนวน 150 คน เข้าร่วมพิธี
6. จังหวัดนครพนม ที่วัดโพธิ์ศรี ต.ในเมือง อ.เมืองนครพนม พลเรือตรี สมาน ขันธพงษ์ ผู้บัญชาการหน่วยเรือรักษาความสงบเรียบร้อยตามลำแม่น้ำโขง เป็นประธานฝ่ายฆราวาส พระครูโพธิกิจวิมล เจ้าคณะตำบลในเมือง เขต 1 เจ้าอาวาสวัดโพธิ์ศรี เป็นประธานฝ่ายสงฆ์ ร่วมกันประกอบพิธีเจริญพระพุทธมนต์และเจริญจิตภาวนาถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เพื่อให้ทรงหายจากอาการประชวร โดยมี หัวหน้าส่วนราชการ ทหาร เจ้าหน้าที่ หน่วยงานภาครัฐ ภาคเอกชน ประชาชนชาวจังหวัดนครพนม และจิตอาสา
7. จังหวัดตาก ณ วัดนาโบสถ์ ตำบลนาโบสถ์ อำเภอวังเจ้า นายอนุรักษ์ นิลน้อย กำนันตำบลนาโบสถ์ ร่วมกับคณะสงฆ์อำเภอวังเจ้านำโดยพระครูสิริสุตวัฒน์ เจ้าคณะอำเภอวังเจ้า จัดกิจกรรมโครงการธรรมะสัญจร ประกอบพิธีเจริญพระพุทธมนต์ เจริญจิตตภาวนา แผ่เมตตา และเทศนาเพื่อถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรโดยเร็ว โดยมีคณะสงฆ์อำเภอวังเจ้า ผู้ใหญ่บ้าน ผู้ช่วยผู้ใหญ่บ้าน แพทย์ประจำตำบล สารวัตรกำนัน คณะครูโรงเรียนนาโบสถ์พิทยาคม และประชาชนในพื้นที่ เข้าร่วมพิธีเป็นจำนวนมาก
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในขณะนี้ใกล้จะถึงเทศกาลปีใหม่ 2566 ซึ่งพี่น้องประชาชนจะนิยมประกอบกิจกรรมเพื่อความเป็นสิริมงคลร่วมกับครอบครัว อาทิ การทำบุญใส่บาตร การร่วมรับประทานอาหารในหมู่ญาติมิตร และกิจกรรมอื่น ๆ โดยพี่น้องประชาชนทุกคนสามารถร่วมกันอธิษฐานจิตเป็นพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดาให้ทรงพระเจริญยิ่งยืนนาน มีพระพลานามัยแข็งแรงโดยเร็ววัน ในช่วงเทศกาลปีใหม่ 2566 ที่กำลังจะถึงนี้

ที่มา : https://www.thaigov.go.th/news/contents/details/63106