รัฐบาลไทย-ข่าวทำเนียบรัฐบาล-สธ.เตือนประชาชนอย่าหลงเชื่อมิจฉาชีพอ้างเป็นเจ้าหน้าที่ สธ. แจ้งมีหมายจับซื้อขายวัคซีนผิดกฎหมาย


วันจันทร์ที่ 26 ธันวาคม 2565
สธ.เตือนประชาชนอย่าหลงเชื่อมิจฉาชีพอ้างเป็นเจ้าหน้าที่ สธ. แจ้งมีหมายจับซื้อขายวัคซีนผิดกฎหมาย
โฆษกกระทรวงสาธารณสุข เตือนภัย พบกลุ่มมิจฉาชีพแอบอ้างเป็นเจ้าหน้าที่กระทรวง กรมควบคุมโรค และ สสจ.นนทบุรี โทรหาประชาชนแจ้งว่ามีหมายจับเรื่องซื้อขายวัคซีนผิดกฎหมาย และรับอาสาเดินเรื่องแจ้งความลงบันทึกประจำวันออนไลน์แทน
โฆษกกระทรวงสาธารณสุข เตือนภัย พบกลุ่มมิจฉาชีพแอบอ้างเป็นเจ้าหน้าที่กระทรวง กรมควบคุมโรค และ สสจ.นนทบุรี โทรหาประชาชนแจ้งว่ามีหมายจับเรื่องซื้อขายวัคซีนผิดกฎหมาย และรับอาสาเดินเรื่องแจ้งความลงบันทึกประจำวันออนไลน์แทน ย้ำกระทรวงไม่มีการดำเนินการเรื่องนี้ ขอประชาชนอย่าหลงเชื่อโอนเงิน หรือให้ข้อมูลส่วนตัวใดๆ เด็ดขาด อาจถูกนำไปใช้ทำเรื่องผิดกฎหมายต่าง ๆ ได้
วันนี้ (26 ธันวาคม 2565) นายแพทย์รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) และโฆษกกระทรวงสาธารณสุข เปิดเผยว่า ช่วงสัปดาห์ที่ผ่านมาจนถึงวันนี้ เจ้าหน้าที่ได้รับแจ้งจากประชาชนหลายรายว่ามีบุคคลอ้างตัวว่าเป็นเจ้าหน้าที่กระทรวงสาธารณสุข เจ้าหน้าที่กรมควบคุมโรค และเจ้าหน้าที่สำนักงานสาธารณสุขจังหวัดนนทบุรี ติดต่อมายังเบอร์โทรศัพท์ส่วนตัวแจ้งว่ามีหมายจับกรณีซื้อขายวัคซีนผิดกฎหมาย ให้ประชาชนรีบติดต่อแจ้งความลงบันทึกประจำวัน โดยมีการอ้างอิงเบอร์โทรกลับหมายเลข 02-590-3000 ซึ่งเป็นเบอร์โทรศัพท์ของกรมควบคุมโรค เพื่อสร้างความน่าเชื่อถือ และยังสามารถระบุเลขบัตรประจำตัวของประชาชนที่โทรไปหาได้ถูกต้อง พร้อมทั้งรับอาสาแจ้งความออนไลน์ให้หากไม่สะดวกไปแจ้งความด้วยตนเอง
นายแพทย์รุ่งเรืองกล่าวต่อว่า เฉพาะวันนี้มีประชาชนติดต่อมาแจ้งเรื่องดังกล่าวแล้ว 3 ราย กระทรวงสาธารณสุขจึงขอย้ำว่าไม่เคยดำเนินการเรื่องของการแจ้งข้อหาความผิดใดๆ แก่ประชาชน และขอเตือนว่าอย่าหลงเชื่อตกเป็นเหยื่อของกลุ่มมิจฉาชีพเหล่านี้ โดยการให้ข้อมูลส่วนบุคคลหรือโอนเงินให้เด็ดขาด อาจถูกนำไปใช้ทำเรื่องผิดกฎหมายต่างๆ ได้ ทั้งนี้กระทรวงสาธารณสุขจะประสานหน่วยงานที่เกี่ยวข้องให้ติดตามตรวจสอบเพื่อดำเนินการทางกฎหมายต่อไป
“หากประชาชนมีข้อสงสัยขอให้โทรติดต่อสอบถามมายังกระทรวงสาธารณสุข โทร. 02-590-1000 หรือสอบถามหน่วยงานที่ถูกแอบอ้างชื่อโดยตรงเพื่อตรวจสอบข้อมูล ป้องกันการตกเป็นเหยื่อของกลุ่มมิจฉาชีพเหล่านี้โดยไม่รู้ตัว” นพ.รุ่งเรืองกล่าว
*********************************************** 26 ธันวาคม 2565

ที่มา : https://www.thaigov.go.th/news/contents/details/63115