รัฐบาลไทย-ข่าวทำเนียบรัฐบาล-ปลัดมหาดไทยแถลงข่าวงานใหญ่ส่งท้ายปี “OTOP CITY 2022 : มอบความสุขจากภูมิปัญญา ส่งต่อคุณค่าจากฝีมือคนไทย” ชวนนักช้อปเลือกซื้อเลือกหาของขวัญของฝาก “การันตีคุณภาพ” โดยฝีมือคนไทย


วันพฤหัสบดีที่ 15 ธันวาคม 2565
พิมพ์
ปลัดมหาดไทยแถลงข่าวงานใหญ่ส่งท้ายปี “OTOP CITY 2022 : มอบความสุขจากภูมิปัญญา ส่งต่อคุณค่าจากฝีมือคนไทย” ชวนนักช้อปเลือกซื้อเลือกหาของขวัญของฝาก “การันตีคุณภาพ” โดยฝีมือคนไทย
ปลัดมหาดไทยแถลงข่าวงานใหญ่ส่งท้ายปี “OTOP CITY 2022 : มอบความสุขจากภูมิปัญญา ส่งต่อคุณค่าจากฝีมือคนไทย” ชวนนักช้อปเลือกซื้อเลือกหาของขวัญของฝาก “การันตีคุณภาพ” โดยฝีมือคนไทย วันที่ 17 – 25 ธ.ค. 65 ณ ชาเลนเจอร์ 1 – 3 อิมแพ็ค เมืองทองธานี
ปลัดมหาดไทยแถลงข่าวงานใหญ่ส่งท้ายปี “OTOP CITY 2022 : มอบความสุขจากภูมิปัญญา ส่งต่อคุณค่าจากฝีมือคนไทย” ชวนนักช้อปเลือกซื้อเลือกหาของขวัญของฝาก “การันตีคุณภาพ” โดยฝีมือคนไทย วันที่ 17 – 25 ธ.ค. 65 ณ ชาเลนเจอร์ 1 – 3 อิมแพ็ค เมืองทองธานี ตั้งเป้ารายได้หมุนเวียนกลับสู่ชุมชนไม่น้อยกว่า 500 ล้านบาท”
วันนี้ (15 ธ.ค. 65) เวลา 11.00 น. ที่ห้องราชดำเนิน โรงแรมรอยัลปริ้นเซส หลานหลวง กรุงเทพฯ นายสุทธิพงษ์ จุลเจริญ ปลัดกระทรวงมหาดไทย เป็นประธานการแถลงข่าวการจัดงาน OTOP CITY 2022 โดย นายอรรษิษฐ์ สัมพันธรัตน์ อธิบดีกรมการพัฒนาชุมชน ร่วมแถลงข่าว ซึ่งภายในงานมี นายชัยวัฒน์ ชื่นโกสุม รองปลัดกระทรวงมหาดไทย หัวหน้ากลุ่มภารกิจด้านพัฒนาชุมชนและส่งเสริมการปกครองท้องถิ่น นายวิฑูรย์ นวลนุกูล รองอธิบดีกรมการพัฒนาชุมชน นายสุรศักดิ์ อักษรกุล รองอธิบดีกรมการพัฒนาชุมชน นายสมศักดิ์ เจริญไพฑูรย์ รองอธิบดีกรมการปกครอง นายสุเมธ มีนาภา รองอธิบดีกรมโยธาธิการและผังเมือง นายเธียรชัย ชูกิตติวิบูลย์ รองอธิบดีกรมป้องกันและบรรเทาสาธารณภัย ว่าที่ร้อยตรี ขรรค์ไชย ทันธิมา ผู้ตรวจราชการกรมส่งเสริมการปกครองท้องถิ่น นายวิลาศ เฉลยสัตย์ ผู้ว่าการการไฟฟ้านครหลวง นางภาวินี ไชยสิทธิ์ กรรมการผู้จัดการบริษัท ประชารัฐรักสามัคคี วิสาหกิจเพื่อสังคม (ประเทศไทย) จำกัด ผู้บริหารกรมการพัฒนาชุมชน ข้าราชการ พนักงาน เจ้าหน้าที่ สื่อมวลชน และภาคีเครือข่าย ร่วมรับฟังการแถลงข่าว
นายสุทธิพงษ์ จุลเจริญ ปลัดกระทรวงมหาดไทย กล่าวว่า นับเป็นพระมหากรุณาธิคุณอย่างหาที่สุดมิได้ที่สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระราชเสาวนีย์และแนวพระราชดำริที่สำคัญในด้านการ “พัฒนาคน” ด้วยการส่งเสริมให้ประชาชนได้ฝึกทักษะ พัฒนาศักยภาพของตนเอง เฉกเช่นการหาปลาที่ไม่ใช่เป็นการจับปลาไปให้ แต่ทำให้เขารู้จักการหาปลาด้วยตนเอง ด้วยการนำเอาเรื่องของงานฝีมือ ทั้งการทอผ้าไว้เป็นอาชีพเสริม การทำขนม การทำจักสาน เครื่องประดับ แกะสลัก ตลอดจนสมุนไพรต่าง ๆ จากภูมิปัญญา เพื่อให้พี่น้องประชาชนมีรายได้อันจะส่งผลให้ครอบครัวมีคุณภาพชีวิตที่ดี
“รัฐบาลได้ให้ความสำคัญในการสร้างงาน สร้างอาชีพ สร้างรายได้ของประชาชน ขยายผลและสนับสนุนให้มีโครงการหนึ่งตำบล หนึ่งผลิตภัณฑ์ (OTOP) และมีการพัฒนายกระดับผลิตภัณฑ์ OTOP โดยการพัฒนาผู้ผลิต ผู้ประกอบการ ยกระดับคุณภาพมาตรฐานผลิตภัณฑ์ เพิ่มช่องทางการตลาดให้กว้างและก้าวไกลมากยิ่งขึ้น ตลอดจนอำนวยความสะดวกทำให้ประชาชนเข้าถึงแหล่งเงินทุน เช่น กองทุนพัฒนาบทบาทสตรี เพื่อให้สตรีสามารถเข้าถึงเงินทุนได้ง่าย ภาระค่าใช้จ่ายน้อย เพื่อใช้ในการพัฒนายกระดับผลิตภัณฑ์ ยกระดับคุณภาพชีวิตของกลุ่มในชุมชน จึงเป็นที่มาของการบูรณาการร่วมกันภายใต้การนำของกระทรวงมหาดไทย โดยกรมการพัฒนาชุมชนร่วมกันกับหน่วยงานภาคี ได้แก่ กระทรวงพาณิชย์ กระทรวงการอุดมศึกษา วิทยาศาสตร์ วิจัยและนวัตกรรม กระทรวงอุตสาหกรรม กระทรวงสาธารณสุข กระทรวงทรัพยากรธรรมชาติและสิ่งแวดล้อม บริษัท ประชารัฐรักสามัคคี วิสาหกิจเพื่อสังคม (ประเทศไทย) จำกัด และภาคีเครือข่าย ช่วยกันเสริม ช่วยกันพัฒนา ทำให้เกิดผลิตภัณฑ์ OTOP เป็น 100,000 ผลิตภัณฑ์ เป็น 10,000 กลุ่ม อันทำให้เกิดการช่วยยกระดับคุณภาพของชีวิตของพี่น้องประชาชนผู้ประกอบการ OTOP ซึ่งเป็นผู้ประกอบการที่กระจายอยู่ในทุกชุมชนทั่วทั้งทุกภาคของประเทศไทย และรวมกลุ่มกันทำสัมมาอาชีพผลิตสิ่งดี ๆ จากภูมิปัญญาอันเกิดจากพระมหากรุณาธิคุณของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงรื้อฟื้นคืนคุณค่าของงานศิลปาชีพ งานหัตถศิลป์ หัตถกรรม งานฝีมือต่าง ๆ ให้กลายเป็นสิ่งที่สร้างรายได้ให้กับพี่น้องประชาชนคนไทย ส่งผลให้คนในชุมชนได้มีกินมีใช้ สร้างเศรษฐกิจฐานรากที่เข้มแข็งของประเทศต่อไป” นายสุทธิพงษ์ฯ กล่าว
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า สำหรับการจัดงาน OTOP CITY 2022 “มอบความสุขจากภูมิปัญญา ส่งต่อคุณค่าจากฝีมือคนไทย” ในครั้งนี้ จัดขึ้นตั้งแต่วันที่ 17 - 25 ธันวาคม 2565 รวม 9 วัน 9 คืน ณ ชาเลนเจอร์ 1 - 3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี ตั้งเป้ามีรายได้หมุนเวียนขั้นต่ำกลับไปสู่พี่น้องคนไทย 500 ล้านบาท ซึ่งสินค้าทุกชิ้นภายในงานจะประมวลรวบรวมสิ่งที่มีคุณค่า คุณภาพ ที่สามารถเลือกซื้อ เลือกหา มาเป็นของใช้ตนเอง หรือนำไปเป็นของขวัญของฝากในเทศกาลส่งท้ายปีเก่า ต้อนรับปีใหม่ เช่น กระเช้าของขวัญ OTOP มูลค่าไม่เกิน 3,000 บาท ทั้งยังได้อุดหนุนชุมชน อุดหนุนคนไทยด้วยกัน เพื่อให้พี่น้องคนไทยได้ช่วยกันสนับสนุนพี่น้องคนไทยด้วยกันเอง อันจะเป็นกำลังใจให้ผู้ประกอบการผลิตสินค้าที่หลากหลายเพิ่มมากขึ้นต่อไป
ด้าน นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า กระทรวงมหาดไทย มอบหมายให้กรมการพัฒนาชุมชน จัดงาน OTOP CITY 2022 “มอบความสุขจากภูมิปัญญา ส่งต่อคุณค่าจากฝีมือคนไทย” โดยรังสรรค์พื้นที่ 60,000 ตารางเมตร บริเวณชาเลนเจอร์ 1 - 3 ศูนย์แสดงสินค้าและการประชุมอิมแพ็ค เมืองทองธานี แบ่งเป็นโซนที่น่าสนใจ ได้แก่ โชนนิทรรศการเฉลิมพระเกียรติ พระบาทสมเด็จพระเจ้าอยู่หัว โซน OTOP Trader จังหวัด และ OTOP Trader ประเทศไทย โซนแสดงและจำหน่ายผลิตภัณฑ์ OTOP 3 - 5 ดาว กว่า 2,000 บูธ โซนโอทอปชวนชิม มากกว่า 160 ร้านค้า ทั่วประเทศ และโซนไฮไลท์ภายในงานที่ห้ามพลาด ได้แก่ โซนศิลปิน OTOP จัดแสดงและจำหน่ายผลิตภัณฑ์จากศิลปิน OTOP กว่า 60 ราย ที่อนุรักษ์และสืบทอดไว้ซึ่งภูมิปัญญาของคนไทยจากรุ่นสู่รุ่น ถ่ายทอดออกมาเป็นผลิตภัณฑ์ที่ทรงคุณค่า โซนชุมชนท่องเที่ยว OTOP นวัตวิถีและผลิตภัณฑ์ในหมู่บ้าน OTOP นวัตวิถี 4 ภาค โซนผ้าไทยใส่ให้สนุก และโซน First Lady จัดแสดงผ้าที่มีอัตลักษณ์และเอกลักษณ์ของแต่ละจังหวัดที่มีดีไซน์ทันสมัยเหมาะกับคนทุกรุ่น ทุกเพศ และทุกวัย รวมถึงนิทรรศการเส้นไหม มีการแสดงและจำหน่ายเส้นไหม เพื่อถ่ายทอดองค์ความรู้เฉพาะพื้นถิ่นผ่านการจัดแสดงฝ้ายย้อมสีธรรมชาติและการทอผ้าของผู้ประกอบการ โซน OTOP ของขวัญของฝาก จัดแสดง สาธิต และจำหน่ายผลิตภัณฑ์สินค้า OTOP ที่เหมาะสมเป็นของขวัญ ของฝากสำหรับเทศกาลปีใหม่มากกว่า 24 ร้านค้า และโซนพิเศษภายในการจัดงานครั้งนี้ คือ โซน Health&SPA ที่มีการสร้างสรรค์พื้นที่ภายในงานให้ทุกท่านสามารถได้พักผ่อนหย่อนใจภายในงานไปกับบรรยากาศที่ผ่อนคลายสไตล์สปาไทย มีการนวดเพื่อสุขภาพ นวดเพื่อผ่อนคลาย พร้อมจัดสรรสินค้าให้เลือกช้อปสำหรับท่านที่ต้องการเลือกซื้อสินค้าประเภทความงามและสุขภาพ
นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้ายว่า “เนื่องในโอกาสส่งท้ายปีเก่าต้อนรับปีใหม่ พี่น้องประชาชนสามารถไปเลือกหาของขวัญ ของฝาก ซึ่งมีคุณค่ายิ่งกว่าของขวัญของฝากทั่วไป เพราะเป็นของขวัญของฝากที่ทำให้พี่น้องคนไทยทั่วประเทศได้มีรายได้ เศรษฐกิจฐานรากมั่นคง เม็ดเงินของทุกท่าน ทุกบาท ทุกสตางค์ จะหมุนกลับไปหาพี่น้องประชาชนในชุมชน เท่ากับเราได้ทั้งของดีไปฝากคนที่เรารัก เราเคารพ และเราก็จะอิ่มเอิบใจที่ได้ช่วยอุดหนุนคนไทยด้วยกันจากทุกกำลังใจของท่าน ขอเชิญชวนทุกท่านได้ไปเดินไปเยี่ยมพูดคุยกับพี่น้อง OTOP และถ้าท่านตัดสินใจเลือกซื้อสินค้าที่ถูกอกถูกใจไปด้วยก็จะยิ่งเป็นกำลังใจที่จะทำให้คนในชาติของเรามีความสุข และทำให้ประเทศชาติของเรามีความมั่นคง เศรษฐกิจมีความเข้มแข็ง น้ำใจคนไทยสำคัญที่สุดที่จะเอาชนะทุกสิ่ง โดยเฉพาะอย่างยิ่งเศรษฐกิจฐานรากของประเทศไทย เพื่อร่วมกันทำให้พี่น้องประชาชนในทุกชุมชนได้มีงาน มีอาชีพ มีรายได้ มีคุณภาพชีวิตที่ดีอย่างยั่งยืน”
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62692