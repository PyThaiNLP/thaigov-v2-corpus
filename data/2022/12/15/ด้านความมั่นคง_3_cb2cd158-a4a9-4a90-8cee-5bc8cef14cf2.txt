รัฐบาลไทย-ข่าวทำเนียบรัฐบาล-ผู้ว่าราชการจังหวัดร้อยเอ็ดจับมือ 7 ภาคีเครือข่าย จัดกิจกรรม "วันดินโลก" (World Soil Day) ปี 2565 ภายใต้แนวคิด "Soils, where food begins : อาหาร ก่อกำเนิด เกิดจากดิน"


วันพฤหัสบดีที่ 15 ธันวาคม 2565
พิมพ์
ผู้ว่าราชการจังหวัดร้อยเอ็ดจับมือ 7 ภาคีเครือข่าย จัดกิจกรรม "วันดินโลก" (World Soil Day) ปี 2565 ภายใต้แนวคิด "Soils, where food begins : อาหาร ก่อกำเนิด เกิดจากดิน"
ผู้ว่าราชการจังหวัดร้อยเอ็ดจับมือ 7 ภาคีเครือข่าย จัดกิจกรรม "วันดินโลก" (World Soil Day) ปี 2565 ภายใต้แนวคิด "Soils, where food begins : อาหาร ก่อกำเนิด เกิดจากดิน"
เมื่อวันที่ 14 ธ.ค. 65 นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยว่า เมื่อวานนี้ ตนได้เป็นประธานในพิธีเปิดการจัดกิจกรรม "วันดินโลก" (World Soil Day) ปี 2565 ภายใต้หัวข้อ "Soils, where food begins : อาหาร ก่อกำเนิด เกิดจากดิน" ณ ศูนย์เรียนรู้พื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ โคก หนอง นา พัฒนาชุมชนร้อยเอ็ด วัดป่าดอนดู่ธรรมาราม ตำบลอีง่อง อำเภอจตุรพักตรพิมาน จังหวัดร้อยเอ็ด ซึ่งเป็นการบูรณาการความร่วมมือระหว่างจังหวัดร้อยเอ็ดกับ 7 ภาคีเครือข่าย โดยภายในงานได้มีการจัดกิจกรรมต่าง ๆ ได้แก่ การเดินรณรงค์เนื่องในงานวันดินโลก, การประกาศเจตนารมณ์วันดินโลก, การจัดนิทรรศการวันดินโลก, การจำหน่ายผลผลิตจากแปลงโคก หนอง นา, การสาธิตทำปุ๋ยหมักแห้งเพื่อบำรุงดิน, พิธีมอบต้นกล้าผักสวนครัวกิจกรรมเอามื้อสามัคคี หว่านปอเทือง ห่มดิน ปลูกต้นไม้ และการเสวนาในหัวข้อ “วันดินโลก” ภายใต้แนวคิด "Soils, where food begins : อาหาร ก่อกำเนิด เกิดจากดิน" จากภาคีทั้ง 7 ภาคี
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า สำหรับกิจกรรมการเสวนาในหัวข้อ “วันดินโลก” ภายใต้แนวคิด "Soils, where food begins : อาหาร ก่อกำเนิด เกิดจากดิน" มีผู้แทนมาจากภาคีทั้ง 7 ภาคี ประกอบด้วย (1) ภาคราชการ นำโดย นายทรงพล ใจกริ่ม ผู้ว่าราชการจังหวัดร้อยเอ็ด นายชูศักดิ์ ราชบุรี ปลัดจังหวัดร้อยเอ็ด นายวสันต์ ชิงชนะ ผู้ตรวจราชการกรมการพัฒนาชุมชน นายพิศ นันทพูนพิพัฒน์ พัฒนาการจังหวัดร้อยเอ็ด ร.ต.อ.หญิง อรุณี อินทรมณี นายอำเภอจตุรพักตรพิมาน พ.อ.พลพัฒน์ ธีรเนตร รองอำนวยการรักษาความมั่นคงภายในจังหวัดร้อยเอ็ด นางปราณี ประทุมมา พัฒนาสังคมและความมั่นคงของมนุษย์จังหวัดร้อยเอ็ด นายสมจิตร์ คำสี เกษตรจังหวัดร้อยเอ็ด นายจามินวัศญ์ พิลาศเอมอรร ประมงจังหวัดร้อยเอ็ด พร้อมด้วย ผู้แทนพาณิชย์จังหวัดร้อยเอ็ด ผู้แทนอุตสาหกรรมจังหวัดร้อยเอ็ด ผู้แทนสถานีพัฒนาที่ดินจังหวัดร้อยเอ็ด ผู้แทนเกษตรและสหกรณ์จังหวัดร้อยเอ็ด กำนัน ผู้ใหญ่บ้าน นายกองค์การบริหารส่วนตำบลอีง่อง (2) ภาคศาสนา โดย พระพรหมวชิรโสภณ เจ้าอาวาสวัดบึงพระลานชัย องค์อุปถัมภ์วัดป่าดอนดู่ธรรมาราม ตำบลอีง่อง อำเภอจตุรพักตรพิมาน (3) ภาควิชาการ โดย ดร.เสกสรรค์ สุทธิสงค์ อาจารย์ประจำสาขาพลังงานทดแทนและสิ่งแวดล้อม มหาวิทยาลัยเทคโนโลยีราชมงคลอีสาน (4) ภาคประชาชน โดย นางจันทรา บุญลาด ประธานเครือข่ายโคกหนองนาอำเภอจตุรพักตรพิมานและ เจ้าของแปลงโคกหนองนา (5 - 6) ภาคเอกชนและประชาสังคม โดย นางจิรภา ธีระกนก ประธานสมัชชาสุขภาพจังหวัดร้อยเอ็ด และเจ้าของกิจกรรมร้านอาหารบ้านสวน (7) ภาคสื่อมวลชน โดยนางสาววิภาดา รัตนโรจนา ประชาสัมพันธ์จังหวัดร้อยเอ็ด ร่วมในการเสวนา
นายทรงพล ใจกริ่ม ผู้ว่าราชการจังหวัดร้อยเอ็ด กล่าวต่อว่า สหประชาชาติ (UN) ได้ประกาศอย่างเป็นทางการให้วันที่ 5 ธันวาคม ของทุกปี เป็น “วันดินโลก” (World Soil Day) เพื่อใช้เป็นโอกาสในการขับเคลื่อนกิจกรรมการรณรงค์และเผยแพร่ความรู้เกี่ยวกับดินและการสร้างความตระหนักถึงความสำคัญของดิน ทั้งในระดับประเทศและระดับโลกอย่างเป็นรูปธรรม ซึ่งประเทศไทยร่วมกับองค์การอาหารและเกษตรแห่งสหประชาชาติ (Food and Agriculture Organization of the United Nations – FAO) ก็ได้จัดการประกวดชิงรางวัล The King Bhumibol World Soil Day Award ขึ้น ซึ่งจะมีการมอบรางวัลในวันที่ 5 ของทุกปี เพื่อน้อมรำลึกถึงพระมหากรุณาธิคุณ และเพื่อถวายสดุดีพระเกียรติคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ที่ทรงศึกษาค้นคว้าวิธีการจัดการทรัพยากรดินอย่างยั่งยืน นำมาซึ่งความเป็นอยู่ที่ดีของเกษตรกรและประชาชน ตอบสนองต่อเป้าหมายการพัฒนาอย่างยั่งยืนของสหประชาชาติ ในเรื่องการจัดการสิ่งแวดล้อมความมั่นคงทางด้านอาหารและขจัดความหิวโหย อีกทั้งยังเป็นการกระตุ้นให้เกิดความรู้ ความเข้าใจ และสร้างจิตสำนึกที่ดีในการรักษาทรัพยากรดิน ผ่านการดำเนินกิจกรรมเนื่องในวันดินโลก โดยมีกลุ่มเป้าหมายเป็นบุคคล ชุมชน องค์กร หน่วยงาน สถาบันการศึกษา ที่มีผลงานและกิจกรรมเป็นที่ประจักษ์ในการส่งเสริมการสร้างความตระหนักในความสำคัญของทรัพยากรดินและจัดการดินอย่างยั่งยืน
“การจัดงานวันดินโลกในปีนี้ FAO ได้เน้นย้ำให้มีการรณรงค์สร้างการรับรู้ให้ประชาคมทั่วโลกได้ตระหนักถึงความสำคัญของดิน ภายใต้แนวคิด "Soils, where food begins : อาหาร ก่อกำเนิด เกิดจากดิน" ที่มุ่งเน้นความสำคัญของการสร้างสุขภาพดินที่ดี อันจะส่งผลต่อระบบนิเวศโดยรวม ทั้งคน สัตว์ และพืช โดยเฉพาะพืชในฐานะผู้ผลิตที่สำคัญของระบบนิเวศ เป็นผู้ผลิตก๊าซออกซิเจนซึ่งเกิดจากกระบวนการสังเคราะห์แสงทำให้พืชสามารถผลิตอาหาร หรือ แป้ง ด้วยการดูดซึมซับแร่ธาตุน้ำ และอากาศใต้ผิวดิน ทำให้เกิดผลผลิตทางด้านการเกษตรต่าง ๆ เป็นที่มาของอาหารให้กับมนุษย์ และสิ่งมีชีวิตบนโลก ซึ่งการสร้างความตระหนักในทรัพยากรดินนี้จะก่อให้เกิดความมั่นคงและความปลอดภัยทางอาหารให้แก่ประชากรโลก เพราะดิน คือ จุดเริ่มต้นที่ทำให้พืชสามารถเจริญเติบโตได้ รวมถึงการส่งเสริมสิ่งแวดล้อมที่ดีในทางอ้อม ซึ่งจากแนวคิด One Health ที่หมายถึง การพัฒนาสุขภาพคน สัตว์ และสิ่งแวดล้อม ล้วนมีความเกี่ยวข้องและเชื่อมโยงเป็นหนึ่งเดียวกัน กล่าวคือ การทำให้มีสุขภาพที่ดีแบบองค์รวมภายใต้เป้าหมายการพัฒนาความมั่นคงทางอาหารอย่างยั่งยืน ตามกรอบเป้าหมาย 4 Betters ของ FAO ประกอบด้วย Better Production (การผลิตที่ดีขึ้น) Better Nutrition (โภชนาการที่ดีขึ้น) Better Environment (สิ่งแวดล้อมที่ดีขึ้น) และ Better Life (ชีวิตที่ดีขึ้น) โดยในปี 2564 – 2565 จังหวัดร้อยเอ็ด มีแปลงโคก หนอง นา จำนวน 2,570 แปลง ถือเป็นพื้นที่แหล่งผลิตอาหารที่ปลอดภัยให้กับพี่น้องชาวจังหวัดร้อยเอ็ด และประชาชนในพื้นที่จังหวัดใกล้เคียง ทั้งนี้ ในระหว่างวันที่ 1 – 15 ธันวาคม 2565 จังหวัดร้อยเอ็ด ได้กำหนดให้ทุกอำเภอดำเนินการจัดกิจกรรม “วันดินโลก” (World Soil Day) อย่างต่อเนื่อง และสนับสนุนให้ทุกหน่วยงานในจังหวัดร้อยเอ็ดให้ความสำคัญกับอนุรักษ์ และฟื้นฟูทรัพยากรดินให้มีคุณภาพ รวมถึงมุ่งเน้นการบูรณาการร่วมกันระหว่าง 7 ภาคี ในการช่วยกันขับเคลื่อนกิจกรรมรณรงค์เนื่องในโอกาสวันดินโลก อันจะส่งผลให้ประชาชนทุกหมู่บ้าน ทุกชุมชน เกิดการรับรู้ในทรัพยากรดิน และความตระหนักรู้ที่จะรักษาดินให้มีความอุดมสมบูรณ์ เพื่อนำไปสู่การมีความมั่นคงทางอาหาร สามารถสร้างงาน สร้างอาชีพ สร้างรายได้ นำไปสู่การมีคุณภาพชีวิตที่ดีอย่างยั่งยืน” นายทรงพล ใจกริ่ม ผู้ว่าราชการจังหวัดร้อยเอ็ด กล่าวทิ้งท้าย
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62677