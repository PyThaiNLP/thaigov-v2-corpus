รัฐบาลไทย-ข่าวทำเนียบรัฐบาล-รมต.อนุชา รุดเยี่ยมชาวชุมชนหลีเป๊ะ หลังได้รับรายงานชาวบ้านเดือดร้อน โดนปิดกั้นทางสัญจร ยืนยันรัฐบาลเร่งช่วยเหลือเต็มที่ 


วันพฤหัสบดีที่ 15 ธันวาคม 2565
พิมพ์
รมต.อนุชา รุดเยี่ยมชาวชุมชนหลีเป๊ะ หลังได้รับรายงานชาวบ้านเดือดร้อน โดนปิดกั้นทางสัญจร ยืนยันรัฐบาลเร่งช่วยเหลือเต็มที่
รมต.อนุชา รุดเยี่ยมชาวชุมชนหลีเป๊ะ หลังได้รับรายงานชาวบ้านเดือดร้อน โดนปิดกั้นทางสัญจร ยืนยันรัฐบาลเร่งช่วยเหลือเต็มที่
วันนี้ (15 ธันวาคม 2565) นายอนุชา นาคาศัย รัฐมนตรีประจำสำนักนายกรัฐมนตรี ลงพื้นที่ติดตามการแก้ปัญหาปิดกั้นทางสัญจรสาธารณประโยชน์ชุมชนชาวหลีเป๊ะ จังหวัดสตูลอย่างเร่งด่วน เพื่อแก้ไขปัญหาบรรเทาความเดือดร้อนของประชาชน ตามข้อสั่งการของ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และพลเอก ประวิตร วงษ์สุวรรณ รองนายกรัฐมนตรี โดยมี นายธัชชญาณ์ณัช เจียรนัทกานนท์ เลขานุการรัฐมนตรีประจำสำนักนายกรัฐมนตรี  นายทนงกลด สว่างวงษ์  รองผู้ว่าราชการจังหวัดเพชรบูรณ์ ช่วยราชการสำนักงานปลัดกระทรวงมหาดไทย นางสาวปภัสมน อัมราลิขิต ผู้ตรวจราชการสำนักนายกรัฐมนตรีเขต 16 นายอิทธิพล ช่างกลึงดี ผู้ช่วยปลัดสำนักนายกรัฐมนตรี พร้อมหน่วยงานที่เกี่ยวข้องร่วมลงพื้นที่
เมื่อเดินทางมาถึงชุมชน นายอนุชา นาคาศัย รับฟังปัญหาข้อพิพาทเรื่องที่ดินจากชาวชุมชนหลีเป๊ะ โดยตัวแทนชุมชนได้กล่าวสรุปถึงปัญหา และต้องการให้รัฐบาลช่วยแก้ไขปัญหาให้เกิดผลเป็นรูปธรรม โดยเฉพาะเรื่องการเปิดเส้นทางสัญจร เพื่ออำนวยความสะดวกให้ชาวชุมชน ได้สัญจรไปมาได้อย่างสะดวก ในส่วนของการปิดเส้นทางเข้าโรงเรียนขอให้รีบดำเนินการแก้ไขปัญหา เพื่อให้เด็กนักเรียนสามารถเดินทางเข้าออกได้ตามปกติ ไม่ต้องปีนป่ายข้ามรั้วเข้าโรงเรียน พร้อมกันนี้ ชาวชุมชนหลีเป๊ะได้พา นายอนุชา นาคาศัย พร้อมคณะเดินสำรวจพื้นที่ที่เกิดข้อพิพาท โดยมีชาวชุมชนถือป้ายขอความช่วยเหลือจากภาครัฐ เดินตามพร้อมส่งเสียงขอความช่วยเหลือ และให้กำลังใจ พร้อมกล่าวขอบคุณรัฐบาลที่ไม่ทอดทิ้งชาวชุมชนหลีเป๊ะ เมื่อรับทราบปัญหารีบลงพื้นที่มาแก้ไขปัญหาอย่างเร่งด่วน
ภายหลังรับฟังปัญหา และเดินสำรวจพื้นที่ข้อพิพาท นายอนุชา นาคาศัย กล่าวยืนยันกับชาวหลีเป๊ะว่า จะนำเรื่องดังกล่าวไปแก้ไขปัญหาอย่างจริงจัง พร้อมหาทางเจรจากับผู้ถือสิทธิที่ดินที่ถูกต้องตามกฎหมาย ให้ได้รับผลประโยชน์ทั้งสองฝ่าย โดยอาศัยประโยชน์จากการพัฒนาที่ดินให้ชาวบ้านมีรายได้ มีคุณภาพชีวิตที่ดีขึ้น และอยู่ร่วมกันได้อย่างสันติ พร้อมกล่าวย้ำว่า ส่วนตัวแล้วไม่ต้องการให้ปัญหาบานปลายขยายเป็นความขัดแย้งมากขึ้น เพราะจะทำให้กระทบทั้งสองฝ่าย โดยเฉพาะชาวชุมชนหลีเป๊ะ ซึ่งเป็นผู้บุกเบิกดั้งเดิม ขอให้ชาวชุมชนหลีเป๊ะเชื่อมั่นว่ารัฐบาลจะต่อสู้เพื่อชาวชุมชนหลีเป๊ะโดยความถูกต้องตามกฎหมาย เรียกร้องความเป็นธรรมคืนกลับสู่ชาวหลีเป๊ะต่อไป ขออย่ากังวลเรื่องการทำงานของเจ้าหน้าที่ของรัฐ ที่ผ่านมาการดำเนินงานของภาครัฐจำกัดด้วยกฎระเบียบ ทำให้การทำงานล่าช้า แต่ขอให้เชื่อมันถึงความตั้งใจมนการแก้ไขปัญหาของตนเองและรัฐบาล
นายอนุชา กล่าวถึง การฟื้นฟูวิถีชีวิตชาวเล ว่าต้องดำเนินการเป็นขั้นเป็นตอน เพราะเป็นเรื่องละเอียดอ่อน ยืนยันจะทำทุกอย่างให้ดีขึ้น เพื่ออนาคตของลูกหลาน สิ่งที่รัฐบาลทำได้คือเร่งรัดตามกระบวนการของกฎหมายให้เกิดผลเป็นรูปธรรม เช่น การคุ้มครองสิทธิของชาวชุมชนหลีเป๊ะ จะเร่งดำเนินการให้ประชาชนได้รับประโยชน์มากที่สุด บรรเทาความเดือดร้อนของชาวชุมชนหลีเป๊ะ พร้อมกล่าวว่า การแก้ไขปัญหาที่ดีที่สุดคือการพูดคุยเจรจา ขออย่าใช้อารมณ์เกิดการปะทะ และความสูญเสียตามมา
"พลเอก ประยุทธ์ จันทร์โอชา นายกรัฐมนตรี และพลเอก ประวิตร วงษ์สุวรรณ รองนายกรัฐมนตรี มีความกังวลใจต่อปัญหาดังกล่าว สั่งการให้รีบดำเนินการแก้ไขปัญหา อย่าให้ชาวบ้านต่อสู้เพียงลำพัง กำชับหน่วยงานที่เกี่ยวข้องลงพื้นที่แก้ไขปัญหาเป็นการด่วน โดยเฉพาะการให้คำปรึกษาด้านกฎหมาย หน่วยงานรัฐต้องให้แนะนำอย่างถูกต้อง พร้อมติดตามการแก้ไขปัญหาอย่างใกล้ชิด" นายอนุชา กล่าว

ที่มา : https://www.thaigov.go.th/news/contents/details/62688