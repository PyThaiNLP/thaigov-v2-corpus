รัฐบาลไทย-ข่าวทำเนียบรัฐบาล-รมว.สุชาติ ส่ง รองปลัด ประชุมความร่วมมือมุ่งต่อต้านการค้ามนุษย์ในอนุภูมิภาคลุ่มแม่น้ำโขง


วันพฤหัสบดีที่ 15 ธันวาคม 2565
พิมพ์
รมว.สุชาติ ส่ง รองปลัด ประชุมความร่วมมือมุ่งต่อต้านการค้ามนุษย์ในอนุภูมิภาคลุ่มแม่น้ำโขง
รมว.สุชาติ ส่ง รองปลัด ประชุมความร่วมมือมุ่งต่อต้านการค้ามนุษย์ในอนุภูมิภาคลุ่มแม่น้ำโขง
วันที่ 15 ธันวาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายวรรณรัตน์ ศรีสุขใส รองปลัดกระทรวงแรงงานและโฆษกกระทรวงแรงงาน เข้าร่วมการประชุมคณะกรรมการประสานความร่วมมือในอนุภูมิภาคลุ่มแม่น้ำโขงเพื่อต่อต้านการค้ามนุษย์ระดับภูมิภาค(COMMIT Regional Task Force Meeting : COMMIT RTF) ในหัวข้อเรื่อง การเสริมสร้างความเข้มแข็งและยั่งยืนในความร่วมมือระดับพหุภาคีเพื่อต่อต้านการค้ามนุษย์ เพื่อแลกเปลี่ยนประสบการณ์ ความคิดเห็น และเรียนรู้แนวทางปฏิบัติที่ดีในการป้องกันและปราบปรามการค้ามนุษย์ ระหว่างประเทศสมาชิกในอนุภาคลุ่มแม่น้ำโขงเพื่อต่อต้านการค้ามนุษย์ ได้แก่ ราชอาณาจักรกัมพูชา สาธารณรัฐประชาชนจีนสาธารณรัฐประชาธิปไตยประชาชนลาว สาธารณรัฐแห่งสหภาพเมียนมา สาธารณรัฐสังคมนิยมเวียดนาม และราชอาณาจักรไทย โดยมี นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ เป็นประธานการประชุม และเจ้าหน้าที่ที่เกี่ยวข้องหน่วยงานที่เกี่ยวข้องเข้าร่วมประชุม ณ โรงแรมเอส รัชดา เลเชอร์ กรุงเทพฯ และผ่านสื่ออิเล็กทรอนิกส์
นายวรรณรัตน์ กล่าวว่า รัฐบาลภายใต้การนำของท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และท่านพล.อ.ประวิตร วงษ์สุวรรณ รองนายกรัฐมนตรี ซึ่งท่านกำกับดูแลกระทรวงแรงงาน ได้ประกาศให้การป้องกันและปราบปรามการค้ามนุษย์เป็นวาระแห่งชาติ และท่านสุชาติ ชมกลิ่น รัฐมนตรีว่าการกระทรวงแรงงาน ได้ให้ความสำคัญและมีความมุ่งมั่นในการแก้ไขปัญหาและขจัดการค้ามนุษย์ด้านแรงงานและการบังคับใช้แรงงานให้หมดสิ้นไปจาก
ประเทศไทย เพื่อให้เกิดผลลัพธ์เป็นรูปธรรมที่ชัดเจนรวมทั้งการมุ่งสู่ระดับเทียร์ 1 ในวันนี้ท่านรัฐมนตรีสุชาติ ชมกลิ่น จึงมอบหมายให้ผมเข้าร่วมการประชุมดังกล่าว ซึ่งในส่วนของกระทรวงแรงงาน โดยสำนักงานปลัดกระทรวงแรงงาน สำนักงานเลขานุการศูนย์บัญชาการป้องกันการค้ามนุษย์ด้านแรงงาน (สล.ศปคร.) ได้นำเสนอต่อที่ประชุมในเรื่องการทบทวนและสะท้อนผลการดำเนินงานตามแผนปฏิบัติการความร่วมมือระดับรัฐมนตรีของประเทศในอนุภูมิภาคลุ่มแม่น้ำโขงเพื่อต่อต้านการค้ามนุษย์ระยะที่ 4 (พ.ศ. 2558-2561) หรือแผน SPA IV ในด้านป้องกัน ซึ่งได้ดำเนินการพัฒนากลไกการบริหารจัดการเพื่อป้องกันการค้ามนุษย์ โดยพัฒนากฎหมาย ออกกฎกระทรวงคุ้มครองแรงงานในงานประมงทะเล พ.ศ.2565 ดำเนินการตามาตรฐานการปฏิบัติงาน จัดตั้งศูนย์บริการคัดแยก 10 จังหวัดนำร่องเพิ่มขีดความสามารถของเจ้าหน้าที่ในการบังคับใช้กฎหมายที่เกี่ยวข้องกับการค้ามนุษย์ ป้องกันการค้ามนุษย์ในกลุ่มเสี่ยง และความร่วมมือในการป้องกันการค้ามนุษย์เพื่อให้สอดคล้องกับมาตรฐานสากล
+++++++++++++++++++++
กองเผยแพร่และประชาสัมพันธ์
15 ธันวาคม 2565

ที่มา : https://www.thaigov.go.th/news/contents/details/62702