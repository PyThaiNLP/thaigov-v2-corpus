รัฐบาลไทย-ข่าวทำเนียบรัฐบาล-ปล.กห. ผู้แทน รมช.กห. ให้การต้อนรับ รมช.กต.เช็ก


วันพฤหัสบดีที่ 15 ธันวาคม 2565
ปล.กห. ผู้แทน รมช.กห. ให้การต้อนรับ รมช.กต.เช็ก
พันเอก จิตนาถ ปุณโณทก รองโฆษก กห. เปิดเผยว่า เมื่อ 15 ธ.ค.65, 1330 พลเอก สนิทชนก สังขจันทร์ ปลัดกระทรวงกลาโหม เป็นผู้แทน พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม ให้การต้อนรับ นาย Jiri Kozak (ยิริ โกซาค) รมช.กต.สาธารณรัฐเช็ก (เช็ก)
ในโอกาสเดินทางเยือนไทย ระหว่าง 14-15 ธ.ค.65 เพื่อแนะนำสมาคมผู้ผลิตและผู้จัดจำหน่ายอุปกรณ์ทางการแพทย์ของเช็ก (AVDZP) ณ ห้องพระบารมีปกเกล้า ในศาลาว่าการกระทรวงกลาโหม
การเข้าพบหารือ ระหว่าง ไทย-เช็ก ในครั้งนี้ เป็นการกระชับความร่วมมือระหว่าง 2 ประเทศ ตั้งแต่มีการสถาปนาความสัมพันธ์ทางการฑูต ซึ่งจะครบรอบ 50 ปี ในปี 2567 โดยทั้งสองฝ่ายเห็นถึงความสำคัญในการยกระดับคุณภาพของการบริการทางการแพทย์และการส่งเสริมความร่วมมือด้านอุตสาหกรรมป้องกันประเทศ ทำให้มีความร่วมมือมาอย่างต่อเนื่องจนถึงปัจจุบัน
รัฐบาลไทยมีนโยบาย 4.0 ที่มุ่งเน้นการขับเคลื่อนเศรษฐกิจโดยนวัตกรรม อีกทั้งได้กำหนดอุตสาหกรรมเป้าหมายจำนวน 11 สาขา(S-Curve และ New S-Curve Industries) โดยหนึ่งในอุตสาหกรรมเป้าหมายพิเศษ (New S-Curve) คือ อุตสาหกรรมการแพทย์ครบวงจร ซึ่งบริษัทในเครือของ AVDZP อาจ พิจารณาเข้ามาร่วมลงทุนกับผู้ประกอบการไทยในสาขานี้ได้ ทางด้านอุตสาหกรรมป้องประเทศของเช็คโดยเฉพาะอุตสาหกรรมอากาศยานที่ได้รับการยอมรับในระดับสากล ความสำเร็จของการจัดงานนิทรรศการอุปกรณ์ป้องกันประเทศที่รัฐบาลเช็กเป็นเจ้าภาพ "Future Forces Forum ครั้งที่ 19” ซึ่งแสดงให้เห็นถึง ความมีศักยภาพของประเทศ
ปล.กห. ได้กล่าวขอบคุณสำหรับการสนับสนุน งาน Defense & Security 2022 ที่ผ่านมา และ การแนะนำสมาคมผู้ผลิตและผู้จัดจำหน่ายอุปกรณ์ทางการแพทย์ รวมถึงการสนับสนุนและส่งเสริมในด้านต่างๆ อันจะนำมาซึ่งความสัมพันธ์แน่นแฟ้นระหว่าง 2 ประเทศต่อไป

ที่มา : https://www.thaigov.go.th/news/contents/details/62696