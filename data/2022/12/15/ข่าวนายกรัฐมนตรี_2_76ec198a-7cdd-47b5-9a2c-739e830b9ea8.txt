รัฐบาลไทย-ข่าวทำเนียบรัฐบาล-นายกรัฐมนตรีหารือนายกรัฐมนตรีฟินแลนด์ พร้อมสนับสนุนความร่วมมือความสัมพันธ์ไทย-ฟินแลนด์ให้แน่นแฟ้นในทุกด้าน


วันพฤหัสบดีที่ 15 ธันวาคม 2565
พิมพ์
นายกรัฐมนตรีหารือนายกรัฐมนตรีฟินแลนด์ พร้อมสนับสนุนความร่วมมือความสัมพันธ์ไทย-ฟินแลนด์ให้แน่นแฟ้นในทุกด้าน
นายกรัฐมนตรีหารือนายกรัฐมนตรีฟินแลนด์ พร้อมสนับสนุนความร่วมมือความสัมพันธ์ไทย-ฟินแลนด์ให้แน่นแฟ้นในทุกด้าน
วันนี้ (วันที่ 14 ธันวาคม 2565) เวลา 13.15 น. (เวลาท้องถิ่นกรุงบรัสเซลส์ซึ่งช้ากว่าเวลาที่กรุงเทพฯ 6 ชั่วโมง) ณ อาคาร Europa กรุงบรัสเซลส์ ราชอาณาจักรเบลเยียม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้พบหารือกับ นางซันนา มาริน (H.E. Mrs. Sanna Marin) นายกรัฐมนตรีสาธารณรัฐฟินแลนด์ ในห้วงการประชุมสุดยอดอาเซียน-สหภาพยุโรป สมัยพิเศษ เพื่อฉลองวาระครบรอบ 45 ปี ความสัมพันธ์อาเซียน-สหภาพยุโรป ภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรียินดีที่ได้พบนายกรัฐมนตรีฟินแลนด์เป็นครั้งแรก เชื่อมั่นว่าด้วยศักยภาพและความสามารถของนายกรัฐมนตรีฟินแลนด์จะมีส่วนสนับสนุนความสัมพันธ์ไทย-ฟินแลนด์ โดยขอใช้โอกาสนี้เชิญนายกรัฐมนตรีฟินแลนด์เดินทางเยือนไทยในโอกาสที่เหมาะสม นายกรัฐมนตรีชื่นชมพัฒนาการความสัมพันธ์ระหว่างกันที่ทำให้ ไทยและรัฐบาลฟินแลนด์ได้จัดทำความตกลงยกเว้น การตรวจลงตราสำหรับหนังสือเดินทางทูตและหนังสือเดินทางราชการ ระหว่างกันซึ่งมีผลใช้บังคับเมื่อเดือนกันยายน 2565 ซึ่งจะช่วยส่งเสริมการแลกเปลี่ยนการเยือนระหว่างกัน ทั้งนี้ เชื่อมั่นว่าจะเป็นโอกาสสำคัญในการพัฒนาความสัมพันธ์ระหว่างกัน
นายกรัฐมนตรีฟินแลนด์ยินดีที่ได้พบหารือกับนายกรัฐมนตรีในวันนี้ ซึ่งถือเป็นการพบหารือกันครั้งแรก ชื่นชมศักยภาพของไทย และบทบาทของไทยในเวทีระหว่างประเทศในช่วงเวลาที่ผ่านมา โดยเฉพาะอย่างยิ่งในประเด็นที่เป็นความท้าทายที่ทั่วโลกให้ความสนใจ เช่นการสาธารณสุข สิ่งแวดล้อม และความยั่งยืน ทั้งนี้ เชื่อมั่น และพร้อมที่จะมีความร่วมมือกับไทยในสาขาที่เป็นประโยชน์กับทั้งสองฝ่าย
นายกรัฐมนตรีประสงค์ขยายความร่วมมือด้านการศึกษากับฟินแลนด์ ชื่นชมฟินแลนด์ที่มีระบบการศึกษาที่มีผลสัมฤทธิ์สูงเป็นลำดับต้นของโลก และยินดีกับความร่วมมือด้านการศึกษาที่ใกล้ชิดเป็นรูปธรรม โดยเมื่อต้นปี 2565 กระทรวงศึกษาธิการของไทยและกระทรวงศึกษาธิการ และวัฒนธรรมของฟินแลนด์ได้จัดทำบันทึกความเข้าใจว่าด้วยความร่วมมือด้านการศึกษาระหว่างกัน ซึ่งหวังว่าจะนำไปสู่การแลกเปลี่ยนบุคลากร และองค์ความรู้ด้านการจัดทำหลักสูตรทางการศึกษามากขึ้น
นายกรัฐมนตรีขอบคุณฝ่ายฟินแลนด์ที่ดูแลสวัสดิภาพของแรงงานไทย จำนวน 2,000- 3,000 คนที่เดินทางไปทำงานเก็บผลไม้ป่าในฟินแลนด์ อย่างไรก็ดี แรงงานเหล่านี้ยังคงไม่มีสัญญาจ้างงาน และไม่ได้รับการคุ้มครองภายใต้กฎหมายแรงงานของฟินแลนด์ จึงหวังว่าฝ่าย ฟินแลนด์จะร่วมมือกับฝ่ายไทยต่อไปเพื่อแสวงหาแนวทางทางกฎหมายในการคุ้มครองดูแลแรงงานไทยในฟินแลนด์อย่างเป็นรูปธรรม
ในโอกาสนี้ ทั้งสองฝ่ายได้หารือในประเด็นความร่วมมือที่เกี่ยวข้องกับการรักษาสิ่งแวดล้อม และความยั่งยืน ซึ่งนายกรัฐมนตรีฟินแลนด์ชื่นชมบทบาทอย่างกระตือรือร้นของนายกรัฐมนตรีไทยในการร่วมกับประชาคมโลกดูแลรักษาสิ่งแวดล้อม และบทบาทในการนำเสนอโมเดล BCG ของรัฐบาลไทย

ที่มา : https://www.thaigov.go.th/news/contents/details/62665