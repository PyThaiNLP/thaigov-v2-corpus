รัฐบาลไทย-ข่าวทำเนียบรัฐบาล-"ทิพานัน" โชว์ผลสำเร็จ "พล.อ.ประยุทธ์" เปิด10อันดับจังหวัดที่มีรายได้จากการท่องเที่ยวสูงสุด ภูเก็ตคว้าแชมป์ 127,927ล้านบาท สะท้อนมาตรการกระตุ้นท่องเที่ยวได้ผล 


วันพฤหัสบดีที่ 15 ธันวาคม 2565
พิมพ์
"ทิพานัน" โชว์ผลสำเร็จ "พล.อ.ประยุทธ์" เปิด10อันดับจังหวัดที่มีรายได้จากการท่องเที่ยวสูงสุด ภูเก็ตคว้าแชมป์ 127,927ล้านบาท สะท้อนมาตรการกระตุ้นท่องเที่ยวได้ผล
"ทิพานัน" โชว์ผลสำเร็จ "พล.อ.ประยุทธ์" เปิด10อันดับจังหวัดที่มีรายได้จากการท่องเที่ยวสูงสุด ภูเก็ตคว้าแชมป์ 127,927ล้านบาท สะท้อนมาตรการกระตุ้นท่องเที่ยวได้ผล กระจายรายได้ทั่วประเทศในธุรกิจเกี่ยวเนื่อง
วันที่ 15 ธันวาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี  เปิดเผยว่า ตามที่พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ผลักดันให้เริ่มใช้โครงการ “ภูเก็ตแซนด์บ็อกซ์”  เป็นจุดเริ่มต้นตามนโยบายเปิดประเทศอย่างค่อยเป็นค่อยไป จนประสบผลสำเร็จเป็นอย่างดี ขยายออกไปยังพื้นที่อื่นๆและนำมาสู่การเปิดประเทศอย่างเต็มรูปแบบในปัจจุบัน ผนวกกับมาตรการสาธารณสุขและความร่วมมือของคนไทยและเจ้าหน้าที่ทุกภาคส่วนส่งผลให้มีการฟื้นฟูเศรษฐกิจของประเทศ โดยเฉพาะธุรกิจท่องเที่ยวที่ฟื้นตัวแบบกลับคืนมาได้อย่างรวดเร็วแบบ “V-Shape” โดยเฉพาะผลสำเร็จที่เกินความคาดหมาย จากจำนวนนักท่องเที่ยวชาวต่างชาติที่เดินทางมาท่องเที่ยวในประเทศไทย ในปี 2565 ครบ 10 ล้านคนเมื่อวันที่ 10 ธันวาคมที่ผ่านมา
น.ส.ทิพานัน กล่าวว่า  การฟื้นตัวของภาคท่องเที่ยวไทยใน 10 เดือนแรกของปี 2565 ตั้งแต่เดือนมกราคม - ตุลาคม 2565 ที่ผ่านมา ดึงดูดเม็ดเงินเข้าประเทศเป็นจำนวนมาก โดยมีข้อมูลรายได้จากจังหวัดที่มีรายได้จากการท่องเที่ยวสูงสุด 10 อันดับ ได้แก่ 1.ภูเก็ต 127,927 ล้านบาท 2.ชลบุรี  13,283 ล้านบาท 3.สุราษฎร์ธานี 7,586 ล้านบาท 4.เชียงใหม่ 4,246 ล้านบาท 5.สงขลา 3,602 ล้านบาท  6.พังงา 2,582 ล้านบาท  7.เชียงราย 1,585 ล้านบาท 8.กระบี่ 1,408 ล้านบาท  9.ประจวบคีรีขันธ์ 854 ล้านบาท  10.หนองคาย 526 ล้านบาท
จังหวัดที่มีชาวต่างชาติเยือนมากที่สุด 10 อันดับ
1.ภูเก็ต 2,329,894 คน 2.ชลบุรี 975,026 คน 3.สุราษฎร์ธานี 606,812 คน 4.สงขลา 581,808 คน 5.เชียงใหม่ 496,111 คน 6.สมุทรปราการ 321,390 คน 7.พังงา 317,353 คน 8.หนองคาย 231,243 คน 9.กระบี่ 217,526 คน 10.หนองคาย 148,683 คน
นักท่องเที่ยวรายสัญชาติที่เดินทางมาเยือน  10 อันดับ ได้แก่ 1.มาเลเซีย 1,291,381 คน 2.อินเดีย 698,757 คน 3.สิงคโปร์ 381,940 คน 4.ลาว 345,709 คน 5.เวียดนาม 340,670 คน 6.เกาหลีใต้ 316,240 คน 7.สหราชอาณาจักร 291,753 คน 8.สหรัฐอเมริกา 283,211 คน 9.กัมพูชา 252,862 คน 10.เยอรมนี 235,596 คน
“จากการลงพื้นที่พบปะพี่น้องประชาชนและช่องทางโซเชียลมีเดีย พี่น้องประชาชนรับรู้ถึงผลสำเร็จของมาตรการกระตุ้นการท่องเที่ยว ทำให้มีนักท่องเที่ยวต่างชาติเลือกไทยเป็นจุดหมายปลายทางการท่องเที่ยว ซึ่งพล.อ.ประยุทธ์ได้ผลักดันและสนับสนุนอย่างเต็มที่ นอกจากโครงการ “ภูเก็ตแซนด์บ็อกซ์” ยังมีมาตรการขยายระยะเวลาพำนักของชาวต่างชาติ และมาตรการส่งเสริมการถ่ายทำภาพยนตร์ต่างประเทศในประเทศไทย ทำให้ทุกธุรกิจเกี่ยวเนื่องกับการท่องเที่ยวฟื้นตัวและมีรายได้อย่างก้าวกระโดด มีการดึงดูดเม็ดเงินจากต่างชาติเข้ามาหมุนเวียนในเศรษฐกิจ กระจายรายได้ไปยังพื้นที่ต่างๆ ฟื้นฟูเศรษฐกิจภายในประเทศให้เข้มแข็งและเติบโตอย่างรวดเร็ว”น.ส.ทิพานัน กล่าว

ที่มา : https://www.thaigov.go.th/news/contents/details/62671