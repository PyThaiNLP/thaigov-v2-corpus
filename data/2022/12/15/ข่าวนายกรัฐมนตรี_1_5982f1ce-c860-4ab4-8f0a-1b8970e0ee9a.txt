รัฐบาลไทย-ข่าวทำเนียบรัฐบาล-นายกฯ หารือนายกรัฐมนตรีเนเธอร์แลนด์ ย้ำความสัมพันธ์ในทุกระดับ พร้อมหวังเพิ่มพูนความร่วมมืออย่างเป็นรูปธรรม โดยเฉพาะอย่างยิ่งการค้าการลงทุน โลจิสติกส์ การเกษตรฯ 


วันพุธที่ 14 ธันวาคม 2565
พิมพ์
นายกฯ หารือนายกรัฐมนตรีเนเธอร์แลนด์ ย้ำความสัมพันธ์ในทุกระดับ พร้อมหวังเพิ่มพูนความร่วมมืออย่างเป็นรูปธรรม โดยเฉพาะอย่างยิ่งการค้าการลงทุน โลจิสติกส์ การเกษตรฯ
นายกฯ หารือนายกรัฐมนตรีเนเธอร์แลนด์ ย้ำความสัมพันธ์ในทุกระดับ พร้อมหวังเพิ่มพูนความร่วมมืออย่างเป็นรูปธรรม โดยเฉพาะอย่างยิ่งการค้าการลงทุน โลจิสติกส์ การเกษตรฯ
วันนี้ (14 ธันวาคม 2565) เวลา 12.30 น. (ตามเวลาท้องถิ่นกรุงบรัสเซลส์) ณ อาคาร Europa กรุงบรัสเซลส์ ราชอาณาจักรเบลเยียม พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือกับนายมาร์ค รึตเตอ (H.E. Mr. Mark Rutte) นายกรัฐมนตรีราชอาณาจักรเนเธอร์แลนด์ ในช่วงการประชุมอาเซียน-อียู สมัยพิเศษ เพื่อกระชับความสัมพันธ์ทั้งในระดับทวิภาคีและพหุภาคี ซึ่งฝ่ายเนเธอร์แลนด์เป็นฝ่ายทาบทาม โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรียินดีที่ได้พบนายกรัฐมนตรีเนเธอร์แลนด์ ซึ่งถือเป็นหนึ่งในประเทศที่มีบทบาทนำในสหภาพยุโรป ทั้งในเรื่องเศรษฐกิจและความมั่นคง โดยความสัมพันธ์ทวิภาคีระหว่างไทยกับเนเธอร์แลนด์มีความพิเศษและยาวนาน ครอบคลุมในทุกมิติ และในปี พ.ศ. 2567 จะครบรอบ 420 ปี ความสัมพันธ์ทางการทูต ซึ่งทั้งสองประเทศจะได้ร่วมเฉลิมฉลองโอกาสพิเศษนี้ร่วมกัน โดยนายกรัฐมนตรียินดีกับความก้าวหน้าในความสัมพันธ์ระหว่างกัน พร้อมร่วมมือให้เกิดผลเป็นรูปธรรม และหวังว่าจะรักษาพลวัตความสัมพันธ์ที่ใกล้ชิดผ่านกลไกการประชุม Political Consultations อย่างต่อเนื่อง
ด้านนายกรัฐมนตรีเนเธอร์แลนด์ กล่าวยินดีและชื่นชมความสัมพันธ์ที่ยาวนานระหว่างทั้งสองประเทศ ซึ่งเนเธอร์แลนด์พร้อมและมุ่งหวังที่จะขยายความร่วมมือในด้านที่ทั้งสองมีศักยภาพและความเชี่ยวชาญ โดยเฉพาะด้านเศรษฐกิจ นายกรัฐมนตรีเนเธอร์แลนด์ชื่นชมไทยที่มีบทบาทอย่างสำคัญในเวทีระหว่างประเทศ ยืนยันความพร้อมที่จะทำงานร่วมกับไทยอย่างต่อเนื่อง ทั้งในรูปแบบทวิภาคี และพหุภาคี เพื่อสานต่อความร่วมมือทั้งในทุกระดับให้แน่นแฟ้นมากยิ่งขึ้น
ทั้งสองฝ่ายยังได้หารือในประเด็นต่างๆ ดังนี้
ความท้าทายระหว่างประเทศ ทั้งสองพร้อมร่วมมือกันรับมือความท้าทาย ทั้งในปัจจุบัน และอนาคต โดยไทยกำลังดำเนินนโยบายต่าง ๆ เพื่อเร่งฟื้นฟูเศรษฐกิจให้เติบโตอย่างยั่งยืน มุ่งสู่สังคมคาร์บอนต่ำและเศรษฐกิจดิจิทัล ซึ่งการประชุมเอเปค 2022 ที่ไทยเป็นเจ้าภาพ ได้ขับเคลื่อนเครื่องยนต์เศรษฐกิจของภูมิภาคเอเชีย-แปซิฟิก ที่มี GDP รวมกันกว่าร้อยละ 60 ของโลก และมีจำนวนประชากรกว่าร้อยละ 40 ของโลก และพร้อมสานต่อผลลัพธ์สำคัญของเอเปคร่วมกับสหรัฐอเมริกาในฐานะประเทศเจ้าภาพเอเปคในปีหน้า จึงหวังว่าจะได้ร่วมมือกับประเทศนอกภูมิภาคเอเปค รวมถึงเนเธอร์แลนด์ในการขับเคลื่อนประเด็นสำคัญ อาทิ เป้าหมายกรุงเทพฯ ว่าด้วยเศรษฐกิจ BCG และการฟื้นฟูการเดินทางข้ามพรมแดนที่สะดวกปลอดภัย เป็นต้น
การค้าการลงทุน ผู้นำทั้งสองต่างยินดีที่ทั้งสองประเทศต่างเป็นคู่ค้าสำคัญ โดยนายกรัฐมนตรีได้เชิญเนเธอร์แลนด์ให้มาลงทุนในเขตพัฒนาพิเศษภาคตะวันออก (EEC) ในอุตสาหกรรมเป้าหมาย ซึ่งเป็นอุตสาหกรรมที่เนเธอร์แลนด์ให้ความสำคัญ โดยไทยพร้อมที่จะอำนวยความสะดวกด้านการค้าการลงทุน รวมทั้งพิจารณาใช้ไทยเพื่อเป็นฐานการผลิตยานยนต์ไฟฟ้า และชิ้นส่วนรถยนต์ ซึ่งไทยมี นโยบาย EV [email protected] มีเป้าหมายผลิต EV ในไทยให้ได้ร้อยละ 30 ของการผลิตรถยนต์ทั้งหมดภายในปี 2030 และมีมาตรการสนับสนุนราคารถ EV และสถานีชาร์จไฟฟ้า ซึ่งนายกรัฐมนตรียังได้กล่าวเชิญนายกรัฐมนตรีเนเธอร์แลนด์เดินทางเยือนไทยเพื่อหารือด้านการค้าจับคู่ธุรกิจกับภาคเอกชนไทย
ด้านโลจิสติกส์ นายกรัฐมนตรีหวังว่า ทั้งสองประเทศจะกระชับความร่วมมือและแลกเปลี่ยนเรียนรู้ในด้านโลจิสติกส์ เนื่องจากทั้งไทยและเนเธอร์แลนด์ต่างเป็นศูนย์กลางกระจายสินค้าของภูมิภาค และมีจุดแข็งทางด้านโลจิสติกส์ ซึ่งนายกรัฐมนตรียังได้กล่าวชื่นชมศักยภาพและความเชี่ยวชาญของเนเธอร์แลนด์ในด้านการเกษตร ในฐานะประเทศผู้ส่งออกสินค้าเกษตรมากเป็นอันดับสองของโลก หวังว่าจะได้ร่วมกันขับเคลื่อนความร่วมมือด้านการเกษตรระหว่างกันต่อไป
ในด้านความร่วมมือพหุภาคี ทั้งสองฝ่ายเห็นพ้องต่อการยกระดับความสัมพันธ์อาเซียน - สหภาพยุโรป ไปสู่ความเป็นหุ้นส่วนทางยุทธศาสตร์ โดยไทยและเนเธอร์แลนด์สามารถเป็นกำลังสำคัญในการส่งเสริมความร่วมมือที่สร้างสรรค์ระหว่างสองภูมิภาค ผู้นำทั้งสองยังยินดีกับการจัดการประชุมสุดยอดอาเซียน-สหภาพยุโรป สมัยพิเศษในครั้งนี้ ซึ่งเป็นโอกาสให้ผู้นำของทั้งสองภูมิภาคได้พบปะและผลักดันความร่วมมือที่เป็นผลประโยชน์ร่วมกัน ไทย ในฐานะประเทศผู้ประสานงานด้านการพัฒนาที่ยั่งยืนของอาเซียน ยินดีให้ความร่วมมือกับเนเธอร์แลนด์ โดยเฉพาะในด้านการพัฒนาที่ยั่งยืนและวาระสีเขียวในภูมิภาคต่อไป
ในตอนท้าย นายกรัฐมนตรีได้ขอรับการสนับสนุนการสมัครเป็นเจ้าภาพจัดงาน Expo 2028-Phuket Thailand โดยหวังที่จะให้เวทีนี้เป็นเวทีให้นานาประเทศนำเสนอแนวทางเพื่อเป็นทางออกร่วมกัน และแลกเปลี่ยนความร่วมมือสู่ความยั่งยืน

ที่มา : https://www.thaigov.go.th/news/contents/details/62664