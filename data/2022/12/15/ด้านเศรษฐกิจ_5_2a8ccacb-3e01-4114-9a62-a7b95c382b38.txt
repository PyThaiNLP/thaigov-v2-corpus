รัฐบาลไทย-ข่าวทำเนียบรัฐบาล-กระทรวงคมนาคมร่วมรับโล่รางวัลสุดยอดหน่วยงานภาครัฐด้านอำนวยความสะดวกภาคธุรกิจ


วันพฤหัสบดีที่ 15 ธันวาคม 2565
กระทรวงคมนาคมร่วมรับโล่รางวัลสุดยอดหน่วยงานภาครัฐด้านอำนวยความสะดวกภาคธุรกิจ
ในพิธีมอบรางวัล “สำเภา - นาวาทอง” ประจำปี 2565
นายชยธรรม์ พรหมศร ปลัดกระทรวงคมนาคม ร่วมรับโล่รางวัลสุดยอดหน่วยงานภาครัฐ ด้านอำนวยความสะดวกภาคธุรกิจในพิธีมอบรางวัล “สำเภา - นาวาทอง” ประจำปี 2565 ประเภทรางวัลหน่วยงานระดับกระทรวง เนื่องจากมีผลการดำเนินการอย่างเป็นรูปธรรม โดยมี ดร.วิษณุ เครืองาม รองนายกรัฐมนตรี เป็นประธานการมอบรางวัล ในวันพุธที่ 14 ธันวาคม 2565 ณ หอประชุมมหาวิทยาลัยหอการค้าไทย
ผลจากการดำเนินการตามนโยบายของรัฐมนตรีว่าการกระทรวงคมนาคม ให้ดำเนินการให้บริการผู้ประกอบการและประชาชนให้เกิดความสะดวก ปลอดภัย รวดเร็ว ตรงเวลา และราคาสมเหตุผล  โดยต้องดำเนินการให้ถูกต้องตามระเบียบ กฎหมาย และปรับปรุงพัฒนากฎหมายให้มีความสะดวกคล่องตัวต่อการให้บริการและยึดหลักธรรมาภิบาลเป็นสำคัญ จากการดำเนินการดังกล่าวจึงทำให้ภาคเอกชนได้รับความสะดวกมากขึ้น นำมาซึ่งการได้รับรางวัลรางวัลสุดยอดหน่วยงานภาครัฐด้านอำนวยความสะดวกภาคธุรกิจ ในพิธีมอบรางวัล “สำเภา-นาวาทอง” ประจำปี 2565 ประเภทรางวัลหน่วยงานระดับกระทรวง โดยการจัดพิธีมอบรางวัลฯ ดังกล่าวเป็นความร่วมมือระหว่างหอการค้าไทยและสภาหอการค้าแห่งประเทศไทยในโครงการมอบรางวัลสุดยอดหน่วยงานภาครัฐ ด้านอำนวยความสะดวกภาคธุรกิจ โดยเป็นการมอบรางวัลให้กับหน่วยงานภาครัฐ ที่ได้ดำเนินการปลดล็อคกฎหมาย และกฎระเบียบ (Regulatory Guillotine) ทำให้ภาคธุรกิจสามารถ ลดปัญหาอุปสรรค และมีความสะดวกรวดเร็วในการดำเนินงาน ส่งผลต่อการเพิ่มความสามารถในการแข่งขันทางธุรกิจได้เป็นอย่างดี โดยมีวัตถุประสงค์ของโครงการฯ เพื่อเป็นการคัดเลือกส่วนราชการที่ปรับปรุงกระบวนการงานและลดอุปสรรคในการดำเนินธุรกิจอย่างเห็นผล เพื่อเชิดชูเกียรติและประชาสัมพันธ์หน่วยงานที่ได้รับรางวัล และเพื่อสร้างความร่วมมือและกระบวนการปรับปรุงแก้ไขกฎระเบียบกับหน่วยงานที่เกี่ยวข้อง
ทั้งนี้ ในปีที่ผ่านมากฎหมายและกฎระเบียบที่เกี่ยวข้องกับการอำนวยความสะดวกในการประกอบธุรกิจได้มีการปลดล็อคไปแล้วกว่า 938 กระบวนงาน จาก 1,094 กระบวนงาน สำหรับรางวัล “สำเภา - นาวาทอง” ประจำปี 2565 หอการค้าไทยและสภาหอการค้าแห่งประเทศไทย ได้ให้ความหมายของคำว่า “สำเภา” หมายถึง เรือการค้าจีน “นาวา” หมายถึง น้ำทะเล ซึ่งมีความหมายที่เป็นการสนับสนุนการค้า ดังนั้น “สำเภา - นาวาทอง ” จึงเปรียบเสมือนหอการค้าที่มีหน่วยงานภาครัฐช่วยสนับสนุนด้านการดำเนินธุรกิจเสมอมา สำหรับหน่วยงานที่ได้รับรางวัล “สำเภา - นาวาทอง” ประจำปี 2565 มีจำนวนทั้งสิ้น 34 หน่วยงาน จาก 3 ระดับรางวัล ดังนี้ 1) รางวัลหน่วยงานระดับกระทรวง จำนวน 7 รางวัล 2) รางวัลหน่วยงานระดับกรม จำนวน 19 รางวัล 3) รางวัลหน่วยงานเพิ่มประสิทธิภาพกระบวนการ 8 รางวัล ซึ่งกระทรวงคมนาคมได้ 2 รางวัล ประกอบด้วยรางวัลหน่วยงานระดับกระทรวง และรางวัลหน่วยงานระดับกรม 1 รางวัล คือ กรมเจ้าท่า

ที่มา : https://www.thaigov.go.th/news/contents/details/62686