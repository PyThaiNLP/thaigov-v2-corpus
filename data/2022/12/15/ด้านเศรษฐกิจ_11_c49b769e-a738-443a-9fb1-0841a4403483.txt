รัฐบาลไทย-ข่าวทำเนียบรัฐบาล-บขส. มอบของขวัญปีใหม่ให้ประชาชนเดินทางก่อน - กลับทีหลัง รับส่วนลด 10% สำหรับผู้ที่ซื้อตั๋วโดยสารผ่านช่องทางออนไลน์ 


วันพฤหัสบดีที่ 15 ธันวาคม 2565
บขส. มอบของขวัญปีใหม่ให้ประชาชนเดินทางก่อน - กลับทีหลัง รับส่วนลด 10% สำหรับผู้ที่ซื้อตั๋วโดยสารผ่านช่องทางออนไลน์
เดินทางระหว่างวันที่ 21 - 27 ธันวาคม 2565 และ 3 - 9 มกราคม 2566
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในช่วงเทศกาลปีใหม่ 2566 ที่จะถึงนี้ บขส. ได้จัดกิจกรรมพิเศษเพื่อมอบเป็นของขวัญปีใหม่ 2566 ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยการจัดโปรโมชัน “Happy New Year 2023 ลด 10% ไปก่อน - กลับทีหลัง” มอบส่วนลดค่าโดยสาร 10% ให้กับผู้โดยสารที่ซื้อตั๋วโดยสารผ่านระบบออนไลน์ทาง Application : E-Ticket Website : www.transport.co.th เดินทางระหว่างวันที่ 21 - 27 ธันวาคม 2565 และวันที่ 3 - 9 มกราคม 2566 ทุกเส้นทางภายในประเทศ และสมาชิก บขส. Card เมื่อซื้อตั๋วโดยสารผ่านช่องทางออนไลน์เดินทางในเดือนธันวาคมนี้ รับเพิ่มทันทีคะแนนสะสมคูณ 2 นอกจากนี้ บขส. ได้เปิดให้บริการตรวจเช็กสภาพความพร้อมของรถยนต์ก่อนออกเดินทางให้กับประชาชนทั่วไป โดยไม่คิดค่าใช้จ่าย ตั้งแต่วันที่ 19 - 29 ธันวาคม 2565 เวลา 08.30 - 16.00 น. ณ ศูนย์ซ่อมบำรุงและตรวจสภาพรถ บขส. (รังสิต) ผู้ที่สนใจสามารถสอบถามรายละเอียดเพิ่มเติมได้ที่ โทร. 0 2901 2338
กรรมการผู้จัดการใหญ่ บขส. กล่าวเพิ่มเติมว่า บขส. ได้มีการเตรียมความพร้อมรองรับการเดินทางในช่วงเทศกาลปีใหม่ 2566 และได้เปิดให้ผู้โดยสารสามารถจองตั๋วโดยสารล่วงหน้าได้แล้ว ที่ช่องทางออนไลน์ Application : E-Ticket Website : www.transport.co.th เคาน์เตอร์เซอร์วิส ตัวแทนจำหน่ายตั๋ว บขส. และช่องจำหน่ายตั๋วของ บขส. ณ สถานีเดินรถทั่วประเทศ ทั้งนี้ บขส. ยังคงมาตรการป้องกันและเฝ้าระวังการแพร่ระบาดของโรคติดเชื้อไวรัส COVID-19 อย่างเคร่งครัด ทั้งในสถานีขนส่งและบนรถโดยสาร รวมทั้งได้เน้นย้ำไปยังพนักงาน บขส. และผู้ประกอบการรถร่วมดูแลเรื่องความปลอดภัย ตรวจสภาพความพร้อมของรถโดยสาร พนักงานขับรถก่อนออกเดินทางด้วย

ที่มา : https://www.thaigov.go.th/news/contents/details/62697