รัฐบาลไทย-ข่าวทำเนียบรัฐบาล-รมต.ธนกร ชื่นชมทุกภาคส่วนร่วมกันจัดงานมหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 6 ย้ำชัด นายกฯ ให้ความสำคัญในการขับเคลื่อนสังคมอย่างเท่าเทียมทุกด้าน 


วันพฤหัสบดีที่ 15 ธันวาคม 2565
พิมพ์
รมต.ธนกร ชื่นชมทุกภาคส่วนร่วมกันจัดงานมหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 6 ย้ำชัด นายกฯ ให้ความสำคัญในการขับเคลื่อนสังคมอย่างเท่าเทียมทุกด้าน
รมต.ธนกร ชื่นชมทุกภาคส่วนร่วมกันจัดงานมหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 6 ย้ำชัด นายกฯ ให้ความสำคัญในการขับเคลื่อนสังคมอย่างเท่าเทียมทุกด้าน แบบไม่ทิ้งใครไว้ข้างหลัง มาโดยตลอด
วันนี้ (15 ธันวาคม 2565) เมื่อเวลา 13.00 น. นายธนกร วังบุญคงชนะ รัฐมนตรีประจำสำนักนายกรัฐมนตรี เป็นประธานในการเปิดงานคิกออฟประเทศไทย เมืองอารยสถาปัตย์ เมืองศูนย์กลางสุขภาพ เมืองท่องเที่ยวที่ไม่ทิ้งใครไว้ข้างหลัง “Thailand Friendly Design Expo 2022”  พร้อมกันนี้ ได้มอบรางวัล FD Awards แก่ผู้ที่ได้รับรางวัล จำนวน 20 รางวัล ณ เวทีกลาง ฮอลล์ 102 ไบเทค บางนา
รัฐมนตรีประจำสำนักนายกรัฐมนตรีกล่าวว่า การจัดงานมหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 6 นั้น ถือเป็นงานที่มุ่งมั่นขับเคลื่อนอารยสถาปัตย์ (Friendly Design) ขจัดความเหลื่อมล้ำในสังคมซึ่งเป็นสิ่งที่สอดคล้องกับนโยบายของรัฐบาล และ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ก็ได้ให้ความสำคัญกับเรื่องดังกล่าวมาโดยตลอด ซึ่งจะเห็นได้จากแผนพัฒนาคุณภาพชีวิตคนพิการแห่งชาติ ฉบับที่ 5 พ.ศ. 2560-2565 ที่ได้กำหนดยุทธศาสตร์แห่งความเท่าเทียมเอาไว้
“ปัจจุบันประเทศไทยได้ก้าวสู่สังคมผู้สูงวัยอย่างสมบูรณ์ กล่าวคือมีผู้สูงอายุมากถึง 13 ล้านคน อีกทั้งมีจำนวนคนพิการมากถึง 2.1 ล้านคน เรื่องอารยสถาปัตย์จึงมีความสำคัญอย่างมาก รัฐบาลมีนโยบายในการส่งเสริมอารยสถาปัตย์ ในสถานที่ราชการ แหล่งท่องเที่ยว ศาสนสถาน ระบบขนส่งมวลชน และระบบการให้บริการของรัฐอย่างต่อเนื่อง เพื่อรองรับคนทุกเพศ ทุกวัย ทุกสภาพร่างกาย ได้เข้าถึงบริการของรัฐอย่างเท่าเทียม” นายธนกร กล่าว
พร้อมกันนี้ รัฐมนตรีประจำสำนักนายกรัฐมนตรี ยังกล่าวอีกว่าตนเองขอชื่นชมขอขอบคุณทุกภาคส่วน ทั้งภาครัฐ ภาคเอกชน และภาคประชาชน ที่ร่วมกันสร้างสรรค์ Thailand Friendly Design Expo 2022 มหกรรมอารยสถาปัตย์ และนวัตกรรมสุขภาพเพื่อคนทั้งมวล ครั้งที่ 6 ซึ่งถือเป็นอีกหนึ่งงานคุณภาพที่สร้างสรรค์สังคมที่ยอดเยี่ยม
“รัฐบาลโดย พล.อ.ประยุทธ์ จันทร์โอชา พร้อมที่จะเป็นส่วนสำคัญในการสร้างความตระหนักรู้เรื่องอารยสถาปัตย์และพัฒนาคุณภาพชีวิตของคนทั้งมวล รวมถึงการขับเคลื่อนและพัฒนาเศรษฐกิจ สังคม และขับเคลื่อนประเทศไทยสู่เมืองอารยสถาปัตย์ เมืองศูนย์กลางสุขภาพ และเมืองท่องเที่ยวที่ไม่ทิ้งใครไว้ข้างหลังอย่างยั่งยืนสืบต่อไป” รมต.ธนกร กล่าวในตอนท้าย

ที่มา : https://www.thaigov.go.th/news/contents/details/62690