รัฐบาลไทย-ข่าวทำเนียบรัฐบาล-ก.อุตสาหกรรม ยกขบวนสินค้าจากผู้ประกอบการ จัดอุตสาหกรรมแฟร์ ครั้งที่ 5 “สินค้าดี เพื่อประชาชน” ศูนย์การค้าเซ็นทรัล ลาดพร้าว


วันพฤหัสบดีที่ 15 ธันวาคม 2565
พิมพ์
ก.อุตสาหกรรม ยกขบวนสินค้าจากผู้ประกอบการ จัดอุตสาหกรรมแฟร์ ครั้งที่ 5 “สินค้าดี เพื่อประชาชน” ศูนย์การค้าเซ็นทรัล ลาดพร้าว
กระทรวงอุตสาหกรรมยกขบวนสินค้าจากผู้ประกอบการ จัดอุตสาหกรรมแฟร์ ครั้งที่ 5 “สินค้าดี เพื่อประชาชน” ณ ศูนย์การค้าเซ็นทรัล ลาดพร้าว
เมื่อวันที่ 14 ธันวาคม 2565 ดร.กฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม เป็นประธานเปิดงาน อุตสาหกรรมแฟร์ “สินค้าดี เพื่อประชาชน” ครั้งที่ 5 จัดโดยสำนักงานกองทุนพัฒนาเอสเอ็มอีตามแนวประชารัฐ กระทรวงอุตสาหกรรม โดยมีนายเดชา จาตุธนานันท์ ผู้ตรวจราชการกระทรวงอุตสาหกรรม ในฐานะผู้อำนวยการสำนักงานกองทุนพัฒนาเอสเอ็มอีตามแนวประชารัฐ ให้การต้อนรับ พร้อมด้วย อุตสาหกรรมจังหวัดเพชรบูรณ์ หนองบัวลำภู  เลย ลพบุรี   สิงห์บุรี สุพรรณบุรี พระนครศรีอยุธยา นนทบุรี และชุมพร ร่วมเป็นเกียรติ ณ ชั้น 5 ศูนย์การค้าเซ็นทรัล ลาดพร้าว
งานอุตสาหกรรมแฟร์ “สินค้าดี เพื่อประชาชน”จัดขึ้นเพื่อส่งเสริม และสร้างโอกาสทางการตลาดให้แก่ผู้ประกอบการ SMEs โดยในครั้งนี้มีผู้ประกอบการกว่า 50 ร้านค้า ยกขบวนสินค้ามาออกบูธกันอย่างคับคั่ง ประกอบไปด้วยสินค้าอุปโภค บริโภค สินค้าแปรรูป เครื่องประดับ และของตกแต่งบ้าน ในราคาประหยัด เพื่อช่วยเหลือประชาชนในการลดค่าครองชีพ ซึ่งงานจัดขึ้นระหว่างวันที่ 13-16 ธันวาคม 2565 ณ ชั้น 5 ศูนย์การค้าเซ็นทรัล ลาดพร้าว

ที่มา : https://www.thaigov.go.th/news/contents/details/62673