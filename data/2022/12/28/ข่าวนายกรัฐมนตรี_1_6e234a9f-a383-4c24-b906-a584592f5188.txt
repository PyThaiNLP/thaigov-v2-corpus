รัฐบาลไทย-ข่าวทำเนียบรัฐบาล-เอกอัครราชทูตกัมพูชาฯ เข้าเยี่ยมคารวะนายกฯ  ในโอกาสพ้นหน้าที่ ยืนยันส่งเสริมความสัมพันธ์ระหว่างกัน และความร่วมมืออย่างต่อเนื่อง เพื่อผลประโยชน์ระหว่างไทยและกัมพูชา


วันพุธที่ 28 ธันวาคม 2565
เอกอัครราชทูตกัมพูชาฯ เข้าเยี่ยมคารวะนายกฯ  ในโอกาสพ้นหน้าที่ ยืนยันส่งเสริมความสัมพันธ์ระหว่างกัน และความร่วมมืออย่างต่อเนื่อง เพื่อผลประโยชน์ระหว่างไทยและกัมพูชา
เอกอัครราชทูตกัมพูชาฯ เข้าเยี่ยมคารวะนายกฯ  ในโอกาสพ้นหน้าที่ ยืนยันส่งเสริมความสัมพันธ์ระหว่างกัน และความร่วมมืออย่างต่อเนื่อง เพื่อผลประโยชน์ระหว่างไทยและกัมพูชา
วันนี้ (28 ธ.ค. 2565) เวลา 10.30 น. นายอูก ซอร์พวน (H.E. Mr. Ouk Sorphorn) เอกอัครราชทูตราชอาณาจักรกัมพูชาประจำประเทศไทย เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่ออำลาในโอกาสพ้นหน้าที่ โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญดังนี้
นายกรัฐมนตรีกล่าวขอบคุณเอกอัครราชทูตกัมพูชาฯ สำหรับการปฏิบัติหน้าที่อย่างยอดเยี่ยมในการส่งเสริมความสัมพันธ์ระหว่างไทยกับกัมพูชานับตั้งแต่เข้ารับหน้าที่ ซึ่งทั้งสองประเทศมีความสัมพันธ์ที่แน่นแฟ้นและมีความร่วมมือใกล้ชิด โอกาสนี้ นายกรัฐมนตรียังกล่าวแสดงความยินดีต่อความสำเร็จในการปฏิบัติหน้าที่ประธานอาเซียนของกัมพูชา และขอบคุณกัมพูชาต่อการสนับสนุนการเป็นเจ้าภาพการประชุมเอเปคของไทย โดยไทยพร้อมสนับสนุนและสานต่อความร่วมมือในทุกมิติกับเอกอัครราชทูตกัมพูชาฯ คนใหม่ต่อไป นอกจากนี้ นายกรัฐมนตรีได้อวยพรปีใหม่ไปยังนายกรัฐมนตรีของกัมพูชา ภริยา และประชาชนชาวกัมพูชา ให้มีความสุข สุขภาพแข็งแรง และเจริญรุ่งเรือง ในช่วงปีใหม่และตลอดปี พ.ศ. 2566
เอกอัครราชทูตกัมพูชาฯ กล่าวถวายพระพรสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรโดยเร็ว พร้อมฝากคำอวยพรปีใหม่จากนายกรัฐมนตรีกัมพูชามายังนายกรัฐมนตรี รัฐบาล และประชาชนชาวไทยให้มีความสุขในช่วงปีใหม่ โอกาสนี้ เอกอัครราชทูตกัมพูชาฯ ยินดีที่ในช่วงที่ดำรงตำแหน่งในไทยความสัมพันธ์ไทยกับกัมพูชามีความก้าวข้างหน้า ผู้นำระดับสูงและประชาชนทั้งสองประเทศมีความใกล้ชิด และมีความร่วมมือทั้งด้านการค้า การลงทุน รวมถึงความร่วมมือระหว่างหน่วยงานในพื้นที่ชายแดน ทั้งการค้าตามแนวชายแดน และการป้องกันการกระทำผิดตามแนวชายแดน พร้อมยืนยันที่จะส่งเสริมความร่วมมือและติดตามความคืบหน้าที่ไทยและกัมพูชาได้หารือร่วมกันต่อไป แม้จะพ้นจากหน้าที่แล้ว
โอกาสนี้ทั้งสองฝ่ายยังหารือถึงความร่วมมือด้านต่าง ๆ ดังนี้
- ความร่วมมือด้านเศรษฐกิจ โดยทั้งสองฝ่ายต่างยินดีที่มูลค่าการค้าชายแดนไทย-กัมพูชาเพิ่มมากขึ้น พร้อมยินดีสานต่อความร่วมมือเพื่อให้บรรลุเป้าหมายการค้าที่ 15 พันล้านดอลลาร์สหรัฐ ภายในปี ค.ศ. 2025 โอกาสนี้ นายกรัฐมนตรียังขอบคุณที่รัฐบาลกัมพูชาที่สนับสนุนนักลงทุนไทยมาโดยตลอด หวังว่ารัฐบาลกัมพูชาจะช่วยดูแลนักลงทุนไทยด้วยดีต่อไป ซึ่งเอกอัครราชทูตกัมพูชาฯ ยินดีที่การลงทุนของไทยในกัมพูชามีการเติบโตต่อเนื่อง และพร้อมส่งเสริมการค้าและการลงทุนระหว่างกันให้เพิ่มพูนมากยิ่งขึ้น
- ความร่วมมือด้านความเชื่อมโยง นายกรัฐมนตรีกล่าวว่า การหารือกับนายกรัฐมนตรีฮุน เซน ในช่วงการประชุมสุดยอดอาเซียน ทั้งสองฝ่ายเห็นชอบให้เปิดใช้สะพานมิตรภาพไทย - กัมพูชา (บ้านหนองเอี่ยน - สตึงบท) ในระหว่างที่การก่อสร้างอาคารที่ทำการศุลกากรบนทั้งสองฝั่งยังดำเนินการก่อสร้าง รวมทั้งหวังว่าจะมีการเร่งรัดการเปิดเดินรถไฟข้ามแดนที่จุดผ่านแดนบ้านคลองลึก - ปอยเปต โดยเสนอให้หน่วยงานทั้งสองฝ่ายหารือกันในโอกาสแรก ซึ่งเอกอัครราชทูตกัมพูชาฯ ยินดีที่จะประสานงานและติดตามความร่วมมือต่อไป เพื่อสานต่อความร่วมมือให้เกิดผลอย่างเป็นรูปธรรม
- ความร่วมมือด้านแรงงาน นายกรัฐมนตรียืนยันไทยให้ความสำคัญกับการดูแลและคุ้มครองแรงงาน หวังว่าทั้งสองฝ่ายจะร่วมมือกัน เพื่อส่งเสริมให้แรงงานกัมพูชาเดินทางเข้ามาทำงานในประเทศอย่างถูกต้องตามกฎหมาย เพื่อเป็นให้เข้าถึงสิทธิประโยชน์ต่าง ๆ ตามกฎหมายได้
- การแก้ปัญหาขบวนการหลอกลวงทางโทรศัพท์ข้ามชาติ (แก๊ง call center) โดยนายกรัฐมนตรีขอบคุณที่กัมพูชาร่วมมืออย่างดียิ่งในการช่วยเหลือคนไทยที่ถูกชักชวนไปร่วมขบวนการ call center ในกัมพูชา หวังว่ารัฐบาลกัมพูชาจะช่วยเร่งรัดกระบวนการส่งตัวคนไทยกลุ่มดังกล่าวกลับประเทศ ด้านเอกอัครราชทูตกัมพูชาฯ ยินดีส่งเสริมให้หน่วยงานที่เกี่ยวข้องทั้งสองฝ่ายร่วมมือกันแก้ไขปัญหาดังกล่าว
- การเก็บกู้ทุ่นระเบิดเพื่อมนุษยธรรม นายกรัฐมนตรีกล่าวว่า ได้มีการหารือกับนายกรัฐมนตรีกัมพูชาในช่วงการประชุมสุดยอดอาเซียน ถึงความร่วมมือเรื่องการเก็บกู้ทุ่นระเบิดเพื่อมนุษยธรรมในพื้นที่ชายแดน โดยต่างเห็นพ้องว่าไม่ควรนำเรื่องการสำรวจและจัดทำหลักเขตแดนมาเป็นอุปสรรค โดยนายกรัฐมนตรีฝากคำขอบคุณไปยังนายกรัฐมนตรีกัมพูชาที่ได้สั่งการให้หน่วยงานที่เกี่ยวข้องของกัมพูชาร่วมมือกับฝ่ายไทยในเรื่องดังกล่าว
- การเป็นเจ้าภาพจัดงาน Expo 2028 Phuket นายกรัฐมนตรีฝากคำขอบคุณไปยังนายกรัฐมนตรีฮุน เซน ของกัมพูชา หลังจากที่ได้หารือระหว่างกันในช่วงการประชุมสุดยอดอาเซียนที่กรุงพนมเปญ โดยแสดงความพร้อมจะสนับสนุนจังหวัดภูเก็ต เป็นเจ้าภาพจัดงาน Expo ในปี ค.ศ. 2028 ตามหลักการของอาเซียนที่จะสนับสนุนกันและกัน
ในช่วงท้าย นายกรัฐมนตรีอวยพรเอกอัครราชทูตกัมพูชาฯ ให้ประสบความสำเร็จในงานที่จะได้รับมอบหมายเมื่อเดินทางกลับประเทศ โดยขอให้นึกถึงไทยว่าเป็นเสมือนบ้านหลังที่สอง สามารถกลับมาเยี่ยมเยือนได้เสมอ พร้อมหวังว่าเอกอัครราชทูตกัมพูชาฯ คนใหม่ จะสานต่อการทำงาน และกระชับความร่วมมือระหว่างทั้งสองประเทศต่อไป

ที่มา : https://www.thaigov.go.th/news/contents/details/63207