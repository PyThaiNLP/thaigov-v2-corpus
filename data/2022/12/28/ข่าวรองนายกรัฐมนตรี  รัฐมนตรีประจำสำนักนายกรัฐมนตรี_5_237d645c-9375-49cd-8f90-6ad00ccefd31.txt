รัฐบาลไทย-ข่าวทำเนียบรัฐบาล-​ รองนายกฯ พล.อ. ประวิตรฯ ถกกองทุนพัฒนากีฬา เล็งความต่อเนื่องพัฒนาต้นกล้านักกีฬาสู่นักกีฬาทีมชาติ


วันพุธที่ 28 ธันวาคม 2565
28/12/2565
พิมพ์
​ รองนายกฯ พล.อ. ประวิตรฯ ถกกองทุนพัฒนากีฬา เล็งความต่อเนื่องพัฒนาต้นกล้านักกีฬาสู่นักกีฬาทีมชาติ
กระตุ้นท่องเที่ยวเชิงกีฬา
วันนี้  (28 ธันวาคม 2565) เวลา 10.45 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 8 ณ ห้องประชุม คณะกรรมการโอลิมปิคแห่งประเทศไทยในพระบรมราชูปถัมภ์ ผ่านระบบ TVC โดยที่ประชุมรับทราบเรื่องสำคัญ ประกอบด้วย รายงานการสนับสนุนงบประมาณ กกท. โครงการส่งเสริมกิจกรรมกีฬาสร้างเศรษฐกิจ การจัดทำแผนแม่บทด้านการบริหารทรัพยากรบุคคลของกองทุน การพิจารณาให้ทุนการศึกษาของนักกีฬาและบุคลากรกีฬา ปีการศึกษา 2565 โครงการพัฒนากีฬามวยไทยให้มีความนิยมและมีมาตรฐานเดียว โดยร่วมกับสหพันธ์กีฬามวยไทยที่ IOC รับรอง
จากนั้น ได้ร่วมพิจารณาและให้ความเห็นชอบ แผนงานสำคัญ ประกอบด้วย การสนับสนุนระบบการพัฒนานักกีฬาสู่ความเป็นเลิศทั้งในระดับชาติ/นานาชาติ  การส่งเสริมสนับสนุนกิจกรรมและเครื่องมือทางด้านวิทยาศาสตร์การกีฬา การสร้างกระแสกีฬาจากการแข่งขันกีฬา การสนับสนุนเงินรางวัลสมาคมกีฬาลอนเทนนิสแห่งประเทศไทย และรางวัลกีฬาตัวสำรองเพิ่มเติม ของสมาคมกีฬาแห่งประเทศไทย ปี 2565 รวมทั้งการสนับสนุนตามนโยบายคณะกรรมการบริหารกองทุน เช่น กิจกรรม Muaythai Soft Power กิจกรรม Sport Tourism, Sport Entertainment
พล.อ.ประวิตรฯ เน้นย้ำ ขอให้ร่วมกันพิจารณาขยายผล โครงการ Sport Hero เพื่อร่วมกันหาช้างเผือกและสร้างนักกีฬาในทุกชนิดกีฬา ตั้งแต่เด็ก ส่งต่อสู่เยาวชนให้มีความต่อเนื่องกันไป โดยขอให้ทุกสมาคมพัฒนาและใช้ประโยชน์จากวิทยาศาสตร์การกีฬามากขึ้น ทั้งนี้ขอให้ปลูกฝังและกำกับไม่ให้มีการใช้สารกระตุ้นโดยเด็ดขาด

ที่มา : https://www.thaigov.go.th/news/contents/details/63212