รัฐบาลไทย-ข่าวทำเนียบรัฐบาล-รัฐบาลติดตามการผ่อนคลายมาตรการโควิด 19 ของจีนใกล้ชิด หน่วยงานเกี่ยวข้องรุดเตรียมความพร้อม 


วันพุธที่ 28 ธันวาคม 2565
28/12/2565
พิมพ์
รัฐบาลติดตามการผ่อนคลายมาตรการโควิด 19 ของจีนใกล้ชิด หน่วยงานเกี่ยวข้องรุดเตรียมความพร้อม
รัฐบาลติดตามการผ่อนคลายมาตรการโควิด 19 ของจีนใกล้ชิด หน่วยงานเกี่ยวข้องรุดเตรียมความพร้อม วันนี้(28 ธ.ค.) รมว.คมนาคมลงพื้นที่ท่าอากาศยานสุวรรณภูมิประชุมหน่วยงานเกี่ยวข้องติดตามการดำเนินงานตามข้อสั่งการนายกรัฐมนตรี
วันนี้ (28 ธ.ค.65) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่ขณะนี้ทางการประเทศจีนได้มีการประกาศผ่อนคลายมาตรการควบคุมโควิด19 โดยล่าสุดคณะกรรมการสุขภาพแห่งชาติของจีน (NHC) ได้มีแถลงว่าจีนจะยกเลิกมาตรการกักตัวผู้ที่เดินทางจากต่างประเทศ โดยมีผลในช่วงเดือนม.ค. 66 เป็นต้นไป ส่วนการอนุญาตให้ชาวจีนเดินทางออกเดินทางไปท่องเที่ยวต่างประเทศจะมีการพิจารณาในระยะต่อไปตามสถานการณ์
ขณะนี้หน่วยงานที่เกี่ยวข้อง อาทิ กระทรวงการต่างประเทศ กระทรวงสาธารณสุข กระทรวงคมนาคม กระทรวงการท่องเที่ยวและกีฬา โดยการท่องเที่ยวแห่งประเทศไทย(ททท.) ติดตามข้อมูลและรายละเอียดและความคืบหน้าของมาตรการต่างๆ ที่คาดว่าจะมีการประกาศออกมาเป็นลำดับจากทางการจีนอย่างใกล้ชิด เพื่อเตรียมการในส่วนที่เกี่ยวข้องให้สามารถรองรับกับนักท่องเที่ยวได้ทันทีกรณีที่ทางการจีนประกาศเปิดประเทศและนักท่องเที่ยวชาวจีนสามารถเดินทางออกนอกประเทศได้อย่างเต็มที่
น.ส.ไตรศุลี กล่าวว่า ในวันนี้ (28 ธ.ค.) นายศักดิ์สยาม ชิดชอบ รมว.คมนาคม  มีกำหนดจะเดินทางไปท่าอากาศยานสุวรรณภูมิ เพื่อตรวจเยี่ยมการเตรียมการรองรับผู้โดยสารในช่วงเทศกาลปีใหม่ 2566 ซึ่งจะมีการประชุมร่วมกับผู้บริหารหน่วยงานที่เกี่ยวข้อง อาทิ กรมท่าอากาศยาน บริษัทท่าอากาศยานไทย จำกัด(มหาชน)  (ทอท.) ท่าอากาศยานทั้ง 6 แห่งของ ทอท. สำนักงานการบินพลเรือนแห่งประเทศไทย บริษัท วิทยุการบินแห่งประเทศไทย และ สำนักงานตรวจคนเข้าเมือง(สตม.)  เพื่อติดตามการดำเนินการตามข้อสั่งการของพล.อ.ประยุทธ์ จันทร์โอชา นายกรัฐมนตรีและรมว.กลาโหม เกี่ยวกับการอำนวยความสะดวกให้แก่ผู้เดินทางผ่านท่าอากาศยาน ทั้งประเด็นการรอคิวตรวจหนังสือเดินทาง ความแออัดของผู้โดยสารในช่วงเวลาเร่งด่วน บริการขนส่งสาธารณะ รวมถึงการแก้ไขปัญหาการขนถ่ายกระเป๋าสัมภาระล่าช้า และในการนี้จะมีการหารือเตรียมความพร้อมกรณีสาธารณรัฐประชาชนจีนเปิดประเทศด้วย
“ทันทีทางการจีนประกาศให้เห็นทิศทางการผ่อนคลายมาตรการควบคุมโควิด19 ภาคเอกด้านการท่องเที่ยวของไทยมีความตื่นตัวอย่างมาก ส่วนสายการบิน หน่วยงานที่ดูแลด้านท่าอากาศยานและการบินก็อยู่ระหว่างการปรับประมาณการเที่ยวบินและจำนวนผู้โดยสาร ขณะที่กระทรวงการท่องเที่ยวและกีฬาได้คาดการณ์ว่านโยบายของจีนครั้งนี้จะทำให้จำนวนนักท่องเที่ยวต่างชาติปี 2566 จากเดิมที่ประมาณการไว้ 20 ล้านคน จะเพิ่มเป็น 25 ล้านคน หน่วยงานภาครัฐที่เกี่ยวข้องก็ได้ติดตามข้อมูลและเตรียมการในส่วนที่เกี่ยวข้องอย่างรอบด้านเพื่อให้พร้อมรับกับสถานการณ์ท่องเที่ยวที่จะเปลี่ยนไปจากนโยบายของจีนอย่างมีประสิทธิภาพต่อไป” น.ส.ไตรศุลี กล่าว
--------------

ที่มา : https://www.thaigov.go.th/news/contents/details/63198