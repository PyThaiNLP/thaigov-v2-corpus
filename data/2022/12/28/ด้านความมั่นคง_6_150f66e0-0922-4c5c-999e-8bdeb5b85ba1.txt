รัฐบาลไทย-ข่าวทำเนียบรัฐบาล-ปลัด มท. นำข้าราชการวางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนประชาชนหลอมรวมพลังความสามัคคี มีน้ำใจ เสียสละ


วันพุธที่ 28 ธันวาคม 2565
28/12/2565
พิมพ์
ปลัด มท. นำข้าราชการวางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนประชาชนหลอมรวมพลังความสามัคคี มีน้ำใจ เสียสละ
ปลัด มท. นำข้าราชการวางพุ่มดอกไม้ถวายราชสักการะพระบรมรูปสมเด็จพระเจ้าตากสินมหาราช เนื่องในวันสมเด็จพระเจ้าตากสิน พร้อมเชิญชวนประชาชนหลอมรวมพลังความสามัคคี มีน้ำใจ เสียสละเพื่อส่วนรวม ช่วยกันทำความดีเป็นปฏิบัติบูชา เพื่อความผาสุกของสังคมไทย
วันนี้ (28 ธ.ค. 65) เวลา 08.00 น. ที่พระบรมราชานุสาวรีย์สมเด็จพระเจ้าตากสินมหาราช วงเวียนใหญ่ เขตคลองสาน กรุงเทพฯ นายสุทธิพงษ์ จุลเจริญ ปลัดกระทรวงมหาดไทย วางพุ่มดอกไม้ถวายราชสักการะสมเด็จพระเจ้าตากสินมหาราช เนื่องในวันสมเด็จพระเจ้าตากสิน โดยมี นายอรรษิษฐ์ สัมพันธรัตน์ อธิบดีกรมการพัฒนาชุมชน นายขจร ศรีชวโนทัย อธิบดีกรมส่งเสริมการปกครองท้องถิ่น พร้อมด้วยผู้บริหาร และข้าราชการ สำนักงานปลัดกระทรวงมหาดไทย กรมการพัฒนาชุมชน และกรมส่งเสริมการปกครองท้องถิ่น ร่วมในพิธี ด้วยความสำนึกในพระมหากรุณาธิคุณ
นายสุทธิพงษ์ จุลเจริญ ปลัดกระทรวงมหาดไทย กล่าวว่า สมเด็จพระเจ้าตากสินมหาราช ทรงเป็นพระมหากษัตริย์ผู้ทรงกอบกู้เอกราช สร้างความเป็นปึกแผ่นให้แผ่นดิน ด้วยการรวบรวบอาสาสมัคร กำลังพล เสริมสร้างพลังกาย พลังใจ ด้วยพระสติปัญญา พระวิริยอุตสาหะ หล่อหลอมความสามัคคีของคนในชาติ กระทั่งทำให้ชาติของเรามีเอกราชเป็นเอกรัฐตราบจนถึงปัจจุบัน ซึ่งนับได้ว่าเป็นคุณูปการอย่างใหญ่หลวงต่อแผ่นดินไทยที่มีพระมหากษัตริย์ทรงเป็นผู้นำในการสงครามต่อต้านอริราชศัตรู และทรงเป็นแบบอย่างให้กับพวกเราชาวไทยในทุกยุคทุกสมัย ในโอกาสนี้ จึงขอเชิญชวนพี่น้องประชาชนคนไทยทุกคน ร่วมกันสร้างสรรค์สิ่งที่ดี ร่วมกันทำความดี เพื่อเป็นปฏิบัติบูชา และเป็นการเสริมสร้างคุณค่าที่สำคัญยิ่งสำหรับชาติบ้านเมือง โดยเฉพาะอย่างยิ่ง การมีน้ำใจที่เสียสละต่อส่วนรวม ซึ่งจะนำมาซึ่งความรัก ความสมัครสมานสามัคคีในหมู่คณะ ช่วยกันแก้ไขสิ่งที่เคยผิดพลาดให้กลายเป็นสิ่งที่เกิดประโยชน์ต่อสังคมและประเทศชาติ ตามแนวพระราชดำริของพระบาทสมเด็จพระเจ้าอยู่หัว “ประเทศชาติมั่นคง ประชาชนมีความสุข แก้ไขในสิ่งผิด สืบสานในพระราชปณิธาน ภายใต้ปรัชญาของเศรษฐกิจพอเพียง”
“ด้วยพระมหากรุณาธิคุณที่มีต่อแผ่นดินไทย รัฐบาลจึงได้ประกาศให้วันที่ 28 ธ.ค. ของทุกปี เป็น "วันสมเด็จพระเจ้าตากสิน" และถวายพระราชสมัญญานามว่า "สมเด็จพระเจ้าตากสินมหาราช" เพื่อยกย่องพระองค์เป็นวีรบุรุษผู้ยิ่งใหญ่ กอบกู้เอกราชของชาติไทย และสร้างพระบรมราชานุสาวรีย์ พระบรมรูปทรงเครื่องขัตติยาภรณ์ ประดับเหนืออัศวราชพาหนะ (ม้า) พระหัตถ์ขวาทรงพระแสงดาบ ประดิษฐานบนแท่งคอนกรีตเสริมเหล็ก ณ บริเวณวงเวียนใหญ่ ฝั่งธนบุรี ออกแบบปั้นโดยศาตราจารย์ศิลป์ พีระศรี และในวันนี้ ทุกจังหวัดทั่วประเทศ โดยท่านผู้ว่าราชการจังหวัด พร้อมด้วยนายกเหล่ากาชาดจังหวัดและประธานแม่บ้านมหาดไทยจังหวัด เป็นผู้นำข้าราชการตุลาการ ทหาร ตำรวจ หัวหน้าส่วนราชการ หน่วยงานรัฐวิสาหกิจ องค์กรปกครองส่วนท้องถิ่น องค์กรภาคเอกชน นักเรียน นักศึกษา และพ่อค้า ประชาชน ร่วมวางพานพุ่มดอกไม้สด ถวายราชสักการะต่อพระบรมราชานุสาวรีย์ หรือพระรูป สมเด็จพระเจ้าตากสินมหาราช เนื่องในวันคล้ายวันปราบดาภิเษกขึ้นครองราชย์ ณ สถานที่ที่จังหวัดกำหนด และร่วมกันทำกิจกรรมจิตอาสาพัฒนา เนื่องในวันสมเด็จพระเจ้าตากสินมหาราช เพื่อถวายเป็นพระราชกุศลแด่สมเด็จพระเจ้าตากสินมหาราช อันเป็นการแสดงออกซึ่งความจงรักภักดีต่อสถาบันพระมหากษัตริย์ และน้อมสำนึกในพระมหากรุณาธิคุณ พระมหากษัตริย์ผู้กอบกู้เอกราชของชาติไทย" นายสุทธิพงษ์ กล่าว

ที่มา : https://www.thaigov.go.th/news/contents/details/63222