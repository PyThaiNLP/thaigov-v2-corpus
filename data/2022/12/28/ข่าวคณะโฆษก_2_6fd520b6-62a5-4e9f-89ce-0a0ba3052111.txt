รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ยินดีภาครัฐและเอกชนร่วมกันเดินหน้ากระตุ้นการท่องเที่ยว ลดค่าบัตรโดยสารทุกสายการบินสำหรับเส้นทางภายในประเทศสูงสุด 20%


วันพุธที่ 28 ธันวาคม 2565
28/12/2565
พิมพ์
โฆษกรัฐบาลเผย นายกฯ ยินดีภาครัฐและเอกชนร่วมกันเดินหน้ากระตุ้นการท่องเที่ยว ลดค่าบัตรโดยสารทุกสายการบินสำหรับเส้นทางภายในประเทศสูงสุด 20%
โฆษกรัฐบาลเผย นายกฯ ยินดีภาครัฐและเอกชนร่วมกันเดินหน้ากระตุ้นการท่องเที่ยว ลดค่าบัตรโดยสารทุกสายการบินสำหรับเส้นทางภายในประเทศสูงสุด 20%
วันที่ 28ธันวาคม 2565  นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ยินดีที่ภายหลังจากที่รัฐบาลได้ขยายเวลาปรับลดอัตราภาษีสรรพสามิตน้ำมันดีเซลลง ในส่วนของภาคเอกชนโดยสมาคมสายการบินประเทศไทยได้ร่วมกับรัฐบาลมอบของขวัญปีใหม่ 2566 ด้วยการลดค่าบัตรโดยสารเครื่องบิน ช่วยกระตุ้นการท่องเที่ยวภายในประเทศ บรรเทาภาระค่าใช้จ่ายการเดินทางกลับภูมิลำเนาของประชาชน
โฆษกประจำสำนักนายกรัฐมนตรีกล่าวว่า จากมติคณะรัฐมนตรีเห็นชอบขยายเวลาปรับลดอัตราภาษีสรรพสามิตน้ำมันดีเซลลง เพื่อช่วยบรรเทาความเดือดร้อนให้แก่ประชาชน และบรรเทาผลกระทบของผู้ประกอบการในอุตสาหกรรมท่องเที่ยว ซึ่งการสนับสนุนจากภาครัฐในการส่งเสริมมาตรการการท่องเที่ยวนี้ นอกจากจะเป็นการช่วยลดต้นทุนสายการบินแล้ว ยังส่งเสริมอุตสาหกรรมท่องเที่ยวให้ฟื้นตัวอีกด้วย ซึ่ง 7 สายการบินของสมาคมสายการบินประเทศไทย ได้ขานรับนโยบายของรัฐบาล ร่วมกันจัดโปรโมชั่นพิเศษในช่วงเดือนมกราคม 2566 ด้วยการให้ส่วนลดค่าบัตรโดยสารทุกสายการบินสำหรับเส้นทางภายในประเทศสูงสุด 20%
โฆษกประจำสำนักนายกรัฐมนตรี กล่าวเพิ่มเติมว่า สมาชิกสมาคมสายการบินประเทศไทยประกอบด้วย สายการบินบางกอกแอร์เวย์ส สายการบินไทยแอร์เอเชีย สายการบินไทยแอร์เอเชีย เอ็กซ์ สายการบินไทยสไมล์ สายการบินนกแอร์ สายการบินไทยไลอ้อนแอร์ และสายการบินไทยเวียตเจ็ท โดยทั้ง 7 สายการบินจะทยอยจัดโปรโมชั่นบิน เพื่อกระตุ้นการเดินทาง และการใช้จ่ายภายในประเทศ
“นายกรัฐมนตรีขอบคุณความร่วมมือจากทุกภาคส่วน ที่เห็นแก่ประโยชน์ภาพรวมของประเทศ ร่วมกับรัฐบาลเดินหน้าฟื้นฟูเศรษฐกิจ กระตุ้นการท่องเที่ยวให้กลับมาฟื้นตัวอย่างเต็มที่อีกครั้ง ทั้งนี้ นโยบายต่างๆ ที่รัฐบาลดำเนินอยู่นอกเหนือจากจะลดผลกระทบ และบรรเทาความเดือดร้อนจากความท้าทายต่าง ๆ ที่ส่งผลถึงประชาชน ยังมุ่งที่จะอำนวยความสะดวกสบายให้แก่พี่น้องประชาชน รวมถึงสนับสนุนส่งเสริมกิจกรรมทางเศรษฐกิจ ฟื้นฟูตัวเลขทางเศรษฐกิจภาพรวมของประเทศ เพื่อให้ประชาชนมีรายได้ดีขึ้น คุณภาพชีวิตดีขึ้น ภายใต้ยุทธศาสตร์เดินหน้าประเทศไทยสู่ความมั่นคง ยั่งยืน” นายอนุชาฯ กล่าว

ที่มา : https://www.thaigov.go.th/news/contents/details/63175