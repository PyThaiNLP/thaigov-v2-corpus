รัฐบาลไทย-ข่าวทำเนียบรัฐบาล-พสกนิกรชาวไทยทุกศาสนิกร้อยรวมใจจัดพิธีบำเพ็ญกุศลและกิจกรรมบำเพ็ญประโยชน์ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา


วันพุธที่ 28 ธันวาคม 2565
28/12/2565
พิมพ์
พสกนิกรชาวไทยทุกศาสนิกร้อยรวมใจจัดพิธีบำเพ็ญกุศลและกิจกรรมบำเพ็ญประโยชน์ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา
พสกนิกรชาวไทยทุกศาสนิกร้อยรวมใจจัดพิธีบำเพ็ญกุศลและกิจกรรมบำเพ็ญประโยชน์ถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและทรงมีพลานามัยสมบูรณ์แข็งแรงในเร็ววัน
เมื่อวันที่ 27 ธ.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการร้อยรวมใจของพี่น้องประชาชนคนไทยทุกพื้นที่จังหวัด อำเภอ ทั่วประเทศ ในการน้อมถวายความจงรักภักดีและความห่วงใยแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ด้วยการร่วมกันประกอบพิธีบำเพ็ญกุศลตามความเชื่อของศาสนิก และกิจกรรมบำเพ็ญประโยชน์ เพื่อถวายพระกุศลถวายพระพรให้พระองค์ทรงหายจากพระอาการประชวรและทรงมีพลานามัยสมบูรณ์แข็งแรงในเร็ววัน อาทิ
1. จังหวัดสกลนคร ริมหนองหาร บริเวณท่าน้ำวัดมหาพรหมโพธิราช บ้านท่าวัดเหนือ ตำบลเหล่าปอแดง อำเภอเมืองสกลนคร นางจุรีรัตน์ เทพอาสน์ ผู้ว่าราชการจังหวัดสกลนคร เป็นประธานในพิธีปล่อยพันธุ์สัตว์น้ำ เพื่อถวายพระพรและถวายเป็นพระราชกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพระพลานามัยแข็งแรงโดยเร็ววัน โดยมี นายไพฑูรย์ พรหมสอน หัวหน้าสำนักงานจังหวัดสกลนคร นายวรพงษ์ สาระรัตน์ ประมงจังหวัดสกลนคร นายฉัตรชัย ศรีเฉลา เกษตรและสหกรณ์จังหวัดสกลนคร นายสุทัศน์ โคตรธรรม นายกเทศมนตรีตำบลเหล่าปอแดง หน้าส่วนราชการ ข้าราชการ จิตอาสาพระราชทาน และราษฎรตำบลเหล่าปอแดง ร่วมปล่อยพันธุ์สัตว์น้ำ รวมทั้งสิ้น 45,099 ตัว ประกอบด้วย ปลาตะเพียนทอง จำนวน 40,000 ตัว ปลาหมอไทย จำนวน 2,500 ตัว ปลาไหล จำนวน 99 ตัว และหอยขม จำนวน 2,500 ตัว ลงสู่หนองหาร
2. จังหวัดภูเก็ต ที่ลานประภาคารกาญจนาภิเษก แหลมพรหมเทพ อ.เมืองภูเก็ต นายณรงค์ วุ่นซิ้ว ผู้ว่าราชการจังหวัดภูเก็ต เป็นประธานฝ่ายฆราวาส และพระครูพรหมประภัสสร รองเจ้าคณะจังหวัดภูเก็ต เจ้าอาวาสวัดเทพวนาราม (วัดม่าหนิก) เป็นประธานฝ่ายสงฆ์ในพิธีขอพร (ดุอาฮ์) จากอัลลอฮ์ เจริญพระพุทธมนต์ และเจริญจิตตภาวนา หรือพิธีสวดมนต์ ทำสมาธิ อธิษฐานจิต 2 ศาสนา เพื่อถวายพระพรชัยมงคลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี พล.ต.ต.เสริมพันธุ์ ศิริคง ผู้บังคับการตำรวจภูธรจังหวัดภูเก็ต ข้าราชการ ประชาชน นักเรียน นักศึกษาเข้าร่วม และที่เรือนจำจังหวัดภูเก็ต นายกฤษณะ ทิพยจันทร์ ผู้บัญชาการเรือนจำจังหวัดภูเก็ต นำหัวหน้าส่วนราชการ และข้าราชการ พนักงานราชการสังกัดกระทรวงยุติธรรม ในพื้นที่จังหวัดภูเก็ต และตัวแทนผู้ต้องขัง ร่วมพิธีสวดเจริญพระพุทธมนต์และเจริญจิตภาวนาถวายพระพรชัยมงคล และร่วมปล่อยสัตว์น้ำ ถวายเป็นพระกุศลถวายพระพรให้ทรงหายจากพระอาการประชวรและมีพระพลานามัยแข็งแรงโดยเร็ววัน
3. จังหวัดสมุทรสงคราม ที่วัดภุมรินทร์กุฎีทอง ต.สวนหลวง อ.อัมพวา นางกชนัฑ พัฒนะวิชัย นายอำเภออัมพวา นำปลัดอำเภอ เจ้าหน้าที่ปกครอง สมาชิก อส. พร้อมด้วย คณะผู้บริหาร เจ้าหน้าที่ เทศบาลตำบลสวนหลวง กำนัน ผู้ใหญ่บ้าน ฯลฯ ตลอดจนพสกนิกรทุกหมู่เหล่า จัดพิธีสวดเจริญพระพุทธมนต์และเจริญจิตภาวนาเพื่อถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมีพระปลัดเฉลิม อุจฺจโย เจ้าคณะตำบลสวนหลวง เจ้าอาวาสวัดภุมรินทร์กุฎีทอง เป็นประธานฝ่ายสงฆ์ นำคณะสงฆ์เขตปกครองตำบลสวนหลวง ประกอบด้วยวัดภุมรินทร์กุฎีทอง วัดบางนางลี่ใหญ่ วัดสวนหลวง และวัดแว่นจันทร์ ร่วมประกอบพิธี
4. จังหวัดปัตตานี ที่ห้องโถงชั้น 1 อาคาร 1 ศาลากลางจังหวัดปัตตานี นางพาตีเมาะ สะดียามู ผู้ว่าราชการจังหวัดปัตตานี พร้อมด้วยรองผู้ว่าราชการจังหวัด หัวหน้าส่วนราชการ ผู้แทนหน่วยงานทั้งภาครัฐและเอกชน เข้าร่วมพิธีลงนามถวายพระพร สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร มีพลานามัยสมบูรณ์ แข็งแรง ในเร็ววัน
5. จังหวัดร้อยเอ็ด ที่หอโหวด 101 สวนสมเด็จพระศรีนครินทร์ร้อยเอ็ด นายทรงพล ใจกริ่ม ผู้ว่าราชการจังหวัดร้อยเอ็ด เป็นประธานในพิธีเจริญพระพุทธมนต์บูชาพระบรมสารีริกธาตุและพระพุทธมิ่งเมืองมงคล อัญเชิญจากพุทธพิมานมงคล ชั้น 35 หอโหวด แห่อ้อมบึงพลาญชัย และพิธีเจริญพระพุทธมนต์และเจริญจิตตภาวนา เพื่อถวายพระพรชัยมงคลแด่ สมเด็จพระเจ้าลูกเธอเจ้าฟ้าพัชรกิติยาภา นเรนทราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวร และมีพระพลานามัยแข็งแรงสมบูรณ์โดยเร็ววัน โดยมี นายสนอง ดลประสิทธิ์ และนายชัยวัฒน์ ชัยเวชพิสิฐ รองผู้ว่าราชการจังหวัดร้อยเอ็ด พลตำรวจตรี กิตติศักดิ์ จำรัสประเสริฐ ผู้บังคับการตำรวจภูธรจังหวัดร้อยเอ็ด นายบรรจง โฆษิตจิรนันท์ นายกเทศมนตรีเมืองร้อยเอ็ด หัวหน้าส่วนราชการ และหน่วยงานที่เกี่ยวข้อง เข้าร่วมพิธี
6. จังหวัดสกลนคร ณ ที่ว่าการอำเภอบ้านม่วง นายคเณศวร เกษอินทร์ นายอำเภอบ้านม่วง พร้อมด้วย หัวหน้าส่วนราชการ สมาชิกเหล่ากาชาด ได้ปฏิบัติบูชาร่วมบริจาคโลหิต ตั้งอธิษฐานจิต และเยี่ยมเยียนให้กำลังใจประชาชนที่เดินทางมาร่วมบริจาคโลหิต เพื่อน้อมถวายเป็นพระกุศลแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรและมีพลานามัยแข็งแรงโดยเร็ววัน
7. จังหวัดบึงกาฬ ที่หอประชุมที่ว่าการอำเภอพรเจริญ นางวาทิณี โฆษาศรีวิไลซ์ นายกเหล่ากาชาดจังหวัดบึงกาฬ พร้อมด้วย นางเกศิณี กวนทา กรรมการเหล่ากาชาด นางศิริพร ขุนพานเพิง กรรมการเหล่ากาชาดและสมาชิกเหล่ากาชาดจังหวัดบึงกาฬ ร่วมกับโรงพยาบาลบึงกาฬ ออกหน่วยรับบริจาคโลหิตเคลื่อนที่ถวายเป็นพระกุศล และลงนามถวายพระพร แด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรในเร็ววัน
8. จังหวัดเพชรบูรณ์ ที่วัดหนองไฮ หมู่ที่ 1 ตำบลสระกรวด อำเภอศรีเทพ นายวีระวัฒน์ วัฒนวงศ์พฤกษ์ นายอำเภอศรีเทพ ประธานฝ่ายฆราวาส พระมหาภนาดร ฐิตธมฺโม เจ้าอาวาสวัดหนองไฮ เจ้าคณะตำบลสระกรวด เขต 1 ประธานฝ่ายสงฆ์ พร้อม คณะพระสงฆ์ ผู้ใหญ่บ้าน ผู้ช่วยผู้ใหญ่บ้าน และประชาชน จัดพิธีบรรพชาอุปสมบทเพื่อถวายพระพรชัยมงคล แด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้พระองค์ทรงหายจากพระอาการประชวรในเร็ววัน
9. จังหวัดขอนแก่น ที่วัดท่าสองคร ตำบลบึงเนียม อำเภอเมืองขอนแก่น นางกรรณิกา กองฉลาด นายกเหล่ากาชาดจังหวัดขอนแก่น เป็นประธานประกอบพิธีเจริญจิตตภาวนา พิธีปล่อยพันธุ์ปลา และกิจกรรมบริจาคโลหิต เพื่อถวายพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี หัวหน้าส่วนราชการในพื้นที่อำเภอเมืองขอนแก่น กำนัน ผู้ใหญ่บ้าน และประชาชนจิตอาสา เข้าร่วม
“พี่น้องประชาชนสามารถร่วมกันแสดงความจงรักภักดีด้วยการปฏิบัติบูชาถวายพระกุศลถวายพระพรแด่สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทั้งกิจกรรมทางศาสนา และกิจกรรมบำเพ็ญสาธารณประโยชน์ต่าง ๆ เพื่อให้พระองค์ทรงหายจากพระอาการประชวรในเร็ววัน” นายสุทธิพงษ์ฯ กล่าวเพิ่มเติม

ที่มา : https://www.thaigov.go.th/news/contents/details/63190