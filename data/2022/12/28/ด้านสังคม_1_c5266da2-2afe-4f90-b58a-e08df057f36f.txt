รัฐบาลไทย-ข่าวทำเนียบรัฐบาล-พม. จับมือ กอช. และ สอท. หนุนการออม สร้างหลักประกันด้านบำนาญ ให้คนพิการก่อนวัยเกษียณ


วันพุธที่ 28 ธันวาคม 2565
พม. จับมือ กอช. และ สอท. หนุนการออม สร้างหลักประกันด้านบำนาญ ให้คนพิการก่อนวัยเกษียณ
พม. จับมือ กอช. และ สอท. หนุนการออม สร้างหลักประกันด้านบำนาญ ให้คนพิการก่อนวัยเกษียณ
เมื่อวันที่ 27 ธ.ค. 65 เวลา 14.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานในพิธีลงนามบันทึกข้อตกลงความร่วมมือ (MOU) ส่งเสริมการออมกับกองทุนการออมแห่งชาติ (กอช.) และสมาคมผู้ปกครองบุคคลออทิซึม (ไทย) (สอท.) ระหว่างกระทรวงการพัฒนาสังคมและความมั่นคงของมนุษย์ (พม.)  โดยกรมส่งเสริมและพัฒนาคุณภาพชีวิตคนพิการ (พก.)  กองทุนการออมแห่งชาติ (กอช.) และสมาคมผู้ปกครองบุคคลออทิซึม (ไทย) (สอท.) โดย 7 สมาคมคนพิการ โดยมี นางสาวจารุลักษณ์  เรืองสุวรรณ เลขาธิการคณะกรรมการ กอช. และ นายชูศักดิ์ จันทยานนท์ นายก สอท. กล่าวถึงแนวทางความร่วมมือ ทั้งนี้ นางสาวแรมรุ้ง วรวัธ รองปลัดกระทรวง พม. นางสาวสนธยา บุณยภูษิต รองอธิบดี พก. ผู้บริหาร กอช. และ สอท. เข้าร่วมงาน ณ ห้องประชุม ชั้น 2 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายจุติ กล่าวว่า กระทรวงการพัฒนาสังคมและความมั่นคงของมนุษย์ (พม.) ได้ขับเคลื่อนงานส่งเสริมและพัฒนาคุณภาพชีวิตในทุกมิติสำหรับประชาชนทุกกลุ่มเป้าหมาย โดยไม่ทิ้งใครไว้ข้างหลังตามนโยบายของรัฐบาล โดยเฉพาะกลุ่มเปราะบางที่มีความเสี่ยงสูงในการดำเนินชีวิตอย่างมั่นคง สำหรับกลุ่มคนพิการ กระทรวง พม. โดยกรมส่งเสริมและพัฒนาคุณภาพชีวิตคนพิการ (พก.) ได้มุ่งเน้นการสร้างหลักประกันความมั่นคงในชีวิตในทุกมิติ โดยเฉพาะในช่วงวัยเกษียณ ด้วยบูรณาการความร่วมมือกับภาคีเครือข่ายทุกภาคส่วน เพื่อเตรียมความพร้อมในทุกด้านสำหรับกลุ่มคนพิการ
วันนี้ กระทรวง พม. โดย พก. ได้ร่วมลงนามบันทึกข้อตกลงความร่วมมือ (MOU) ส่งเสริมการออมกับ กอช. และ สอท. เพื่อบูรณาการการทำงานร่วมกันในการส่งเสริมและสนับสนุนการสร้างหลักประกันด้านบำนาญ อันเป็นการขับเคลื่อนสวัสดิการแห่งรัฐ รวมถึงยกระดับมาตรฐานคุณภาพชีวิตของคนพิการให้เข้าถึงสิทธิสวัสดิการอย่างทั่วถึง เท่าเทียม และยั่งยืน โดย สอท. และ กอช. ตกลงดำเนินงานภายใต้ขอบเขตความร่วมมือสำคัญ ได้แก่ ข้อมูลส่วนบุคคล ความรู้ทางการเงินและการออมเงินไว้ใช้ในวัยชรา กิจกรรมอบรมด้านการวางแผนทางการเงินและสิทธิประโยชน์ของการเป็นสมาชิก กอช. การประชาสัมพันธ์ และการได้มีสิทธิสวัสดิการเรื่องบำเหน็จบำนาญ โดยการเป็นสมาชิก กอช. เป็นต้น
นายจุติ กล่าวเพิ่มเติมว่า วันนี้นับเป็นวันที่ก้าวหน้าสำหรับการบูรณาการความร่วมมือระหว่าง กระทรวง พม. โดย พก. กอช. และ สอท. โดย 7 สมาคมคนพิการ  และการสร้างความมั่นคงให้กับสมาชิกสมาคมคนพิการ นอกจากนี้ ยังเป็นการให้เงินทำงานแทน เพราะว่าการออมนั้นเป็นสิ่งที่รัฐบาลสนับสนุน เพื่อเตรียมความพร้อมสำหรับการเกษียณในวันข้างหน้า หากสมาชิกสมาคมคนพิการไม่มีการออม รัฐบาลจะหาเงินมาสนับสนุนสมทบได้ยาก ซึ่งได้มีการออมเงินกับ กอช. และฝึกอาชีพให้กับคนพิการด้วย ดังนั้น การออมจะไม่ได้ออมเงินแค่เดือนละ 50 บาท แต่สามารถออมเงินได้มากกว่านั้น และเมื่ออายุมากขึ้นจะไม่ตื่นตัวในเรื่องเงินเมื่อถึงวัยเกษียณ นับเป็นการช่วยเหลือตัวเองและรัฐบาล ซึ่งจะทำให้สังคมมีความเข้มแข็ง

ที่มา : https://www.thaigov.go.th/news/contents/details/63194