รัฐบาลไทย-ข่าวทำเนียบรัฐบาล-​รองนายกฯ พล.อ.ประวิตรฯ เล็งออกแบบสร้างศูนย์กีฬาทางน้ำครบวงจร ปรับโครงสร้าง กกท. คกก. 


วันพุธที่ 28 ธันวาคม 2565
28/12/2565
พิมพ์
​รองนายกฯ พล.อ.ประวิตรฯ เล็งออกแบบสร้างศูนย์กีฬาทางน้ำครบวงจร ปรับโครงสร้าง กกท. คกก.
เพิ่มจัดตั้งสถาบันมวยไทยแห่งชาติ
วันนี้  (28 ธันวาคม 2565) เวลา 10.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการการกีฬาแห่งประเทศไทย ณ ห้องประชุม คณะกรรมการโอลิมปิคแห่งประเทศไทยในพระบรมราชูปถัมภ์ ผ่านระบบ TVC โดยที่ประชุมรับทราบ การใช้จ่ายงบประมาณ งบลงทุนและเงินสำรอง กกท. ปีงบประมาณ 66 รายงานการควบคุมและการตรวจสอบภายใน ต่อจากนั้น ได้ร่วมพิจารณาและให้ความเห็นชอบ เรื่องสำคัญ ประกอบด้วย การปรับโครงสร้างการกีฬาแห่งประเทศไทย โดยมีสาระสำคัญในการปรับระดับงาน กกท. ส่วนภูมิภาค เพิ่มจัดตั้งสถาบันมวยไทยแห่งชาติ และเพิ่มเส้นทางความก้าวหน้าสายอาชีพ รวมทั้งเห็นชอบโครงการออกแบบและก่อสร้างศูนย์กีฬาทางน้ำครบวงจร  รองรับการบริการประชาชนและการจัดการแข่งขันว่ายน้ำระดับนานาชาติ
โดย พล.อ.ประวิตรฯ ย้ำ การใช้จ่ายงบประมาณ ขอให้เป็นไปตามแผนงาน  โดยให้มีการตรวจสอบและควบคุมภายในให้ถูกต้องและโปร่งใส พร้อมทั้งให้ความสำคัญขับเคลื่อนงานตามโครงสร้างใหม่ให้มีประสิทธิภาพโดยมุ่งผลสัมฤทธิ์มากขึ้น สำหรับการออกแบบและก่อสร้างศูนย์กีฬาทางน้ำ ขอให้ประสานการสนับสนุนงบประมาณจากหน่วยงานเกี่ยวข้อง และดำเนินการให้เป็นไปตามมติที่ประชุม

ที่มา : https://www.thaigov.go.th/news/contents/details/63205