รัฐบาลไทย-ข่าวทำเนียบรัฐบาล-รองโฆษกรัฐบาลแจ้งผู้ประกอบการและผู้ขับขี่รถบรรทุก10ล้อขึ้นไป งดเดินรถถนน 7 สาย  ปีใหม่ 2 ช่วงเวลา 30ธ.ค.-31ธ.ค. และ 2 ม.ค.-3ม.ค. ทั้งขาขึ้นและขาล่อง 


วันพุธที่ 28 ธันวาคม 2565
28/12/2565
พิมพ์
รองโฆษกรัฐบาลแจ้งผู้ประกอบการและผู้ขับขี่รถบรรทุก10ล้อขึ้นไป งดเดินรถถนน 7 สาย  ปีใหม่ 2 ช่วงเวลา 30ธ.ค.-31ธ.ค. และ 2 ม.ค.-3ม.ค. ทั้งขาขึ้นและขาล่อง
รองโฆษกรัฐบาลแจ้งผู้ประกอบการและผู้ขับขี่รถบรรทุก10ล้อขึ้นไป งดเดินรถถนน 7 สาย  ปีใหม่ 2 ช่วงเวลา 30ธ.ค.-31ธ.ค. และ 2 ม.ค.-3ม.ค. ทั้งขาขึ้นและขาล่อง
วันที่ 28 ธันวาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยกรณีเว็บไซต์ราชกิจจานุเบกษา เผยแพร่ ข้อบังคับหัวหน้าเจ้าพนักงานจราจรทั่วราชอาณาจักร ว่าด้วยการกำหนดห้ามรถบรรทุก 10 ล้อขึ้นไป เดินในถนนบางสาย ช่วงเทศกาลปีใหม่ประจำปี 2566ว่า พล.อ.ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนเดินทางกลับภูมิลำเนาและท่องเที่ยวในต่างจังหวัดเป็นจำนวนมาก ในช่วงวันหยุดยาวปีใหม่ระหว่างวันที่ 30 ธันวาคม 2565-วันที่ 2 มกราคม 2566 อาจทำให้เกิดปัญหาจราจรและเสี่ยงต่อการเกิดอุบัติเหตุ จึงได้สั่งการให้หน่วยงานที่เกี่ยวข้องบูรณาการอำนวยความสะดวกและดูแลความปลอดภัยในการเดินทางของประชาชน
น.ส.ทิพานัน กล่าวว่า ทั้งนี้ เพื่อความปลอดภัยและความสะดวกในด้านการจราจร จึงจำเป็นต้องออกประกาศข้อบังคับหัวหน้าเจ้าพนักงานจราจรทั่วราชอาณาจักร กำหนดห้ามรถบรรทุก 10 ล้อขึ้นไป เดินในถนนบางสายเพื่อให้เหมาะสมกับการจัดการจราจรในช่วงเทศกาลดังกล่าว อาศัยอำนาจตามความในมาตรา 139 (1) แห่งพระราชบัญญัติจราจรทางบก พ.ศ. 2522 ประกอบกับคำสั่งสำนักงานตำรวจแห่งชาติ ที่ 524/2562 เรื่อง แต่งตั้งหัวหน้าเจ้าพนักงานจราจรตามพระราชบัญญัติจราจรทางบก พ.ศ. 2522  โดยกำหนดการห้ามรถบรรทุก 10 ล้อขึ้นไป เดินรถบนถนน 7 สาย ตั้งแต่วันศุกร์ที่ 30 ธันวาคม 2565 ถึงวันเสาร์ที่ 31 ธันวาคม 2565 และตั้งแต่วันจันทร์ที่ 2 มกราคม 2566 ถึงวันอังคารที่ 3 มกราคม 2566 ทั้งขาขึ้นและขาล่อง ดังนี้
1. ถนนพหลโยธิน (ทางหลวงแผ่นดินหมายเลข 1) ตั้งแต่กิโลเมตรที่ 99+800ถึงกิโลเมตรที่ 106+150 ตำบลหนองยาว อำเภอเมืองสระบุรี จังหวัดสระบุรี ระยะทาง 7 กิโลเมตร
2. ถนนพหลโยธิน (ทางหลวงแผ่นดินหมายเลข 1) ตั้งแต่กิโลเมตรที่ 332 ตำบลกลางแดด อำเภอเมืองนครสวรรค์ จังหวัดนครสวรรค์ ถึงกิโลเมตรที่ 347 ตำบลนครสวรรค์ตก อำเภอเมืองนครสวรรค์ จังหวัดนครสวรรค์ ระยะทาง 15 กิโลเมตร
3. ถนนมิตรภาพ (ทางหลวงแผ่นดินหมายเลข 2) ตั้งแต่กิโลเมตรที่ 15+600 ตำบลทับกวาง อำเภอแก่งคอย จังหวัดสระบุรี ถึงกิโลเมตรที่ 102 ตำบลมิตรภาพ อำเภอสีคิ้ว จังหวัดนครราชสีมา ระยะทาง 87กิโลเมตร
4. ถนนรังสิโยทัย (ทางหลวงแผ่นดินหมายเลข 117) ตั้งแต่กิโลเมตร ที่ ๐+๐๐๐ ตำบลปากน้ำโพ อำเภอเมืองนครสวรรค์ จังหวัดนครสวรรค์ ถึงกิโลเมตรที่ 7 ตำบลบางม่วงอำเภอเมืองนครสวรรค์ จังหวัดนครสวรรค์ ระยะทาง 7 กิโลเมตร
5. ถนนกบินทร์บุรี - ปักธงชัย (ทางหลวงแผ่นดินหมายเลข 304) ตั้งแต่กิโลเมตรที่ 165 ตำบลเมืองเก่า อำเภอกบินทร์บุรี จังหวัดปราจีนบุรี ถึงกิโลเมตรที่ 222 ตำบลไทยสามัคคี อำเภอวังน้ำเขียว จังหวัดนครราชสีมา ระยะทาง 57 กิโลเมตร
6. ถนนบุรีรัมย์ - อรัญประเทศ (ทางหลวงแผ่นดินหมายเลข 348) ตั้งแต่ กิโลเมตรที่ 71 ตำบลทัพราช อำเภอตาพระยา จังหวัดสระแก้ว ถึงกิโลเมตรที่ 83 ตำบลลำนางรอง อำเภอโนนดินแดง จังหวัดบุรีรัมย์ ระยะทาง 12 กิโลเมตร
7. ถนนเลี่ยงเมืองสระบุรีฝั่งตะวันตก (ทางหลวงแผ่นดินหมายเลข 362) ตั้งแต่กิโลเมตรที่ ๐+๐๐๐ ถึงกิโลเมตรที่ 9+288 ตำบลปากเพรียว อำเภอเมืองสระบุรี จังหวัดสระบุรี ระยะทาง 9 กิโลเมตร
รองโฆษกประจำสำนักนายกรัฐมนตรี กล่าวว่า จึงขอแจ้งมายังผู้ประกอบการและผู้ขับขี่รถบรรทุกให้ปฏิบัติตามข้อบังคับดังกล่าว  กรณีมีความจำเป็นต้องเดินรถในถนนดังกล่าวข้างต้นในช่วงเวลาดังกล่าว ภายในจังหวัดเดียวกัน ให้หัวหน้าเจ้าพนักงานจราจรจังหวัดนั้น ๆ เป็นผู้มีอานาจพิจารณาอนุญาต หากเป็นการขอเดินรถตั้งแต่สองจังหวัดขึ้นไป ให้ผู้บังคับการตำรวจทางหลวงเป็นผู้มีอำนาจพิจารณาอนุญาต
“พล.อ.ประยุทธ์กำชับให้บังคับใช้กฎหมายอย่างเคร่งครัด หากพบพฤติกรรมฝ่าฝืนกฎจราจรและพฤติกรรมเสี่ยงต่างๆ เช่นฝ่าฝืนมาตรการเมาไม่ขับและขับไม่โทร เพื่อคุ้มครองให้ประชาชนเดินทางโดยสวัสดิภาพปลอดภัยในช่วงเทศกาลปีใหม่นี้” รองโฆษกประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/63209