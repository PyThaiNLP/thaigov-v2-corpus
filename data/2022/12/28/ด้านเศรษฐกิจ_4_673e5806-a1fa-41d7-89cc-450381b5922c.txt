รัฐบาลไทย-ข่าวทำเนียบรัฐบาล-ขสมก. จัดแผนการเดินรถ รองรับการเดินทางของประชาชน ในช่วงเทศกาลปีใหม่ 2566


วันพุธที่ 28 ธันวาคม 2565
ขสมก. จัดแผนการเดินรถ รองรับการเดินทางของประชาชน ในช่วงเทศกาลปีใหม่ 2566
เพื่ออำนวยความสะดวก ปลอดภัย สร้างความมั่นใจในการเดินทางแก่ประชาชนผู้ใช้บริการ
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่รัฐบาลประกาศให้วันศุกร์ที่ 30 ธันวาคม 2565 เป็นวันหยุดราชการกรณีพิเศษ ส่งผลให้มีวันหยุดต่อเนื่องในช่วงเทศกาลปีใหม่ 2566 จำนวน 5 วัน ตั้งแต่วันที่ 30 ธันวาคม 2565 - 3 มกราคม 2566 ซึ่งประชาชนนิยมเดินทางกลับภูมิลำเนาหรือท่องเที่ยวต่างจังหวัดเป็นจำนวนมาก ขสมก. จึงได้จัดแผนการเดินรถโดยสารรองรับการเดินทางของประชาชน เพื่ออำนวยความสะดวก ปลอดภัย สร้างความมั่นใจในการเดินทางแก่ประชาชนผู้ใช้บริการ ตั้งแต่วันที่ 29 ธันวาคม 2565 - 4 มกราคม 2566 ตามนโยบายของรัฐมนตรีว่าการกระทรวงคมนาคม ที่มีความปรารถนาให้ประชาชนทุกคนเดินทางด้วยความสะดวกและปลอดภัยในทุกเส้นทาง ตลอดช่วงเทศกาลปีใหม่ 2566 ซึ่งแผนการจัดเดินรถโดยสารมีรายละเอียดดังนี้
1. ในเส้นทางปกติ จัดรถออกวิ่งเฉลี่ยวันละ 2,744 คัน จำนวน 16,725 เที่ยว
2. จัดเดินรถ AIRPORT BUS เชื่อมต่อท่าอากาศยาน จำนวน 5 เส้นทาง รวม 46 คัน ดังนี้
- สาย A1 ท่าอากาศยานดอนเมือง - สถานีรถไฟฟ้า BTS จตุจักร เฉลี่ยวันละ 15 คัน
- สาย A2 ท่าอากาศยานดอนเมือง - อนุสาวรีย์ชัยสมรภูมิ เฉลี่ยวันละ 12 คัน
- สาย A3 ท่าอากาศยานดอนเมือง - สวนลุมพินี เฉลี่ยวันละ 7 คัน
- สาย A4 ท่าอากาศยานดอนเมือง - สนามหลวง เฉลี่ยวันละ 7 คัน
- สาย S1 ท่าอากาศยานสุวรรณภูมิ - สนามหลวง เฉลี่ยวันละ 5 คัน
3. จัดเดินรถเชื่อมต่อสถานีขนส่งกรุงเทพ จำนวน 5 สถานี รวม 35 เส้นทาง ดังนี้
- สถานีขนส่งกรุงเทพ (จตุจักร) จำนวน 12 เส้นทาง ได้แก่ สาย 3, 16, 49, 77, 96, 134, 136, 138, 145, 509, 517, และ 536
- สถานีขนส่งกรุงเทพ (เอกมัย) จำนวน 8 เส้นทาง ได้แก่ สาย 2, 23, 25, 71, 72, 501, 508 และ 511
- สถานีขนส่งกรุงเทพ (สายใต้ใหม่) จำนวน 6 เส้นทาง ได้แก่ สาย 66, 79, 511, 515, 516 และ 556
- สถานีรถไฟหัวลำโพง จำนวน 6 เส้นทาง ได้แก่ สาย 4, 21, 25, 34, 73 และ 501
- สถานีกลางกรุงเทพอภิวัฒน์ (บางซื่อ) จำนวน 3 เส้นทาง ได้แก่ สาย 3, 49 และ 67
4. จัดเดินรถโดยสารธรรมดา (เฉพาะกิจ) ให้บริการฟรี จำนวน 3 เส้นทาง เพื่อส่งประชาชน ที่มาร่วมกิจกรรม “สวดมนต์ข้ามปี เสริมสิริมงคลทั่วไทย ส่งท้ายปีเก่า ต้อนรับศักราชใหม่ 2566” ณ วัดพระเชตุพนวิมลมังคลาราม และวัดอรุณราชวราราม ในวันที่ 31 ธันวาคม 2565 ตั้งแต่เวลา 00.00 - 02.00 น. ของวันที่ 1 มกราคม 2566 ดังนี้
- วัดอรุณราชวราราม - อนุสาวรีย์ชัยสมรภูมิ จำนวน 3 คัน
- วัดพระเชตุพนวิมลมังคลาราม - อนุสาวรีย์ชัยสมรภูมิ จำนวน 3 คัน
- วัดพระเชตุพนวิมลมังคลาราม - ฝั่งตรงข้ามห้างสรรพสินค้าพาต้าปิ่นเกล้า จำนวน 2 คัน
5. จัดเดินรถโดยสารช่วงส่งท้ายปีเก่าต้อนรับปีใหม่ 2566 ในเขตกรุงเทพมหานคร ช่วงคืนวันที่ 31 ธันวาคม 2565 โดยขยายเวลาเดินรถในเส้นทางที่ผ่านสถานที่จัดงาน Count Down ที่สำคัญ ๆ อาทิ สยามพารากอน ไอคอนสยาม เอเชียทีค เดอะริเวอร์ฟร้อนท์ สามย่านมิตรทาวน์ และวัดที่จัดกิจกรรม “สวดมนต์ข้ามปี เสริมสิริมงคล ทั่วไทย ส่งท้ายปีเก่า ต้อนรับศักราชใหม่ 2566” จำนวน 2 วัด ได้แก่ วัดพระเชตุพนวิมลมังคลาราม และวัดอรุณราชวราราม ถึงเวลา 02.00 น. ของวันที่ 1 มกราคม 2566
มาตรการความปลอดภัย
1. ด้านพนักงานประจำรถ
- กำกับดูแลพนักงานขับรถโดยสารให้ปฏิบัติหน้าที่ตามกฎจราจรอย่างเคร่งครัด รวมทั้งให้พนักงานเก็บค่าโดยสาร ดูแลการขึ้น - ลงของผู้ใช้บริการอย่างใกล้ชิด ให้บริการด้วยความสุภาพเรียบร้อย
- ตรวจวัดแอลกอฮอล์ ความดันโลหิต และอุณหภูมิร่างกายของพนักงานขับรถ และพนักงานเก็บค่าโดยสารทุกครั้ง ก่อนขึ้นปฏิบัติหน้าที่บนรถโดยสาร พร้อมทั้งกำชับพนักงานขับรถ และพนักงานเก็บค่าโดยสาร สวมหน้ากากอนามัยทุกครั้ง ขณะปฏิบัติหน้าที่บนรถโดยสาร
- ให้พนักงานขับรถตรวจสอบความพร้อมของรถโดยสารและอุปกรณ์ส่วนควบ ก่อนนำรถออกให้บริการ ประสานผู้รับเหมาซ่อมรถ ตรวจเช็กสภาพรถโดยสาร และซ่อมบำรุงรักษารถให้อยู่ในสภาพใช้งานได้ดี
- จัดพนักงานนายตรวจ และเจ้าหน้าที่สายตรวจพิเศษประจำจุด ณ ป้ายหยุดรถโดยสารที่มีผู้ใช้บริการหนาแน่น เพื่ออำนวยความสะดวกด้านการจราจร และดูแลการขึ้น - ลงรถของผู้ใช้บริการ
2. ด้านรถโดยสารประจำทาง
- เพิ่มความถี่ในการล้างทำความสะอาดระบบปรับอากาศ และการทำความสะอาดผ้าม่าน
- ใช้ผลิตภัณฑ์ฆ่าเชื้อโรคที่มีส่วนผสมของแอลกอฮอล์ 70% ฉีดพ่นทำความสะอาดภายในรถโดยสาร และใช้ผลิตภัณฑ์ดังกล่าว เช็ดทำความสะอาดอุปกรณ์ต่าง ๆ ที่ผู้ใช้บริการต้องสัมผัส เช่น เบาะที่นั่' ราวจับ กริ่งสัญญาณ เป็นต้น พร้อมทั้งติดตั้งขวดเจลแอลกอฮอล์ สำหรับให้ผู้ใช้บริการล้างมือบริเวณประตูทางขึ้น
- ติดตั้งป้ายข้อความ “เหลือรถอีก 2 คันสุดท้าย” “เหลือรถอีก 1 คันสุดท้าย” “รถคันสุดท้าย” บริเวณกระจกด้านหน้ารถโดยสารที่วิ่งให้บริการ 3 คันสุดท้ายในแต่ละวัน
3. ด้านผู้ใช้บริการ
- ขอความร่วมมือผู้ใช้บริการ สวมหน้ากากอนามัยตลอดเวลา ขณะใช้บริการรถโดยสาร
- ล้างทำความสะอาดมือด้วยเจลแอลกอฮอล์ ที่ติดตั้งบริเวณประตูทางขึ้น
- ผู้ใช้บริการจะต้องปฏิบัติตามคำแนะนำของพนักงานเก็บค่าโดยสาร นายตรวจ และเจ้าหน้าที่สายตรวจพิเศษอย่างเคร่งครัด
- ขอความร่วมมือผู้ใช้บริการ ชำระค่าโดยสารแบบไร้เงินสด ผ่านบัตรโดยสารอิเล็กทรอนิกส์ทุกประเภทของ ขสมก. บัตรเดบิต - เครดิตที่มีสัญลักษณ์คอนแทคเลส บัตรสวัสดิการแห่งรัฐและโมบายแบงก์กิ้ง เพื่อลดการสัมผัสธนบัตรและเหรียญกษาปณ์ที่อาจเป็นสื่อกลางในการแพร่เชื้อโรค
นอกจากนี้ ขสมก. ได้จัดตั้งศูนย์ปฏิบัติการเดินรถ ได้แก่ ศูนย์วิทยุรัชดา สำนักงานใหญ่องค์การขนส่งมวลชนกรุงเทพ ศูนย์วิทยุเขตการเดินรถที่ 1 - 8 ตั้งแต่วันที่ 29 ธันวาคม 2565 - 4 มกราคม 2566 และจัดเจ้าหน้าที่ Call Center โทร. 1348 ให้บริการด้านข้อมูลข่าวสารในการเดินรถตลอด 24 ชั่วโมง ในวันที่ 31 ธันวาคม 2565

ที่มา : https://www.thaigov.go.th/news/contents/details/63182