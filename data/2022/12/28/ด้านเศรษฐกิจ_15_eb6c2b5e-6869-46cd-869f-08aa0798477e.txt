รัฐบาลไทย-ข่าวทำเนียบรัฐบาล-บริษัท ขนส่ง จำกัด พร้อมอำนวยความสะดวกประชาชนเดินทางในช่วงเทศกาลปีใหม่ 2566 


วันพุธที่ 28 ธันวาคม 2565
บริษัท ขนส่ง จำกัด พร้อมอำนวยความสะดวกประชาชนเดินทางในช่วงเทศกาลปีใหม่ 2566
เตรียมจัดรถโดยสารรองรับกว่า 3,000 เที่ยว มั่นใจรถเพียงพอ แนะนำประชาชนเผื่อเวลาเดินทางและเช็กข้อมูลในตั๋วก่อนออกเดินทาง
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม กล่าวว่า ในช่วงเทศกาลปีใหม่ 2566 บริษัท ขนส่ง จำกัด (บขส.) ได้เตรียมความพร้อมรองรับการเดินทางของประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ทั้งนี้ บขส. คาดการณ์ว่า
จะมีประชาชนเดินทางกลับภูมิลำเนาและท่องเที่ยวด้วยรถโดยสารสาธารณะเพิ่มขึ้นจากเทศกาลปีใหม่ 2565 ประมาณ 5% โดยในเที่ยวไป ระหว่างวันที่ 28 - 29 ธันวาคม 2565 คาดการณ์ว่าจะมีผู้ใช้บริการประมาณวันละ
50,000 - 55,000 คน ใช้รถโดยสาร (รถบขส. รถร่วม และรถตู้) ประมาณวันละ 3,500 เที่ยว สำหรับเที่ยวกลับระหว่างวันที่ 2 - 3 มกราคม 2566 คาดว่าจะมีผู้โดยสารใช้บริการประมาณวันละ 53,000 คน ใช้รถโดยสารประมาณ 3,300 เที่ยว สำหรับยอดจองตั๋วล่วงหน้าในการเดินทางวันที่ 28 - 29 ธันวาคม 2565 ของ บขส.
ขณะนี้เต็มทุกที่นั่งแล้ว หากประชาชนที่ประสงค์จะใช้บริการรถโดยสารของ บขส. สามารถติดต่อซื้อตั๋วโดยสารได้ที่ช่องจำหน่ายตั๋วของ บขส. ณ สถานีขนส่งผู้โดยสารกรุงเทพ (จตุจักร บรมราชชนนี และเอกมัย) และสถานีเดินรถรังสิต โดย บขส. ได้จัดรถโดยสารไม่ประจำทางมาเสริมเที่ยววิ่งประมาณ 600 คัน เพื่อสนับสนุนการเดินทางของประชาชนในเส้นทางต่าง ๆ มั่นใจมีรถโดยสารเพียงพอต่อการเดินทางของประชาชนอย่างแน่นอน
ในช่วงเทศกาลปีใหม่นี้ บขส. ขอให้ผู้ใช้บริการเผื่อเวลาเดินทางมาขึ้นรถโดยสารที่สถานีขนส่ง ก่อนเวลารถออกอย่างน้อย 2 - 3 ชั่วโมง และขอให้ซื้อตั๋วที่ช่องจำหน่ายตั๋วเท่านั้น เพื่อป้องกันการหลอกลวงจากกลุ่มมิจฉาชีพ รวมทั้งให้ตรวจสอบรายละเอียดในตั๋วโดยสาร เช่น เส้นทาง เที่ยวเวลา จุดขึ้นรถก่อนออกเดินทางทุกครั้ง และขอความร่วมมือผู้โดยสาร สแกนกระเป๋าสัมภาระ ตรวจวัดอุณหภูมิบริเวณทางเข้าสถานี สวมหน้ากากอนามัย เพื่อความปลอดภัยและป้องกันการแพร่ระบาดของโรคติดเชื้อไวรัส COVID-19
นายสัญลักข์ ปัญวัฒนลิขิต กล่าวเพิ่มเติมว่า สถานการณ์เดินทางของประชาชน ณ สถานีขนส่งฯ เมื่อวันที่ 26 - 27 ธันวาคม ที่ผ่านมา มีประชาชนทยอยเดินทางออกจากกรุงเทพฯ อย่างต่อเนื่อง โดยในเที่ยวไปมีผู้ใช้บริการกว่า 40,000 คนต่อวัน ใช้รถโดยสาร (รถบขส. รถร่วม และรถตู้) ประมาณ 3,000 เที่ยวต่อวัน ในส่วนของมาตรการความปลอดภัยแลอำนวยความสะดวกประชาชน บขส. ได้บูรณาการร่วมกับหน่วยงานต่าง ๆ ได้แก่ กองบังคับการตำรวจจราจร สน.บางซื่อ สน.ตลิ่งชัน และ สน.ทองหล่อ เพื่อสนับสนุนเจ้าหน้าที่ตำรวจร่วมอำนวยความสะดวกด้านการจราจรรอบสถานีขนส่งผู้โดยสารกรุงเทพ ทั้ง 5 แห่ง และได้รับความร่วมมือจากสำนักงาน ป.ป.ส. และกรมการขนส่งทางบกในการตั้งจุดตรวจวัดแอลกอฮอล์พร้อมสารเสพติดของพนักงานขับรถ รวมถึงมูลนิธิเมาไม่ขับในการจัดกิจกรรมรณรงค์ “ปีใหม่ปลอดภัย ร่วมใจลดอุบัติเหตุทางถนน”
นอกจากนี้ กรรมการผู้จัดการใหญ่ ได้เน้นย้ำให้ บขส. และรถร่วมบริการ ต้องเตรียมความพร้อมก่อนการเดินทาง ทั้งรถโดยสารและพนักงานขับรถ โดยตรวจเช็กรถโดยสารให้อยู่ในสภาพพร้อมใช้งาน มีประกันภัยทุกที่นั่ง พนักงานขับรถต้องปลอดแอลกอฮอล์และสารเสพติด โดยใช้มาตรการ 4 พร้อม คือ สถานีพร้อม
พนักงานพร้อม รถโดยสารพร้อม และการบริการพร้อม ในการอำนวยความสะดวกผู้โดยสาร รวมทั้งได้จัดเตรียมห้องปฐมพยาบาล  First Aid Room บริเวณชั้น 1 สถานีขนส่งผู้โดยสารกรุงเทพ (จตุจักร) เพื่อรองรับผู้ป่วยฉุกเฉิน และจัดรถวีลแชร์เพื่ออำนวยความสะดวกแก่ประชาชนด้วย ทั้งนี้ ผู้โดยสารสามารถสอบถามข้อมูลในการเดินทาง และแจ้งปัญหาในการเดินทางได้ที่จุดรับเรื่องร้องเรียน บริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) ซึ่งจะเปิดให้บริการในวันที่ 28 - 30 ธันวาคม 2565

ที่มา : https://www.thaigov.go.th/news/contents/details/63215