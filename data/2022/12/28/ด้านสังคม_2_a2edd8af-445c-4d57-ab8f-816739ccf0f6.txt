รัฐบาลไทย-ข่าวทำเนียบรัฐบาล-ทีม พม. One Home จ.สมุทรปราการ เร่งช่วยเหลือเด็กหญิงวัย 5 ขวบ ไม่มีใบเกิด  ตายายต้องรับภาระเลี้ยงดู


วันพุธที่ 28 ธันวาคม 2565
ทีม พม. One Home จ.สมุทรปราการ เร่งช่วยเหลือเด็กหญิงวัย 5 ขวบ ไม่มีใบเกิด  ตายายต้องรับภาระเลี้ยงดู
ทีม พม. One Home จ.สมุทรปราการ เร่งช่วยเหลือเด็กหญิงวัย 5 ขวบ ไม่มีใบเกิด  ตายายต้องรับภาระเลี้ยงดู
เมื่อวันที่ 27 ธ.ค. 65 นางสาวแรมรุ้ง วรวัธ รองปลัดกระทรวงการพัฒนาสังคมและความมั่นคงของมนุษย์ ในฐานะโฆษกกระทรวงการพัฒนาสังคมและความมั่นคงของมนุษย์ เปิดเผยว่า วันนี้ ทีมเจ้าหน้าที่กระทรวง พม. One Home จังหวัดสมุทรปราการ จากสำนักงานพัฒนาสังคมและความมั่นคงของมนุษย์จังหวัดสมุทรปราการและบ้านพักเด็กและครอบครัวจังหวัดสมุทรปราการ  ร่วมกับ กัน  จอมพลัง ได้ลงพื้นที่เยี่ยมบ้านของเด็กหญิง อายุ 5 ขวบ ไม่มีสูติบัตร และครอบครัวประสบปัญหารายได้ไม่เพียงพอ เพื่อประเมินทางสังคมว่ามีปัญหาความเดือดร้อน ความต้องการอย่างไร และเร่งพิจารณาให้ความช่วยเหลือต่างๆ ตามภารกิจกระทรวง พม. อีกทั้งประสานความร่วมมือและวางแผนการช่วยเหลือร่วมกับหน่วยงานที่เกี่ยวข้องต่อไป
นางสาวแรมรุ้ง กล่าวต่อไปว่า เด็กหญิงดังกล่าว มีพัฒนาการสมวัย สุขภาพแข็งแรง ไม่มีโรคประจำตัว และไม่มีประวัติเรื่องกระทำความรุนแรง โดยได้รับการเลี้ยงดูจากตาและยาย ตั้งแต่อายุได้ 2 ขวบ เนื่องจากผู้เป็นพ่อต้องโทษคดียาเสพติด ซึ่งเพิ่งพ้นโทษออกมาได้ประมาณ 5 วัน และผู้เป็นแม่ได้แยกทางกัน โดยคุณยายทำงานหารายได้เป็นเสาหลักของครอบครัว ด้วยการรับจ้างทำผ้าที่บ้าน เดือนละประมาณ 1,000 บาท ส่วนคุณตาไม่ได้ทำงาน แต่ทั้งสองยังมีรายได้จากเงินของลูกสาวที่ส่งมาให้เดือนละ 1,000 -1,500 บาท และเบี้ยผู้สูงอายุรายเดือน อย่างไรก็ตาม รายได้ดังกล่าวไม่เพียงพอกับค่าใช้จ่ายในการดำรงชีวิตประจำวันของครอบครัว
นางสาวแรมรุ้ง กล่าวเพิ่มเติมว่า ในเบื้องต้น กระทรวง พม. ได้พิจารณาการช่วยเหลือเป็นเงินสงเคราะห์ครอบครัวผู้มีรายได้น้อยและผู้ไร้ที่พึ่ง เพื่อบรรเทาความเดือดร้อนเฉพาะหน้า จากนั้น จะเร่งช่วยเหลือเด็กหญิงดังกล่าวในเรื่องสถานะทางทะเบียนราษฎรและการศึกษา เนื่องจากไม่มีสูติบัตร  เพื่อทำให้เด็กได้เข้ารับการศึกษาตามเกณฑ์และได้รับสิทธิสวัสดิการสังคมต่างๆ จากรัฐ ซึ่งพรุ่งนี้ (28 ธ.ค. 65) ทีมเจ้าหน้าที่กระทรวง พม. One Home จังหวัดสมุทรปราการ จะลงพื้นที่เยี่ยมครอบครัวเด็กอีกครั้ง เพื่อพูดคุยกับผู้เป็นพ่อและสอบถามข้อมูลของเด็กเพิ่มเติม ก่อนวางแผนการช่วยเหลือในระยะยาวต่อไป

ที่มา : https://www.thaigov.go.th/news/contents/details/63196