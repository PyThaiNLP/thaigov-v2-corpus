รัฐบาลไทย-ข่าวทำเนียบรัฐบาล-รัฐบาลห่วงใยประชาชนช่วงหยุดเทศกาลปีใหม่ 2566 เชิญชวนเข้าร่วมโครงการ “ฝากบ้านไว้กับตำรวจ 4.0” ผ่านแอปพลิเคชัน สะดวก ปลอดภัยในทรัพย์สิน


วันพุธที่ 28 ธันวาคม 2565
28/12/2565
พิมพ์
รัฐบาลห่วงใยประชาชนช่วงหยุดเทศกาลปีใหม่ 2566 เชิญชวนเข้าร่วมโครงการ “ฝากบ้านไว้กับตำรวจ 4.0” ผ่านแอปพลิเคชัน สะดวก ปลอดภัยในทรัพย์สิน
รัฐบาลห่วงใยประชาชนช่วงหยุดเทศกาลปีใหม่ 2566 เชิญชวนเข้าร่วมโครงการ “ฝากบ้านไว้กับตำรวจ 4.0” ผ่านแอปพลิเคชัน สะดวก ปลอดภัยในทรัพย์สิน
วันที่ 28 ธันวาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลห่วงใยพี่น้องประชาชนช่วงวันหยุดเทศกาลปีใหม่ 2566 ตามมาตรการป้องกันและปราบปรามอาชญากรรม และอำนวยความสะดวกการเดินทางให้กับประชาชนช่วงวันหยุดยาว  รัฐบาลโดยสำนักงานตำรวจแห่งชาติเตรียมกำลังตำรวจทุกพื้นที่ทั่วประเทศ ระดมออกปฏิบัติงานป้องกันปราบปรามอาชญากรรม อำนวยความสะดวกดูแลประชาชน เพื่อสร้างความมั่นใจในความปลอดภัยชีวิตและทรัพย์สิน การเดินทางให้กับพี่น้องประชาชน และป้องกันการเกิดเหตุโจรกรรมทรัพย์สินของประชาชนที่ไม่อยู่บ้านในช่วงเทศกาลที่มีวันหยุดต่อเนื่องหลายวัน
นางสาวรัชดา กล่าวว่า สำนักงานตำรวจแห่งชาติ แนะนำช่องทางเข้าร่วมโครงการ “ฝากบ้านไว้กับตำรวจ 4.0” ช่วงวันหยุดยาวเทศกาลปีใหม่ 2566  ประชาชนสามารถลงทะเบียนผ่านแอปพลิเคชัน “ฝากบ้าน 4.0 (OBS)” สำหรับขั้นตอนการลงทะเบียนผ่านแอปฝากบ้าน 4.0 (OBS) เริ่มจาก 1.โหลดแอปฝากบ้าน 4.0 (OBS)  2.ลงทะเบียนกรอกข้อมูล 2.เลือกสถานีตำรวจที่ขอรับบริการฝากบ้าน จากนั้นเลือกเมนู “ฝากบ้าน” แล้วกดเลือก “ฝากบ้านของฉัน” 3.กรอกรายละเอียดคำร้อง 4.ตรวจยืนยันการรับฝากบ้าน
นางสาวรัชดา กล่าวว่า นอกจากการดำเนินโครงการฝากบ้านผ่านแอปพลิเคชันแล้ว ประชาชนที่สามารถเข้าร่วมโครงการด้วยการยื่นแบบฟอร์มเข้าร่วมโครงการฯ ที่สถานีตำรวจที่บ้านในเขตพื้นที่รับผิดชอบได้เช่นเดียวกัน ทั้งนี้ ขอให้ระมัดระวังอาชญากรรมที่อาจเกิดขึ้นในช่วงเทศกาลหยุดยาวปีใหม่ 2566 ขอให้ตรวจเช็คความเรียบร้อยก่อนเดินทางออกจากบ้านเพื่อความปลอดภัย ป้องกันการโจรกรรมทรัพย์สินภายในบ้าน ขอให้ทำการปิดล็อคประตู และหน้าต่างให้เรียบร้อย ไม่ควรละทิ้งเด็ก หรือผู้สูงอายุให้อยู่บ้านเพียงลำพัง หากต้องออกจากบ้านหลายวันติดต่อกัน ก็ขอเชิญชวนให้เข้าร่วมโครงการฝากบ้านไว้กับตำรวจ
“หากพบเห็นการกระทำความผิด หรือต้องการความช่วยเหลือ กรุณารีบแจ้งสถานีตำรวจใกล้บ้านท่าน หรือโทร. สายด่วน 191 ได้ตลอด 24 ชั่วโมง ทั้งนี้ อย่าหลงเชื่อกลุ่มคนร้ายที่อ้างตนเป็นเจ้าหน้าที่ เข้ามาเพื่อขอรับบริจาค หรือขอรับความช่วยเหลืออื่นๆ ทั้งมาติดต่อที่บ้าน หรือทางออนไลน์ อย่ามอบหรือโอนเงินอย่างเด็ดขาด และไม่เปิดช่องทางให้คนร้ายที่แฝงตัวมาในรูปแบบอื่นๆ เช่น ช่างไฟฟ้า ประปา เข้ามาในบริเวณบ้านพักอาศัย” นางสาวรัชดา ย้ำ

ที่มา : https://www.thaigov.go.th/news/contents/details/63183