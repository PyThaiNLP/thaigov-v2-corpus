รัฐบาลไทย-ข่าวทำเนียบรัฐบาล-ครม.เห็นชอบร่างกฎกระทรวงกำหนดค่าตอบแทนพยานคำสั่งทางปกครอง สูงสุดวันละ 2,000 บาท 


วันพุธที่ 28 ธันวาคม 2565
28/12/2565
พิมพ์
ครม.เห็นชอบร่างกฎกระทรวงกำหนดค่าตอบแทนพยานคำสั่งทางปกครอง สูงสุดวันละ 2,000 บาท
คณะรัฐมนตรีเห็นชอบร่างกฎกระทรวงกำหนดค่าตอบแทนพยานคำสั่งทางปกครอง สูงสุดวันละ 2,000 บาท
วันนี้ (28 ธ.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยผลการประชุมคณะรัฐมนตรี (ครม.) เมื่อวันที่ 27 ธันวาคม 2565 ว่า ครม.อนุมัติหลักการร่างกฎกระทรวงกำหนดค่าป่วยการพยานหรือพยานผู้เชี่ยวชาญ พ.ศ. .... ตามที่สำนักงานคณะกรรมการกฤษฎีกาเสนอ ร่างกฎกระทรวงฉบับนี้ ยกร่างขึ้นตามมาตรา 29 วรรคสาม แห่งพระราชบัญญัติวิธีปฏิบัติราชการทางปกครอง พ.ศ.2539 ที่กำหนดให้พยานหรือพยานผู้เชี่ยวชาญซึ่งเจ้าหน้าที่เรียกมาให้ถ้อยคำหรือทำความเห็น มีสิทธิได้รับค่าป่วยการตามหลักเกณฑ์และวิธีการที่กำหนดในกฎกระทรวง
สาระสำคัญของร่างกฎกระทรวงนี้ ได้กำหนดบทนิยาม "คำป่วยการ" คือ เงินที่จ่ายเป็นค่าตอบแทนให้แก่พยานหรือพยานผู้เชี่ยวชาญซึ่งเจ้าหน้าที่ของหน่วยงานของรัฐ เรียกมาให้ถ้อยคำหรือทำความเห็น โดยมีหลักเกณฑ์กำหนดเกี่ยวกับพยานและพยานผู้เชี่ยวชาญ แบ่งเป็น 1.กรณีเป็นพยาน ต้องเป็นพยานที่เจ้าหน้าที่เรียกมาให้ถ้อยคำ และพยานนั้นจำเป็นแก่การพิสูจน์ข้อเท็จจริงอันเป็นสาระสำคัญในการจัดทำคำสั่งทางปกครอง 2.กรณีเป็นพยานผู้เชี่ยวชาญ ต้องเป็นพยานผู้เชี่ยวขาญซึ่งเจ้าหน้าที่เรียกมาให้ถ้อยคำหรือทำความเห็นเฉพาะในกรณี ดังนี้ (1)หน่วยงานของรัฐที่เป็นต้นสังกัด ไม่ได้มีบุคลากรซึ่งมีความรู้ความเชี่ยวชาญในเรื่องที่จะเรียกพยานผู้เชี่ยวชาญมาให้ถ้อยคำหรือทำความเห็น (2)เรื่องที่จะพิจารณานั้นต้องการความรู้ความสามารถสูงหรือความเชี่ยวชาญทางเทคนิคเป็นการเฉพาะ (3)ความเห็นของผู้เชี่ยวชาญที่จะเรียกมาให้ถ้อยคำ เป็นสาระสำคัญในการจัดทำคำสั่งทางปกครอง ทั้งนี้ พยานหรือพยานผู้เชี่ยวชาญซึ่งเป็นเจ้าหน้าที่ของรัฐมาให้ถ้อยคำหรือความเห็นตามหน้าที่ จะไม่มีสิทธิได้รับค่าป่วยการ
นางสาวรัชดา กล่าวด้วยว่า อัตราค่าป่วยการ (ค่าตอบแทน) ตามร่างกฎกระทรวงกำหนดไว้ ดังนี้ 1.พยานได้รับค่าตอบแทนไม่เกินวันละ 1,000 บาท 2.พยานผู้เชี่ยวชาญซึ่งให้ถ้อยคำได้รับค่าตอบแทนไม่เกินวันละ 2,000 บาท 3.พยานผู้เชี่ยวชาญซึ่งทำความเห็นเป็นลายลักษณ์อักษรได้รับค่าตอบแทนไม่เกินเรื่องละ 5,000 บาท ส่วนหลักเกณฑ์และวิธีการสั่งจ่ายนั้น ให้หน่วยงานของรัฐที่เรียกพยานหรือพยานผู้เชี่ยวชาญมาให้ถ้อยคำเป็นผู้สั่งจ่ายตามความเหมาะสมในการปฏิบัติหน้าที่ หากพยานหรือพยานผู้เชี่ยวชาญมาตามนัด แต่ไม่ได้ปฏิบัติหน้าที่โดยไม่ได้เป็นความผิดของพยาน จะได้รับค่าตอบไม่เกินวันละ 500 บาท หากพยานหรือพยานผู้เชี่ยวชาญมีสิทธิได้รับค่าป่วยการตามกฎหมายอื่นแล้ว จะไม่มีสิทธิได้รับค่าตอบแทนตามกฎกระทรวงนี้
----------------

ที่มา : https://www.thaigov.go.th/news/contents/details/63176