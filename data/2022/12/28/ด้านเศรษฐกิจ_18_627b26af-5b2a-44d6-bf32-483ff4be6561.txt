รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจรเพื่อป้องกันและลดอุบัติเหตุทางถนนในช่วงเทศกาลปีใหม่ 2566 


วันพุธที่ 28 ธันวาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจรเพื่อป้องกันและลดอุบัติเหตุทางถนนในช่วงเทศกาลปีใหม่ 2566
ส่งพี่น้องฉลองปีใหม่ ถึงที่หมายทั้งไป และกลับอย่างปลอดภัย
นายศักดิ์สยาม ชิดชอบ รัฐมนตรีว่าการกระทรวงคมนาคม ลงพื้นที่ตรวจสภาพการจราจรเพื่อป้องกันและลดอุบัติเหตุทางถนนในช่วงเทศกาลปีใหม่ 2566 พร้อมด้วย นายวีระศักดิ์ หวังศุภกิจโกศล รัฐมนตรีช่วยว่าการกระทรวงคมนาคม นายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม นายอภิรัฐ ไชยวงศ์น้อย อธิบดีกรมทางหลวงชนบท โดยมี นายสมเกียรติ วิริยะกุลนันท์ รองผู้ว่าราชการจังหวัดนครราชสีมา บรรยายสรุปการดำเนินงานป้องกันและลดอุบัติเหตุทางถนน ช่วงเทศกาลปีใหม่ 2566 ของจังหวัดนครราชสีมา และนายมนตรี เดชาสกุลสม รองอธิบดีกรมทางหลวง ผู้บริหารและเจ้าหน้าที่หน่วยงานในพื้นที่และประชาชน ให้การต้อนรับ ณ จุดอำนวยความสะดวกประชาชนเทศบาล ตำบลคลองไผ่ ถนนมิตรภาพ อำเภอสีคิ้ว จังหวัดนครราชสีมา ในวันที่ 28 ธันวาคม 2565
นายศักดิ์สยาม ชิดชอบ กล่าวว่า รัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้ให้ความสำคัญอย่างยิ่งต่อความปลอดภัยและความสะดวกในการเดินทางของพี่น้องประชาชน โดยกำหนดเป้าหมายเพื่อลดจำนวนการเกิดอุบัติเหตุทางถนน อันเป็นสาเหตุหลักของการสูญเสียชีวิต และทรัพย์สินของประชาชน โดยเฉพาะอย่างยิ่งในช่วงเทศกาลปีใหม่ของทุกปีที่มีประชาชนเดินทางกันเป็นจำนวนมาก ซึ่งในช่วงปีใหม่นี้ กระทรวงคมนาคมพร้อมอำนวยความสะดวกและความปลอดภัย เพื่อความสุข ทุกการเดินทางของคนไทย ตามนโยบายของท่านนายกรัฐมนตรี จึงได้กำหนดนโยบายอำนวยความสะดวก ในการบริการขนส่งสาธารณะและโครงข่ายคมนาคมอย่างบูรณาการ ภายใต้นโยบาย “ส่งพี่น้องฉลองปีใหม่ 2566 ถึงที่หมายทั้งไปและกลับอย่างปลอดภัย” โดยการเตรียมความพร้อมเพื่อรองรับการเดินทางของประชาชนในช่วงเทศกาลปีใหม่ 2566 เป็นความร่วมมือของหน่วยงานในสังกัดกระทรวงฯ และหน่วยงานในพื้นที่ ที่เกี่ยวข้องมาอย่างต่อเนื่องเพื่อรณรงค์ ป้องกัน และลดอุบัติเหตุบนท้องถนน รวมถึงการตั้งจุดบริการอำนวยความสะดวกประชาชนตลอดเส้นทาง เตรียมความพร้อม กำกับดูแลการให้บริการ มาตรฐานความปลอดภัย และแจ้งข้อมูลข่าวสารที่สำคัญในการเดินทางให้แก่ประชาชนทราบล่วงหน้า โดยมอบหมายให้กรมทางหลวง (ทล.) อำนวยความสะดวกด้านการจราจร โดยเปิดให้บริการฟรีชั่วคราวทางหลวงพิเศษหมายเลข 6 (M6) ช่วงอำเภอปากช่อง - อำเภอสีคิ้ว - อำเภอขามทะเลสอ ระยะทางประมาณ 64 กิโลเมตร ตั้งแต่วันที่ 29 ธันวาคม 2565 - 4 มกราคม 2566 โดยจัดการจราจรแบบเดินรถทางเดียว (วันที่ 29 - 31 ธันวาคม 2565 เดินทางขาออก และวันที่ 1 - 4 มกราคม 2566 เดินทางขาเข้า) เพื่อเพิ่มประสิทธิภาพในการเดินทางสู่ ภาคตะวันออกเฉียงเหนือ พร้อมทั้งเตรียมความพร้อมในการอำนวยความสะดวกและปลอดภัยกรณีเกิดอุบัติเหตุ โดยการเตรียมประตูทางออกฉุกเฉินมอเตอร์เวย์ จำนวน 11 จุด ติดตั้งป้ายและอุปกรณ์อำนวยความปลอดภัย เตรียมอุปกรณ์และรถฉุกเฉิน ตั้งจุดอำนวยการบริหารจราจร จุดคัดกรองรถเข้าสู่มอเตอร์เวย์ M6 จุดให้บริการห้องน้ำบริเวณ Rest Area และติดตั้งกล้องวงจรปิดรักษาความปลอดภัยบริเวณเรือนจำคลองไผ่ ทั้งนี้ ขอความร่วมมือประชาชนติดตามสถานการณ์การจราจร เพื่อวางแผนการเดินทางล่วงหน้าผ่านแอปพลิเคชัน “M Traffic” ของ ทล. และมีสติในการเดินทาง เมาไม่ขับ หากอ่อนเพลียหรือง่วงสามารถแวะพัก ณ จุดบริการประชาชนได้ทั่วประเทศ
ในโอกาสนี้ รัฐมนตรีว่าการกระทรวงคมนาคมได้รับฟังบรรยายสรุปมาตรการเตรียมความพร้อมเพื่อป้องกันและลดอุบัติเหตุทางถนนในพื้นที่จังหวัดนครราชสีมา ซึ่งในปี 2565 มีอุบัติเหตุ จำนวน 46 ครั้ง ผู้บาดเจ็บ (Admit) จำนวน 43 ราย ผู้เสียชีวิต จำนวน 16 ราย หน่วยงานในพื้นที่จึงได้กำหนดเป้าหมายในการดำเนินงานร่วมกันเพื่อลดจำนวนอุบัติเหตุที่เกิดขึ้นให้ประชาชนเดินทางอย่างสุขใจกับชีวิตวิถีใหม่ ที่ห่างไกลอุบัติเหตุ ช่วงเทศกาลปีใหม่ 2566 ภายใต้สโลแกน “ชีวิตวิถีใหม่ ขับขี่อย่างปลอดภัย ไร้อุบัติเหตุ” โดยแบ่ง การดำเนินงานออกเป็น 3 ช่วง คือ ช่วงก่อนควบคุมเข้มข้น ระหว่างวันที่ 22 - 28 ธันวาคม 2565 ช่วงควบคุมเข้มข้น ระหว่างวันที่ 29 ธันวาคม 2565 - 4 มกราคม 2566 และช่วงหลังควบคุมเข้มข้น ระหว่างวันที่ 5 - 11 มกราคม 2566 โดยมี 3 แนวทางในการดำเนินงานเพื่อป้องกันและลดอุบัติเหตุทางถนน ได้แก่ 1) การอำนวยความสะดวกด้านการจราจร 2) การป้องกันและลดอุบัติเหตุทางถนน และ 3) การรักษาความสงบเรียบร้อย ในพื้นที่ เพื่อให้ประชาชนได้เดินทางเข้าสู่จังหวัดนครราชสีมา และผ่านไปยังจังหวัดในภาคอีสานด้วยความสะดวกและปลอดภัย
รัฐมนตรีว่าการกระทรวงคมนาคม กล่าวเพิ่มเติมว่า การเตรียมความพร้อมเพื่อรองรับการเดินทางของประชาชนในช่วงเทศกาลปีใหม่ 2566 หน่วยงานในสังกัดกระทรวงฯ และหน่วยงานในพื้นที่มีการบูรณาการการทำงานร่วมกันทำให้สามารถบริหารจัดการการเดินทางเพื่ออำนวยความสะดวกประชาชนได้เป็นอย่างดี โดยมีวัตถุประสงค์เพื่อให้ประชาชนได้รับความสะดวกปลอดภัยในการเดินทาง ป้องกัน ลดจำนวนอุบัติเหตุ ลดความสูญเสีย โดยเป็นการสร้างการรับรู้ประชาสัมพันธ์ให้แก่ประชาชน ลดพฤติกรรมเสี่ยงในการขับขี่และเสริมสร้างความร่วมมืออันดี และจากการตรวจสภาพการจราจรทางอากาศพบว่า สถานการณ์เดินทางของประชาชนในภาพรวมยังคล่องตัว แต่มีการชะลอตัวบริเวณหน้าด่านบริการ         ทางหลวงพิเศษระหว่างเมืองหมายเลข 9 (M9) ด่านทับช้าง 1 ด่านทับช้าง 2 รวมถึงบริเวณทางเชื่อมทางโค้ง เนิน และบริเวณหน้าสถานีบริการน้ำมัน สำหรับทางหลวงพิเศษระหว่างเมืองหมายเลข 6 (M6) ที่จะเปิดให้ใช้งานชั่วคราวฟรี ระหว่างวันที่ 29 ธันวาคม 2565 - 4 มกราคม 2566 การบริหารจัดการจราจรเป็นไปด้วยความเรียบร้อยพร้อมรองรับการเดินทางมุ่งสู่พื้นที่ 20 จังหวัดภาคอีสาน
ทั้งนี้ ได้มีข้อสั่งการให้หน่วยงานที่เกี่ยวข้องดำเนินการ ดังนี้ 1) มอบหมายกรมทางหลวงเตรียมเปิดช่องทางพิเศษเพื่อระบายรถตลอดเส้นทาง และ 2) มอบหมายกรมการขนส่งทางบกกำชับผู้ประกอบการรถบรรทุกขนาดใหญ่ที่ไม่มีความจำเป็นงดวิ่งในช่วงเทศกาลปีใหม่ ไม่ขับขี่ในช่องทางขวา และไม่ขับแซงกัน พร้อมกันนี้ รัฐมนตรีว่าการกระทรวงคมนาคม ได้ตรวจเยี่ยมและให้กำลังใจเจ้าหน้าที่ผู้ปฏิบัติงานในพื้นที่ที่ร่วมกันอำนวยความสะดวกในการเดินทางของประชาชนอีกด้วย

ที่มา : https://www.thaigov.go.th/news/contents/details/63218