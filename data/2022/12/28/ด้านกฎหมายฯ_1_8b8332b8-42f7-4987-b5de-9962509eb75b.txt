รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ยัน ไม่เคยตั้งที่ปรึกษา เข้าชุด "พาลีปราบยา" เพื่อเรียกผลประโยชน์ มอง อาจเป็นเรื่องการเมือง ดิสเครดิตผลงาน ชี้ รางวัลนำจับ 25%


วันพุธที่ 28 ธันวาคม 2565
28/12/2565
พิมพ์
รัฐมนตรีว่าการกระทรวงยุติธรรม ยัน ไม่เคยตั้งที่ปรึกษา เข้าชุด "พาลีปราบยา" เพื่อเรียกผลประโยชน์ มอง อาจเป็นเรื่องการเมือง ดิสเครดิตผลงาน ชี้ รางวัลนำจับ 25%
รัฐมนตรีว่าการกระทรวงยุติธรรม ยัน ไม่เคยตั้งที่ปรึกษา เข้าชุด "พาลีปราบยา" เพื่อเรียกผลประโยชน์ มอง อาจเป็นเรื่องการเมือง ดิสเครดิตผลงาน ชี้ รางวัลนำจับ 25% มากกว่าข่าวปล่อยรีดเงิน 250 ล้านหลายเท่า
วันที่ 28 ธันวาคม 2565 เวลา 10.00 น. ที่กระทรวงยุติธรรม มีการประชุมผู้บริหารกระทรวงยุติธรรมประจำสัปดาห์ โดยมี นายสมศักดิ์ เทพสุทิน รมว.ยุติธรรม เป็นประธานการประชุม พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม ผู้บริหาร อธิบดีกรมต่างๆและข้าราชการ ร่วมการประชุม
นายสมศักดิ์ เปิดเผยว่า ตนได้รับรายงานจาก นายไตรยฤทธิ์ เตมหิวงศ์ อธิบดีกรมสอบสวนคดีพิเศษ (ดีเอสไอ) กรณีที่มีเจ้าหน้าที่ถวายฎีการ้องขอความเป็นธรรม โดยประเด็นแรก เป็นการร้องเรียนการสอบคัดเลือกเลื่อนระดับชั้นที่ไม่ได้รับความเป็นธรรม กรณีการสอบนั้น ทางดีเอสไอได้กำหนดหลักเกณฑ์ตามกฎหมาย โดยมี คณะกรรมการ กพ. และผู้ทรงคุณวุฒิ เป็นกรรมการ โดยจะมีการทดสอบ 3 ส่วน คือ 1. สอบข้อเขียน  2. ผลงานและประวัติการรับราชการ และ 3. การสอบสัมภาษณ์ ซึ่งผู้ที่จะผ่านการคัดเลือกต้องได้คะแนนในแต่ละส่วนไม่ต่ำกว่า 60% ซึ่งจากการตรวจสอบพบว่า ผู้ร้องไม่ผ่านการสอบข้อเขียนได้คะแนนไม่ถึง 60% ส่วนกรณีที่กล่าวอ้างว่ามีข้อสอบรั่วนั้น ดีเอสไอไม่ได้ออกข้อสอบและจัดสอบเอง แต่ให้ทางมหาวิทยาลัยราชภัฎสวนดุสิต เป็นผู้ดำเนินการทั้งหมดแล้วส่งคะแนนมาให้ โดยผู้ร้องร้องทั้งกระบวนการว่าทุกอย่างไม่ชอบ โดยไม่มีเหตุผลประกอบ
นายสมศักดิ์ กล่าวว่า ตรงนี้ทางดีเอสไอ ยังไม่รู้เลยว่าใครเป็นผู้ออกข้อสอบ เพราะมีการรักษาความลับ ซึ่งข้อสอบที่ออกมาก็ไม่ได้ง่าย จากรายงานทราบว่าคนมากกว่าครึ่งก็สอบไม่ผ่าน และยังมีสายงานว่างอยู่ถึง 20 ตำแหน่งที่จะต้องสอบใหม่ ซึ่งตรงนี้ตนได้สั่งให้ตั้งคณะกรรมการสอบข้อเท็จจริง เพื่อหาว่ามีข้อสอบรั่วจริงหรือไม่ และรั่วที่ตรงจุดไหนอย่างไร ส่วนอีกกรณี คือ ข้อร้องเรียนที่ว่ามีการนำซากลิฟท์เก่าไปขายร้านของเก่า เรื่องนี้ทราบว่า ทางกองยานพาหนะ ได้ทำหนังสือไปขออนุญาต เลขานุการกรม เพื่อนำแผ่นเหล็กและอลูมิเนียมจากลิฟท์เก่า ไปทำโต๊ะ เพื่อวางอุปกรณ์ หลังจากที่ทำเรื่องเบิกพัสดุ แต่ยังรอจัดซื้อ โดยโต๊ะที่ทำมี 5 ตัว ซึ่งอลูมิเนียม 1 แผ่น จากลิฟท์ ยาว 2 เมตร ราคา 200-400 บาท โดยทางกรมได้มีการตั้งคณะกรรมการสอบเรียบร้อยแล้วทั้งเจ้าหน้าที่ และเจ้าของร้านของเก่า พบว่าทุกอย่างดำเนินการตามขั้นตอนอย่างถูกต้อง ฝ่ายยานยนต์นำไปใช้งานเป็นประโยชน์ส่วนรวม ไม่ได้นำไปขายร้านของเก่าแต่อย่างใด เพียงแต่นำไปให้ร้านประกอบเป็นโต๊ะ
"ประเด็นเรื่องพาลีปราบยา ตนไม่เคยตั้งใครเป็นที่ปรึกษา หรือตั้งคนนอกเข้าไป มีเพียง ป.ป.ส. ดีเอสไอ และ บช.ปส. ที่ร่วมเป็นกรรมการ บูรณาการร่วมกัน ซึ่งตามประมวลกฎหมายยาเสพติดใหม่ การทำงานก็มีรางวัล 25% ของทรัพย์ที่ยึดได้ ซึ่งขณะนี้ยึดได้กว่า 3,000 ล้าน จะได้รางวัลถึง 750 ล้านบาท มากกว่าเงิน 250 ล้าน ตามที่เป็นข่าวเสียอีก โดยขณะนี้ยังไม่มีการปลดอายัดใดๆ และไม่ได้รับการติดต่อจากใครทั้งสิ้น ทั้งตัวเองและคนใกล้ชิด ทำให้ผมมั่นใจว่าจะไม่มีใครไปเรียกรับประโยชน์ ซึ่งการกล่าวหาตรงนี้ อาจจะเป็นเรื่องของการเมือง เพราะที่ผ่านมาเราทำผลงานในการป้องกันและปราบปรามได้เป็นอย่างดี เรื่องยาเสพติดเป็นปัญหาเกี่ยวกับความเป็นความตายของคนในชาติ และนายกรัฐมนตรีเองก็ให้มีการรายงานทุก 15 วันในเรื่องคดีตู้ห่าว ซึ่งการกล่าวหานี้ ผมได้ให้ฝ่ายกฎหมายดูในข้อกฎหมายเรื่องการฟ้องร้อง ส่วนของ เลขา รมว. แจ้งว่า ได้ดำเนินคดีแล้ว เพื่อยืนยันความบริสุทธิ์และให้ดีเอสไอ ใช้เครื่องมือพิเศษสืบต้นตอการปล่อยข่าวออกมา เราต้องดำเนินการให้เด็ดขาด อย่าให้ใครมาใส่ร้ายป้ายสี" นายสมศักดิ์ กล่าว

ที่มา : https://www.thaigov.go.th/news/contents/details/63224