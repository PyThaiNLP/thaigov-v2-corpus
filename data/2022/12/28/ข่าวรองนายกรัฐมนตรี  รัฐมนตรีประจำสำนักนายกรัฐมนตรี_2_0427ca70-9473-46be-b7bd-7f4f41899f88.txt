รัฐบาลไทย-ข่าวทำเนียบรัฐบาล-​รองนายกฯ พลเอก ประวิตรฯ หารือเอกอัครราชทูตกัมพูชาฯ พร้อมส่งเสริมความมั่นคงชายแดน 


วันพุธที่ 28 ธันวาคม 2565
28/12/2565
พิมพ์
​รองนายกฯ พลเอก ประวิตรฯ หารือเอกอัครราชทูตกัมพูชาฯ พร้อมส่งเสริมความมั่นคงชายแดน
แก้ไขปัญหาแก๊ง call center
วันนี้ (วันพุธที่ 28 ธันวาคม 2565) เวลา 09.00 น. ณ ห้องสีเหลือง ตึกสันติไมตรี ทำเนียบรัฐบาล นายอูก ซอร์พวน (Mr. Ouk Sorphorn) เอกอัครราชทูตราชอาณาจักรกัมพูชาประจำประเทศไทย เข้าเยี่ยมคารวะ พลเอก ประวิตร วงษ์สุวรรณ รองนายกรัฐมนตรี ในโอกาสพ้นจากหน้าที่ โดยสรุปสาระสำคัญ ดังนี้
รองนายกรัฐมนตรีกล่าวขอบคุณเอกอัครราชทูตกัมพูชาฯ ที่ส่งเสริมความสัมพันธ์ระหว่างไทยกับกัมพูชาได้เป็นอย่างดียิ่งตลอดระยะเวลา 4 ปีของการดำรงตำแหน่ง ซึ่งทั้งสองประเทศต่างมีความสัมพันธ์ที่ใกล้ชิด มีการหารือกันต่อเนื่องในทุกระดับ โดยเฉพาะด้านหน่วยงานในพื้นที่ชายแดน พร้อมยินดีต่อความสำเร็จในการปฏิบัติหน้าที่ประธานจัดการประชุมสุดยอดอาเซียนของกัมพูชาที่ผ่านมา รวมทั้งยินดีที่ได้พบหารือกับสมเด็จพิชัยเสนาเตีย บันห์ ในการประชุม ADMM อย่างไม่เป็นทางการ ครั้งที่ 9 ที่เสียมราฐ และ การประชุมคณะกรรมการชายแดนทั่วไปไทย – กัมพูชา  (GBC) ครั้งที่ 15 ที่กรุงเทพฯ ยืนยันว่าไทยพร้อมให้การสนับสนุนและให้ความร่วมมือกับกัมพูชาในด้านที่ทั้งสองประเทศมีศักยภาพร่วมกัน
เอกอัครราชทูตกัมพูชาฯ เป็นเกียรติอย่างยิ่งที่ได้มาปฏิบัติหน้าที่ในประเทศไทยเเละขอบคุณสำหรับการต้อนรับอย่างอบอุ่นเสมอมา โดยสมเด็จพิชัยเสนาเตีย บันห์ ได้ฝากความปรารถนาดีมายังรองนายกรัฐมนตรีด้วย ทั้งนี้ ไทยถือได้ว่าเป็นบ้านหลังที่สองของเอกอัครราชทูตกัมพูชาฯ และครอบครัวที่ต่างประทับใจกับการอยู่ในประเทศไทย ชื่นชมการบริหารจัดการสถานการณ์โควิด – 19 ของรัฐบาลไทยที่ประสบความสำเร็จและได้รับการยอมรับจากทั่วโลกและแสดงความยินดีต่อการจัดการประชุมเอเปคที่สามารถทำหน้าที่เจ้าภาพได้อย่างดีเยี่ยม พร้อมย้ำถึงการกระชับความสัมพันธ์ไทย – กัมพูชา ให้แน่นแฟ้นยิ่งขึ้น โดยแม้ว่าจะครบวาระการทำงานในประเทศไทยแล้ว จะยังคงสานต่อภารกิจต่าง ๆ และส่งเสริมความร่วมมือระหว่างสองประเทศต่อไป
โอกาสนี้ ทั้งสองฝ่ายได้หารือเกี่ยวกับประเด็นความร่วมมือที่สำคัญระหว่างกัน ดังนี้
ด้านความสัมพันธ์ทวิภาคี ทั้งสองฝ่ายเห็นพ้องให้มีการจัดการประชุมคณะกรรมาธิการเขตแดนร่วมไทย - กัมพูชา (JBC) ครั้งที่ 6 เพื่อหารือด้านเขตแดนบริเวณจุดผ่านแดนต่าง ๆ ที่ต้องการยกระดับเป็นจุดผ่านแดนถาวร ซึ่งรองนายกรัฐมนตรียินดีผลักดันให้มีการสำรวจและจัดทำหลักเขตแดนระหว่างกัน โดยเอกอัครราชทูตกัมพูชาฯ ยินดีที่จะประสานความร่วมมือเพื่อให้การดำเนินงานมีความคืบหน้าต่อเนื่อง
ด้านการแก้ไขปัญหาขบวนการหลอกหลวงทางโทรศัพท์ข้ามชาติ (แก๊ง call center) รองนายกรัฐมนตรีขอบคุณกัมพูชาที่ให้ความร่วมมือ ให้ความสำคัญกับการแก้ไขปัญหาอย่างจริงจัง ช่วยเหลือคนไทยที่ถูกชักชวนไปร่วมขบวนการดังกล่าว ซึ่งหน่วยงานไทยที่เกี่ยวข้องพร้อมร่วมมือเพื่อแก้ไขปัญหาทั้งในกรอบทวิภาคีและภูมิภาค ซึ่งเอกอัครราชทูตกัมพูชาฯ ยินดีจะนำข้อเสนอและคำชี้แนะต่าง ๆ แจ้งไปยังทางการกัมพูชาให้ทราบต่อไป
ด้านความมั่นคง ทั้งสองฝ่ายเห็นพ้องที่จะเดินหน้าทำการเก็บกู้ทุ่นระเบิดเพื่อมนุษยธรรมในพื้นที่ชายแดน โดยจะไม่นำเรื่องการสำรวจและจัดทำหลักเขตแดนมาเป็นอุปสรรค ซึ่งรองนายกรัฐมนตรีเน้นย้ำให้หน่วยงานที่เกี่ยวข้องเร่งดำเนินการตามความเห็นชอบของนายกรัฐมนตรีทั้งสองประเทศได้หารือร่วมกันแล้วที่กรุงพนมเปญ เพื่อให้เกิดผลเป็นรูปธรรมโดยเร็ว

ที่มา : https://www.thaigov.go.th/news/contents/details/63192