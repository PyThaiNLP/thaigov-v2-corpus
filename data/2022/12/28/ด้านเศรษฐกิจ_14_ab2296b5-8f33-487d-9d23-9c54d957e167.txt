รัฐบาลไทย-ข่าวทำเนียบรัฐบาล-กรมการขนส่งทางบกเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2566 เพื่ออำนวยความสะดวกประชาชนที่เดินทางด้วยรถโดยสารสาธารณะและรับเรื่องร้องเรียน


วันพุธที่ 28 ธันวาคม 2565
กรมการขนส่งทางบกเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2566 เพื่ออำนวยความสะดวกประชาชนที่เดินทางด้วยรถโดยสารสาธารณะและรับเรื่องร้องเรียน
...
กรมการขนส่งทางบกเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2566 เพื่ออำนวยความสะดวกประชาชนที่เดินทางด้วยรถโดยสารสาธารณะและรับเรื่องร้องเรียน
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เป็นประธานในพิธีเปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2566 เพื่ออำนวยความสะดวกประชาชนที่เดินทางด้วยรถโดยสารสาธารณะและรับเรื่องร้องเรียนกรณีประชาชนไม่ได้รับความปลอดภัย ถูกเอารัดเอาเปรียบจากการใช้บริการรถโดยสารสาธารณะ ในวันที่ 28 ธันวาคม 2565 ณ สถานีขนส่งผู้โดยสารกรุงเทพ (จตุจักร)
รองอธิบดีกรมการขนส่งทางบก กล่าวว่า กรมการขนส่งทางบก (ขบ.) ได้เปิดศูนย์คุ้มครองผู้โดยสารรถสาธารณะ (ชั่วคราว) ช่วงเทศกาลปีใหม่ 2566 ภายใต้โครงการรณรงค์ป้องกันและลดอุบัติเหตุทางถนนในช่วงเทศกาลสำคัญระหว่างวันที่ 28 - 31 ธันวาคม 2565 ณ สถานีขนส่งผู้โดยสารกรุงเทพทั้ง 3 แห่ง (จตุจักร เอกมัย บรมราชชนนี) และสถานีขนส่งผู้โดยสารในส่วนภูมิภาค เพื่ออำนวยความสะดวกและดูแลประชาชนที่เดินทางด้วยรถโดยสารสาธารณะในช่วงเทศกาลปีใหม่ และให้บริการรับเรื่องร้องเรียนกรณีที่ผู้โดยสารไม่ได้รับความปลอดภัย ถูกเอารัดเอาเปรียบ และไม่ได้รับบริการที่ดี ซึ่งคาดการณ์ว่าในเทศกาลปีใหม่ในปีนี้จะมีประชาชนเดินทางกลับภูมิลำเนาหรือเดินทางท่องเที่ยวตามสถานที่ต่าง ๆ ด้วยรถโดยสารสาธารณะเป็นจำนวนมาก เนื่องจากสถานการณ์การแพร่ระบาดของโรคติดเชื้อไวรัส COVID-19 ได้คลี่คลายลง
ทั้งนี้ ขบ. จะจัดส่งเจ้าหน้าที่ร่วมอำนวยความสะดวกและจัดระเบียบการเดินรถและดูแลความปลอดภัยภายในสถานีขนส่งผู้โดยสาร ควบคู่กับการตรวจความพร้อมของรถโดยสารสาธารณะและพนักงานขับรถโดยสาร ณ สถานีขนส่งผู้โดยสารกรุงเทพทั้ง 3 แห่ง เพื่อดำเนินการตรวจอุปกรณ์ส่วนควบให้มีความมั่นคงแข็งแรงและพร้อมใช้งาน อาทิ ตัวถังรถ ที่นั่งและเข็มขัดนิรภัย ถังดับเพลิง (ต้องมีอย่างน้อย 2 ถัง) ระบบไฟฟ้าภายในรถ ยางรถ กระจกและหน้าต่าง และระบบ GPS เป็นต้น หากพบรถโดยสารสาธารณะมีสภาพไม่มั่นคงแข็งแรงส่งผลกระทบต่อความปลอดภัย สั่งเปลี่ยนรถคันใหม่ทดแทนหรือสั่ง “ห้ามใช้” รถคันดังกล่าวทันที รวมถึงตรวจความพร้อมของผู้ขับรถโดยสารสาธารณะ ได้แก่ การมีใบอนุญาตขับรถที่ถูกต้อง ตรวจสมุดประจำรถ ตรวจวัดระดับแอลกอฮอล์ในลมหายใจ ตรวจสารเสพติดในปัสสาวะ (ดำเนินการร่วมกับหน่วยงานคณะกรรมการป้องกันและปราบปรามยาเสพติด และ สำนักงานตำรวจแห่งชาติ) และกำชับให้คนขับรถโดยสารสาธารณะต้องปฏิบัติตามกฎหมายจราจรทางบก และตามกฎหมายว่าด้วยการขนส่งทางบกอย่างเคร่งครัด ประชาชนที่พบปัญหาจากการใช้บริการรถโดยสารสาธารณะสามารถแจ้งศูนย์คุ้มครองผู้โดยสารรถสาธารณะ (ชั่วคราว) ณ สถานีขนส่งผู้โดยสาร หรือช่องทางร้องเรียนต่าง ๆ ของ ขบ. ซึ่งให้บริการตลอดช่วงเทศกาลปีใหม่ 2566 ดังนี้ สายด่วน โทร. 1584 ตลอด 24 ชั่วโมง ทางเว็บไซต์ http://ins.dlt.go.th/cmpweb E-mail: [email protected] Facebook ชื่อ 1584 ร้องเรียนรถโดยสารสาธารณะ Line : @1584dlt แอปพลิเคชัน DLT GPS ทั้งนี้ ทุกปัญหาการร้องเรียนของประชาชน ขบ. จะเร่งตรวจสอบและแจ้งผลการดำเนินการให้ผู้ร้องเรียนทราบทาง SMS และแจ้งความคืบหน้าการดำเนินการเป็นระยะจนกว่าจะแก้ไขเรื่องร้องเรียนแล้วเสร็จ โดยมีมาตรการลงโทษผู้กระทำความผิดขั้นสูงสุดทุกกรณี กรณีกระทำความผิดซ้ำซาก ความผิดร้ายแรงและเข้าข่ายเป็นภัยสังคม จะดำเนินการพักใช้ หรือเพิกถอนใบอนุญาตทันทีเพื่อความปลอดภัยในการเดินทางของประชาชน

ที่มา : https://www.thaigov.go.th/news/contents/details/63214