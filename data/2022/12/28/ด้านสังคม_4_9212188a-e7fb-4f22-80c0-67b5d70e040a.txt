รัฐบาลไทย-ข่าวทำเนียบรัฐบาล-“อนุทิน” ย้ำประชาชน “ขับไม่ดื่ม ดื่มไม่ขับ” ป้องกันอุบัติเหตุช่วงเทศกาลปีใหม่ 2566


วันพุธที่ 28 ธันวาคม 2565
“อนุทิน” ย้ำประชาชน “ขับไม่ดื่ม ดื่มไม่ขับ” ป้องกันอุบัติเหตุช่วงเทศกาลปีใหม่ 2566
รองนายกรัฐมนตรีและรัฐมนตรีว่าการกระทรวงสาธารณสุข เผย เทศกาลปีใหม่มีผู้เดินทางเพิ่มขึ้น ขอให้ประชาชนเพิ่มความระมัดระวัง ใช้รถใช้ถนนด้วยความไม่ประมาท ยึดหลัก “ขับไม่ดื่ม ดื่มไม่ขับ” ร่วมกับการพักผ่อนให้เพียงพอ คาดเข็มขัดนิรภัย/สวมหมวกนิรภัย
รองนายกรัฐมนตรีและรัฐมนตรีว่าการกระทรวงสาธารณสุข เผย เทศกาลปีใหม่มีผู้เดินทางเพิ่มขึ้น ขอให้ประชาชนเพิ่มความระมัดระวัง ใช้รถใช้ถนนด้วยความไม่ประมาท ยึดหลัก “ขับไม่ดื่ม ดื่มไม่ขับ” ร่วมกับการพักผ่อนให้เพียงพอ คาดเข็มขัดนิรภัย/สวมหมวกนิรภัย และปฏิบัติตามกฎจราจรอย่างเคร่งครัด เพื่อช่วยลดอุบัติเหตุทางถนน ส่วนกระทรวงสาธารณสุขเตรียมพร้อมดูแลสุขภาพประชาชนเต็มที่
วันนี้ (28 ธันวาคม 2565) ที่ สถานีขนส่งหมอชิต นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข คณะผู้บริหารกระทรวงสาธารณสุข และหน่วยงานภาคีเครือข่าย ร่วมรณรงค์ลดอุบัติเหตุ “ปีใหม่ปลอดภัย ร่วมใจลดอุบัติเหตุทางถนน” และให้สัมภาษณ์ว่า รัฐบาลให้ความสำคัญอย่างยิ่งกับความปลอดภัยและการอำนวยความสะดวกในการเดินทางและร่วมกิจกรรมต่างๆ ของประชาชน โดยเฉพาะในช่วงเทศกาลที่จะมีประชาชนเดินทางจำนวนมาก โดยเทศกาลปีใหม่ 2566 นี้ คาดการณ์ว่าจะมีผู้ใช้รถ ใช้ถนนเพิ่มมากขึ้น เนื่องจากสถานการณ์โรคโควิด 19 คลี่คลายและมีมาตรการผ่อนคลายมากขึ้น ซึ่งกระทรวงสาธารณสุขได้เตรียมความพร้อมด้านการแพทย์และสาธารณสุขรองรับเต็มที่ ทั้งบุคลากรการแพทย์ ยาและเวชภัณฑ์ รวมถึงระบบการแพทย์การฉุกเฉิน โดยทำงานร่วมกับภาคีเครือข่าย
กู้ชีพกู้ภัย
“การป้องกันไม่ให้เกิดอุบัติเหตุ ต้องป้องกันที่ต้นเหตุ คือ ไม่ดื่มสุราและเครื่องดื่มมึนเมาในขณะขับขี่บนท้องถนน ดังนั้น ขอให้ยึดหลัก “ขับไม่ดื่ม ดื่มไม่ขับ” และเพิ่มความระมัดระวังในการใช้รถใช้ถนน ไม่ประมาท หากเป็นผู้ขับขี่ยานพาหนะ ต้องพักผ่อนให้เพียงพอก่อนออกเดินทาง ผู้ขับขี่และผู้โดยสารรถจักรยานยนต์ต้องสวมหมวกนิรภัยทั้งคู่ และหากเดินทางด้วยรถยนต์ ต้องคาดเข็มขัดนิรภัย นอกจากนี้ ขอให้ปฏิบัติตามกฎจราจรอย่างเคร่งครัด ใช้ความเร็วรถตามที่กฎหมายกำหนด จะช่วยลดความเสี่ยงในการเกิดอุบัติเหตุได้” นายอนุทินกล่าว
***********************************  28 ธันวาคม 2565

ที่มา : https://www.thaigov.go.th/news/contents/details/63230