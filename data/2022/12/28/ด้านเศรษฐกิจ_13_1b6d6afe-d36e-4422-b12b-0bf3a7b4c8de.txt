รัฐบาลไทย-ข่าวทำเนียบรัฐบาล-สมอ. ยกเว้นข้อกำหนดด้านเสียงและความต้านทานการหมุน “ยางล้อรถบรรทุก-รถพ่วง ประเภทผ้าใบเฉียง” มอก.2721-2560 เพิ่มโอกาสการส่งออกให้ผู้ประกอบการไทย 


วันพุธที่ 28 ธันวาคม 2565
28/12/2565
พิมพ์
สมอ. ยกเว้นข้อกำหนดด้านเสียงและความต้านทานการหมุน “ยางล้อรถบรรทุก-รถพ่วง ประเภทผ้าใบเฉียง” มอก.2721-2560 เพิ่มโอกาสการส่งออกให้ผู้ประกอบการไทย
สมอ. ยกเว้นข้อกำหนดด้านเสียงและความต้านทานการหมุน “ยางล้อรถบรรทุก-รถพ่วง ประเภทผ้าใบเฉียง” มอก.2721-2560 เพิ่มโอกาสการส่งออกให้ผู้ประกอบการไทย ย้ำยังคุมเข้มข้อกำหนดด้านความปลอดภัย
สมอ. ยกเว้นข้อกำหนดด้านเสียงและความต้านทานการหมุน  “ยางล้อรถบรรทุก-รถพ่วง ประเภทผ้าใบเฉียง” มอก.2721-2560 เพิ่มโอกาสการส่งออกให้ผู้ประกอบการไทย ย้ำยังคุมเข้มข้อกำหนดด้านความปลอดภัย
สมอ. ยกเว้นข้อกำหนดด้านเสียงและความต้านทานการหมุน “ยางล้อรถบรรทุก-รถพ่วง ประเภทผ้าใบเฉียง” ตาม มอก.2721-2560 เพื่อให้เหมาะสมกับสภาพแวดล้อมในการใช้งาน และเพิ่มโอกาสการส่งออกให้ภาคอุตสาหกรรมของไทย โดยยังคงข้อกำหนดสำคัญด้านความปลอดภัย “การยึดเกาะถนนบนพื้นเปียก” เพื่อความปลอดภัยในการใช้งานของประชาชน
นายสุรพล  ชามาตย์ รองปลัดกระทรวงอุตสาหกรรม ในฐานะประธานคณะกรรมการมาตรฐานผลิตภัณฑ์อุตสาหกรรม (กมอ.) เปิดเผยว่า มติการประชุมบอร์ด กมอ. เมื่อวันที่ 21 ธันวาคม 2565 ได้เห็นชอบให้ สมอ. ยกเว้นข้อกำหนดด้านเสียงจากยางล้อที่สัมผัสผิวถนน และความต้านทานการหมุนของยางล้อรถบรรทุก-รถพ่วง ประเภทผ้าใบเฉียง ตาม มอก.2721-2560 แต่ยังคงให้บังคับใช้ข้อกำหนดด้านความปลอดภัย การยึดเกาะถนนบนพื้นเปียก เพื่อให้เหมาะสมกับการใช้งานในประเทศ และเพิ่มโอกาสในการส่งออกให้ผู้ประกอบการไทย ซึ่งเป็นฐานการผลิตยางล้อรถยนต์ที่สำคัญของโลก
นอกจากนี้ บอร์ดยังได้เห็นชอบมาตรฐานผลิตภัณฑ์อุตสาหกรรม รวม 28 มาตรฐาน เช่น ผลิตภัณฑ์เคเบิลเส้นใยนำแสงและมาตรฐานวิธีทดสอบผลิตภัณฑ์ ปูนทนไฟ  กระเบื้องเซรามิค  มวลรวมผสมคอนกรีต รวมทั้งเห็นชอบให้ทำลายสินค้าไม่ได้มาตรฐานที่ยึดอายัดจากผู้ประกอบการทั้งผู้ทำ ผู้นำเข้า และผู้จำหน่ายที่กระทำผิดกฎหมายจำหน่ายสินค้าไม่ได้มาตรฐาน ทั้งจากเว็บแอพลิเคชั่นช้อปปิ้งออนไลน์และร้านค้าทั่วไป รวมจำนวนทั้งสิ้น 49 ราย ได้แก่ กระเบื้องเซรามิก ยางล้อแบบสูบลม  ฝักบัวอาบน้ำ  เหล็กโครงสร้างรูปพรรณขึ้นรูปเย็น เหล็กกล้าคาร์บอนทรงแบนรีดร้อนสำหรับงานโครงสร้างเครื่องจักรกล  เครื่องใช้ไฟฟ้าสำหรับดูแลผิวและผม  เครื่องเป่าขนสัตว์ หลอดไฟ ปลั๊กพ่วง เต้าเสียบเต้ารับ พาวเวอร์แบงค์ กระทะไฟฟ้า เตารีด  พัดลมตั้งพื้น  พัดลมไอน้ำ  เครื่องทำป๊อปคอร์น  เตาปิ้งเตาย่างไฟฟ้า  หม้ออบลมร้อน  ของเล่น หมวกกันน็อคหมวกนิรภัยสำหรับงานอุตสาหกรรม ท่อไอเสียรถจักรยานยนต์ และไฟแช็คก๊าซ ฯลฯ รวมมูลค่า 6,565,154 บาท
ด้าน นายบรรจง สุกรีฑา เลขาธิการสำนักงานมาตรฐานผลิต ภัณฑ์อุตสาหกรรม (สมอ.) กล่าวเพิ่มเติมว่า “มาตรฐาน มอก. 2721-2560 เสียงจากยางล้อที่สัมผัสผิวถนน การยึดเกาะถนนบนพื้นเปียก และความต้านทานการหมุน กำหนดขึ้นโดยการอ้างอิงมาตรฐานระหว่างประเทศ UN R117 มีผลบังคับใช้ตั้งแต่วันที่ 24 กันยายน 2562 ครอบคลุมยางล้อรถยนต์  ยางล้อรถบรรทุก และยางล้อรถพ่วง ปัจจุบันมีผู้ได้รับใบอนุญาตแล้วจำนวน 217 ราย  สำหรับการยกเว้นข้อกำหนดด้านเสียงจากยางล้อที่สัมผัสผิวถนน และความต้านทานการหมุน ตาม มอก. 2721-2560 นี้ เป็นการยกเว้นเฉพาะยางล้อรถบรรทุก-รถพ่วง ประเภทผ้าใบเฉียงเท่านั้น
เนื่องจากยางล้อผ้าใบเฉียงมีความเหมาะสมกับการใช้งานในสภาพถนนแบบทุรกันดารและทนสภาพอากาศร้อนได้ดี จึงมีการใช้งานยางล้อชนิดนี้กันมากในประเทศไทยและประเทศในแถบตะวันออกกลาง นอกจากนี้ ในต่างประเทศมีผู้ทำยางล้อประเภทผ้าใบเฉียงจำนวนน้อยมาก ทำให้ประเทศไทยมีโอกาสในการส่งออกไปจำหน่ายยังต่างประเทศได้ ดังนั้น การที่ สมอ. ยกเว้นข้อกำหนดด้านเสียงจากยางล้อที่สัมผัสผิวถนน และความต้านทานการหมุนของยางล้อแบบสูบลมสำหรับรถบรรทุก-รถพ่วง ประเภทผ้าใบเฉียง จะทำให้ผู้ผลิตยางล้อดังกล่าวในประเทศไทยมีโอกาสในการส่งออกมากยิ่งขึ้น แต่อย่างไรก็ตาม สมอ. ยังคงคุมเข้มข้อกำหนดด้านความปลอดภัย “การยึดเกาะถนนบนพื้นเปียก” ตามเดิม เพื่อความปลอดภัยในการใช้งานของประชาชน” เลขาธิการ สมอ. กล่าวทิ้งท้าย

ที่มา : https://www.thaigov.go.th/news/contents/details/63211