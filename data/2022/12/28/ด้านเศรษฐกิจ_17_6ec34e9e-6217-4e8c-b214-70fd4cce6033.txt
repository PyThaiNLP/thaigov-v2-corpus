รัฐบาลไทย-ข่าวทำเนียบรัฐบาล-สคร. ส่งสัญญาณให้รัฐวิสาหกิจปีปฏิทินเร่งเบิกจ่ายส่งท้ายปี 2565 หวังกระตุ้นเศรษฐกิจต้อนรับปีใหม่


วันพุธที่ 28 ธันวาคม 2565
28/12/2565
พิมพ์
สคร. ส่งสัญญาณให้รัฐวิสาหกิจปีปฏิทินเร่งเบิกจ่ายส่งท้ายปี 2565 หวังกระตุ้นเศรษฐกิจต้อนรับปีใหม่
การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง ณ สิ้นเดือนพฤศจิกายน 2565 สามารถเบิกจ่ายได้สูงกว่าช่วงเวลาเดียวกันของปีที่ผ่านมาที่ร้อยละ 90 ของแผนการเบิกจ่ายสะสม
นางปานทิพย์ ศรีพิมล ผู้อำนวยการสำนักงานคณะกรรมการนโยบายรัฐวิสาหกิจ (สคร.) เปิดเผยว่า การเบิกจ่ายงบลงทุนของรัฐวิสาหกิจ 43 แห่ง ที่ สคร. กำกับดูแลโดยตรง ณ สิ้นเดือนพฤศจิกายน 2565 สามารถเบิกจ่ายได้สูงกว่าช่วงเวลาเดียวกันของปีที่ผ่านมาที่ร้อยละ 90 ของแผนการเบิกจ่ายสะสม โดยสำหรับการเบิกจ่ายงบลงทุนประจำปี 2565 ณ เดือนพฤศจิกายน 2565 มีผลการเบิกจ่ายสะสม 294,690 ล้านบาท หรือคิดเป็นร้อยละ 93 ของแผนการเบิกจ่ายสะสม นอกจากนี้ สคร. ได้ส่งสัญญาณกำชับให้รัฐวิสาหกิจปีปฏิทินเร่งรัดการเบิกจ่ายในเดือนธันวาคมซึ่งเป็นเดือนสุดท้ายของปี 2565 ให้เป็นไปตามเป้าหมายต่อไป และสำหรับรัฐวิสาหกิจปีงบประมาณ ที่ได้เริ่มการเบิกจ่ายงบลงทุนประจำปี 2566 ตั้งแต่เดือนตุลาคม 2565 มีผลการเบิกจ่าย 10,035 ล้านบาท หรือคิดเป็นร้อยละ 61 ของแผนการเบิกจ่ายสะสม
นางสาวปิยวรรณ ล่ามกิจจา ที่ปรึกษาด้านพัฒนารัฐวิสาหกิจ กล่าวเพิ่มเติมในรายละเอียดว่า การเบิกจ่ายงบลงทุนของรัฐวิสาหกิจประจำปี 2565 ของรัฐวิสาหกิจปีงบประมาณได้สิ้นสุดแผนการเบิกจ่ายประจำปีแล้ว โดยเบิกจ่ายเป็นจำนวนทั้งสิ้น 114,203 ล้านบาท หรือคิดเป็นร้อยละ 88 ของกรอบลงทุนทั้งปี และรัฐวิสาหกิจปีปฏิทิน จำนวน 9 แห่ง มีผลการเบิกจ่ายสะสมตั้งแต่เดือนมกราคม – พฤศจิกายน 2565 จำนวน 180,487 ล้านบาท โดยยังคงมีจำนวนสูงกว่าช่วงเดียวกันของปีก่อนหน้ากว่า 42,027 ล้านบาท ซึ่งผลเบิกจ่ายสะสมเดือนพฤศจิกายน 2565 คิดเป็นร้อยละ 93 ของแผนเบิกจ่ายสะสม อย่างไรก็ดี มีรัฐวิสาหกิจบางแห่งยังคงมีผลการเบิกจ่ายไม่เป็นไปตามแผน ซึ่ง สคร. ได้กำชับและติดตามผ่านกรรมการผู้แทนกระทรวงการคลังในคณะกรรมการรัฐวิสาหกิจและผู้บริหารสูงสุดของรัฐวิสาหกิจให้เร่งดำเนินการเบิกจ่ายในช่วงเดือนสุดท้ายให้เป็นไปตามแผนด้วยแล้ว
ผลการเบิกจ่ายงบลงทุนของรัฐวิสาหกิจประจำปี 2565
(ณ สิ้นเดือนพฤศจิกายน 2565 ของรัฐวิสาหกิจปีงบประมาณและปีปฏิทิน)
หน่วย : ล้านบาท
รัฐวิสาหกิจ
แผนเบิกจ่ายสะสม
ผลเบิกจ่ายสะสม % เบิกจ่ายสะสม/
แผนเบิกจ่ายสะสม
ปีงบประมาณ (ต.ค. 64 – ก.ย. 65)
จำนวน 34 แห่ง (สิ้นสุดการดำเนินงานแล้ว) 130,040 114,203 88%
ปีปฏิทิน (ม.ค. 65 – ธ.ค. 65)
จำนวน 9 แห่ง  221,196 180,487 97%
รวม 43 แห่ง 351,237 294,690 93%
สำหรับการเบิกจ่ายงบลงทุนของรัฐวิสาหกิจประจำปี 2566 ของรัฐวิสาหกิจปีงบประมาณ ณ สิ้นเดือนพฤศจิกายน 2565 มีผลการเบิกจ่ายสะสมตั้งแต่เดือนตุลาคม 2565 จำนวน 10,035 ล้านบาท หรือคิดเป็นร้อยละ 61 ของแผนการเบิกจ่ายสะสม
ผลการเบิกจ่ายงบลงทุนของรัฐวิสาหกิจประจำปี 2566
(ณ สิ้นเดือนพฤศจิกายน 2565 ของรัฐวิสาหกิจปีงบประมาณ)
รัฐวิสาหกิจ แผนเบิกจ่ายสะสม ผลเบิกจ่ายสะสม % เบิกจ่ายสะสม/
แผนเบิกจ่ายสะสม
ปีงบประมาณ (ต.ค. 65 – ก.ย. 66)
จำนวน 34 แห่ง (2 เดือน) 16,462 10,035 61%
ปีปฏิทิน (ม.ค. – ธ.ค. 66)
จำนวน 9 แห่ง (เริ่มดำเนินการเดือน ม.ค. 66) - - -
รวม 43 แห่ง 16,462 10,035 61%
นางปานทิพย์ ศรีพิมล ผู้อำนวยการ สคร. กล่าวสรุปว่า ในปีงบประมาณ 2565 ที่ผ่านมา รัฐวิสาหกิจปีงบประมาณสามารถเบิกจ่ายได้สูงถึงร้อยละ 88 ของกรอบงบลงทุนทั้งปีซึ่งสูงที่สุดในรอบ 5 ปี (ปี 2561 - 2565) และยังมีรัฐวิสาหกิจปีปฏิทินที่อยู่ระหว่างการดำเนินการเบิกจ่ายในเดือนสุดท้ายของปี 2565 ซึ่งจะเป็นกำลังสำคัญในการกระตุ้นเศรษฐกิจช่วงส่งท้ายปี 2565 และสนับสนุนการฟื้นตัวของเศรษฐกิจภายหลังสถานการณ์การแพร่ระบาดของเชื้อ COVID – 19 นอกจากนี้ สำหรับปีงบประมาณ 2566 สคร. ได้กำชับและกำกับติดตามการเบิกจ่ายของรัฐวิสาหกิจอย่างใกล้ชิด และขอให้รัฐวิสาหกิจช่วยกันติดตามการเบิกจ่ายงบลงทุนรายโครงการให้เป็นไปตามแผน รวมทั้งเตรียมความพร้อมในการบริหารความเสี่ยงของโครงการที่เกิดจากสถานการณ์ต่างๆ เพื่อให้รัฐวิสาหกิจสามารถเบิกจ่ายงบลงทุนให้เป็นไปตามเป้าหมายไม่น้อยกว่าร้อยละ 95 ของกรอบวงเงินที่ได้รับอนุมัติเบิกจ่ายงบลงทุนตามมติคณะรัฐมนตรี

ที่มา : https://www.thaigov.go.th/news/contents/details/63217