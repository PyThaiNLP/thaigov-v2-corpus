รัฐบาลไทย-ข่าวทำเนียบรัฐบาล-“สาธิต” เปิดจุดฉีดวัคซีนโควิด “สยามพารากอน” รองรับประชาชนเติมภูมิคุ้มกันให้ครบ 4 เข็ม ข้ามผ่านปีใหม่ปลอดภัย


วันอังคารที่ 20 ธันวาคม 2565
“สาธิต” เปิดจุดฉีดวัคซีนโควิด “สยามพารากอน” รองรับประชาชนเติมภูมิคุ้มกันให้ครบ 4 เข็ม ข้ามผ่านปีใหม่ปลอดภัย
รัฐมนตรีช่วยว่าการกระทรวงสาธารณสุข เผยความร่วมมือเอกชน เปิดจุดบริการฉีดวัคซีนโควิด 19 ฟรีให้ประชาชน ที่สยามพารากอนและไอคอนสยาม ตั้งแต่วันนี้ถึง 26 ธันวาคม ตามนโยบายรับวัคซีนให้ครบ 4 เข็ม เพื่อเพิ่มภูมิคุ้มกัน ลดการป่วยหนักและเสียชีวิต
รัฐมนตรีช่วยว่าการกระทรวงสาธารณสุข เผยความร่วมมือเอกชน เปิดจุดบริการฉีดวัคซีนโควิด 19 ฟรีให้ประชาชน ที่สยามพารากอนและไอคอนสยาม ตั้งแต่วันนี้ถึง 26 ธันวาคม ตามนโยบายรับวัคซีนให้ครบ 4 เข็ม เพื่อเพิ่มภูมิคุ้มกัน ลดการป่วยหนักและเสียชีวิต ข้ามผ่านปีใหม่อย่างปลอดภัย หลังสถานการณ์ยังเพิ่มขึ้นแบบชะลอตัว
วันนี้ (20 ธันวาคม 2565) ที่ห้องประชุม 5-6 รอยัล พารากอน ฮอลล์ ชั้น 5 ศูนย์การค้าสยามพารากอน ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานเปิดกิจกรรมโครงการ “สยามรวมใจ เติมความสุข เติมภูมิคุ้มกัน” โดยมี นพ.โอภาส การย์กวินพงศ์ ปลัดกระทรวงสาธารณสุข นพ.ธเรศ กรัษนัยรวิวงค์ อธิบดีกรมควบคุมโรค คณะผู้บริหารกระทรวงสาธารณสุข โรงพยาบาลสมิติเวช สุขุมวิท โรงพยาบาลธนบุรี และกลุ่มบริษัทสยามพิวรรธน์ เข้าร่วม
ดร.สาธิต กล่าวว่า ขณะนี้สถานการณ์โควิด 19 ของไทยมีแนวโน้มพบผู้ป่วยเพิ่มขึ้น กระทรวงสาธารณสุขจึงเร่งรณรงค์ฉีดวัคซีนโควิด 19 เพื่อลดอาการป่วยรุนแรงและเสียชีวิต ประกอบกับช่วงนี้ประชาชนมีความต้องการรับวัคซีนเพิ่มขึ้นเพื่อเพิ่มภูมิคุ้มกันและมีกิจกรรมช่วงเทศกาลปีใหม่อย่างปลอดภัย โดยกิจกรรมในวันนี้เป็นความร่วมมือของภาครัฐและเอกชนในการเปิดหน่วยบริการฉีดวัคซีนนอกสถานพยาบาล ภายใต้โครงการ สยามรวมใจเติมความสุข เติมภูมิคุ้มกัน เพื่ออำนวยความสะดวกในการฉีดวัคซีนโควิด 19 เข็มกระตุ้นให้แก่ประชาชนทั่วไป และสื่อสารให้ประชาชนทราบถึงความสำคัญของการฉีดวัคซีนอย่างน้อยคนละ 4 เข็ม เพื่อเพิ่มระดับภูมิคุ้มกันให้สูงพอ โดยเฉพาะกลุ่มเสี่ยง 608 จำเป็นต้องได้รับวัคซีนเข็มกระตุ้นตามระยะเวลาที่กำหนด เพื่อช่วยลดความสูญเสียที่อาจจะเกิดขึ้น
นพ.โอภาส กล่าวว่า สถานการณ์โรคโควิด 19 ของประเทศไทยมีแนวโน้มเพิ่มขึ้นแบบเริ่มชะลอตัว ซึ่งยังจะพบการระบาดในลักษณะ Small Wave ได้ ส่วนเชื้อโรคอาจมีการกลายพันธุ์ย่อยๆ เล็กน้อย และแม้ว่าขณะนี้ระบบสาธารณสุขจะรองรับได้ แต่มาตรการป้องกันตนเองยังมีความสำคัญ โดยเฉพาะการสวมหน้ากากเมื่อมีอาการของระบบทางเดินหายใจ หรืออยู่ในที่มีคนจำนวนมากหรือแออัด ส่วนผู้ที่เป็นกลุ่มเสี่ยงยังคงต้องรับวัคซีนเพื่อเพิ่มภูมิคุ้มกัน จึงต้องเร่งรัดเชิญชวนกลุ่ม 608 รวมถึงผู้ที่ได้รับวัคซีนมาแล้วเกิน 3-4 เดือน ให้มารับวัคซีนเข็มกระตุ้นเพิ่มภูมิคุ้มกัน โดยกำชับสถานพยาบาลในสังกัดกระทรวงสาธารณสุขแล้วว่า ให้บริการประชาชนทุกคนที่เข้ามาขอรับบริการ อย่ากังวลเรื่องการสูญเสียวัคซีนจนเกินไป รวมถึงให้จัดจุดบริการเพิ่มขึ้นและหน่วยฉีดเชิงรุก
ด้าน นพ.ธเรศ กล่าวว่า ข้อมูลวันที่ 11-17 ธันวาคม 2565 พบผู้ป่วยโควิด 19 รักษาตัวในโรงพยาบาล 3,419 ราย เฉลี่ย 488 รายต่อวัน ผู้ป่วยปอดอักเสบ 645 ราย ผู้ป่วยใส่ท่อช่วยหายใจเพิ่มขึ้นเป็น 400 ราย และพบผู้เสียชีวิต 113 ราย เฉลี่ย 16 รายต่อวัน โดยกลุ่ม 608 เสียชีวิตจากการติดเชื้อโควิดสูงสุดถึง 107 ราย คิดเป็นร้อยละ 95 ทั้งหมดเป็นผู้ที่ไม่ได้รับวัคซีนเลย หรือไม่ได้รับวัคซีนเข็มกระตุ้น หรือได้รับเข็มกระตุ้นนานเกิน 3 เดือน จึงขอเชิญชวนให้ประชาชนทั่วไปและกลุ่ม 608 เข้ารับวัคซีนให้ได้อย่างน้อย 4 เข็ม โดยหากได้รับวัคซีนเข็มสุดท้ายนานเกิน 4 เดือนแล้ว ให้ฉีดวัคซีนเข็มกระตุ้นได้เลย ไม่ต้องรอวัคซีนรุ่นใหม่ สำหรับความร่วมมือกับภาคเอกชนในวันนี้ มีกรมควบคุมโรคเป็นหน่วยงานกลางจัดสรรวัคซีนทั้งไฟเซอร์และแอสตร้าเซนเนก้าให้บริการประชาชนฟรี
นางสาวนราทิพย์ รัตตประดิษฐ์ ประธานบริหารสายงานปฏิบัติการ บริษัท สยามพิวรรธน์ จำกัด กล่าวว่า โครงการ “สยามรวมใจ เติมความสุข เติมภูมิคุ้มกัน” เป็นความร่วมมือระหว่าง สยามพารากอน และ ไอคอนสยาม กับ กระทรวงสาธารณสุข โรงพยาบาลสมิติเวช สุขุมวิท และโรงพยาบาลธนบุรี เปิดหน่วยบริการฉีดวัคซีนเข็มกระตุ้นนอกสถานพยาบาลให้กับประชาชนอายุตั้งแต่ 12 ปีขึ้นไป ณ ห้องประชุม 10 ทรูไอคอนฮอลล์ ชั้น 7 ไอคอนสยาม และห้องประชุม 5-6 รอยัล พารากอน ฮอลล์ ชั้น 5 ศูนย์การค้าสยามพารากอน ฝั่งนอร์ท เพื่ออำนวยความสะดวกให้กับประชาชน สามารถ Walk-in เพื่อรับบริการฉีดวัคซีนได้ทุกวัน เวลา 10.00 น. – 18.00 น. ตั้งแต่วันนี้ – 26 ธันวาคม 2565 สอบถามข้อมูลเพิ่มเติม ได้ที่ call center ไอคอนสยาม โทร 1338 และสยามพารากอนโทร 02-610-8333
*********************************** 20 ธันวาคม 2565

ที่มา : https://www.thaigov.go.th/news/contents/details/62893