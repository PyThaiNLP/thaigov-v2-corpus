รัฐบาลไทย-ข่าวทำเนียบรัฐบาล-นายกฯ ร่วมกิจกรรมรณรงค์ประชาสัมพันธ์ “ส่งสุขวิถีใหม่ สืบสานวิถีไทย ปลอดภัยสร้างสรรค์” ผ่านมิติศาสนา ศิลปะ และวัฒนธรรม เพื่อมอบเป็นของขวัญปีใหม่ให้แก่ประชาชน เชิญชวนคนไทยร่วมสวดมนต์


วันอังคารที่ 20 ธันวาคม 2565
20/12/2565
พิมพ์
นายกฯ ร่วมกิจกรรมรณรงค์ประชาสัมพันธ์ “ส่งสุขวิถีใหม่ สืบสานวิถีไทย ปลอดภัยสร้างสรรค์” ผ่านมิติศาสนา ศิลปะ และวัฒนธรรม เพื่อมอบเป็นของขวัญปีใหม่ให้แก่ประชาชน เชิญชวนคนไทยร่วมสวดมนต์
นายกฯ ร่วมกิจกรรมรณรงค์ประชาสัมพันธ์ “ส่งสุขวิถีใหม่ สืบสานวิถีไทย ปลอดภัยสร้างสรรค์” ผ่านมิติศาสนา ศิลปะ วัฒนธรรม เพื่อมอบเป็นของขวัญปีใหม่ให้แก่ประชาชน เชิญชวนคนไทยร่วมสวดมนต์ในโอกาสวันขึ้นปีใหม่ 2566 เพื่อความเป็นสิริมงคลต่อตนเอง ครอบครัว ประเทศ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (20 ธันวาคม 2565) เวลา 08.30 น. ณ บริเวณตึกสันติไมตรี ทำเนียบรัฐบาล ก่อนการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ร่วมกิจกรรมรณรงค์ประชาสัมพันธ์ “ส่งสุขวิถีใหม่ สืบสานวิถีไทย ปลอดภัยสร้างสรรค์” ซึ่งกระทรวงวัฒนธรรมและหน่วยงานที่เกี่ยวข้องได้จัดกิจกรรมและโครงการในมิติศาสนา ศิลปะ และวัฒนธรรม เพื่อมอบเป็นของขวัญปีใหม่ พ.ศ. 2566 ให้แก่ประชาชน มุ่งเน้นการเสริมความเป็นสิริมงคลให้แก่ชีวิต ฟื้นฟูจิตใจและสร้างขวัญกำลังใจในช่วงสถานการณ์การแพร่ระบาดของโรคติดเชื้อไวรัสโคโรนา 2019 (COVID-19) รวมทั้งนำทุนทางวัฒนธรรมมาส่งเสริมการเรียนรู้ให้แก่ประชาชนและส่งเสริมการท่องเที่ยวเพื่อกระตุ้นเศรษฐกิจชุมชนและในภาพรวมของประเทศ
นายกรัฐมนตรีได้เยี่ยมชมกิจกรรมรณรงค์ประชาสัมพันธ์ “ส่งสุขวิถีใหม่ สืบสานวิถีไทย ปลอดภัยสร้างสรรค์” เพื่อมอบเป็นของขวัญปีใหม่ พ.ศ. 2565 ให้แก่ประชาชน โดยมี นายอิทธิพล คุณปลื้ม รัฐมนตรีว่าการกระทรวงวัฒนธรรมนำเยี่ยมชมกิจกรรมและภาพรวมโครงการของกระทรวงวัฒนธรรมเพื่อมอบเป็นของขวัญปีใหม่ พ.ศ. 2566 ประกอบด้วย (1) การจัดกิจกรรมสวดมนต์ข้ามปี เสริมสิริมงคลทั่วไทย ส่งท้ายปีเก่า ต้อนรับศักราชใหม่ 2566 (2) การจัดกิจกรรมไหว้สักการะพระพุทธปฏิมา ณ วังหน้ามงคลพุทธคุณ และเปิดแหล่งเรียนรู้เชิงสร้างสรรค์ทางศิลปวัฒนธรรมและประวัติศาสตร์ (3) การเขียนและส่งบัตรอวยพรอิเล็กทรอนิกส์ (E-Card) อวยพรปีใหม่ 2566 (4) การชมชุดของขวัญผลิตภัณฑ์ทางวัฒนธรรมไทย CPOT ประเภทผลิตภัณฑ์รักษ์โลกเพื่อสุขภาพ พร้อมกันนี้ นายกรัฐมนตรีได้กราบสักการะพระพุทธรูปปางถวายเนตร (พระพุทธรูปประจำวันอาทิตย์) ศิลปะรัตนโกสินทร์ พุทธศตวรรษที่ 24 (200 ปีมาแล้ว) ซึ่งเป็นหนึ่งใน 10 มงคลพุทธคุณเทศกาลปีใหม่ 2566 และชมการเขียนและส่งบัตรอวยพรอิเล็กทรอนิกส์ (E-Card) อวยพรปีใหม่ 2566
ทั้งนี้ นายกรัฐมนตรีกล่าวในนามนายกรัฐมนตรีและรัฐบาล เชิญชวนประชาชนชาวไทยทุกคนร่วมกันสวดมนต์เนื่องในโอกาสวันขึ้นปีใหม่ 2566 เพื่อความเป็นสิริมงคลทั้งต่อตนเอง ครอบครัว ประเทศชาติ พร้อมอวยพรให้ทุกคนประสบความสำเร็จทุกประการ และขอให้น้อมนำหลักธรรมทางศาสนาเป็นที่พึ่งทางจิตใจ ให้บ้านเมืองสงบเรียบร้อยและปลอดภัยจากภยันตรายทั้งปวง พร้อมย้ำว่าการสวดมนต์และการทำกิจกรรมทางศาสนาเนื่องในโอกาสวันขึ้นปีใหม่เป็นประเพณีที่กระทำมาอย่างต่อเนื่องยาวนาน ซึ่งต้องขอบคุณกระทรวงวัฒนธรรมและทุกฝ่ายที่เกี่ยวข้องที่ร่วมกันดำเนินโครงการดังกล่าวต่อเนื่องทุกปี และมีการพัฒนากิจกรรมให้สอดคล้องกับบริบทสถานการณ์ที่เปลี่ยนแปลงและทันสมัย โดยปีนี้ได้มีการจัดให้สวดมนต์ข้ามปีผ่านออนไลน์ได้ด้วยซึ่งเป็นอีกหนึ่งช่องทางสำหรับพุทธศาสนิกชนในการที่จะมาร่วมสวดมนต์ข้ามปี จึงฝากให้พุทธศาสนิกชนทุกคนและผู้ที่นับถือศาสนาอื่น ๆ ในประเทศไทยได้ร่วมกันสวดมนต์และทำกิจกรรมทางศาสนาของแต่ละศาสนา เพื่อให้เกิดความสุขในชีวิตของตนเอง ครอบครัว และอุทิศเผื่อแผ่ให้กับผู้อื่น รวมไปถึงร่วมกันรักษาปกป้องสถาบันหลักของชาติ คือชาติ ศาสนา พระมหากษัตริย์ ที่อยู่คู่กับประเทศไทยมายาวนาน และด้วยกุศลผลบุญและการกระทำความดีงามต่าง ๆ ที่ทุกคนร่วมกันทำก็จะสะท้อนผลกลับมาสู่ทุกคนและครอบครัวร้อยเท่าพันทวีเช่นกันด้วย
สำหรับกิจกรรม “ส่งสุขวิถีใหม่ สืบสานวิถีไทย ปลอดภัยสร้างสรรค์” เพื่อมอบเป็นของขวัญปีใหม่ พ.ศ. 2566 ให้แก่ประชาชนนั้นเป็นการดำเนินการตามที่คณะรัฐมนตรีมอบหมายให้ทุกส่วนราชการ รัฐวิสาหกิจ และหน่วยงานของรัฐเร่งพิจารณาแผนงาน/โครงการในความรับผิดชอบที่สมควรดำเนินการเพื่อมอบเป็นของขวัญปีใหม่ พ.ศ. 2566 ให้แก่ประชาชน โดยในส่วนของกระทรวงวัฒนธรรม (วธ.) มีนโยบายเทิดทูนสถาบันชาติ ศาสนา พระมหากษัตริย์และทำนุบำรุงศาสนา ศิลปะ วัฒนธรรม เพื่อสืบสาน รักษาและต่อยอดอย่างยั่งยืน และส่งเสริมคุณธรรม จริยธรรม สร้างจิตสำนึก ค่านิยมและวิถีชีวิตที่ดีงามในสังคมไทยผ่านกิจกรรม โครงการ สื่อต่าง ๆ ไปสู่ประชาชน มุ่งขับเคลื่อนโมเดลเศรษฐกิจใหม่ BCG และผลักดัน “Soft Power” ความเป็นไทย เช่น งานฝีมือและหัตถกรรม ศิลปะการแสดง อาหารไทย การท่องเที่ยวเชิงวัฒนธรรม ดังนั้น จึงได้จัดทำปฏิทินโครงการของ วธ. เพื่อมอบเป็นของขวัญปีใหม่ พ.ศ. 2566 ให้แก่ประชาชน ภายใต้ชื่อโครงการ “ส่งสุขวิถีไทย รับปีใหม่ 2566” อาทิ สำนักงานปลัดกระทรวงวัฒนธรรม ชวนทำ E-card อวยพรปีใหม่ 2566 ผ่านเว็บไซต์ www.m-culture.go.th และ Facebook กระทรวงวัฒนธรรม จัดจำหน่ายชุดของขวัญผลิตภัณฑ์วัฒนธรรมไทย CPOT ประเภทผลิตภัณฑ์รักษ์โลกเพื่อสุขภาพ ณ ร้านค้าผลิตภัณฑ์วัฒนธรรมไทย ชั้น 1 กระทรวงวัฒนธรรม และ Facebook : CPOT และการจัดงานมหกรรมวัฒนธรรมแห่งชาติ วิถีถิ่น วิถีไทย ภาคตะวันออกเฉียงเหนือ ณ วัดพระธาตุนาดูน จังหวัดมหาสารคาม สร้างงาน สร้างรายได้ และส่งความสุขแก่ประชาชน
ด้านกรมการศาสนา จัดกิจกรรมสวดมนต์ข้ามปีเสริมสิริมงคลทั่วไทย ส่งท้ายปีเก่า ต้อนรับศักราชใหม่ 2566 ทั้งในส่วนกลางส่วนภูมิภาค 76 จังหวัดทั่วประเทศ ตลอดจนวัดไทยในต่างประเทศและวัดต่าง ๆ ทั่วโลก และกิจกรรมตักบาตรต้อนรับปีใหม่ 2566 กรมส่งเสริมวัฒนธรรม เปิดบ้านศิลปินแห่งชาติ 4 ภาค ให้เป็นแหล่งเรียนรู้ทางด้านศิลปะและวัฒนธรรม ณ บ้านศิลปินหรือหอศิลป์แหล่งเรียนรู้แต่ละภาค กรมศิลปากร จัดนิทรรศการ ส.ค.ส./ปฏิทินไทย และการเสวนาทางวิชาการ ณ หอสมุดแห่งชาติ จัดการแสดงดนตรีสำหรับประชาชน ณ สังคีตศาลา เปิดอุทยานประวัติศาสตร์และพิพิธภัณฑสถานแห่งชาติทุกแห่ง ให้เข้าชมฟรี 31 ธันวาคม 2565 – 2 มกราคม 2566 รณรงค์ให้หนังสือเป็นของขวัญปีใหม่ : “ปีใหม่ ให้หนังสือ” ในราคาพิเศษ เปิด Night at the museum อีกทั้งชวนร่วมกิจกรรมสักการะพระพุทธปฏิมา ณ วังหน้ามงคลพุทธคุณ
นอกจากนี้ สำนักงานศิลปวัฒนธรรมร่วมสมัย ชวนทำ E-card อวยพรปีใหม่ 2566 ผ่านทาง www.ocac.go.th เรียนรู้ดูหอศิลป์ ในงาน “Christmas in Library” เปิดหอศิลป์ร่วมสมัยราชดำเนิน ชมผลงานศิลปะ และเปิดอบรมเชิงปฏิบัติการ สาขาทัศนศิลป์ (จิตรกรรม) ภาพวาดสีน้ำ สถาบันบัณฑิตพัฒนศิลป์ ชวนชมการแสดงผลงานทัศนศิลป์ศิษย์เก่า วิทยาลัยช่างศิลปสุพรรณบุรี การแสดง “รื่นเริงสุขสันต์ รับขวัญปีใหม่ 2566” จากลพบุรี และงาน Amazing Night Sukhothai Countdown 2023 ณ อุทยานประวัติศาสตร์สุโขทัย จังหวัดสุโขทัย ศูนย์คุณธรรม ผลิตสื่อ Moral Game “ทำดี...ไม่ต้องเดี๋ยว” ให้ประชาชนร่วมสนุกด้วยการตอบคำถามหรือแสดงความคิดเห็นเกี่ยวกับประเด็นเรื่องราวความดีในช่วงวันปีใหม่ กองทุนพัฒนาสื่อปลอดภัยและสร้างสรรค์ ผลิตสื่อการ์ตูนแอนิเมชัน “สัมมาทิฏฐิ ทะลุมิติมายา” เพื่อเผยแพร่สื่อคุณธรรมที่ดีและสร้างสรรค์สำหรับเด็ก เยาวชน และครอบครัว ในรูปแบบการ์ตูนแอนิเมชัน สนุกสนาน เข้าใจง่าย ศูนย์มานุษยวิทยาสิรินธร ชวนฟัง “ดนตรีในสวน” ต้อนรับลมหนาว บริเวณลานละลาน จากคณะดุริยางค์ มหาวิทยาลัยศิลปากร ร่วมสนุกกิจกรรมแจกหนังสือที่ห้องสมุด ศูนย์มานุษยวิทยาสิรินธร หอภาพยนตร์ จัดงานมายาไนท์ ครั้งที่ 3 เปิดเมืองมายาในยามค่ำคืนประดับไฟ ให้ผู้สนใจมารับลมหนาวเที่ยวเล่นถ่ายรูปในเมืองจำลองประวัติศาสตร์ภาพยนตร์ จัดฉายภาพยนตร์ โปรแกรม “หม่อมน้อยรำลึก” 7 เรื่อง ปิดท้ายสิ้นปี ด้วยการฉายภาพยนตร์เรื่องสุดท้ายของวาระชีวิตของหม่อมหลวงพันธุ์นพ เทวกุล เรื่อง “มายาพิศวง” ทั้งนี้ ผู้สนใจสามารถติดต่อสอบถามรายละเอียดเพิ่มเติมได้ที่ สายด่วนวัฒนธรรม 1765
---------------
กลุ่มประชาสัมพันธ์และเผยแพร่ สำนักโฆษก

ที่มา : https://www.thaigov.go.th/news/contents/details/62857