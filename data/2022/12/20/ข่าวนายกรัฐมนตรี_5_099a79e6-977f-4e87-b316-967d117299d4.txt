รัฐบาลไทย-ข่าวทำเนียบรัฐบาล-นายกรัฐมนตรีตรวจเยี่ยมให้กำลังใจประชาชนที่ประสบอุทกภัย จ.สงขลา กำชับเร่งสำรวจความเสียหาย เพื่อฟื้นฟูเยียวยาช่วยเหลือประชาชน 


วันอังคารที่ 20 ธันวาคม 2565
20/12/2565
พิมพ์
นายกรัฐมนตรีตรวจเยี่ยมให้กำลังใจประชาชนที่ประสบอุทกภัย จ.สงขลา กำชับเร่งสำรวจความเสียหาย เพื่อฟื้นฟูเยียวยาช่วยเหลือประชาชน
นายกรัฐมนตรีตรวจเยี่ยมให้กำลังใจประชาชนที่ประสบอุทกภัย จ.สงขลา กำชับเร่งสำรวจความเสียหาย เพื่อฟื้นฟูเยียวยาช่วยเหลือประชาชน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (20 ธันวาคม 2565) เวลา 16.00 น. ณ วัดเขาตกน้ำ ต.กำแพงเพชร อ.รัตภูมิ จ.สงขลา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ พบปะเยี่ยมให้กำลังใจผู้ประสบอุทกภัยจากสถานการณ์น้ำท่วมพื้นที่ในจังหวัดสงขลา โดยนางสาววิไลลักษณ์ เรืองผล นายอำเภอรัตภูมิ ได้รายงานสถานการณ์ในพื้นที่ว่า ช่วงเวลาที่ผ่านมาได้เกิดฝนตกหนักในพื้นที่ อ.รัตภูมิ ทำให้เกิดน้ำป่าไหลหลากและน้ำท่วมในพื้นที่มี 5 ตำบล 63 หมู่บ้านมีประชาชนได้รับความเดือดร้อน จำนวน 5,445 ครัวเรือน พื้นที่การเกษตรเสียหาย จำนวน 1,080 ไร่ ทั้งนี้ได้มีการบูรณาการหน่วยงานทั้ง กำนัน ผู้ใหญ่บ้าน จิตอาสา เร่งเข้าคลี่คลายสถานการณ์ ซึ่งได้มีการเฝ้าระวังและติดตามสถานการณ์อย่างใกล้ชิด และเตรียมพร้อมรับสถานการณ์อุทกภัยที่อาจเกิดขึ้นในพื้นที่ รวมทั้งดูแลความเป็นอยู่ของประชาชน โดยเฉพาะด้านการดำรงชีพ ได้การจัดตั้งโรงครัวพระราชทานประกอบเลี้ยงผู้ประสบภัย การแจกจ่ายถุงยังชีพเพื่อบรรเทาความเดือดร้อนของประชาชน พร้อมทั้งอพยพประชาชนในพื้นที่เสี่ยงภัยไปยังพื้นที่ปลอดภัย นอกจากนี้ยังได้รับการสนับสนุนกำลังจากกองพันทหารราบที่ 1 กรมทหารราบที่ 5 ค่ายเสนาณรงค์ จัดกำลังพลและรถบรรทุกเพื่อช่วยเหลือผู้ประสบภัยในพื้นที่
โอกาสนี้ นายกรัฐมนตรีได้ตรวจติดตามสถานการณ์น้ำไหลบริเวณหน้าวัดเขาตกน้ำ พร้อมกล่าวพบปะทักทายให้กำลังใจประชาชนในพื้นที่ พร้อมย้ำว่ารัฐบาลห่วงใยประชาชนที่ได้รับความเดือดร้อนและไม่นิ่งนอนใจต่อสถานการณ์อุทกภัยที่เกิดขึ้นทุกพื้นที่ ทั้งนี้ ได้ติดตามการรายงานสถานการณ์อย่างใกล้ชิดตลอดเวลา และจะเร่งดำเนินการอย่างเต็มที่เพื่อช่วยบรรเทาทุกข์ให้กับประชาชนทุกพื้นที่โดยเร็วที่สุด รัฐบาลมีแผนงานโครงการต่าง ๆ ที่จะเร่งแก้ปัญหาน้ำท่วม โดยจะดูแลจัดสรรโครงการต่าง ๆ เพื่อแก้ไขปัญหาอย่างบูรณาการร่วมกัน รวมทั้งเร่งสำรวจความเสียหาย เพื่อลดและบรรเทาความเดือดร้อนของประชาชน โดยเฉพาะบริเวณจุดที่มีความเสียหายที่เกิดน้ำท่วมซ้ำซากจะต้องแก้ไขปัญหาทันที
นายกรัฐมนตรีกล่าวว่า ประชาชนคนไทยทุกคนต้องมีความสามัคคี รักกัน ไม่แบ่งแยก มีความรักชาติ ศาสนา และพระมหากษัตริย์ ขอให้ทุกคนร่วมมือกับรัฐบาลในการแก้ไขปัญหาร่วมกัน รัฐบาลพยายามทำงานอย่างเต็มที่ ย้ำว่ารัฐบาลจะไม่ทิ้งใครไว้ข้างหลังและจะทำเพื่อประชาชนคนไทยทุกคน พร้อมกันนี้  นายกรัฐมนตรีขอให้ประชาชนร่วมกันสวดมนต์ขอให้ พลเอกหญิง สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ทรงหายจากพระอาการประชวรโดยเร็ว
จากนั้น นายกรัฐมนตรีเยี่ยมชมหน่วยแพทย์เคลื่อนที่ของกระทรวงสาธารณสุข จุดแจกข้าวให้กับประชาชน และโรงครัวพระราชทาน ก่อนเดินทางไปให้กำลังใจประชาชนที่ประสบอุทกภัย ณ ศูนย์อพยพเทศบาลตำบลควนเนียง อ.ควนเนียง จ.สงขลา ซึ่งที่ศูนย์อพยพเทศบาลตำบลควนเนียง นายกรัฐมนตรีกล่าวกับประชาชนว่า วันนี้ได้นำคณะรัฐมนตรีมาเยี่ยมประชาชนด้วยความคิดถึงและห่วงใย ถึงแม้ตนไม่ใช่คนใต้ แต่คนใต้น่ารัก เราจะไม่แบ่งแยกกัน ไม่สร้างความขัดแย้ง มีความรัก ความสามัคคี สิ่งเดียวที่มีให้กัน พร้อมรับฟังข้อเท็จจริงจากทุกฝ่าย ถึงแม้ว่าใครไม่ชอบนายกฯ ก็ตาม แต่นายกฯ รักทุกคน ไม่ว่าภาคไหน เราคือคนไทยด้วยกัน มีรอยยิ้ม มี soft power พลังแห่งรอยยิ้มของคนไทย วันนี้มาให้กำลังใจคนใต้ รัฐบาลมีความห่วงใยประชาชนที่ได้รับความเดือดร้อนจากอุทกภัยในทุกจังหวัด พร้อมทั้งได้รับทราบรายงานถึงสถานการณ์ที่เกิดขึ้นในพื้นที่ซึ่งขณะนี้ยังมีฝนตกหนักในทุกพื้นที่ โดยรัฐบาลจะเร่งแก้ไขปัญหาและเร่งระบายน้ำออกจากพื้นที่ อย่างไรก็ตามขอให้ทุกคนต้องมีการปรับตัวให้ทัน รองรับกับความเปลี่ยนแปลงและสถานการณ์โลกเพื่อเตรียมความพร้อมก้าวสู่ศตวรรษใหม่ พร้อมฝากความหวังอนาคตของลูกหลานไทยขอให้มีความรักชาติ ศาสน์ กษัตริย์ ตามแนวพระราชดำริของพระบาทสมเด็จพระเจ้าอยู่หัว รวมถึงสถาบันครอบครัวที่ต้องรักกัน
ขณะที่ประชาชนในพื้นที่ต่างขอบคุณนายกรัฐมนตรีที่เดินทางมาตรวจติดตามสถานการณ์น้ำและเยี่ยมเยียนให้กำลังใจประชาชนในพื้นที่ด้วยความห่วงใย โดยประชาชนก็พร้อมสนับสนุนและให้กำลังใจนายกรัฐมนตรีและรัฐมนตรีในการทำงานเพื่อประเทศชาติและประชาชนต่อไป ทั้งนี้ นายกรัฐมนตรี ได้กล่าวกับประชาชนว่า “รักจริงก็อย่าทิ้งนายกฯ ก็แล้วกัน” ซึ่งประชาชนต่างส่งเสียงร้องบอกว่า “ไม่ทิ้งนายกฯ หรอก” โดยนายกรัฐมนตรีได้ขอบคุณประชาชนทุกคน และย้ำให้ประชาชนดูแลตนเองให้ปลอดภัย นอกจากนี้ นายกรัฐมนตรีได้ร่วมประกอบอาหารพร้อมรับประทานเมนูผัดกะเพราไก่และไข่เจียวสำหรับมอบให้กับผู้ประสบอุทกภัยในศูนย์อพยพเทศบาลตำบลควนเนียงด้วย

ที่มา : https://www.thaigov.go.th/news/contents/details/62911