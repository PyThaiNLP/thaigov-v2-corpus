รัฐบาลไทย-ข่าวทำเนียบรัฐบาล-'รองปลัดแรงงาน' ประชุมซักซ้อมการคัดกรองแรงงานบังคับและค้ามนุษย์ด้านแรงงานตามมาตรฐานปฏิบัติงาน (SOP) 


วันอังคารที่ 20 ธันวาคม 2565
20/12/2565
พิมพ์
'รองปลัดแรงงาน' ประชุมซักซ้อมการคัดกรองแรงงานบังคับและค้ามนุษย์ด้านแรงงานตามมาตรฐานปฏิบัติงาน (SOP)
'รองปลัดแรงงาน' ประชุมซักซ้อมการคัดกรองแรงงานบังคับและค้ามนุษย์ด้านแรงงานตามมาตรฐานปฏิบัติงาน (SOP)
วันที่ 20 ธันวาคม 2565 เวลา 09.00 น. นายบุญชอบ สุทธมนัสวงษ์ ปลัดกระทรวงแรงงาน มอบหมายให้ นายวรรณรัตน์ ศรีสุขใส รองปลัดกระทรวงแรงงานและโฆษกกระทรวงแรงงาน เป็นประธานการประชุมเชิงปฏิบัติการเพื่อซักซ้อมการคัดกรองแรงงานบังคับและค้ามนุษย์ด้านแรงงาน ตามมาตรฐานปฏิบัติงานการตรวจคัดกรองเบื้องต้นและแสวงหาข้อบ่งชี้สำหรับบุคคลที่มีเหตุอันควรสงสัยได้ว่าอาจเป็นผู้เสียหายจากการแสวงหาประโยชน์ด้านแรงงาน แรงงานบังคับ หรือการค้ามนุษย์ด้านแรงงาน (SOP) และกลไกการส่งต่อระดับชาติ (NRM) ณ ห้องประชุม เดอะกาลลา โฮเทล จังหวัดระนอง ซึ่งเป็นการจัดประชุมเชิงปฏิบัติการเป็นครั้งที่ 3 (ครั้งที่ 1 จังหวัดเชียงราย ครั้งที่ 2 จังหวัดชลบุรี) เพื่อรวบรวมข้อมูล ปัญหา อุปสรรค และข้อเสนอแนะสำหรับปรับปรุง sop ซึ่งเป็นแนวปฏิบัติ และแบบคัดกรองให้มีประสิทธิภาพมากขึ้น
ทั้งนี้ นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นายวรรณรัตน์ ศรีสุขใส รองปลัดกระทรวงแรงงานและโฆษกกระทรวงแรงงาน และดูแลงานด้านการป้องกันการค้ามนุษย์ด้านแรงงานของกระทรวงแรงงาน และให้เน้นย้ำการป้องกันและแก้ปัญหาการค้ามนุษย์ด้านแรงงานอย่างเป็นรูปธรรมเนื่องด้วยเป็นนโยบายสำคัญ เพื่อมุ่งสู่ระดับ Tier 1 ซึ่งการประชุมในวันนี้มีเจ้าหน้าที่ผู้ปฏิบัติงานในพื้นที่จังหวัดชลบุรีจากหน่วยงานที่เกี่ยวข้อง และเจ้าหน้าที่สำนักงานเลขานุการศูนย์บัญชาการป้องกันการค้ามนุษย์เข้าร่วม เป็นการดำเนินการจัดประชุมร่วมระหว่างภาคีเครือข่าย ประกอบด้วย มูลนิธิ IJM สำนักงานปลัดกระทรวงแรงงาน (สล.ศปคร.) และ Government of the United States เพื่อรับฟังความคิดเห็นและข้อเสนอแนะจากผู้ปฏิบัติงานระดับพื้นที่ในการคัดกรองผู้เสียหายจากการแสวงหาประโยชน์ด้านแรงงาน การบังคับใช้แรงงานหรือบริการ และการค้ามนุษย์ด้านแรงงานตามแบบคัดกรองเบื้องต้น รบ.1 รวมถึงการดำเนินการที่เกี่ยวข้องให้เป็นไปตามแผนปฏิบัติการว่าด้วยกลไกการส่งต่อระดับชาติ การบริหารจัดการคดี และการช่วยเหลือคุ้มครองผู้เสียจากการค้ามนุษย์ และการบังคับใช้แรงงานหรือบริการ พ.ศ. 2565 (NRM) สอดคล้องกับ NRM และในฐานะประธานอนุกรรมการขับเคลื่อนกลไกการส่งต่อระดับชาติ โดยมีนางสาวสิริลักษณ์ วิริยะดี รองอัยการจังหวัดคุ้มครองสิทและช่วยเหลือทางกฎหมายและการบังคับคดีจังหวัดชลบุรี ร่วมบรรยายในประเด็นข้อบ่งชี้ หลักเกณฑ์การจำแนก แยกแยะ และคัดกรองเกี่ยวกับการละเมิดสิทธิแรงงานการบังคับใช้แรงงาน และการค้ามนุษย์ด้านแรงงาน ตามกฎหมายที่เกี่ยวข้องและ พ.ร.บ.ป้องกันและปราบปรามการค้ามนุษย์ พ.ศ. 2551 และที่แก้ไขเพิ่มเติม ตามข้อสั่งการของคณะกรรมการป้องกันและปรามปรามการค้ามนุษย์ ที่มี รองนายกรัฐมนตรี พลเอกประวิตร วงษ์สุวรรณ เป็นประธาน สั่งการให้กระทรวงแรงงานนำ SOP ไปทดลองและปรับปรุงต่อไป
+++++++++++++++++++++
กองเผยแพร่และประชาสัมพันธ์
20 ธันวาคม 256

ที่มา : https://www.thaigov.go.th/news/contents/details/62890