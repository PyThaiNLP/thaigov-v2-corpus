รัฐบาลไทย-ข่าวทำเนียบรัฐบาล-กระทรวงกลาโหม โดยทุกเหล่าทัพทั่วประเทศ ร่วมพิธีสวดมนต์ถวายพระพรชัยมงคล “เจ้าฟ้าพัชรกิติยาภาฯ” ด้วยหัวใจแห่งความจงรักภักดี ขอให้ทรงหายจากพระอาการประชวรในเร็ววัน


วันอังคารที่ 20 ธันวาคม 2565
กระทรวงกลาโหม โดยทุกเหล่าทัพทั่วประเทศ ร่วมพิธีสวดมนต์ถวายพระพรชัยมงคล “เจ้าฟ้าพัชรกิติยาภาฯ” ด้วยหัวใจแห่งความจงรักภักดี ขอให้ทรงหายจากพระอาการประชวรในเร็ววัน
...
พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม เป็นประธานในพิธีเจริญพระพุทธมนต์ถวายพระพรชัยมงคลแด่ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา โดยมี พลเอก สนิธชนก สังขจันทร์ ปลัดกระทรวงกลาโหม นายทหารชั้นผู้ใหญ่ กำลังพลของสำนักงานปลัดกระทรวงกลาโหมและครอบครัว ตลอดจนจิตอาสาและภาคประชาชน ร่วมพิธีฯ เมื่อวันอาทิตย์ที่ 18 ธันวาคม 2565 เวลา 18.00 น. ณ วัดชินวราราม วรวิหาร จังหวัดปทุมธานี
นอกจากนี้ หน่วยขึ้นตรงกระทรวงกลาโหม และเหล่าทัพ นำโดยผู้บัญชาการทหารสูงสุด ผู้บัญชาการทหารบก ผู้บัญชาการทหารเรือ ผู้บัญชาการทหารอากาศ และหน่วยทหารทั่วประเทศต่างเฝ้าติดตามพระอาการน้อมใจสวดมนต์บูชาธรรม ณ วัดต่าง ๆ และศาสนสถานประจำหน่วย โดยการตั้งจิตอธิษฐานถวายพระพรชัยมงคลด้วยความจงรักภักดี ขอให้พระองค์ทรงหายจากพระอาการประชวรโดยเร็ว

ที่มา : https://www.thaigov.go.th/news/contents/details/62852