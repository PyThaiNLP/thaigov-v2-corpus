รัฐบาลไทย-ข่าวทำเนียบรัฐบาล-‘รมช.มนัญญา’ เปิดตัว “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566” 


วันอังคารที่ 20 ธันวาคม 2565
‘รมช.มนัญญา’ เปิดตัว “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566”
‘รมช.มนัญญา’ เปิดตัว “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566” จัดกระเช้าคัดสรรสินค้าสหกรณ์ กลุ่มเกษตรกร มอบเป็นของขวัญเทศกาลปีใหม่ พร้อมยกระดับสู่การเป็นสินค้าระดับพรีเมี่ยม สร้างรายได้ให้สมาชิกอย่างยั่งยืน
‘รมช.มนัญญา’ เปิดตัว “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566” จัดกระเช้าคัดสรรสินค้าสหกรณ์ กลุ่มเกษตรกร มอบเป็นของขวัญเทศกาลปีใหม่ พร้อมยกระดับสู่การเป็นสินค้าระดับพรีเมี่ยม สร้างรายได้ให้สมาชิกอย่างยั่งยืน
กรมส่งเสริมสหกรณ์ ชูแนวคิด “ส่งความสุข ส่งความห่วงใย จากใจสินค้าสหกรณ์” คัดสินค้าคุณภาพได้มาตรฐาน และผลิตภัณฑ์ของเกษตรกรรุ่นใหม่ในโครงการนำลูกหลานเกษตรกรกลับบ้านฯ จัดลงกระเช้าของขวัญออกแบบสวยงาม หวังช่วยขยายช่องทางการจำหน่ายสินค้าสหกรณ์ไปสู่ผู้บริโภคเพิ่มขึ้น  เปิดจำหน่าย 15 ธันวาคม 2565 – 15 มกราคม 2566
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานแถลงข่าว “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566” พร้อมด้วย นายวิศิษฐ์ ศรีสุวรรณ์ อธิบดีกรมส่งเสริมสหกรณ์ คณะผู้บริหารกรมส่งเสริมสหกรณ์ พร้อมเยี่ยมชมสินค้าและกระเช้าของขวัญภายในห้องจัดแสดงกระเช้าสินค้าสหกรณ์ นอกจากนี้ ได้ร่วมสาธิตการจัดกระเช้าของขวัญปีใหม่ด้วยสหกรณ์ ณ กรมส่งเสริมสหกรณ์ เทเวศน์ กรุงเทพฯ ว่า กระทรวงเกษตรและสหกรณ์ มีนโยบายมุ่งหวังพัฒนาขีดความสามารถในการผลิตสินค้าของเกษตรกรให้ได้มาตรฐาน ควบคู่กับการส่งเสริมการแปรรูปเพื่อเพิ่มมูลค่าสินค้า และขยายช่องทางการตลาดให้ถึงมือผู้บริโภค และใช้กลไกระบบสหกรณ์เข้ามาบริหารจัดการผลผลิตให้มีคุณภาพ ปัจจุบันสหกรณ์ภาคการเกษตรมีศักยภาพในการผลิตสินค้าได้หลากหลายชนิด โดยเฉพาะสินค้าเพื่อการบริโภค และในช่วงเทศกาลปีใหม่ 2566 นับเป็นโอกาสดีที่กรมส่งเสริมสหกรณ์ได้คัดสรรสินค้าและผลิตภัณฑ์ ที่ผลิตโดยสมาชิกสหกรณ์และกลุ่มเกษตรกรทั่วประเทศหลากหลายชนิด ทั้งอาหารแปรรูป ผลิตภัณฑ์จากผ้า เครื่องจักสาน และงานหัตถกรรม ได้นำผลิตภัณฑ์และสินค้าของชุมชนจากกลุ่มอาชีพต่าง ๆ ส่วนใหญ่เป็นสมาชิกของสหกรณ์และกลุ่มเกษตรกรจากทุกจังหวัดทั่วประเทศ นำมาจัดวางในรูปแบบของกระเช้าของขวัญปีใหม่
“ในช่วงสถานการณ์โควิด19 ที่ผ่านมา ทำให้พี่น้องเกษตกรขาดรายได้ แต่ตอนนี้เป็นที่น่าภูมิใจ ที่ลูกหลานเกษตรกรกลับมาช่วยครอบครัวทำการเกษตร ตัวอย่างเช่น บรรจุภัณฑ์ที่นำมาวางจำหน่ายในวันนี้ ก็เป็นฝีมือของเด็กรุ่นใหม่ ในโครงการลูกหลานเกษตรกรกลับบ้านฯ  ที่รวมกลุ่มบูรณาการทำงานร่วมกันในชุมชน โดยมีกรมส่งเสริมสหกรณ์ให้การสนับสนุน เกิดเป็นแพจเกจที่สวยงาม เพิ่มมูลค่า รวมถึงผลิตภัณฑ์แปรรูปต่าง ๆ ของสมาชิกสหกรณ์ เกษตรกร สามารถเก็บไว้ได้นานเหมาะกับการมอบเป็นของขวัญในเทศกาลปีใหม่ อีกทั้ง ในปีที่ผ่าน ๆ มา มีหน่วยงานต่าง ๆ และประชาชน ให้ความสนใจติดต่อสั่งซื้อกระเช้าของขวัญปีใหม่ และสินค้าของสหกรณ์กันอย่างต่อเนื่องทุกปี ซึ่งโครงการนี้จะช่วยส่งเสริมและรณรงค์ให้คนไทยช่วยกันซื้อของไทย และใช้ของไทยที่เป็นผลผลิตจากภูมิปัญญาของชาวบ้าน และเป็นการสร้างรายได้กลับคืนสู่ชุมชน มีทั้งสินค้าและผลผลิตจากเกษตรกรรุ่นใหม่ ในโครงการนำลูกหลานเกษตรกรกลับบ้านฯ  ซึ่งได้มอบหมายให้กรมส่งเสริมสหกรณ์ ส่งเสริมอาชีพและผลิตสินค้าที่มีคุณภาพ ปลูกพืชผักปลอดภัย ได้มาตรฐาน GAP และ GMP” รมช.มนัญญา กล่าว
นอกจากนี้ ได้ขออนุมัติงบประมาณเพื่ออุดหนุนสหกรณ์ นำไปจัดซื้อเครื่องมือและอุปกรณ์การตลาด เพื่อนำมารองรับผลผลิตและรวบรวมพืชผลต่าง ๆ ของสมาชิก เพื่อพัฒนาและยกระดับสินค้าสหกรณ์ให้มีมูลค่าเพิ่มมากขึ้น รวมทั้งส่งเสริมให้สหกรณ์ร่วมมือกันเป็นเครือข่าย เพื่อเป็นช่องทางในการจำหน่ายสินค้าและผลผลิตการเกษตรของสมาชิกและสามารถเข้าถึงประชาชนในพื้นที่ต่าง ๆ ทำให้คนไทยได้มีโอกาสบริโภคผักอินทรีย์ ผลไม้ที่มีคุณภาพ ปลอดภัยต่อสุขภาพ และราคาถูกกว่าท้องตลาดทั่วไป ตอบโจทย์ความต้องการของผู้บริโภค ยกระดับไปสู่การเป็นสินค้าระดับพรีเมี่ยมเพื่อสร้างรายได้อย่างมั่นคงยิ่งขึ้นต่อไป
ด้าน นายวิศิษฐ์ ศรีสุวรรณ์ อธิบดีกรมส่งเสริมสหกรณ์ เปิดเผยว่า ในช่วงเทศกาลปีใหม่ของทุกปี กรมส่งเสริมสหกรณ์ได้จัดทำ “โครงการส่งความสุขในเทศกาลปีใหม่ด้วยสินค้าสหกรณ์ ประจำปี 2566” เป็นการนำสินค้าของสหกรณ์มาตกแต่งและจัดเป็นกระเช้าของขวัญ เพื่อเป็นการมอบความสุขและความปรารถนาดีให้แก่กันในช่วงเทศกาลปีใหม่ ซึ่งเป็นโครงการที่จัดขึ้นต่อเนื่องตั้งแต่ปี 2546 และในปีนี้นับเป็นปีที่ 20 โดยเปิดจำหน่ายแล้วตั้งแต่วันที่ 15 ธันวาคม 2565 เป็นต้นมา ตอนนี้มียอดสั่งซื้อเข้ามาแล้ว 249 กระเช้า มูลค่าประมาณ 3.2 แสนบาท ส่วนใหญ่เป็นลูกค้าประจำที่ติดตามอุดหนุนกระเช้าปีใหม่ของสหกรณ์ทุกปี มีทั้งลูกค้าที่เป็นประชาชนทั่วไป หน่วยงานภาครัฐและบริษัทเอกชน ทำให้ในแต่ละปีกรมฯ สามารถสร้างยอดจำหน่ายกระเช้าในช่วงเทศกาลปีใหม่ปีละไม่ต่ำกว่า 1.3  ล้านบาท ส่งผลให้เกิดการส่งเสริมการผลิต การพัฒนาคุณภาพผลิตภัณฑ์ การพัฒนาธุรกิจของสหกรณ์ และการสร้างรายได้ให้กับสมาชิกสหกรณ์เพิ่มมากขึ้น ดังนั้น การซื้อสินค้าสหกรณ์ นอกจากพี่น้องประชาชนจะได้สินค้าคุณภาพกลับไปแล้ว ทุกท่านยังมีส่วนสนับสนุนรายได้ให้กับสมาชิกสหกรณ์ทั่วประเทศอีกด้วย
สำหรับรูปแบบของกระเช้าสินค้าสหกรณ์ที่จะนำมาจำหน่ายในช่วงเทศกาลปีใหม่นี้ ได้คัดสรรสินค้าและผลิตภัณฑ์จากสหกรณ์ กลุ่มเกษตรกร กลุ่มอาชีพของสหกรณ์ กลุ่มวิสาหกิจชุมชนต่าง ๆ มาจัดตกแต่งลงกระเช้าของขวัญหลากหลายรูปแบบและหลายขนาด พร้อมห่อหุ้มด้วยผ้าขาวม้า และผ้าปาเต๊ะที่มีสีสันสวยงาม โดยจะคัดสรรเฉพาะสินค้าคุณภาพทั้งอุปโภคบริโภค เน้นผลิตภัณฑ์ที่ดูแลสุขภาพเป็นหลัก อาทิ ผลิตภัณฑ์ประเภทข้าวเพื่อสุขภาพ เช่น ข้าว กข 43 นาขวัญ จากสหกรณ์การเกษตรสว่างอารมณ์ จำกัด จังหวัดอุทัยธานี ข้าวสายน้ำแร่แจ้ซ้อน จากสหกรณ์การเกษตรห้างฉัตร จังหวัดลำปาง และที่พิเศษสุดสำหรับกระเช้าสินค้าสหกรณ์ในปีนี้ ได้คัดเลือกสินค้าและผลิตภัณฑ์จากเกษตรกรรุ่นใหม่ที่ได้เข้าร่วมโครงการนำลูกหลานเกษตรกรกลับบ้าน สานต่ออาชีพการเกษตร และสินค้าของสมาชิกสหกรณ์จากโครงการซูเปอร์มาเก็ตสหกรณ์มาร่วมจัด ซึ่งสินค้าทุกชนิดที่จะนำมาจัดลงกระเช้าของขวัญจะเน้นสินค้าที่มีคุณภาพ ปลอดภัย ได้มาตรฐาน ภายใต้แนวคิด “ส่งความสุข ส่งความห่วงใย จากใจสินค้าสหกรณ์”
นอกจากนี้ยังมีสินค้าประเภทสมุนไพรชงดื่ม ขิงผง เก๊กฮวยผง ดอกคำฝอย ชาใบหม่อนอินทรีย์ ชาดอกกาแฟ กระเทียมผงและพริกไทยดำ พันธุ์ปะเหลียน จากสหกรณ์การเกษตรปะเหลียน จำกัด จังหวัดตรัง สินค้าประเภทนมและเครื่องดื่ม นม UHT น้ำผลไม้ น้ำส้มแขก กาแฟชงพร้อมดื่ม กาแฟดริป  และโกโก้ผงบรรจุกระป๋อง ของสหกรณ์การเกษตรห้วยคต จำกัด จังหวัดอุทัยธานี สินค้าประเภทอาหารแปรรูปและผลไม้แปรรูป อาทิ กล้วยตากเคลือบช๊อคโกแล็ต กล้วยตากรสทุเรียน กล้วยหนึบหนับ ขิงกรอบแก้วรสน้ำผึ้ง หมี่กรอบสามรส ลำไยอบแห้งเนื้อสีทอง เนื้อทุบ เนื้อกระจก เม็ดมะม่วงหิมพานต์ ลูกหยีกวนหยาบไม่มีเมล็ด ผลิตภัณฑ์จากผ้าไหมและผ้าฝ้าย เช่น ผ้าคลุมไหล่ ผ้าขาวม้า ผ้าห่ม ผ้าพันคอ รวมทั้งสินค้าและผลิตภัณฑ์จากเกษตรกรรุ่นใหม่ ที่เข้าร่วมโครงการนำลูกหลานเกษตรกรกลับบ้านสานต่ออาชีพการเกษตร เช่น คุกกี้มะม่วง น้ำผึ้งมะนาว มะเขือเทศแช่อิ่ม กระเทียมโทนดองน้ำผึ้ง กระเทียมโทนดองสามรส
สำหรับกระเช้าสินค้าสหกรณ์ มีหลายรูปแบบ อาทิ กระเช้าสำเร็จรูป และสามารถเลือกสินค้าที่ต้องการจัดกระเช้าได้ด้วยตัวเอง ราคาตั้งแต่ 599 -  2,000 บาท และมีบริการส่งฟรีในเขตกรุงเทพฯ และปริมณฑล สำหรับยอดสั่งซื้อครบ 5,000 บาท ขึ้นไป สามารถสั่งซื้อได้ ตั้งแต่วันที่ 15 ธันวาคม 2565 – 15 มกราคม 2566 จำหน่ายทุกวัน ยกเว้นวันหยุดนักขัตฤกษ์ วันจันทร์ – ศุกร์ เปิดจำหน่ายตั้งแต่เวลา 08.30 – 18.30 น. และวันเสาร์ – อาทิตย์ จำหน่ายตั้งแต่เวลา 08.30 - 16.30 น. ณ ห้องจำหน่ายสินค้าสหกรณ์ อาคาร 1 ชั้น 1 กรมส่งเสริมสหกรณ์ ท่าน้ำเทเวศร์ กรุงเทพฯ สามารถดูรายละเอียดสินค้าและรูปแบบของกระเช้าสินค้าสหกรณ์ได้ทางเพจ Facebook : COOP  Market หรือติดต่อสอบถามข้อมูลเพิ่มเติม โทร. 02 628 5512 , 089 891 5912

ที่มา : https://www.thaigov.go.th/news/contents/details/62897