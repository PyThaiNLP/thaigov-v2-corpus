รัฐบาลไทย-ข่าวทำเนียบรัฐบาล-อำนวยความสะดวกผู้ประกันตนเปลี่ยนโรงพยาบาลประกันสังคม ผ่านระบบออนไลน์ได้จนถึง 31 มี.ค.ปีหน้า


วันอังคารที่ 20 ธันวาคม 2565
20/12/2565
พิมพ์
อำนวยความสะดวกผู้ประกันตนเปลี่ยนโรงพยาบาลประกันสังคม ผ่านระบบออนไลน์ได้จนถึง 31 มี.ค.ปีหน้า
อำนวยความสะดวกผู้ประกันตนเปลี่ยนโรงพยาบาลประกันสังคม ผ่านระบบออนไลน์ได้จนถึง 31 มี.ค.ปีหน้า
วันที่ 20 ธันวาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า เพื่อเป็นการอำนวยความสะดวกให้กับผูัประกันตน  ให้ผู้ประกันตนเลือกโรงพยาบาลที่สามารถเข้ารับบริการได้ อย่างเหมาะสมให้สอดคล้องกับที่พักอาศัยในปัจจุบัน สำนักงานประกันสังคม เปิดให้ผู้ประกันตนมาตรา 33 และมาตรา 39 แจ้งเปลี่ยนสถานพยาบาลประจำปี 2566 ได้จนถึงวันที่ 31 มีนาคม 2566 ทั้งยื่นด้วยตนเองหรือยื่นผ่านระบบออนไลน์ รวม 4 ช่องทาง ดังนี้
1.ยื่นแบบการเลือกสถานพยาบาลในการรับบริการทางการแพทย์ สปส. 9-02 ได้ที่สำนักงานประกันสังคมกรุงเทพมหานครพื้นที่/จังหวัด/สาขา ทุกแห่งทั่วประเทศ
2.ทำรายการผ่านเว็บไซด์ www.sso.go.th
3.ทำรายการผ่าน Application SSO Connect
4.ทำรายการผ่าน Line official sso โดยเพิ่มเพื่อน @ssothai
นางสาวรัชดา กล่าวว่า ผู้ประกันตนที่แจ้งเปลี่ยนสถานพยาบาลผ่านเว็บไซต์หรือแอปพลิเคชั่นแล้ว ไม่จำเป็นต้องยื่นเอกสารต่อสำนักงานประกันสังคมอีก ทั้งนี้ สถานพยาบาลที่ผู้ประกันตนขอเปลี่ยนนั้น ต้องเป็นสถานพยาบาลที่ตั้งอยู่ในจังหวัดที่ผู้ประกันตนทำงานหรือพักอาศัยในปัจจุบัน หรือจังหวัดรอยต่อของจังหวัดดังกล่าวและมีจำนวนผู้ประกันตนไม่เกินตามที่สำนักงานประกันสังคมกำหนด ส่วนการแจ้งผลผู้ประกันตนมาตรา 33 ที่ทำงานกับนายจ้าง จะแจ้งผลการเลือกสถานพยาบาลผ่านนายจ้าง ส่วนผู้ประกันตนมาตรา 39 จะแจ้งเป็นหนังสือ หรือ SMS
"ผู้ประกันตนสามารถสอบถามรายชื่อสถานพยาบาลประกันสังคมจากนายจ้าง หรือดูข้อมูลจากเว็บไซต์ www.sso.go.th หรือสอบถามผ่าน สายด่วนประกันสังคม โทร.1506 " นางสาวรัชดา กล่าว

ที่มา : https://www.thaigov.go.th/news/contents/details/62850