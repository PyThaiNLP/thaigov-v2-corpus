รัฐบาลไทย-ข่าวทำเนียบรัฐบาล-นายกฯ ชื่นชม พม. จัดให้มีพื้นที่ปลอดภัยสำหรับเด็ก สร้างสภาพแวดล้อม สร้างโอกาสให้แก่เด็ก ย้ำเด็กในวันนี้จะเป็นกำลังสำคัญในอนาคตของประเทศไทย 


วันอังคารที่ 20 ธันวาคม 2565
20/12/2565
พิมพ์
นายกฯ ชื่นชม พม. จัดให้มีพื้นที่ปลอดภัยสำหรับเด็ก สร้างสภาพแวดล้อม สร้างโอกาสให้แก่เด็ก ย้ำเด็กในวันนี้จะเป็นกำลังสำคัญในอนาคตของประเทศไทย
นายกรัฐมนตรี ชื่นชม พม. จัดให้มีพื้นที่ปลอดภัยสำหรับเด็ก สร้างสภาพแวดล้อม สร้างโอกาสให้แก่เด็ก ย้ำเด็กในวันนี้จะเป็นกำลังสำคัญในอนาคตของประเทศไทย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า วันนี้ (20 ธันวาคม 2565) เวลา 09.00 น. ณ บริเวณโถงกลาง ตึกสันติไมตรี ทำเนียบรัฐบาล นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ พร้อมด้วยนายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ นางจตุพร โรจนพานิช อธิบดีกรมกิจการเด็กและเยาวชน นายเอกศักดิ์ โตสิงห์ นายกองค์การบริหารส่วนตำบลบางตะไนย์ อำเภอปากเกร็ด จังหวัดนนทบุรี นางวาสนา ทองสม หัวหน้าบ้านพักเด็กและครอบครัวจังหวัดนนทบุรี พร้อมด้วยคณะนักดนตรีมูลนิธิบ้านพระพร เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อจัดพิธีมอบป้ายของขวัญปีใหม่ “บ้านที่ปลอดภัยสำหรับเด็ก” และกิจกรรมบรรเลงดนตรีสากล “แซกโซโฟน”  จากเด็กและเยาวชนในความดูแลของมูลนิธิบ้านพระพร
นายกรัฐมนตรีกล่าวชื่นชมกระทรวงการพัฒนาสังคมและความมั่นคงของมนุษย์ (พม.) และหน่วยงานที่เกี่ยวข้อง ที่ดำเนินการขับเคลื่อนโครงการซ่อม เสริม สร้าง บ้านที่ปลอดภัยสำหรับเด็ก จัดให้มีพื้นที่ปลอดภัยสำหรับเด็ก การสร้างสภาพแวดล้อม สร้างโอกาสจะทำให้เด็กเติบโตขึ้นอย่างมีคุณภาพ เพราะเด็กในวันนี้จะเป็นกำลังสำคัญในอนาคตของประเทศไทย ขอให้ พม. ดำเนินการช่วยเหลือตามแผนของโครงการอย่างเต็มที่ และขอแสดงความยินดีกับครอบครัวที่ได้รับบ้านหลังแรกของโครงการถือเป็นของขวัญต้อนรับปีใหม่ โดยขอให้ทุกคนพบเจอกับความสุขในบ้านใหม่หลังนี้
พร้อมกันนี้ นายกรัฐมนตรีชื่นชมการบรรเลงดนตรีสากล “แซกโซโฟน” บทเพลงพระราชนิพนธ์ Oh I Say (โอไอเซย์) และเพลง Love Story จากเด็กและเยาวชนในความดูแลของมูลนิธิบ้านพระพร ที่มีความสามารถยอดเยี่ยมและยังสามารถเป็นแบบอย่างที่ดีให้กับเด็ก และเยาวชนคนอื่น ๆ ขอให้นำความสามารถนี้ไปพัฒนา ฝึกฝนเพื่อต่อยอดสร้างอาชีพ ชื่อเสียงให้ตนเองและประเทศชาติต่อไป
-----------------

ที่มา : https://www.thaigov.go.th/news/contents/details/62858