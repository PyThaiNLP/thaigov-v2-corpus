รัฐบาลไทย-ข่าวทำเนียบรัฐบาล-ปลัด สธ. เผย รพ.บางสะพาน จ.ประจวบคีรีขันธ์ ยังคงมีกำลังพลเรือหลวงสุโขทัยอยู่ในการดูแลอีก 6 ราย


วันอังคารที่ 20 ธันวาคม 2565
ปลัด สธ. เผย รพ.บางสะพาน จ.ประจวบคีรีขันธ์ ยังคงมีกำลังพลเรือหลวงสุโขทัยอยู่ในการดูแลอีก 6 ราย
ปลัดกระทรวงสาธารณสุข เผย เหตุเรือหลวงสุโขทัยอับปางในทะเล บริเวณอำเภอบางสะพาน จังหวัดประจวบคีรีขันธ์ โรงพยาบาลบางสะพานได้รับการประสานให้การดูแลกำลังพลที่ได้รับบาดเจ็บรวม 65 ราย ขณะนี้กลับบ้านได้แล้ว 59 ราย ยังเหลือรับการรักษาในโรงพยาบาลอีก 6 ราย
ปลัดกระทรวงสาธารณสุข เผย เหตุเรือหลวงสุโขทัยอับปางในทะเล บริเวณอำเภอบางสะพาน จังหวัดประจวบคีรีขันธ์ โรงพยาบาลบางสะพานได้รับการประสานให้การดูแลกำลังพลที่ได้รับบาดเจ็บรวม 65 ราย ขณะนี้กลับบ้านได้แล้ว 59 ราย ยังเหลือรับการรักษาในโรงพยาบาลอีก 6 ราย ส่วนใหญ่ได้รับบาดเจ็บ มีอาการกระดูกหัก บาดแผลฉีกขาด
วันนี้ (20 ธันวาคม 2565) นายแพทย์โอภาส การย์กวินพงศ์ ปลัดกระทรวงสาธารณสุข กล่าวถึงกรณีเรือหลวงสุโขทัยอับปาง เมื่อวันที่ 18 ธันวาคมที่ผ่านมา โดยจุดเกิดเหตุอยู่ห่างจากฝั่ง 16 ไมล์ทะเล บริเวณอำเภอบางสะพาน จังหวัดประจวบคีรีขันธ์ มีผู้ประสบเหตุ 106 ราย กระทรวงสาธารณสุขได้รับการประสานจากกองทัพเรือส่งผู้ป่วยมารับการรักษาที่โรงพยาบาลบางสะพาน จำนวน 65 ราย ส่วนใหญ่ได้รับบาดเจ็บ มีอาการกระดูกหักหรือมีบาดแผลฉีดขาด ซึ่งโรงพยาบาลบางสะพานมีแพทย์ศัลยกรรมกระดูกและมีศักยภาพในการรักษาดูแลผู้ป่วยได้ จึงไม่ต้องส่งต่อไปรับการรักษาที่โรงพยาบาลประจวบคีรีขันธ์
นายแพทย์โอภาสกล่าวต่อว่า ล่าสุดเช้าวันนี้ ได้รับรายงานจาก นายแพทย์กิตติ กรรภิรมย์ สาธารณสุขนิเทศก์ เขตสุขภาพที่ 5 ว่า ผู้ป่วยอาการดีขึ้น สามารถจำหน่ายให้กลับบ้านได้แล้ว 59 ราย ยังเหลือผู้ป่วยนอนรักษาในโรงพยาบาล 6 ราย อาการโดยรวมอยู่ในขั้นปลอดภัย โรงพยาบาลบางสะพานจะให้การดูแลอย่างเต็มที่จนกว่าผู้ป่วยจะสามารถจำหน่ายกลับบ้านได้ หรือหากประสงค์จะย้ายไปรับการรักษาต่อกับโรงพยาบาลต้นสังกัดก็จะช่วยอำนวยความสะดวกให้ต่อไป
**************************************** 20 ธันวาคม 2565

ที่มา : https://www.thaigov.go.th/news/contents/details/62862