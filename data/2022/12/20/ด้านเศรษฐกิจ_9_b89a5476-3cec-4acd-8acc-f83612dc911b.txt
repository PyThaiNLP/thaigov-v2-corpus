รัฐบาลไทย-ข่าวทำเนียบรัฐบาล-กรมทางหลวงชนบท เผยสายทางที่ได้รับผลกระทบ ในพื้นที่ภาคใต้ พร้อมจัดกำลังเจ้าหน้าที่ ติดตามสถานการณ์อุทกภัยอย่างต่อเนื่อง


วันอังคารที่ 20 ธันวาคม 2565
กรมทางหลวงชนบท เผยสายทางที่ได้รับผลกระทบ ในพื้นที่ภาคใต้ พร้อมจัดกำลังเจ้าหน้าที่ ติดตามสถานการณ์อุทกภัยอย่างต่อเนื่อง
และติดตั้งป้ายเตือนเพื่ออำนวยความสะดวกปลอดภัยให้กับประชาชน ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท กระทรวงคมนาคม เปิดเผยถึงสถานการณ์อุทกภัยในพื้นที่ภาคใต้ขณะนี้ เนื่องมาจากลมมรสุมตะวันออกเฉียงเหนือกำลังแรงที่พัดปกคลุมบริเวณอ่าวไทย ทำให้เกิดฝนตกหนักถึงหนักมากในพื้นที่จังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส กรมทางหลวงชนบท (ทช.) ได้มอบหมายให้หน่วยงานในสังกัดพื้นที่ภาคใต้นำกำลังเจ้าหน้าที่ติดตามสถานการณ์ พร้อมติดตั้งป้ายเตือนและอุปกรณ์อำนวยความปลอดภัย เพื่ออำนวยความสะดวกให้กับประชาชนอย่างเร่งด่วน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม จนกว่าสถานการณ์น้ำจะกลับเข้าสู่ภาวะปกติ
สำหรับสถานการณ์อุทกภัยในพื้นที่ภาคใต้ในวันที่ 20 ธันวาคม 2565 มีสายทางหลวงชนบท ที่ได้รับผลกระทบจากอุทกภัย จำนวน 23 สายทาง สัญจรผ่านได้ 14 สายทาง และสัญจรผ่านไม่ได้ 9 สายทาง ได้แก่
1. ถนนสาย นศ.4021 แยก ทล.4151 - บ้านบางคลุ้ง อำเภอเชียร์ใหญ่ จังหวัดนครศรีธรรมราช ช่วง กม. ที่ 14+925 - 17+925 ระดับน้ำสูง 50 เซนติเมตร
2. ถนนสาย ปน.2001 แยก ทล.42 - บ้านข่าลิง อำเภอสายบุรีและทุ่งยางแดง จังหวัดปัตตานี ช่วง กม. ที่ 13+400 - 14+000 ระดับน้ำสูง 40 เซนติเมตร
3. ถนนสาย ปน.2061 แยก ทล.42 - บ้านสายบุรี อำเภอสายบุรี จังหวัดปัตตานี ช่วง กม. ที่ 4+500 - 5+100 ระดับน้ำสูง 50 เซนติเมตร
4. ถนนสาย ปน.2067 แยก ทล.42 - บ้านตันหยง อำเภอยะหริ่ง จังหวัดปัตตานี ช่วง กม. ที่ 3+600 - 5+500 ระดับน้ำสูง 45 เซนติเมตร
5. ถนนสาย ปน.6083 บ้านบือราแง - บ้านชะเมา อำเภอทุ่งยางแดง จังหวัดปัตตานี ช่วง กม. ที่ 1+900 - 3+550 ระดับน้ำสูง 55 เซนติเมตร
6. ถนนสาย พท.1002 แยก ทล.4 - บ้านคู อำเภอเมืองและกงหรา จังหวัดพัทลุง ช่วง กม. ที่ 2+000 - 3+200 ระดับน้ำสูง 60 เซนติเมตร
7. ถนนสาย พท.1014 แยก ทล.4 - บ้านควนอินนอโม อำเภอเขาชัยสน จังหวัดพัทลุง ช่วง กม. ที่ 0+000 - 0+300 ระดับน้ำสูง 150 เซนติเมตร
8. ถนนสาย พท.1042 แยก ทล.4 - บ้านถ้ำน้ำเย็น อำเภอเขาชัยสน จังหวัดพัทลุง ช่วง กม. ที่ 7+600 - 8+600 ระดับน้ำสูง 150 เซนติเมตร
9. ถนนสาย สข.4051 แยก ทล.4208 - บ้านโล๊ะหนุน อำเภอควนเนียง จังหวัดสงขลา ช่วง กม. ที่ 8+200 - 3+200 ระดับน้ำสูง 40 เซนติเมตร
ทช. ได้เฝ้าระวังและติดตามสถานการณ์ในพื้นที่ภาคใต้ พร้อมเน้นย้ำหน่วยงานในพื้นที่ปฏิบัติตามมาตรการรับมืออุทกภัยตลอดจนจัดเจ้าหน้าที่พร้อมเครื่องจักร อุปกรณ์ ประจำตามสายทางที่ได้รับผลกระทบ เพื่อเตรียมพร้อมช่วยเหลือประชาชนได้อย่างทันที ทั้งนี้ ประชาชนสามารถแจ้งเหตุอุทกภัยได้ที่สายด่วน ทช. โทร. 1146

ที่มา : https://www.thaigov.go.th/news/contents/details/62869