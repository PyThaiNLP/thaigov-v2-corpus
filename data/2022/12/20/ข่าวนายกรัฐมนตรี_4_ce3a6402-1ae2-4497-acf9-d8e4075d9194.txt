รัฐบาลไทย-ข่าวทำเนียบรัฐบาล-นายกฯ และคณะ ตรวจติดตามสถานการณ์อุทกภัยภาคใต้ ที่ จ.สงขลา และจ.พัทลุง


วันอังคารที่ 20 ธันวาคม 2565
20/12/2565
พิมพ์
นายกฯ และคณะ ตรวจติดตามสถานการณ์อุทกภัยภาคใต้ ที่ จ.สงขลา และจ.พัทลุง
นายกฯ และคณะ ตรวจติดตามสถานการณ์อุทกภัยภาคใต้ ที่ จ.สงขลา และจ.พัทลุง
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (20 ธันวาคม 2565) เวลา 15.00 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินทางมาตรวจติดตามสถานการณ์อุทกภัยภาคใต้  จังหวัดสงขลา และจังหวัดพัทลุง โดยเมื่อเดินทางถึงท่าอากาศยานหาดใหญ่ อ.คลองหอยโข่ง จ.สงขลา นายกรัฐมนตรีรับฟังบรรยายสรุปสถานการณ์อุทกภัยและการให้ความช่วยเหลือประชาชนจากสถานการณ์น้ำท่วมหลายพื้นที่ในจังหวัดสงขลา ณ ห้องรับรองกองบิน 56 โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายธนกร วังบุญคงชนะ รัฐมนตรีประจำสำนักนายกรัฐมนตรี นายพีระพันธุ์ สาลีรัฐวิภาค เลขาธิการนายกรัฐมนตรี นายบุญธรรม เลิศสุขีเกษม อธิบดีกรมป้องกันและบรรเทาสาธารณภัย นายเจษฎา จิตรัตน์  ผู้ว่าราชการจังหวัดสงขลา หัวหน้าส่วนราชการและเจ้าหน้าที่ที่เกี่ยวข้องเข้าร่วม
สำหรับสถานการณ์อุทกภัยในพื้นที่จังหวัดสงขลาล่าสุดพบว่า ยังคงมีฝนตกหนักอย่างต่อเนื่องในหลายพื้นที่ทำให้เกิดน้ำท่วมในพื้นที่อำเภอต่าง ๆ จนได้รับผลกระทบจากสถานการณ์อุทกภัย จำนวน 14 อำเภอ (จากทั้งหมด 16 อำเภอ) คือ อ.เมืองสงขลา อ.รัตภูมิ อ.ควนเนียง อ.หาดใหญ่ อ.นาหม่อม อ.จะนะ อ.บางกล่ำ อ.ระโนด อ.คลองหอยโข่ง อ.สิงหนคร อ.สะบ้าย้อย อ.สทิงพระ อ.เทพา และ อ.กระแสสินธุ์ รวม 100 ตำบล 51 ชุมชน 566 หมู่บ้าน ประชาชนได้รับผลกระทบ 46,529 ครัวเรือน จำนวน 126,178 คน อย่างไรก็ตาม ขณะนี้มีหน่วยงานต่าง ๆ ทั้งภาครัฐ ภาคเอกชน ให้การช่วยเหลือผู้ประสบภัยเบื้องต้นแล้ว รวมทั้งจัดตั้งศูนย์อพยพสำหรับผู้ที่ไม่สามารถอาศัยในครัวเรือนได้ ขณะที่กรมป้องกันและบรรเทาสาธารณภัย โดยสำนักงานป้องกันและบรรเทาสาธารณภัยจังหวัด ได้ประสานจังหวัด องค์กรปกครองส่วนท้องถิ่น และหน่วยงานที่เกี่ยวข้อง เร่งระบายน้ำท่วมและช่วยเหลือผู้ประสบภัยอย่างต่อเนื่อง ซึ่งปัจจุบันในบางพื้นที่ระดับน้ำเริ่มลดลงแล้ว ทั้งนี้ หลังเกิดเหตุ ทางอำเภอ องค์กรปกครองส่วนท้องถิ่น ส่วนราชการ จะเร่งสำรวจความเสียหายที่เกิดขึ้นเพื่อดำเนินการให้การช่วยเหลือตามระเบียบกระทรวงการคลังฯ ต่อไป
ทั้งนี้ จังหวัดสงขลา และจังหวัดพัทลุงเป็นอีกพื้นที่ใน 9 จังหวัดภาคใต้ที่ประสบสถานการณ์อุทกภัยที่ได้รับผลกระทบจากมรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรง ทำให้ภาคใต้ตอนล่างมีฝนตกหนักถึงหนักมาก ตั้งแต่วันที่ 18 - 20 ธ.ค.65 ส่งผลให้เกิดน้ำท่วมฉับพลัน น้ำป่าไหลหลาก ดินสไลด์ และลมกระโชกแรงในพื้นที่ 9 จังหวัด ได้แก่ สุราษฎร์ธานี นครศรีธรรมราช ตรัง พัทลุง สตูล สงขลา ปัตตานี ยะลา และนราธิวาส รวม 66 อำเภอ 271 ตำบล 1,425 หมู่บ้าน บ้านเรือนประชาชนได้รับผลกระทบ 64,626 ครัวเรือน ขณะที่พัทลุง น้ำท่วมในพื้นที่ 9 อำเภอ ได้แก่ อ.ตะโหมด อ.ศรีนครินทร์ อ.กงหรา อ.เขาชัยสน อ.ปากพะยูน อ.ป่าบอน อ.บางแก้ว อ.เมืองพัทลุง และ อ.ควนขนุน รวม 29 ตำบล 178 หมู่บ้าน ประชาชนได้รับผลกระทบ 9,400 ครัวเรือน ปัจจุบันสถานการณ์น้ำเริ่มลดลงแล้ว
จากนั้น นายกรัฐมนตรีและคณะ ได้เดินทางไปตรวจติดตามสถานการณ์น้ำในพื้นที่และเยี่ยมเยียนผู้ประสบภัย ณ วัดเขาตกน้ำ ต.กำแพงเพชร อ.รัตภูมิ จ.สงขลา รวมทั้งเยี่ยมเยียนผู้ประสบภัย ณ ศูนย์อพยพเทศบาลตำบลควนเนียง และเยี่ยมเยียนผู้ประสบภัย ณ วัดหัวควนตก ต.ดอนประดู่ อ.ปากพะยูน จ.พัทลุง

ที่มา : https://www.thaigov.go.th/news/contents/details/62910