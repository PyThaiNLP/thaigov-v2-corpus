รัฐบาลไทย-ข่าวทำเนียบรัฐบาล-กรมทางหลวงมอบของขวัญปีใหม่ยกเว้นค่าธรรมเนียมผ่านทางบนทางหลวงพิเศษ รวม 7 วัน 


วันอังคารที่ 20 ธันวาคม 2565
กรมทางหลวงมอบของขวัญปีใหม่ยกเว้นค่าธรรมเนียมผ่านทางบนทางหลวงพิเศษ รวม 7 วัน
เพื่ออำนวยความสะดวกและปลอดภัยให้กับประชาชนในช่วงเทศกาลปีใหม่ 2566
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ในช่วงเทศกาลปีใหม่คาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก กรมทางหลวง (ทล.) จึงได้เตรียมความพร้อมในการอำนวยความสะดวกและปลอดภัย ระหว่างวันที่ 29 ธันวาคม 2565 - 4 มกราคม 2566 ซึ่งเป็นไปตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มีความห่วงใยประชาชนในการเดินทาง โดยได้ให้สำนักงานทางหลวงและแขวงทางหลวงทั่วประเทศ ดำเนินการตรวจสอบป้ายจราจร สัญญาณไฟจราจร ไฟฟ้าแสงสว่างให้พร้อมใช้งาน ตรวจสอบและแก้ไขจุดเสี่ยงหรือจุดอันตราย บำรุงรักษาทางหลวงให้อยู่ในสภาพดี อีกทั้งได้ขอความร่วมมือผู้รับจ้างคืนพื้นผิวจราจรในพื้นที่ก่อสร้างให้มีช่องจราจรเท่าเดิมหรือใกล้เคียงของเดิมมากที่สุด และหากพบว่า มีปริมาณจราจรหนาแน่นจะทำการประสานงานกับตำรวจทางหลวง ในการสนับสนุนการอำนวยความสะดวกด้านการจราจรหรือการจัดช่องทางพิเศษ (Reversible Lane) เพื่อให้การเดินทางของประชาชนเป็นไปอย่างสะดวกรวดเร็วยิ่งขึ้น
ทั้งนี้ ทล. ได้จัดตั้งจุดให้บริการทั่วไทย จำนวน 393 แห่ง แบ่งเป็นจุดให้บริการทั่วไทย (โดยแขวงทางหลวงกองทางหลวงพิเศษระหว่างเมืองบูรณาการร่วมกับหน่วยงานต่าง ๆ) 119 แห่ง จุดให้บริการตำรวจทางหลวง 205 แห่ง และจุดให้บริการสถานีตรวจสอบน้ำหนักและพักรถบรรทุก 85 แห่ง ซึ่งภายในจุดบริการทั่วไทยจะมีเจ้าหน้าที่พร้อมให้บริการประชาชนผู้ใช้ทางตลอด 24 ชั่วโมง อาทิ การให้ข้อมูลเส้นทาง แนะนำเส้นทางเลือก บริการน้ำดื่ม รวมทั้งแอลกอฮอล์เจลล้างมือ หน้ากากอนามัย เพื่อป้องกันและควบคุมการแพร่ระบาดของโรคติดเชื้อไวรัส COVID-19 พร้อมทั้งได้จัดเตรียมห้องน้ำสะอาดบริการประชาชน จำนวน 581 แห่ง (ในพื้นที่หมวดทางหลวงทั่วประเทศ) และรถบริการช่วยเหลือฉุกเฉินบนทางหลวง จำนวน 515 คัน
อธิบดีกรมทางหลวง กล่าวเพิ่มเติมว่า ทล. ได้ยกเว้นค่าธรรมเนียมผ่านทางบนทางหลวงพิเศษหมายเลข 7 กรุงเทพ - ชลบุรี - พัทยา - มาบตาพุด ทางหลวงพิเศษหมายเลข 9 บางปะอิน - บางพลี และทางหลวงพิเศษหมายเลข 9 พระประแดง - ต่างระดับบางขุนเทียน ตั้งแต่เวลา 00.01 น. ของวันที่ 29 ธันวาคม 2565 ถึงเวลา 24.00 น. ของวันที่ 4 มกราคม 2566 รวมระยะเวลา 7 วัน นอกจากนี้ จะเปิดให้บริการวิ่งฟรีชั่วคราว บนทางหลวงพิเศษหมายเลข 6 ช่วง อำเภอปากช่อง - อำเภอสีคิ้ว - อำเภอขามทะเลสอ ระยะทาง 64.26 กิโลเมตร ตั้งแต่วันที่ 29 ธันวาคม 2565 - 4 มกราคม 2566 (โดยจัดการจราจรแบบเดินรถทางเดียวในวันที่ 29 - 31 ธันวาคม 2565 เดินทางขาออก และวันที่ 1 - 4 มกราคม 2566 เดินทางขาเข้า) เพื่อเพิ่มประสิทธิภาพในการเดินทางสู่ภาคตะวันออกเฉียงเหนือ ซึ่งคาดว่าจะมีปริมาณจราจรบนทางหลวงสายหลักและมอเตอร์เวย์ทั้งสิ้น 7,325,097 คัน แบ่งเป็นฝั่งขาออก 3,584,353 คัน และฝั่งขาเข้า 3,740,744 คัน โดยผู้ใช้ทางสามารถติดตามการรายงานสภาพจริงการจราจร Online แบบ Real Time ผ่านแอปพลิเคชัน M-Traffic (มอเตอร์เวย์) Thailand Highway Traffic และเฟซบุ๊ก “ศูนย์บริหารจัดการจราจรและอุบัติเหตุกรมทางหลวง”
อย่างไรก็ตาม ขอความร่วมมือผู้ใช้ทางขับขี่ด้วยความระมัดระวังปฏิบัติตามกฎจราจรวางแผนการเดินทางล่วงหน้า เตรียมร่างกายให้พร้อม หากประชาชนต้องการสอบถามข้อมูลการเดินทางเพิ่มเติมหรือแจ้งเหตุด่วนเหตุร้ายระหว่างเดินทาง สามารถติดต่อได้ที่สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง) สายด่วนมอเตอร์เวย์ โทร. 1586 กด 7 และตำรวจทางหลวง โทร. 1193

ที่มา : https://www.thaigov.go.th/news/contents/details/62885