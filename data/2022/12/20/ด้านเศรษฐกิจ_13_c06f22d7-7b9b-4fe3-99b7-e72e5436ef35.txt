รัฐบาลไทย-ข่าวทำเนียบรัฐบาล-ปลัดกระทรวงคมนาคมเป็นประธานพิธีเปิดกิจกรรมการประชุม


วันอังคารที่ 20 ธันวาคม 2565
ปลัดกระทรวงคมนาคมเป็นประธานพิธีเปิดกิจกรรมการประชุม
เชิงปฏิบัติการเพื่อขับเคลื่อนและพัฒนาองค์กรคุณธรรมของกระทรวงคมนาคม
นายชยธรรม์ พรหมศร ปลัดกระทรวงคมนาคม เป็นประธานพิธีเปิดกิจกรรมการประชุมเชิงปฏิบัติการเพื่อขับเคลื่อนและพัฒนาองค์กรคุณธรรม ประจำปีงบประมาณ 2566 ภายใต้โครงการขับเคลื่อนด้านการป้องกันปราบปรามการทุจริต และด้านการส่งเสริมคุณธรรมจริยธรรมของกระทรวงคมนาคม โดยมีนายจิรุตม์ วิศาลจิตร อธิบดีกรมการขนส่งทางบก รักษาราชการแทนรองปลัดกระทรวงคมนาคม กล่าวรายงาน ผู้บริหารกระทรวงคมนาคม และผู้แทนหน่วยงานในสังกัดเข้าร่วมกิจกรรม ในวันศุกร์ที่ 16 ธันวาคม 2565 ณ โรงแรมปรินซ์พาเลซ มหานาค กรุงเทพฯ
นายชยธรรม์ พรหมศร กล่าวว่า ตามนโยบายของรัฐบาลภายใต้การนำของ พลเอก ประยุทธ์ จันทร์โอชา นายกรัฐมนตรี ได้มุ่งเน้นการปฏิรูปการบริหารจัดการภาครัฐ เพื่อสร้างความเชื่อมั่นและส่งเสริมให้เกิดการพัฒนาของข้าราชการ บุคลากร และเจ้าหน้าที่ของรัฐ โดยจะต้องคำนึงถึงผลประโยชน์ของชาติ เน้นประชาชนเป็นศูนย์กลาง ยึดมั่นในหลักจริยธรรมและธรรมาภิบาล กอปรกับนายศักดิ์สยาม ชิดชอบ รัฐมนตรีว่าการกระทรวงคมนาคม ให้นโยบายกับหน่วยงานในสังกัดกระทรวงฯ การดําเนินการใด ๆ ให้ยึดถือปฏิบัติตามกฎหมายโดยเคร่งครัด โดยการทํางานของทุกหน่วยงานต้องยึดถือความโปร่งใส ตรวจสอบได้เป็นสําคัญ กระทรวงคมนาคมในฐานะหน่วยงานที่มีหน้าที่หลักในการพัฒนาโครงสร้างพื้นฐานด้านคมนาคมของประเทศ ตระหนักถึงความสำคัญของการดำเนินงานอย่างโปร่งใส เป็นไปตามกฎระเบียบ หลักธรรมาภิบาล ตรวจสอบได้ โดยมีการดำเนินการมาตรการต่าง ๆ เพื่อลดความเสี่ยงต่อการเกิดการทุจริตให้หมดไป รวมทั้งยังมุ่งเน้นการปลูกฝังคุณธรรมจริยธรรมในบุคลากร ตลอดจนส่งเสริมและสนับสนุนให้หน่วยงานพัฒนาเป็นองค์กรคุณธรรม จึงเป็นที่มาของการจัดกิจกรรมการประชุมเชิงปฏิบัติการเพื่อขับเคลื่อนและพัฒนาองค์กรคุณธรรมของกระทรวงคมนาคมขึ้น เพื่อให้สอดคคล้องกับนโยบายของรัฐบาล
สำหรับการจัดกิจกรรมการประชุมเชิงปฏิบัติการเพื่อขับเคลื่อนและพัฒนาองค์กรคุณธรรม ประจำปีงบประมาณ 2566 มีวัตถุประสงค์เพื่อพัฒนาระบบบริหารด้านการต่อต้านการทุจริตให้มีประสิทธิภาพ ได้มีการบูรณาการเชื่อมโยงแผนยุทธศาสตร์ต่าง ๆ พร้อมทั้งจัดทำแผนปฏิบัติการป้องกันและปราบปรามการทุจริต และส่งเสริมคุณธรรมจริยธรรมของกระทรวง ให้สามารถนำไปสู่การปฏิบัติอย่างเป็นรูปธรรมและเป็นไปในทิศทางเดียวกันยกระดับคะแนนการประเมินคุณธรรมและความโปร่งใสในการดำเนินงานของหน่วยงานภาครัฐ (Integrity and Transparency Assessment : ITA) เพื่อสร้างวัฒนธรรม ค่านิยมสุจริต มีทัศนคติ และพฤติกรรมร่วมต้านทุจริตและประพฤติมิชอบก่อให้เกิดกระบวนการเฝ้าระวังการทุจริต และเพื่อสร้างการมีส่วนร่วมของทุกภาคส่วนและเครือข่ายต่อต้านการทุจริตและส่งเสริมคุณธรรมจริยธรรมกระทรวงคมนาคม เพื่อขับเคลื่อนนโยบายรัฐบาลด้านมาตรการสร้างความโปร่งใสอย่างมีประสิทธิภาพมีการตรวจสอบการทำงาน ติดตามและประเมินผลการดำเนินงานอย่างโปร่งใส
ทั้งนี้ กิจกรรมดังกล่าวมีผู้ปฏิบัติงานเกี่ยวกับการสร้างองค์กรคุณธรรมหรือการส่งเสริมคุณธรรมจริยธรรมในสังกัดกระทรวงฯ เข้าร่วมการประชุม จำนวน 72 คน โดยมีวิทยากรจากศูนย์คุณธรรม (องค์การมหาชน) ร่วมจัดกิจกรรมเชิงปฏิบัติการในหัวข้อ “แนวทางและตัวอย่างการขับเคลื่อนองค์กรคุณธรรม ภายใต้แผนปฏิบัติการด้านการส่งเสริมคุณธรรมแห่งชาติ ระยะที่ 2 พ.ศ. 2566 - 2570”

ที่มา : https://www.thaigov.go.th/news/contents/details/62894