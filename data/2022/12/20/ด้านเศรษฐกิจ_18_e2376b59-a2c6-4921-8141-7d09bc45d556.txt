รัฐบาลไทย-ข่าวทำเนียบรัฐบาล-SME D Bank มอบของขวัญ “3 แพคเกจส่งสุขจากใจ” ขอบคุณเอสเอ็มอีไทย จัดเต็มช่วยเพิ่มรายได้ ลดรายจ่าย ช้อปปิ้งจุใจส่งเสริมการตลาดสุดคึกคัก


วันอังคารที่ 20 ธันวาคม 2565
20/12/2565
พิมพ์
SME D Bank มอบของขวัญ “3 แพคเกจส่งสุขจากใจ” ขอบคุณเอสเอ็มอีไทย จัดเต็มช่วยเพิ่มรายได้ ลดรายจ่าย ช้อปปิ้งจุใจส่งเสริมการตลาดสุดคึกคัก
SME D Bank มอบสุขส่งท้ายปีเก่าต้อนรับปีใหม่แด่เอสเอ็มอีไทย จัดเต็มของขวัญ “3 แพคเกจส่งสุขจากใจ” แทนคำขอบคุณ ช่วยเพิ่มรายได้ ลดรายจ่าย และส่งเสริมการตลาดคึกคัก
SME D Bank มอบสุขส่งท้ายปีเก่าต้อนรับปีใหม่แด่เอสเอ็มอีไทย จัดเต็มของขวัญ “3 แพคเกจส่งสุขจากใจ” แทนคำขอบคุณ ช่วยเพิ่มรายได้ ลดรายจ่าย และส่งเสริมการตลาดคึกคัก ได้แก่ 1.มอบบัตรกำนัล 300 บาท ให้แก่ลูกค้ารายย่อยทุกรายที่มีประวัติชำระดี  2.หนุนเอสเอ็มอีเข้าถึงเงินทุน วงเงิน 5 ล้านบาทขึ้นไป แจกฟรีบัตรเติมน้ำมันสูงสุด 5,000 บาท และ 3.ช้อปปิ้งของดี ราคาประหยัด มีโปรโมชั่นทุกชิ้นจากสุดยอดเอสเอ็มอีทั่วไทย  เปิดให้บริการตั้งแต่วันนี้ ถึง 28 ก.พ. 66
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เปิดเผยในงานแถลงข่าว “ของขวัญปีใหม่ พ.ศ.2566 ของกระทรวงการคลัง และหน่วยงานที่เกี่ยวข้อง” ซึ่งมี นายอาคม เติมพิทยาไพสิฐ รัฐมนตรีว่าการกระทรวงการคลัง เป็นประธาน ว่า SME D Bank ในฐานะสถาบันการเงินของรัฐ ภายใต้การกำกับดูแลของกระทรวงการคลังและกระทรวงอุตสาหกรรม จัดเตรียมของขวัญสุดพิเศษส่งท้ายปีเก่าต้อนรับปีใหม่แทนคำขอบคุณมอบแด่ลูกค้าธนาคารและผู้ประกอบการเอสเอ็มอีไทยที่ร่วมเดินหน้าฝ่าฟันวิกฤตโควิด-19 มาด้วยกัน จนสามารถก้าวข้ามอุปสรรคได้สำเร็จ ด้วย “3 แพคเกจส่งสุขจากใจ” รับสิทธิได้ตั้งแต่วันนี้จนถึง 28 กุมภาพันธ์ 2566 ได้แก่
1.สุขใจ “ผ่อนดี มีรางวัล” มอบแด่ลูกค้าธนาคารทุกรายที่มีวงเงินสินเชื่อไม่เกิน 500,000 บาท และประวัติการชำระหนี้ดีต่อเนื่องตามเงื่อนไข (3 งวดติดต่อกัน ตั้งแต่เดือน ธ.ค.65 ถึงวันที่ 28 ก.พ.66) รับบัตรกำนัลซื้อสินค้าอุปโภคบริโภค ฟรี! มูลค่า 300 บาท สามารถนำไปจับจ่ายใช้สอยได้ตามพอใจ ช่วยกระตุ้นเศรษฐกิจในประเทศให้คึกคัก
2.สุขล้น “เติมทุน รับฟรีบัตรเติมน้ำมัน”  ช่วยสนับสนุนผู้ประกอบการเอสเอ็มอีเข้าถึงแหล่งเงินทุน นำไปใช้เสริมสภาพคล่อง และฟื้นฟูธุรกิจ หากได้รับอนุมัติและทำสัญญาสินเชื่อที่ใช้หลักทรัพย์ค้ำประกันภายในวันที่ 28 ก.พ.66 วงเงินกู้ตั้งแต่ 5-50 ล้านบาท รับฟรี บัตรเติมน้ำมัน มูลค่าสูงสุด 5,000 บาท
และ 3.สุขช้อป “ช้อปปิ้งของดี มีโปรโมชั่นจากสุดยอดเอสเอ็มอีทั่วไทย” เปิดโอกาสให้ผู้บริโภคได้ซื้อหาสินค้าดี ราคาประหยัด มีโปรโมชั่นทุกชิ้น จากสุดยอดเอสเอ็มอีทั่วไทย กว่า 300 กิจการ ทั้งกลุ่มคลัสเตอร์ ท่องเที่ยว ที่พัก อาหาร เป็นต้น ผ่าน E-Book ของ SME D Bank ที่หน้าเว็บไซต์ของธนาคาร (www.smebank.co.th)  เหมาะซื้อเป็นของขวัญมอบในเทศกาลส่งท้ายปีเก่าต้อนรับปีใหม่
สามารถดูรายละเอียดเพิ่มเติมได้ผ่านช่องทางต่าง ๆ ของธนาคาร เช่น เว็บไซต์ www.smebank.co.th , LINE Official Account : SME Development Bank  และสาขาของ SME D Bank ทั่วประเทศ เป็นต้น สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/62902