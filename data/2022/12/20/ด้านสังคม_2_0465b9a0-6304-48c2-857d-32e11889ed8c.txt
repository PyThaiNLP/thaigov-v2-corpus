รัฐบาลไทย-ข่าวทำเนียบรัฐบาล-ปลัด พม. ขอบคุณประชาชนผู้ใจบุญร่วมงานกาชาด ประจำปี 2565


วันอังคารที่ 20 ธันวาคม 2565
ปลัด พม. ขอบคุณประชาชนผู้ใจบุญร่วมงานกาชาด ประจำปี 2565
ปลัด พม. ขอบคุณประชาชนผู้ใจบุญร่วมงานกาชาด ประจำปี 2565
เมื่อวันที่ 19 ธันวาคม 2565 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า วานนี้ เป็นวันสุดท้ายของงานกาชาด ประจำปี 2565 โดยกระทรวง พม. ได้ออกร้านกาชาดที่บูธเลขที่ 3.11 โซน A ภายในสวนลุมพินี ซึ่งได้รับความสนใจจากประชาชนจำนวนมากตลอดทั้งวัน เข้ามาร่วมสนุกและลุ้นรางวัลมากมายจากกิจกรรมตักไข่ไดโนเสาร์ และการจำหน่ายสลากบำรุงสภากาชาดไทย “บัตร พม. เชิญรับโชค” ที่มีรางวัลใหญ่รวมมูลค่ากว่า 1,200,000 บาท โดยเฉพาะช่วงค่ำ ประชาชนจำนวนมากเดินเข้ามายังบูธ กระทรวง พม. อย่างไม่ขาดสาย เพื่อซื้อบัตรร่วมกิจกรรมตักไข่ไดโนเสาร์กับแขกรับเชิญคนพิเศษ 3 ท่าน ได้แก่ 1) เอก - นนทกฤช กลมกล่อม ผู้ประกาศข่าวจากช่อง MONO 29 2) ตะวัน - ณวินวิชญ์ กิตติชนวิชญ์ นักแสดงจากช่อง 8 และ 3) ฟิล์ม - ฉัตรดาว สิทธิผล นักแสดงอิสระ ที่มาช่วยสร้างสีสันและความสนุกสนานอย่างเต็มที่ ส่งผลให้วันนี้ กระทรวง พม. มีรายได้มากที่สุดตั้งแต่ออกร้านกาชาดครั้งนี้  ซึ่งต้องขอบคุณประชาชนผู้ใจบุญทุกท่าน รวมทั้งแขกรับเชิญคนพิเศษทั้ง 3 ท่าน  ทั้งนี้ กระทรวง พม. จะนำรายได้ทูลเกล้าฯ ถวายองค์สภานายิกาสภากาชาดไทยต่อไป
นายอนุกูล กล่าวเพิ่มเติมว่า สำหรับสลากบำรุงสภากาชาดไทย "บัตร พม. เชิญรับโชค" มีผลการออกสลาก ดังนี้ 1) รางวัลที่ 1 รถยนต์ Mazda2 1.3 C จำนวน 1 รางวัล ได้แก่ หมายเลข 47094  2) รางวัลที่ 2 ทองคำแท่ง หนัก 5 บาท จำนวน 1 รางวัล ได้แก่ หมายเลข 27202  3) รางวัลที่ 3 ทองคำแท่ง หนัก 3 บาท จำนวน 1 รางวัล ได้แก่ หมายเลข 55203  4) รางวัลที่ 4 ทองคำแท่ง หนัก 1 บาท จำนวน 2 รางวัล ได้แก่ หมายเลข 79123 และ หมายเลข 77036 และ 5) รางวัลเลขท้าย 3 ตัว หมุน 1 ครั้ง สร้อยคอทองคำ น้ำหนัก 1 สลึง จำนวน 35 รางวัล ได้แก่ หมายเลข 641 ทั้งนี้ ผู้ถูกรางวัลนำใบสลากพร้อมบัตรประจำตัวประชาชนมาติดต่อรับรางวัลได้ตั้งแต่วันนี้ถึง 18 มีนาคม 2566 ในเวลาราชการ ที่กลุ่มอำนวยการ กองกลาง สำนักงานปลัดกระทรวง พม. โทร. 0 2659 6441, 0 2659 6403 และ 0 2659 6528

ที่มา : https://www.thaigov.go.th/news/contents/details/62860