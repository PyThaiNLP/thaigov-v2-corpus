รัฐบาลไทย-ข่าวทำเนียบรัฐบาล-รฟท. พร้อมเปิดให้บริการ ขบวนรถ Feeder เส้นทางที่หยุดรถพระจอมเกล้า - สถานีลาดกระบัง - ที่หยุดรถพระจอมเกล้า


วันอังคารที่ 20 ธันวาคม 2565
รฟท. พร้อมเปิดให้บริการ ขบวนรถ Feeder เส้นทางที่หยุดรถพระจอมเกล้า - สถานีลาดกระบัง - ที่หยุดรถพระจอมเกล้า
เชื่อมต่อการเดินทางกับรถไฟฟ้าแอร์พอร์ตลิงค์ เริ่ม 3 มกราคม 2566
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่นายนิรุฒ มณีพันธ์ ผู้ว่าการรถไฟแห่งประเทศไทย มีนโยบายให้ รฟท. พัฒนาเส้นทางการเดินรถและจุดเชื่อมต่อกับระบบขนส่งมวลชนสาธารณะอื่นอย่างต่อเนื่อง ล่าสุด รฟท. มีความพร้อมเปิดให้บริการ ขบวนรถดีเซลรางชานเมือง (Feeder) เส้นทางที่หยุดรถพระจอมเกล้า - สถานีลาดกระบัง - ที่หยุดรถพระจอมเกล้า อัตราค่าโดยสาร 10 บาท:คน:เที่ยว เพื่ออำนวยความสะดวกให้ประชาชน สามารถเดินทางโดยรถไฟเพื่อเชื่อมต่อใช้บริการรถไฟฟ้าแอร์พอร์ตลิงค์ได้อย่างสะดวกยิ่งขึ้น  โดยจะเริ่มทดลองให้บริการ ตั้งแต่วันที่ 3 มกราคม 2566  เป็นต้นไป ทุกวันจันทร์ - วันศุกร์ ไป - กลับ 22 เที่ยวต่อวัน เป็นเวลา 3 เดือน
ทั้งนี้ การให้บริการเดินรถขบวน Feeder เชื่อมต่อการเดินทางกับรถไฟฟ้าแอร์พอร์ตเรลลิงค์ จะช่วยเพิ่มความความสะดวกในการเดินทางแก่ประชาชน ตามนโยบายของผู้ว่า รฟท. ที่ยึดประโยชน์ของผู้โดยสารเป็นศูนย์กลาง โดยเฉพาะนักเรียน นักศึกษา ตลอดจนประชาชนที่อาศัยบริเวณสถานีหัวตะเข้และชุมชนที่หยุดรถพระจอมเกล้า ที่คาดว่าจะโดยสารรถไฟมาเชื่อมต่อบริการรถไฟฟ้าแอร์พอร์ตลิงค์ ไม่ต่ำกว่า 1 พันคนต่อวัน อีกทั้งยังช่วยสนับสนุนนโยบายรัฐบาลและกระทรวงคมนาคม ในการส่งเสริมให้ประชาชนหันมาใช้ระบบขนส่งสาธารณะเพิ่มขึ้น เพื่อลดการใช้พลังงานเชื้อเพลิง และเป็นมิตรต่อสิ่งแวดล้อม
นายเอกรัช กล่าวต่อว่า สำหรับขบวนรถ Feeder เส้นทางที่หยุดรถพระจอมเกล้า-สถานีลาดกระบัง-ที่หยุดรถพระจอมเกล้า ถือเป็นขบวนรถ Feeder เส้นทางที่สองที่ รฟท. เปิดให้บริการต่อจากเส้นทางแรก คือ สถานีธนบุรี-ตลิ่งชัน-นครปฐม ที่เปิดให้บริการไปเมื่อวันที่ 1 มิถุนายน 2565 ที่ผ่านมา ซึ่งประสบความสำเร็จโดยได้รับเสียงตอบรับเป็นอย่างดี สามารถช่วยเพิ่มทางเลือกในการเดินทางแก่พี่น้องประชาชน ตลอดจนส่งเสริมให้ผู้โดยสารใช้บริการรถไฟชานเมืองสายสีแดงได้เพิ่มอีกด้วย
สำหรับผู้โดยสารที่มีความประสงค์จะเดินทางโดยรถดีเซลรางชานเมือง (Feeder) สามารถตรวจสอบเส้นทางและสอบถามรายละเอียดเพิ่มเติม ได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง หรือเฟซบุ๊ก แฟนเพจ ทีมพีอาร์การรถไฟแห่งประเทศไทย

ที่มา : https://www.thaigov.go.th/news/contents/details/62865