รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ เตรียมเดินทางลงพื้นที่ตรวจติดตามสถานการณ์อุทกภัยภาคใต้ พร้อมเยี่ยมเยียนผู้ประสบภัย ณ จ.สงขลา ภายหลังเสร็จสิ้นการประชุม ครม. ช่วงบ่ายวันอังคาร 20 ธ.ค.นี้ 


วันอังคารที่ 20 ธันวาคม 2565
20/12/2565
พิมพ์
โฆษกรัฐบาลเผย นายกฯ เตรียมเดินทางลงพื้นที่ตรวจติดตามสถานการณ์อุทกภัยภาคใต้ พร้อมเยี่ยมเยียนผู้ประสบภัย ณ จ.สงขลา ภายหลังเสร็จสิ้นการประชุม ครม. ช่วงบ่ายวันอังคาร 20 ธ.ค.นี้
โฆษกรัฐบาลเผย นายกฯ เตรียมเดินทางลงพื้นที่ตรวจติดตามสถานการณ์อุทกภัยภาคใต้ พร้อมเยี่ยมเยียนผู้ประสบภัย ณ จ.สงขลา ภายหลังเสร็จสิ้นการประชุม ครม. ช่วงบ่ายวันอังคาร 20 ธ.ค.นี้
วันที่ 20 ธันวาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่าในช่วงบ่ายวันอังคารที่ 20 ธันวาคม 2565 ภายหลังเสร็จสิ้นการประชุมคณะรัฐมนตรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกลาโหม มีกำหนดการลงพื้นที่ตรวจติดตามสถานการณ์อุทกภัยภาคใต้ ที่จังหวัดสงขลา
ในเวลาประมาณ 13.30 น. นายกรัฐมนตรีพร้อมคณะ จะออกเดินทางจากท่าอากาศยานทหาร 2 กองบิน 6 (บน.6) ดอนเมือง กรุงเทพฯ ไปยังท่าอากาศยานทหารกองบิน 56 ตำบลโคกม่วง อำเภอคลองหอยโข่ง จังหวัดสงขลา โดยเมื่อนายกรัฐมนตรีเดินทางถึง จะเข้ารับฟังการบรรยายสรุปสถานการณ์อุทกภัย จากนายเจษฎา จิตรัตน์ ผู้ว่าราชการจังหวัดสงขลา ที่ห้องรับรองกองบิน 56
จากนั้น นายกรัฐมนตรีและคณะ จะออกเดินทางไปยังวัดเขาตกน้ำ ตำบลกำแพงเพชร อำเภอรัตภูมิ จังหวัดสงขลา เพื่อเยี่ยมเยียนผู้ประสบภัย ณ วัดเขาตกน้ำ ก่อนออกเดินทางไปยังศูนย์อพยพเทศบาลตำบลควนเนียง อำเภอควนเนียง จังหวัดสงขลา เพื่อเยี่ยมเยียนผู้ประสบภัย โดยนายกรัฐมนตรีและคณะจะเดินทางกลับถึงท่าอากาศยานทหาร 2 กองบิน 6 (บน.6) ดอนเมือง กรุงเทพฯ ในเวลาประมาณ 19.50 น. ทั้งนี้ กำหนดการอาจมีการเปลี่ยนแปลงตามความเหมาะสม
สำหรับจังหวัดสงขลา เป็น 1 ใน 9 จังหวัดภาคใต้ตอนล่างที่ได้รับผลกระทบสถานการณ์มรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรง ทำให้ภาคใต้ตอนล่างมีฝนตกหนักถึงหนักมากตั้งแต่วันที่ 18-19 ธันวาคม 2565 ส่งผลให้เกิดน้ำท่วมฉับพลัน น้ำป่าไหลหลาก ดินสไลด์ และลมกระโชกแรง โดยจากข้อมูลล่าสุดตามรายงานของกรมป้องกันและบรรเทาสาธารณภัย (ปภ.) กระทรวงมหาดไทย (ณ 19 ธันวาคม 2565 เวลา 18.00 น.) มีสถานการณ์ในพื้นที่ 9 จังหวัด ได้แก่ สุราษฎร์ธานี นครศรีธรรมราช ตรัง พัทลุง สตูล สงขลา ปัตตานี ยะลา นราธิวาส รวม 66 อำเภอ 271 ตำบล 1,425 หมู่บ้าน ประชาชนได้รับผลกระทบ 64,626 ครัวเรือน มีผู้เสียชีวิต 3 ราย (จ.นราธิวาส) ปัจจุบันยังคงมีสถานการณ์ 7 จังหวัด 58 อำเภอ 256 ตำบล 1,362 หมู่บ้าน ประชาชนได้รับผลกระทบ 61,939 ครัวเรือน โดยจังหวัดสงขลา มีน้ำท่วมในพื้นที่ 13 อำเภอ ได้แก่ อำเภอเมืองสงขลา รัตภูมิ ควนเนียง หาดใหญ่นาหม่อม จะนะ บางกล่ำ ระโนด คลองหอยโข่ง สิงหนคร สะบ้าย้อย สะทิงพระ และเทพา รวม 93 ตำบล 524 หมู่บ้าน ประชาชนได้รับผลกระทบ 12,236 ครัวเรือน โดย สำนักงาน ปภ.จังหวัด อำเภอ อปท. จิตอาสา อส. อปพร. อาสาสมัคร มูลนิธิ เข้าสำรวจความเสียหายและให้การช่วยเหลือเบื้องต้นแล้ว ทั้งนี้ ศูนย์ปภ.เขต 18 ภูเก็ต สนับสนุนเครื่องจักรกลสาธารณภัยในพื้นที่ ปัจจุบันระดับน้ำลดลง มีฝนตกปานกลางในบางพื้นที่

ที่มา : https://www.thaigov.go.th/news/contents/details/62848