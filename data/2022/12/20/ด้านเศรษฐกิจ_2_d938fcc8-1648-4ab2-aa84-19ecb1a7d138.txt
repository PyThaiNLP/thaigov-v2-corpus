รัฐบาลไทย-ข่าวทำเนียบรัฐบาล-รฟท. แจ้งปรับเปลี่ยนสถานีต้นทางปลายทาง และงดเดินขบวนรถในเส้นทางสายใต้


วันอังคารที่ 20 ธันวาคม 2565
รฟท. แจ้งปรับเปลี่ยนสถานีต้นทางปลายทาง และงดเดินขบวนรถในเส้นทางสายใต้
ในวันที่ 20 ธันวาคม 2565 เป็นการชั่วคราว เนื่องจากสถานการณ์น้ำท่วม ในพื้นที่จังหวัดสงขลา
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่ รฟท. ได้ปรับเปลี่ยนการเดินรถเส้นทางรถไฟสายใต้จากสถานการณ์น้ำท่วม ระหว่างสถานีควนเนียง - บ้านเกาะใหญ่ อำเภอควนเนียง จังหวัดสงขลา และสถานีนาม่วง อำเภอนาหม่อม - วัดควนมีด อำเภอจะนะ จังหวัดสงขลา เมื่อวันที่ 18 - 19 ธันวาคม 2565 ที่ผ่านมา นั้น
สำหรับสถานการณ์ในวันที่ 19 ธันวาคม 2565 ระดับน้ำยังคงท่วมสูงอย่างต่อเนื่อง และมีมวลน้ำไหลเข้าท่วมสถานีและทางรถไฟอีกหลายแห่งได้รับความเสียหาย ส่งผลกระทบต่อการเดินรถ เนื่องจากเกิดเหตุดินสไลด์ และน้ำท่วมสันราง ระหว่างนาม่วง - สถานีวัดควนมีด และน้ำท่วมย่านสถานีควนเนียง ทำให้ขบวนรถไม่สามารถผ่านได้  และจำเป็นต้องปิดเส้นทางระหว่าง สถานีนาม่วง - สถานีวัดควนมีด และ สถานีควนเนียง - สถานีบ้านเกาะใหญ่
ทั้งนี้  รฟท. จึงจำเป็นต้องประกาศปรับเปลี่ยนเส้นทางการเดินรถสายใต้ ตั้งแต่วันที่ 20 ธันวาคม 2565 เป็นต้นไปจนกว่าจะมีคำสั่งเปลี่ยนแปลง ดังนี้
ขบวนรถงดเดิน จำนวน 16 ขบวน ประกอบด้วย
1. ขบวนรถด่วนพิเศษที่ 31/32 (กรุงเทพ - หาดใหญ่ - กรุงเทพ)
2. ขบวนรถด่วนพิเศษที่ 37/38 (กรุงเทพ - สุไหงโก-ลก - กรุงเทพ)
3. ขบวนรถด่วนพิเศษที่ 45/46 (กรุงเทพ - ปาดังเบซาร์ - กรุงเทพ)
4. ขบวนรถเร็วที่ 169/170 (กรุงเทพ - ยะลา - กรุงเทพ)
5.ขบวนรถเร็วที่ 171/172 (กรุงเทพ - สุไหงโก-ลก - กรุงเทพ)
6.ขบวนรถท้องถิ่นที่ 463/464 (สุไหงโก-ลก - พัทลุง - สุไหงโก-ลก - พัทลุง)
7.ขบวนรถระหว่างประเทศที่ 947/948 (หาดใหญ่ - ปาดังเบซาร์ - หาดใหญ่)
8. ขบวนรถระหว่างประเทศที่ 949/950 (หาดใหญ่ - ปาดังเบซาร์ - หาดใหญ่)
ขบวนรถปรับเปลี่ยนเส้นทาง จำนวน ขบวน 10 ประกอบด้วย
1.ขบวนรถสินค้าที่ 985/986 (กรุงเทพ - สุไหงโกลก - กรุงเทพ) เดินเฉพาะ กรุงเทพ - พัทลุง - กรุงเทพ
3.ขบวนรถท้องถิ่นที่ 445 (ชุมพร - หาดใหญ่) เดินเฉพาะ ชุมพร - พัทลุง
4.ขบวนรถท้องถิ่นที่ 446 (หาดใหญ่ - ชุมพร) เดินเฉพาะ พัทลุง - ชุมพร
5.ขบวนรถท้องถิ่นที่ 447 (สุราษฎร์ธานี - สุไหงโก-ลก) เดินเฉพาะ จะนะ - สุไหงโก-ลก และ สุราษฏร์ธานี - พัทลุง
6.ขบวนรถท้องถิ่นที่ 448 (สุไหงโก-ลก - สุราษฎร์ธานี) เดินเฉพาะ สุไหงโก-ลก - จะนะ และ พัทลุง - สุราษฎร์ธานี
7.ขบวนรถท้องถิ่นที่ 451 (นครศรีธรรมราช - สุไหงโก-ลก) เดินเฉพาะ เทพา - สุไหงโก-ลก และ นครศรีธรรมราช - พัทลุง
8.ขบวนรถท้องถิ่นที่ 452 (สุไหงโก-ลก - นครศรีธรรมราช) เดินเฉพาะ สุไหงโก-ลก - เทพา และ พัทลุง - นครศรีธรรมราช
9.ขบวนรถท้องถิ่นที่ 455 (นครศรีธรรมราช - ยะลา) เดินเฉพาะ นครศรีธรรมราช – พัทลุง
10.ขบวนรถท้องถิ่นที่ 456 (สุไหงโก-ลก  - นครศรีธรรมราช) เดินเฉพาะ พัทลุง - นครศรีธรรมราช
ส่วนขบวนรถท้องถิ่นที่ 453/454 (ยะลา - สุไหงโก-ลก - ยะลา) เดินรถปกติ
ทั้งนี้ ผู้โดยสารสามารถคืนค่าตั๋วโดยสารได้เต็มราคาที่สถานีรถไฟทุกแห่ง และขณะเดียวกัน - ยังคงติดตามสถานการณ์น้ำท่วมอย่างใกล้ชิด โดยเจ้าหน้าที่ฝ่ายการช่างโยธา และนายสถานีในพื้นที่ได้เฝ้าระวังและติดตาม พร้อมรายงานให้ผู้บังคับบัญชาและศูนย์ปลอดภัยฝ่ายการเดินรถทราบอย่างต่อเนื่อง เพื่อประเมินและสั่งการแก้ไขสถานการณ์อย่างเหมาะสม นอกจากนี้ ยังได้จัดเตรียมกำลังเจ้าหน้าที่และมาตรการด้านความปลอดภัย เพื่ออำนวยความสะดวกและดูแลความปลอดภัยในการเดินทางแก่ผู้โดยสาร
สำหรับประชาชนที่จะเดินทางโดยรถไฟ ขอให้ตรวจสอบรายละเอียดก่อนเดินทางอีกครั้ง สามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง ซึ่ง รฟท. ต้องขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/62851