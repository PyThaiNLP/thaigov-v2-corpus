รัฐบาลไทย-ข่าวทำเนียบรัฐบาล-การยาสูบฯ เดินหน้าเปิดประมูลที่ดินทำเลดี ให้เช่ายาว 30 ปี ใน กทม. และต่างจังหวัด


วันอังคารที่ 20 ธันวาคม 2565
20/12/2565
พิมพ์
การยาสูบฯ เดินหน้าเปิดประมูลที่ดินทำเลดี ให้เช่ายาว 30 ปี ใน กทม. และต่างจังหวัด
การยาสูบแห่งประเทศไทย (ยสท.) เปิดประมูลให้เช่าที่ดินทำเลศักยภาพสูงระยะยาว 30 ปี จำนวน 3 แปลง ใน กรุงเทพมหานคร ขอนแก่น และหนองคาย จัดประชุมทดสอบความสนใจของนักลงทุน (Market Sounding) ในวันที่ 22 ธันวาคม 2565
ยสท. นำอสังหาริมทรัพย์เปิดประมูลให้เช่าระยะยาว 30 ปี โดยได้คัดเลือกที่ดินจำนวน 3 แปลง ได้แก่ แปลง "โกดังแองโกล" โฉนดเลขที่ 6009 และ 23614 เนื้อที่ 5-1-58.2 ไร่ ตั้งอยู่ในซอยเจริญกรุง 80  กรุงเทพมหานคร ภายในพื้นที่มีอาคารคลังสินค้า 2 หลัง พื้นที่อาคารรวม 6,140 ตารางเมตร ที่ตั้งโครงการใกล้กับเอเชียทีค เดอะริเวอร์ฟรอนต์ และย่านธุรกิจถนนสาทร สีลม
ส่วนอีก 2 แปลง อยู่ในภาคตะวันออกเฉียงเหนือ ได้แก่ แปลงบ้านพัก (สหผล) ขอนแก่น โฉนดเลขที่ 332 เนื้อที่ 6-3-18.8 ไร่ ริมถนนแจ้งสนิท อำเภอบ้านไผ่ ขอนแก่น ตั้งอยู่ในย่านชุมชนตลาดบ้านไผ่ ใกล้เคียง โรงพยาบาลบ้านไผ่ สถานีตำรวจภูธรอำเภอบ้านไผ่ และแปลงลานหินคลุก หนองคาย โฉนดเลขที่ 102741 เนื้อที่ 9-2-40.7 ไร่ ตั้งอยู่ติดถนนมิตรภาพ (ทล.2) ห่างจากด่านพรมแดนไทย-ลาว เพียง 300 เมตร (ฝั่งขาออก) ทำเลย่านการขนส่ง การท่องเที่ยว การค้าชายแดน ไม่มีอาคารสิ่งปลูกสร้างบนที่ดิน
สำหรับผู้สนใจร่วมพัฒนาอสังหาริมทรัพย์ทั้ง 3 แปลง ยสท. ได้กำหนดการประชุมทดสอบความสนใจของนักลงทุน (Market Sounding) ในรูปแบบออนไลน์ ผ่านโปรแกรม ZOOM โดยมีกำหนดการจัดงานในวันที่ 22 ธันวาคม 2565 เวลา 08.30 - 16.30 น. หากนักลงทุนท่านใดสนใจเข้าร่วมการประชุมฯ ติดต่อได้ที่ สำนักพัฒนาธุรกิจ โทร. 0-2229-1000 ต่อ 1866, 2328 ติดตามข่าวสารการให้เช่าที่ดินของ ยสท. ได้ที่ www.thaitobacco.or.th

ที่มา : https://www.thaigov.go.th/news/contents/details/62900