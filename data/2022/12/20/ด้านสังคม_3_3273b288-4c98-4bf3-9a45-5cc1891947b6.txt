รัฐบาลไทย-ข่าวทำเนียบรัฐบาล-พม. Kick off “โครงการซ่อม เสริม สร้าง บ้านที่ปลอดภัยสำหรับเด็ก” มอบบ้านหลังแรกเป็นของขวัญปีใหม่ 2566


วันอังคารที่ 20 ธันวาคม 2565
พม. Kick off “โครงการซ่อม เสริม สร้าง บ้านที่ปลอดภัยสำหรับเด็ก” มอบบ้านหลังแรกเป็นของขวัญปีใหม่ 2566
พม. Kick off “โครงการซ่อม เสริม สร้าง บ้านที่ปลอดภัยสำหรับเด็ก” มอบบ้านหลังแรกเป็นของขวัญปีใหม่ 2566
วันนี้ (20 ธ.ค. 65) เวลา 09.00 น. พลเอก ประยุทธ์ จันทร์โอชา นายกรัฐมนตรี มอบของขวัญปีใหม่ "บ้านที่ปลอดภัยสำหรับเด็ก" หลังแรกจากโครงการ “ซ่อม เสริม สร้างสังคมไทยที่ปลอดภัยสำหรับเด็ก” ให้กับครอบครัวเด็กเปราะบาง โดยมี นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) แนะนำโครงการ พร้อมทั้งรับชมการบรรเลงดนตรีสากล "แซกโซโฟน" ของเด็กและเยาวชนในความดูแลของมูลนิธิบ้านพระพร ทั้งนี้ มีคณะรัฐมนตรีและคณะผู้บริหารกระทรวง พม. เข้าร่วม ณ ตึกสันติไมตรี ทำเนียบรัฐบาล
นายจุติ กล่าวว่า รัฐบาลได้ให้ความสำคัญในการแก้ไขปัญหาความยากจนและลดความเหลื่อมล้ำในสังคม โดยไม่ทิ้งใครไว้ข้างหลัง ด้วยการสร้างโอกาสการเข้าถึงบริการและสิทธิสวัสดิการสังคมของรัฐ โดยเฉพาะประชาชนกลุ่มเปราะบางตั้งแต่เด็ก ผู้สูงอายุ คนพิการ และผู้ด้อยโอกาส ที่จำเป็นต้องได้รับการช่วยเหลือดูแลอย่างใกล้ชิด เพื่อยกระดับคุณภาพชีวิตที่ดีอย่างมั่นคงในทุกมิติ รวมถึงความมั่นคงในที่อยู่อาศัย ทั้งนี้ กระทรวงการพัฒนาสังคมและความมั่นคงของมนุษย์ (พม.) โดย กรมกิจการเด็กและเยาวชน (ดย.) ได้ขับเคลื่อนโครงการ “ซ่อม เสริม สร้างสังคมไทยที่ปลอดภัยสำหรับเด็ก” เพื่อเสริมสร้างโอกาสให้เด็กและครอบครัวเปราะบางได้เข้าถึงสวัสดิการด้านที่อยู่อาศัยที่มีความมั่นคงและปลอดภัย อีกทั้งส่งเสริมการบูรณาการความร่วมมือระหว่างหุ้นส่วนการพัฒนาสังคมทั้งภาครัฐ เอกชน และประชาสังคม ในการสนับสนุนงบประมาณหรือวัสดุอุปกรณ์ ตลอดจนมีการแนะนำแนวทางการเลี้ยงดูและพัฒนาเด็ก โดยไม่ใช้ความรุนแรง และสนับสนุนให้ครอบครัวเลี้ยงดูเด็กตามมาตรฐานขั้นต่ำ พร้อมพัฒนาคุณภาพชีวิต 5 มิติ ทั้งรายได้ สุขภาพ การศึกษา ความเป็นอยู่ และการเข้าถึงบริการภาครัฐ
นายจุติ กล่าวเพิ่มเติมว่า เนื่องในโอกาสขึ้นปีใหม่ 2566 วันนี้ กระทรวง พม. โดย ดย. จึงได้จัดพิธีมอบของขวัญปีใหม่ “บ้านที่ปลอดภัยสำหรับเด็ก” หลังแรกจากโครงการ “ซ่อม เสริม สร้างสังคมไทยที่ปลอดภัยสำหรับเด็ก” ให้กับครอบครัวเด็กเปราะบางเป็นเด็กหญิงฝาแฝด อายุ 7 ปี อาศัยอยู่กับคุณยาย อายุ 57 ปี ในพื้นที่ตำบลบางตะไนย์ อำเภอปากเกร็ด จังหวัดนนทบุรี ซึ่งมีที่อยู่อาศัยและสภาพแวดล้อมไม่เหมาะสมสำหรับเด็กและผู้สูงอายุ นับเป็นการ Kick off โครงการดังกล่าว เพื่อขยายผลการดำเนินงานไปสู่พื้นที่ 76 จังหวัด และกรุงเทพมหานครต่อไป ทั้งนี้ ปีงบประมาณ พ.ศ. 2566 ระหว่าง พ.ย. 2565 - มิ.ย. 2566 มีการขับเคลื่อนโครงการซ่อม เสริม สร้าง บ้านที่ปลอดภัยสำหรับเด็ก จำนวน 100 หลัง

ที่มา : https://www.thaigov.go.th/news/contents/details/62861