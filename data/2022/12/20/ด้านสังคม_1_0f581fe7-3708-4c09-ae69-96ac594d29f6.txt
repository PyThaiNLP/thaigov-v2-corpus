รัฐบาลไทย-ข่าวทำเนียบรัฐบาล-“สาธิต” หารือร่วมฝ่ายยุติธรรม เข้มบังคับใช้ประกาศ “ช่อดอกกัญชา” ลดข้อกังวลผู้ปฏิบัติงาน


วันจันทร์ที่ 19 ธันวาคม 2565
“สาธิต” หารือร่วมฝ่ายยุติธรรม เข้มบังคับใช้ประกาศ “ช่อดอกกัญชา” ลดข้อกังวลผู้ปฏิบัติงาน
รัฐมนตรีช่วยว่าการกระทรวงสาธารณสุข นำทีมกรมการแพทย์แผนไทยฯ อย. กรมอนามัย หารือร่วมกับกระบวนการยุติธรรม ทั้ง ตร. อัยการ กรมการปกครอง ทำความเข้าใจประกาศสมุนไพรควบคุม “ช่อดอกกัญชา” และกฎหมายที่เกี่ยวข้อง ให้บังคับใช้กฎหมายอย่างถูกต้อง มีประสิทธิภาพ ป้อ
รัฐมนตรีช่วยว่าการกระทรวงสาธารณสุข นำทีมกรมการแพทย์แผนไทยฯ อย. กรมอนามัย หารือร่วมกับกระบวนการยุติธรรม ทั้ง ตร. อัยการ กรมการปกครอง ทำความเข้าใจประกาศสมุนไพรควบคุม “ช่อดอกกัญชา” และกฎหมายที่เกี่ยวข้อง ให้บังคับใช้กฎหมายอย่างถูกต้อง มีประสิทธิภาพ ป้องกันการนำกัญชามาใช้ในทางที่ผิดลดข้อกังวลผู้ปฏิบัติหน้างาน
วันนี้ (19 ธันวาคม 2565) ที่กระทรวงสาธารณสุข จ.นนทบุรี ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานการประชุมหารือนโยบายและแนวทางสร้างความเข้าใจการบังคับใช้กฎหมายตามประกาศกระทรวงสาธารณสุข เรื่อง สมุนไพรควบคุม (กัญชา) พ.ศ. 2565 ร่วมกับ นพ.ธงชัย เลิศวิไลรัตนพงศ์ อธิบดีกรมการแพทย์แผนไทยและการแพทย์ทางเลือก นพ.อรรถพล แก้วสัมฤทธิ์ รองอธิบดีกรมอนามัย นายณัฐพงศ์ พุฒแก้ว รองอธิบดีอัยการ นายสมศักดิ์ เจริญไพฑูรย์ รองอธิบดีกรมการปกครอง พล.ต.ต.บรรพต มุ่งขอบกลาง รองผู้บัญชาการตำรวจปราบปรามยาเสพติด (รอง ผบช.ปส.) ผู้แทนจาก อย. และกรมวิชาการเกษตร
ดร.สาธิตกล่าวว่า ได้เชิญหน่วยงานกระบวนการยุติธรรมมาหารือเพื่อกระชับประกาศเกี่ยวกับ “กัญชา” โดยหลักคือ ประกาศกระทรวงสาธารณสุข เรื่อง สมุนไพรควบคุม (กัญชา) พ.ศ. 2565 ที่กำหนดเฉพาะส่วนของช่อดอกกัญชาเป็นสมุนไพรควบคุม ออกตาม พ.ร.บ.คุ้มครองและส่งเสริมภูมิปัญญาการแพทย์แผนไทย พ.ศ. 2542 โดยเฉพาะกรณีการศึกษาวิจัย ส่งออก จำหน่าย หรือแปรรูปช่อดอกกัญชาเพื่อการค้า ต้องขอรับใบอนุญาต นอกจากนี้ ยังมีการกำหนดเงื่อนไขให้ต้องจัดทำข้อมูลแหล่งที่มา การนำไปใช้ ห้ามจำหน่ายให้เด็กอายุน้อยกว่า 20 ปี สตรีมีครรภ์หรือให้นมบุตร นักเรียน นิสิตนักศึกษา ห้ามจำหน่ายเพื่อการสูบในสถานที่ประกอบการ ห้ามจำหน่ายผ่านเครื่องจำหน่ายอัตโนมัติหรือช่องทางอิเล็กทรอนิกส์ ห้ามโฆษณาในทุกช่องทาง ห้ามจำหน่ายในศาสนสถาน หอพัก สวนสาธารณะ สวนสัตว์และสวนสนุก หากไม่ปฏิบัติตาม ผู้อนุญาตมีอำนาจสั่งพักใช้ใบอนุญาต ครั้งละไม่เกิน 90 วัน หากยังฝ่าฝืนประกอบกิจการต่อไป ถือเป็นการกระทำผิดร้ายแรง จะมีคำสั่งเพิกถอนใบอนุญาต หากไม่ขออนุญาตมีโทษจำคุกไม่เกิน 1 ปี หรือปรับไม่เกิน 2 หมื่นบาท หรือทั้งจำทั้งปรับ
“ที่ผ่านมา ยังมีข้อกังวลและเป็นห่วงผู้ปฏิบัติหน้างาน ซึ่งได้หารือกับอธิบดีกรมการแพทย์แผนไทยฯ แล้วว่า ต้องดำเนินการให้เป็นตัวอย่าง จึงมีการร่วมมือกับ ผอ.เขตใน กทม. และสน.ในพื้นที่ ตรวจสอบ จับกุมผู้ประกอบการ นำไปสู่การฟ้องศาลแขวงและมีคำพิพากษาแล้ว นอกจากนี้ ยังหารือถึงกรณีผู้ต้องหาไม่รับสารภาพว่าเป็นช่อดอกหรือไม่ ซึ่งต้องหาทางออกเพื่อให้ผู้ปฏิบัติงานมั่นใจว่าจะไม่ถูกฟ้องกลับ โดยรองอธิบดีอัยการแนะนำว่าต้องเข้ากระบวนการพิสูจน์ให้ทราบ หากตรวจสอบพบหลักฐานเพียงพอว่าเป็นช่อดอกกัญชา มีพยานหลักฐานแวดล้อมฟ้องได้ อัยการจะดำเนินการฟ้องศาลต่อไป” ดร.สาธิตกล่าว
ดร.สาธิตกล่าวต่อว่า ส่วนผู้ปฏิบัติมีข้อเสนอให้ทำความชัดเจนข้อปฏิบัติในแง่ข้อกฎหมาย อัตราโทษ และวิธีปฏิบัติ ซึ่งจะมีการดำเนินการไปสู่ระดับจังหวัด เพื่อให้เข้าใจและปฏิบัติได้ชัดเจนมากขึ้น ส่วนต้องออกประกาศเพิ่มเติมหรือไม่ ได้มอบหมายรองอธิบดีกรมอนามัยพิจารณาเรื่องประกาศกลิ่นควันเป็นเหตุรำคาญ ว่าจะลดขั้นตอนที่ยุ่งยากซับซ้อนได้หรือไม่หากมีการสูบในที่สาธารณะ เพราะต้องมีการแจ้งเจ้าหน้าที่ให้ระงับเหตุก่อน หากฝ่าฝืนจึงจะมีการเปรียบเทียบปรับ อย่างไรก็ตาม ต้องดูฐานอำนาจของ พ.ร.บ.การสาธารณสุขด้วย ทั้งนี้ จะเร่งใช้ทุกประกาศที่มีในการจัดการควบคุมให้การใช้ช่อดอกให้มีประสิทธิภาพสูงสุด ไม่แพร่หลายไปสู่กลุ่มคนและสถานที่ที่คิดว่าเสี่ยงจะมีผลกระทบในเชิงสังคม เพื่อควบคุมป้องกันการใช้กัญชาในทางที่ผิดในช่วงที่ยังไม่มีร่าง พ.ร.บ.กัญชา กัญชงออกมา
ด้าน นพ.ธงชัยกล่าวว่า ที่ผ่านมา กระทรวงสาธารณสุขทำงานร่วมกับสำนักงานตำรวจแห่งชาติ สื่อสารกับสถานีตำรวจท้องที่ให้ทราบแนวทางการปฏิบัติ กรณีจับกุมและดำเนินคดีตามประกาศฯ ว่า การจับกุมต้องมีพนักงานเจ้าหน้าที่ตาม พ.ร.บ.คุ้มครองและส่งเสริมภูมิปัญญาฯ เป็นผู้แจ้งให้เจ้าหน้าที่ตำรวจดำเนินการจับกุม ซึ่งจากการลงพื้นที่ร่วมกับสถานีตำรวจชนะสงครามและทองหล่อ มีการจับกุมเอาผิด 10 ราย ดำเนินคดีส่งฟ้องศาลและตัดสินแล้วทั้ง 10 ราย แบ่งเป็น สน.ชนะสงคราม กรณีถนนข้าวสาร 4 ราย ศาลตัดสินสั่งปรับ 5 พันบาท และ สน.ทองหล่อ 6 ราย ศาลตัดสินจำคุก 2 เดือน รอลงอาญา 2 ปี และปรับ 5 พันบาท
ส่วน 2 ราย ย่านถนนข้าวสารเป็นเรื่องไม่ปฏิบัติตามเงือนไขใบอนุญาต ข้อ 3(5) เนื่องจากจัดให้มีการสูบในสถานที่ประกอบการ ผู้อนุญาตอยู่ระหว่างดำเนินการออกคำสั่งทางปกครองพักใช้ใบอนุญาต ทั้งนี้ จะมีการตรวจสอบติดตามในพื้นที่ต่างจังหวัดอื่น ๆ ต่อไป ที่ระหว่างนี้ยังอยู่ระหว่างการพิจารณาให้ใบอนุญาต
**************************************** 19 ธันวาคม 2565
*********************************

ที่มา : https://www.thaigov.go.th/news/contents/details/62845