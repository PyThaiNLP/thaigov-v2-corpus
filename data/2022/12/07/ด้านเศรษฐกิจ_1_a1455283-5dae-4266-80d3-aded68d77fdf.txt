รัฐบาลไทย-ข่าวทำเนียบรัฐบาล-‘รมช.มนัญญา’ ชื่นชมทุเรียนชะนีอินทรีย์เกาะช้าง คุณภาพเยี่ยม ดันสินค้าอินทรีย์สร้างรายได้


วันอังคารที่ 6 ธันวาคม 2565
‘รมช.มนัญญา’ ชื่นชมทุเรียนชะนีอินทรีย์เกาะช้าง คุณภาพเยี่ยม ดันสินค้าอินทรีย์สร้างรายได้
‘รมช.มนัญญา’ ชื่นชมทุเรียนชะนีอินทรีย์เกาะช้าง คุณภาพเยี่ยม ดันสินค้าอินทรีย์สร้างรายได้
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เยี่ยมชมสวนทุเรียนชะนีเกาะช้าง ซึ่งได้รับการขึ้นทะเบียนสิ่งบ่งชี้ทางภูมิศาสตร์ หรือ GI ของนายพิษณุ สิทธิถาวร เกษตรกรผู้ปลูกทุเรียน โดยมี นายกัฬชัย เทพวรชัย รองผู้ว่าราชการจังหวัดตราด นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ หัวหน้าส่วนราชการ เข้าร่วม ณ ต.เกาะช้างใต้ อ.เกาะช้าง จ.ตราด
สำหรับทุเรียนเกาะช้างเป็นทุเรียนพันธุ์ชะนี ซึ่งได้รับการขึ้นทะเบียน GI ภายใต้ชื่อ ทุเรียนชะนีเกาะช้าง มีการนำมาปลูกในพื้นที่อำเภอเกาะช้างครั้งแรก เมื่อประมาณ 70 ปีที่ผ่านมา ด้วยสภาพภูมิประเทศและภูมิอากาศ จึงทำให้ทุเรียนพันธุ์ชะนีเกาะช้างมีความโดดเด่น มีทรงผลค่อนข้างรี ยาว หนามใหญ่และห่างเปลือกผล เปลือกบาง เนื้อละเอียด แห้ง เหนียว สีเหลืองเข้ม รสชาติ หวาน มัน มีกลิ่นหอม เนื่องจากสภาพของพื้นดินที่ปลูกจะมีแร่ธาตุของดินภูเขาไฟ ปลูกกลางทะเล มีน้ำเค็มล้อมรอบ จึงทำให้รสชาติของทุเรียนชะนีเกาะช้างแตกต่างกับทุเรียนที่ปลูกตามพื้นที่อื่น ๆ
“กระทรวงเกษตรและสหกรณ์ จึงบูรณาการร่วมกับหน่วยงานที่เกี่ยวข้อง อาทิ กรมส่งเสริมสหกรณ์ กรมส่งเสริมการเกษตร ดำเนินการขับเคลื่อนส่งเสริมและพัฒนาอย่างต่อเนื่อง ทำให้เกษตรกรให้ความสำคัญ และใส่ใจในการสร้างผลผลิตที่มีคุณภาพออกจำหน่ายสู่ผู้บริโภค อย่างไรก็ตาม อ.เกาะช้าง จ.ตราด  นอกจากจะมีสถานที่ท่องเที่ยวที่สวยงามแล้ว ยังมีทุเรียนชะนีเกาะช้างที่ขึ้นชื่อ โดยเฉพาะทุเรียนอินทรีย์ สร้างความเชื่อมั่นให้ผู้บริโภคได้บริโภคผลไม้ปลอดภัย และในอนาคตเชื่อว่าผลไม้อินทรีย์จะเป็นสินค้าติดอันดับ สร้างมูลค่าให้กับเกษตรกร ซึ่งสวนแห่งนี้มีการปลูกทุเรียนอินทรีย์ในพื้นที่ 3 ไร่ ปริมาณผลผลิตทุเรียน จำนวน 3 ตันต่อปี โดยมีการแปรรูปเป็นทุเรียนแช่แข็งและไอศครีม ถือเป็นต้นแบบที่ดีให้กับพื้นที่อื่นๆ ต่อไป” รมช.มนัญญา กล่าว

ที่มา : https://www.thaigov.go.th/news/contents/details/62376