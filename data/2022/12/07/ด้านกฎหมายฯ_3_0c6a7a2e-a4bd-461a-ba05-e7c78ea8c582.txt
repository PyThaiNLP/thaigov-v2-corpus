รัฐบาลไทย-ข่าวทำเนียบรัฐบาล-"สมศักดิ์" จี้การไฟฟ้านครหลวงตรวจสอบ มีจนท.เอี่ยวหรือไม่ หลังดีเอสไอปฏิบัติการปราบโกงสายฟ้าฟาด จับกลุ่มขโมยไฟฟ้าขุดบิทคอยน์เสียหายกว่า 500 ล้าน


วันพุธที่ 7 ธันวาคม 2565
พิมพ์
"สมศักดิ์" จี้การไฟฟ้านครหลวงตรวจสอบ มีจนท.เอี่ยวหรือไม่ หลังดีเอสไอปฏิบัติการปราบโกงสายฟ้าฟาด จับกลุ่มขโมยไฟฟ้าขุดบิทคอยน์เสียหายกว่า 500 ล้าน
"สมศักดิ์" จี้การไฟฟ้านครหลวงตรวจสอบ มีจนท.เอี่ยวหรือไม่ หลังดีเอสไอปฏิบัติการปราบโกงสายฟ้าฟาด จับกลุ่มขโมยไฟฟ้าขุดบิทคอยน์เสียหายกว่า 500 ล้าน ชี้นี่แค่ 1% หากรวบได้ทั้งหมดอาจสูงถึง 5 หมื่นล้าน หวั่นเป็นสาเหตุปรับขึ้นค่าไฟฟ้าประชาชน
"สมศักดิ์" จี้การไฟฟ้านครหลวงตรวจสอบ มีจนท.เอี่ยวหรือไม่ หลังดีเอสไอปฏิบัติการปราบโกงสายฟ้าฟาด จับกลุ่มขโมยไฟฟ้าขุดบิทคอยน์เสียหายกว่า 500 ล้าน ชี้นี่แค่ 1% หากรวบได้ทั้งหมดอาจสูงถึง 5 หมื่นล้าน หวั่นเป็นสาเหตุปรับขึ้นค่าไฟฟ้าประชาชน
ในวันพุธที่​ 7 ธันวาคม​ 2565 เวลา 09.30 น. ที่กรมสอบสวนคดีพิเศษ (ดีเอสไอ) นายสมศักดิ์ เทพสุทิน รัฐมนตรีว่าการกระทรวงยุติธรรม พร้อมด้วยนายธนวัชร นิติกาญจนา ที่ปรึกษา รมว.ยุติธรรม นายไตรยฤทธิ์ เตมหิวงศ์ อธิบดีกรมสอบสวนคดีพิเศษ พ.ต.ต.ยุทธนา แพรดำ รองอธิบดีกรมสอบสวนคดีพิเศษ พ.ต.ต.วรณัน​ ศรีล้ำ โฆษกกรมสอบสวนคดีพิเศษ นายชวภณ สินพูนภักดิ์ หัวหน้าคณะพนักงานสืบสวน พร้อมด้วยเจ้าหน้าที่ที่เกี่ยวข้อง ร่วมแถลงข่าว
โดยนายสมศักดิ์ กล่าวว่า จากกรณีที่กรมสอบสวนคดีพิเศษ ได้เปิดปฏิบัติการปราบโกงสายฟ้าฟาด ปราบปรามจับกุมกลุ่มผู้ที่ทำการลักลอบใช้กระแสไฟฟ้าเพื่อนำมาใช้ในการขุดเหรียญดิจิทัล โดยเฉพาะบิทคอยน์ในพื้นที่จ.นนทบุรี 39 แห่งและกรุงเทพมหานคร 2 แห่ง รวม 41 จุด หลังจากที่มีผู้ร้องเรียนและทำการสืบสวนสอบสวนมาเกือบ 1 ปี โดยสามารถจับกุมผู้กระทำผิดเพศชาย 1 ราย อายุ 30 ปี และยึดเครื่องขุดเงินดิจิทัลรุ่นเอส 9 ได้ประมาณ 3,500 เครื่อง ทั้งนี้​ จากการตรวจสอบข้อมูลพบว่า กลุ่มผู้กระทำผิดได้ลักลอบติดตั้งตั้งเครื่องขุดเงินดิจิทัลแห่งละประมาณ 100 เครื่อง โดยทำมาแล้วประมาณ 2 ปี ส่งผลให้รัฐเสียหายค่าไฟฟ้าเดือนละ 20-30 ล้านบาท รวม 2 ปีกว่า 500 ล้านบาท และจากการตรวจสอบพบว่าที่ผ่านมามีการลักลอบใช้ไฟฟ้าในอาคารพาณิชย์ปริมาณสูงมากส่งผลให้มีอุณหภูมิสูงตามไปด้วย ซึ่งการใช้ไฟฟ้าลักษณะนี้ทำให้มีอาคารพาณิชย์ถูกไฟไหม้ไปแล้วประมาณ 3 แห่ง จึงถือว่าอันตรายมาก
นายสมศักดิ์ กล่าวอีกว่า นอกจากนี้ พบว่าผู้กระทำความผิดมีรายได้จากการขุดเงินดิจิทัล 35 บาทต่อเครื่องต่อวันทั้งหมด 3,500 เครื่อง ทำให้มีรายได้ถึง 4.2 ล้านบาทต่อเดือน รวม 2 ปีมีรายได้กว่า 100 ล้านบาทโดยไม่เสียค่าไฟฟ้า แต่รัฐกลับสูญเสียรายได้หลายร้อยล้านบาท ขณะเดียวกัน จากการสอบปากคำผู้ต้องหา พบว่า มีการลักลอบขุดบิทคอยน์มากว่า 2 ปี มีลูกน้องอีกประมาณ 20 คน เป็นกลุ่มคนไทยทั้งหมด โดยอุปกรณ์และข้อมูลที่เจ้าหน้าที่ตรวจพบได้มีเพียง 1%เท่านั้น ดังนั้นหากคำนวนแล้วถ้ามีการกระทำผิด 100% รัฐจะเสียหายค่าไฟฟ้ากว่า 5 หมื่นล้านบาท
จากปฏิบัติการที่เกิดขึ้นผมได้ตั้งข้อสังเกตว่า การลักลอบใช้ไฟฟ้าในช่วง 2 ปีนี้ เจ้าหน้าที่การไฟฟ้านครหลวงทราบเรื่องหรือสงสัยหรือไม่ และเป็นไปได้หรือไม่ที่เรื่องดังกล่าวอาจจะเกี่ยวข้องกับการขึ้นค่าไฟฟ้าของประชาชนจนส่งผลให้ประชาชนเดือดร้อน และประเทศเสียหาย จึงขอฝากไปยังการไฟฟ้านครหลวงและผู้ที่เกี่ยวข้องเร่งตรวจสอบโดยเร็วที่สุด เพราะเชื่อว่าเป็นเรื่องที่ตรวจสอบได้ และขอให้ประชาชนช่วยเป็นหูเป็นตา หากพบเหตุต้องสงสัยให้แจ้งเจ้าหน้าที่ทันที" นายสมศักดิ์ กล่าว

ที่มา : https://www.thaigov.go.th/news/contents/details/62413