รัฐบาลไทย-ข่าวทำเนียบรัฐบาล-ด้วยพระมหากรุณาธิคุณพระบาทสมเด็จพระเจ้าอยู่หัวด้านการส่งเสริมศิลปการแสดงของชาติ สู่การต่อยอดการแสดง “โขน” ในรูปแบบ “โขนภาพยนตร์” ปลัดมหาดไทย เชิญชวนคนไทยทุกวัยร่วมรับชม ฯ


วันพุธที่ 7 ธันวาคม 2565
พิมพ์
ด้วยพระมหากรุณาธิคุณพระบาทสมเด็จพระเจ้าอยู่หัวด้านการส่งเสริมศิลปการแสดงของชาติ สู่การต่อยอดการแสดง “โขน” ในรูปแบบ “โขนภาพยนตร์” ปลัดมหาดไทย เชิญชวนคนไทยทุกวัยร่วมรับชม ฯ
ด้วยพระมหากรุณาธิคุณพระบาทสมเด็จพระเจ้าอยู่หัวด้านการส่งเสริมศิลปการแสดงของชาติ สู่การต่อยอดการแสดง “โขน” ในรูปแบบ “โขนภาพยนตร์” ปลัดกระทรวงมหาดไทย เชิญชวนคนไทยทุกวัยร่วมรับชม “โขนภาพยนตร์ HANUMAN White Monkey” ตั้งแต่วันนี้เป็นต้นไป ณ โรงภาพยนตร์
ด้วยพระมหากรุณาธิคุณพระบาทสมเด็จพระเจ้าอยู่หัวด้านการส่งเสริมศิลปการแสดงของชาติ สู่การต่อยอดการแสดง “โขน” ในรูปแบบ “โขนภาพยนตร์” ปลัดกระทรวงมหาดไทย เชิญชวนคนไทยทุกวัยร่วมรับชม “โขนภาพยนตร์ HANUMAN White Monkey” ตั้งแต่วันนี้เป็นต้นไป ณ โรงภาพยนตร์เครือเมเจอร์ และเอสเอฟ ทุกแห่งทั่วประเทศ
.
วันนี้ (6 ธ.ค. 65) ที่กระทรวงมหาดไทย นายสุทธิพงษ์ จุลเจริญ ปลัดกระทรวงมหาดไทยในฐานะกรรมการกองทุนพัฒนาสื่อปลอดภัยและสร้างสรรค์ เปิดเผยว่า นับเป็นโชคดีของคนไทยทุกคนที่พระบาทสมเด็จพระเจ้าอยู่หัว ทรงมีพระราชปณิธานอันมุ่งมั่นแน่วแน่ในการสืบสาน รักษา และต่อยอด พระราชดำริและพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง โดยเฉพาะอย่างยิ่งการสนองแนวพระราชดำริในด้านการส่งเสริมศิลปวัฒนธรรมของชาติ อันเป็นที่ประจักษ์ชัดผ่านพระราชกรณียกิจในการเสด็จพระราชดำเนินในหลายโอกาส อาทิ การเสด็จพระราชดำเนินไปทอดพระเนตรการแสดงโขน เรื่อง รามเกียรติ์ ตอน “สะกดทัพ” รอบปฐมทัศน์ ณ หอประชุมใหญ่ ศูนย์วัฒนธรรมแห่งประเทศไทย เมื่อวันที่ 28 ตุลาคม 2565 และการเสด็จพระราชดำเนิน ไปทอดพระเนตรโขนภาพยนตร์ หนุมาน ไวท์ มังกี (WHITE MONKEY) รอบปฐมทัศน์ และนิทรรศการ “โขนภาพยนตร์” ณ โรงภาพยนตร์สยามภาวลัย รอยัล แกรนด์ เธียเตอร์ ชั้น 6 ศูนย์การค้าสยามพารากอน เขตปทุมวัน กรุงเทพมหานคร เมื่อวันที่ 4 ธันวาคม 2565 ทำให้คนไทยทุกคนได้ร่วมซาบซึ้งในพระมหากรุณาธิคุณที่ทรงเป็นผู้นำในการส่งเสริมศิลปวัฒนธรรมของชาติในดำรงอยู่คู่กับสังคมไทยอย่างยั่งยืน
นายสุทธิพงษ์ จุลเจริญ กล่าวว่า “โขนภาพยนตร์ หนุมาน ไวท์ มังกี (WHITE MONKEY)” ผลิตขึ้นตามโครงการผลิตโขนภาพยนตร์ HANUMAN White Monkey โดยกองทุนพัฒนาสื่อปลอดภัยและสร้างสรรค์ ร่วมกับบริษัท สหศีนิมา จำกัด และกระทรวงวัฒนธรรม จากแนวคิด “Goes Digital โลกเปิด เราปรับ ประเทศเปลี่ยน” โดยการผสมผสานศิลปะการแสดงวัฒนธรรมแบบดั้งเดิมที่เกิดขึ้นบนเวทีการแสดงผนวกเข้ากับเทคนิคทางด้านดิจิทัลคอมพิวเตอร์กราฟิก และเทคนิคพิเศษของภาพยนตร์ มาสร้างสรรค์เพื่อสร้างเสริมแรงบันดาลใจและจินตนาการให้กับเรื่องราวของโขนรามเกียรติ์ ในรูปแบบของ “โขนภาพยนตร์” อันทำให้ผู้ชมได้รับความสนุก ตื่นเต้น และประทับใจยิ่งขึ้น สอดรับร่วมสมัยกับพฤติกรรมของผู้ชมยุคใหม่ อีกทั้งยังเป็นการเผยแพร่เอกลักษณ์ของศิลปะการแสดงประจำชาติไทยไปสู่สากล โดยเชิญนักวิชาการละครและดนตรี ผู้ทรงคุณวุฒิ และผู้เชี่ยวชาญทางด้านนาฏศิลป์และศิลปะการแสดงจากหลากหลายสถาบัน รวมทั้งนักแสดงโขนจากโรงมหรสพหลวงศาลาเฉลิมกรุงร่วมในการแสดงด้วย
“จุดสำคัญที่ทำให้เกิดแนวคิดในการผลิตโขนภาพยนตร์ คือ คนส่วนมากอาจคิดว่างานอนุรักษ์ต้องอยู่กับที่ไม่เปลี่ยนแปลง แต่ในความเป็นจริงแล้วนั้น งานอนุรักษ์สามารถปรับปรุงและเปลี่ยนแปลงได้ “โขน” ซึ่งเป็นมรดกภูมิปัญญาทางวัฒนธรรมดั้งเดิม ซึ่งได้รับความสนใจจากคนไทยได้ในทุกยุคทุกสมัย แต่ด้วยเป็นนาฏกรรมชั้นสูงที่มีองค์ประกอบของการจัดแสดงที่ต้องใช้ความละเอียดในทุกส่วน ทั้งเบื้องหน้า อันได้แก่ ตัวผู้แสดง ตัวพระ ตัวนาง ตัวยักษ์ ตัวลิง และเบื้องหลัง อันได้แก่ ผู้กำกับศิลป์ ผู้กำกับการแสดง นักออกแบบเครื่องพัสตราภรณ์ นักออกแบบศิลปกรรม นักดนตรีไทย ครูเพลง นักร้อง นักพากษ์ รวมถึงฝ่ายประสานงานต่าง ๆ ส่งผลให้พี่น้องประชาชนจะหาชมการแสดงโขนได้ยากมาก และในหนึ่งปีจะมีการแสดงที่ได้รับความนิยมชมชอบด้วยน้ำพระราชหฤทัยของสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงมีพระราชเสาวนีย์ให้มูลนิธิส่งเสริมศิลปาชีพได้จัดแสดงเพื่อให้ประชาชน เด็ก เยาวชน ได้ซึมซับและเรียนรู้ ภาคภูมิใจศิลปวัฒนธรรมอันทรงคุณค่าของชาติ จึงเป็นที่มาของ การจัดทำโขนภาพยนตร์ เพื่อให้ประชาชนคนไทยรวมถึงคนทั่วโลก ไม่ว่าจะอยู่ในมุมไหนของโลกใบนี้ ทุกคนก็สามารถรับชมได้ โดยนำความเป็นวัฒนธรรมดั้งเดิมมาผนวกกับเทคโนโลยีที่ทันสมัยจนเกิดผลงาน “โขนภาพยนตร์” ที่ทรงคุณค่าและเข้าถึงได้ง่าย เป็นการต่อลมหายใจของศิลปวัฒนธรรมการแสดงชั้นสูงของชาติไทยให้มีชีวิตต่อไป เป็นจุดเปลี่ยนครั้งสำคัญเชิงประวัติศาสตร์ที่เป็นวิวัฒนาการแบบใหม่ของศิลปะการแสดงโขน โดยมีโขนศาลาเฉลิมกรุง คือ โขนฉาก มาต่อยอดสร้างสรรค์จากโขนฉากบนเวทีสู่จอภาพยนตร์ นับเป็นการนำศิลปะการแสดงโขนประยุกต์กับเทคโนโลยีจนกลายเป็นนวัตกรรมศิลปะการแสดงอันเป็นวิวัฒนาการครั้งสำคัญของนาฏกรรม “โขน” ของประเทศไทย” นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ กล่าวต่ออีกว่า ความเรียบง่ายของคำว่า HANUMAN White Monkey ถูกนำมาใช้เป็นชื่อของภาพยนตร์ชุดนี้ ซึ่งนอกจาก “หนุมาน” ขุนศึกตัวเอกในการดำเนินเรื่องจะเป็น “ลิงสีขาว” เพียงตัวเดียวแล้ว ยังใช้ชื่อเพื่อแทนความหมายของ “สีขาว” ตามจิตวิทยาของความรู้สึกของสีมาแทนค่า “แทนความบริสุทธิ์ สันติภาพ ความสงบ ความดี ความเรียบง่าย และความหลุดพ้น” ซึ่งหนุมานตัวเอกจะนำพาผู้ชมไปค้นหาคำตอบและจุดหมายปลายทางนั้นในตอนจบ โดยสิ่งที่ผู้ชมจะเห็นได้อย่างชัดเจน คือ การออกแบบงานศิลป์ในภาพยนตร์ เป็นการถ่ายทำแบบ Blue Screen ทั้งหมด จึงต้องสร้างสรรค์งานภาพจาก Computer Graphic โดยถอดรหัสและตีความจากเรื่องราวของโขนรามเกียรติ์และข้อมูลจากครูผู้เชี่ยวชาญด้านโขน เพื่อสามารถผลักดันหรือขับเคลื่อนการเล่าเรื่องรามเกียรติ์ในรูปแบบภาพยนตร์ให้ดีที่สุดในด้านสุนทรียภาพ และสุนทรียศาสตร์ ซึ่งมีความพิเศษอีกประการหนึ่ง คือ ดนตรีประกอบภาพยนตร์ เป็นการนำดนตรีไทยแบบ “ปี่พาทย์” ผสมผสานกับดนตรีแบบตะวันตก ทำให้ผู้ชมรู้สึกตื่นเต้น สนุก และไม่น่าเบื่อ ครบรสทั้งรูปแบบเพลงไทยเดิม รูปแบบออร์เคสตรา และรูปแบบเพลงร็อค ซึ่งสามารถนำเสียงเพลงเหล่านี้มาประกอบกับโขนภาพยนตร์อย่างลงตัว และนอกจากเสียงดนตรีแล้ว ยังมีเสียงพากย์แบบที่ใช้ในการแสดงโขนการขับร้องเพลงไทย และการแรป ทั้งหมดเหล่านี้สามารถนำมาอยู่ในโขนภาพยนตร์ได้ลงตัวเป็นอย่างดีและน่าเหลือเชื่อ
นายสุทธิพงษ์ จุลเจริญ กล่าวในช่วงท้ายว่า “โขนภาพยนตร์ หนุมาน ไวท์ มังกี (WHITE MONKEY)” จึงเป็นภาพยนตร์ที่ควรค่าแก่การรับชมเพื่อดื่มด่ำสัมผัสกับสุนทรียศาสตร์อันปราดเปรื่องของมรดกภูมิปัญญาทางวัฒนธรรมไทยที่พ่อ แม่ สามารถจูงมือลูก หลาน ปู่ ย่า ตา ยาย ไปรับชมพร้อมกันทั้งบ้าน ทั้งครอบครัว เพื่อได้ร่วมกันภาคภูมิใจและเสริมสร้างความสัมพันธ์อันดี ความอบอุ่นของสมาชิกในครอบครัว โดยสามารถดูรายละเอียดและเลือกซื้อบัตรเพื่อรับชมโขนภาพยนตร์ หนุมาน ไวท์ มังกี (WHITE MONKEY) ได้แล้วตั้งแต่วันนี้เป็นต้นไป ณ โรงภาพยนตร์เมเจอร์ ซีนีเพล็กซ์ และโรงภาพยนตร์เอสเอฟ ซีเนม่า ทุกแห่งทั่วประเทศ
#WorldSoilDay #วันดินโลก #soilswherefoodbegins #Soils4Nutrition #FAO #MOI
#กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62382