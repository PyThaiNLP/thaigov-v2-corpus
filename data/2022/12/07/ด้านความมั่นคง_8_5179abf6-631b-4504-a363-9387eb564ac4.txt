รัฐบาลไทย-ข่าวทำเนียบรัฐบาล-มหาดไทย ร่วมกับมูลนิธิรักษ์ดินรักษ์น้ำ Earth Safe และ เขาใหญ่ พาโนรามา ฟาร์ม ผนึกกำลัง เมืองแหล่งมรดกโลก ชวนภาคีเครือข่ายพื้นที่เขาใหญ่ และ อ.ปากช่อง ร่วมเป็นพลังแผ่นดิน


วันพุธที่ 7 ธันวาคม 2565
พิมพ์
มหาดไทย ร่วมกับมูลนิธิรักษ์ดินรักษ์น้ำ Earth Safe และ เขาใหญ่ พาโนรามา ฟาร์ม ผนึกกำลัง เมืองแหล่งมรดกโลก ชวนภาคีเครือข่ายพื้นที่เขาใหญ่ และ อ.ปากช่อง ร่วมเป็นพลังแผ่นดิน
มหาดไทย ร่วมกับมูลนิธิรักษ์ดินรักษ์น้ำ Earth Safe และ เขาใหญ่ พาโนรามา ฟาร์ม ผนึกกำลัง เมืองแหล่งมรดกโลก ชวนภาคีเครือข่ายพื้นที่เขาใหญ่ และ อ.ปากช่อง ร่วมเป็นพลังแผ่นดิน ปักหมุดประกาศเจตนารมณ์ “วันดินโลกปี 65” ตั้งมั่น ดูแลรักษาดินและสิ่งแวดล้อม
มหาดไทย ร่วมกับมูลนิธิรักษ์ดินรักษ์น้ำ Earth Safe และ เขาใหญ่ พาโนรามา ฟาร์ม ผนึกกำลัง เมืองแหล่งมรดกโลก ชวนภาคีเครือข่ายพื้นที่เขาใหญ่ และ อ.ปากช่อง ร่วมเป็นพลังแผ่นดิน ปักหมุดประกาศเจตนารมณ์ “วันดินโลกปี 65” ตั้งมั่น ดูแลรักษาดินและสิ่งแวดล้อม สนับสนุนการผลิต และบริโภคอาหารปลอดภัยอย่างยั่งยืน
เมื่อวันที่ 6 ธ.ค. 65 นายสยาม ศิริมงคล ผู้ว่าราชการจังหวัดนครราชสีมา เปิดเผยว่า จังหวัดนครราชสีมา ได้จัดกิจกรรมเปิดถนนคนเดินเขาใหญ่ ครั้งที่ 2 (Khao Yai Green Market) เมื่อวันที่ 4 ธ.ค. 65 ที่ผ่านมา ณ เขาใหญ่ พาโนรามา ฟาร์ม อำเภอปากช่อง จังหวัดนครราชสีมา โดยมีรองศาสตราจารย์วรวรรณ โรจนไพบูลย์ และผู้ช่วยศาสตราจารย์พิเชฐ โสวิทยสกุล ที่ปรึกษาปลัดกระทรวงมหาดไทย คุณปรเมศวร์ สิทธิวงศ์ กรรมการผู้จัดการ บริษัท เขาใหญ่ พาโนรามา ฟาร์ม คุณชยดิฐ หุตานุวัตร ประธานสถาบันพัฒนาเมืองและนโยบายสาธารณะ คุณสัณหจุฑา จิราธิวัฒน์ ประธานมูลนิธิรักษ์ดินรักษ์น้ำ (Earth Safe) นายคณัสชนม์ ศรีเจริญ นายอำเภอปากช่อง นายกสมาคมผู้ประกอบการเขาใหญ่ นายกสมาคมการท่องเที่ยวเขาใหญ่ และแขกผู้มีเกียรติเข้าร่วมงานเป็นจำนวนมาก
“กิจกรรมเปิดถนนคนเดินเขาใหญ่ ครั้งที่ 2 (Khao Yai Green Market) เป็นความร่วมมือระหว่างภาคีเครือทุกภาคส่วนทั้งผู้ประกอบการ นักธุรกิจ นักวิชาการ ภาคประชาสังคม และประชาชนในเขตพื้นที่อำเภอปากช่อง และบริเวณอุทยานแห่งชาติเขาใหญ่ในพื้นที่อำเภอปากช่อง มีวัตถุประสงค์เพื่อส่งเสริมการท่องเที่ยวด้วยบริบทที่เหมาะสมกับพื้นที่ รวมถึงสนับสนุนการผลิต การบริโภค อาหารปลอดภัยและการบริการที่เป็นมิตรกับสิ่งแวดล้อม ส่งเสริมการสร้างองค์ความรู้ ความตระหนักรู้ในการร่วมกันดูแลรักษาทรัพยากรดินและสิ่งแวดล้อมอย่างยั่งยืน นอกจากนี้ ยังได้มีการมอบประกาศนียบัตรตาม “โครงการเขาใหญ่ปากช่องเมืองอาหารอินทรีย์” ให้แก่ผู้ประกอบการร้านอาหาร โรงแรม และโรงเรียนที่เข้าร่วมโครงการ ตลอดจนมีการออกบูธร้านจำหน่ายสินค้าและผลิตภัณฑ์ที่หลากหลายสอดรับไลฟ์สไตล์ของนักท่องเที่ยว และผู้คนที่อาศัยอยู่ในพื้นที่ ซึ่งพื้นที่ ของ เขาใหญ่ พาโนรามา ฟาร์ม นั้น เป็นพื้นที่ศูนย์ฝึกอบรมของ กรมการพัฒนาชุมชน กระทรวงมหาดไทย อีกด้วย ที่เป็นเเหล่งเรียนรู้เป็น โคก หนอง นา “ศูนย์ศึกษาการพัฒนาตามหลักปรัชญาของเศรษฐกิจพอเพียง เขาใหญ่ พาโนรามา ฟาร์ม” บริเวณติด ถ. ธนะรัชต์ บนพื้นที่ขนาด 80 ไร่ ” นายสยามฯ กล่าว
ด้าน คุณปรเมศวร์ สิทธิวงศ์ กรรมการผู้จัดการ บริษัท เขาใหญ่ พาโนรามา ฟาร์ม ได้เปิดเผยถึงวัตถุประสงค์ของการจัดงาน ที่มุ่งเน้นเสริมสร้างศักยภาพและการรวมกลุ่มกันของผู้ประกอบการที่เห็นความสำคัญของมื้ออาหารอินทรีย์ อันเป็นการเสริมสร้างความตระหนักรู้ในการเรื่องของอาหารอินทรีย์ อาหารปลอดภัยที่ปลอดเคมี และการสนับสนุนการน้อมนำหลักปรัชญาของเศรษฐกิจพอเพียงในพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร แนวพระราชดำริเกี่ยวกับปรัชญาของเศรษฐกิจพอเพียง และพระบรมราโชวาทที่เกี่ยวข้อง ที่ให้ความสำคัญในกระบวนการผลิตตั้งแต่ต้นน้ำไปจนถึงปลายน้ำกระบวนการขาย การรวมกลุ่ม การผลิตและให้บริการ และขั้นก้าวหน้า คือ กระบวนการปลายทางที่ยกระดับมาตรฐานในหลายมิติ ทั้งด้านการผลิต การปรับปรุงคุณภาพ การขาย การดูแลรักษาสิ่งแวดล้อม ตลอดจนการพัฒนาคุณภาพชีวิตของผู้มีส่วนเกี่ยวข้องในทุกระดับ ทุกพื้นที่
รศ.วรวรรณ โรจนไพบูลย์ ที่ปรึกษาปลัดกระทรวงมหาดไทย กล่าวว่า เนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร หรือที่คนไทยรู้จักกันว่า 5 ธันวาคม คือ “วันพ่อแห่งชาติ” นับเป็นนิมิตหมายอันดี ที่จะร่วมกันแสดงพลังและเป็นการน้อมรำลึกในพระมหากรุณาธิคุณอันหาที่สุดมิได้ ที่ทรงปฏิบัติพระราชกรณียกิจนานัปการเพื่อการแก้ปัญหาดินในทุกลักษณะ ทั้งดินปนทราย ดินเปรี้ยว ดินเค็ม และการพังทลายของดิน เพื่อให้พี่น้องประชาชนและเกษตรกรสามารถทำการเพาะปลูกได้ดีขึ้น ทั้งนี้ การทรงงานเรื่องดินเป็นที่ประจักษ์ต่อนักวิทยาศาสตร์ด้านดินทั่วโลก ว่าการดำเนินงานตามแนวพระราชดำริก่อให้เกิดประโยชน์สุขต่อชีวิตความเป็นอยู่ของประชาชนที่ยั่งยืนในทุกมิติ ซึ่งในพุทธศักราช 2547 สหภาพวิทยาศาสตร์ทางดินนานาชาติ (International Union of Soil Sciences) ได้มีมติเสนอให้วันที่ 5 ธันวาคม (วันพระบรมราชสมภพ) เป็นวันดินโลก เพื่อรำลึกถึงพระปรีชาสามารถและพระมหากรุณาธิคุณด้านการจัดการทรัพยากรดินของพระองค์ท่าน
รศ.วรวรรณ โรจนไพบูลย์ ที่ปรึกษาปลัดกระทรวงมหาดไทย กล่าวต่ออีกว่า สำหรับความเป็นมาของการจัดงานวันดินโลกในปี ค.ศ. 2022 นี้ จัดขึ้นภายใต้แนวคิด Soils, where food begins. หรือ อาหารก่อกำเนิดเกิดจากดิน โดยในช่วงสัปดาห์นี้ระหว่างวันที่ 2 – 8 ธันวาคม 2565 กระทรวงมหาดไทยมีการกำหนดจัดกิจกรรมเป็นสัปดาห์แห่งการสร้างการตระหนักรู้ (Awareness week) ซึ่งเป็นการสร้างการรับรู้อย่างต่อเนื่องตลอดทั้ง 7 วัน ภายใต้แนวคิด Great food from Good soil for Better Life awareness week หรือ ดินดี อาหารดี สุขภาพดี ชีวีมีสุข ซึ่งเป็นการประกาศเจตนารมณ์การขับเคลื่อนงานการรณรงค์สร้างความตระหนักรู้ในทรัพยากรดิน โดยท่านสุทธิพงษ์ จุลเจริญ ปลัดกระทรวงมหาดไทย ได้มีการ Kick Off ไปแล้วเมื่อวันที่ 2 ธันวาคม 2565 ณ วัดป่าศรีแสงธรรม อำเภอโขงเจียม จังหวัดอุบลราชธานี และจะขยายผลพร้อมกันให้ครอบคลุมทุกอำเภอ 878 อำเภอ 76 จังหวัด โดยมีการเชิญชวนภาคีเครือข่ายภาคส่วนต่าง ๆ รวมกันจัดกิจกรรมและประกาศเจตนารมณ์พร้อมเพียงกันทั่วประเทศในห้วงเวลาดังกล่าว
นายสยาม ศิริมงคล ผู้ว่าราชการจังหวัดนครราชสีมา กล่าวเพิ่มเติมว่า โดยพื้นที่เขาใหญ่ในเขตอำเภอปากช่องนั้น ได้รับเกียรติจากคุณสัณหจุฑา จิราธิวัฒน์ ประธานและผู้ก่อตั้งมูลนิธิรักษ์ดินรักษ์น้ำ หรือ Earth Safe Foundation เป็นผู้นำกล่าวประกาศเจตนารมณ์เนื่องในวันดินโลก ความว่า"ข้าพเจ้า / จะสืบสานศาสตร์พระราชา / เพื่อพัฒนาดินอย่างยั่งยืน ข้าพเจ้า / จะรักษาความอุดมสมบูรณ์แห่งดิน / เพื่อเป็นแหล่งสร้างอาหารที่มีคุณภาพ ข้าพเจ้า / จะต่อยอด ขยายผล / ขับเคลื่อนเครือข่ายพลังแผ่นดิน / สู่เป้าหมายการพัฒนาที่ยั่งยืน" เพื่อเป็นการแสดงออกในเจตนารมณ์อันแนวแน่ ที่จะร่วมสร้างสรรค์สิ่งดี ๆ ให้เกิดขึ้นเป็นการ Change for Good เพื่อสืบสานรักษาความอุดมสมบูรณ์แห่งดิน และต่อยอดขยายผลกิจกรรมสร้างความมั่นคงทางอาหาร ทำให้บรรลุสามารถเป้าหมายการพัฒนาที่ยั่งยืนในทุกมิติ เพื่อ "คืนดินดีให้ผืนแผ่นดิน สร้างสรรค์ความสมดุลธรรมชาติ และระบบนิเวศที่สมบูรณ์ให้แผ่นดินไทยเป็นแผ่นดินทอง"
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62411