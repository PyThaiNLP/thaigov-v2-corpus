รัฐบาลไทย-ข่าวทำเนียบรัฐบาล-ปลัดกระทรวงยุติธรรม เปิดห้องแสดงผลิตภัณฑ์ เรือนจำชั่วคราวเขาเขื่อนลั่น ภายใต้สังกัดเรือนจำกลางคลองไผ่ จังหวัดนครราชสีมา


วันพุธที่ 7 ธันวาคม 2565
พิมพ์
ปลัดกระทรวงยุติธรรม เปิดห้องแสดงผลิตภัณฑ์ เรือนจำชั่วคราวเขาเขื่อนลั่น ภายใต้สังกัดเรือนจำกลางคลองไผ่ จังหวัดนครราชสีมา
ปลัดกระทรวงยุติธรรม เปิดห้องแสดงผลิตภัณฑ์ เรือนจำชั่วคราวเขาเขื่อนลั่น ภายใต้สังกัดเรือนจำกลางคลองไผ่ จังหวัดนครราชสีมา
ในวันอังคารที่ ๖ ธันวาคม ๒๕๖๕ เวลา ๑๑.๓๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานเปิดห้องแสดงผลิตภัณฑ์ เรือนจำชั่วคราวเขาเขื่อนลั่น ภายใต้สังกัดเรือนจำกลางคลองไผ่ จังหวัดนครราชสีมา พร้อมทั้งสักการะพระพุทธมิ่งมงคลศรีชลธารคลองไผ่ โดยมี นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม นางสาวรวิวรรณ จตุรพิธพร ที่ปรึกษาด้านกฎหมาย สำนักงานปลัดกระทรวงยุติธรรม พร้อมด้วยผู้บริหารสำนักงานปลัดกระทรวงยุติธรรม และนายเผด็จ หริ่งรอด ผู้บัญชาการเรือนจำกลางคลองไผ่ ให้การต้อนรับ ณ เรือนจำชั่วคราวเขาเขื่อนลั่น สังกัดเรือนจำกลางคลองไผ่ จังหวัดนครราชสีมา
สำหรับห้องแสดงผลิตภัณฑ์ เรือนจำชั่วคราวเขาเขื่อนลั่น ภายใต้สังกัดเรือนจำกลางคลองไผ่ จังหวัดนครราชสีมา จัดสร้างขึ้นเพื่อแสดงและจำหน่ายผลิตภัณฑ์ฝีมือผู้ต้องขัง ได้แก่ ภาพวาดด้วยน้ำกาแฟ เป็นต้น พร้อมทั้งจัดกิจกรรมให้ผู้ต้องขังได้ฝึกอบรมวาดภาพลายเส้นด้วยดินสอและน้ำกาแฟ โดยเชิญวิทยากรจากภายนอกมาฝึกสอน ซึ่งผลการดำเนินงานเป็นที่น่าพอใจ ผู้ต้องขังมีพฤตินิสัยเปลี่ยนแปลงในทางที่ดีขึ้น และมีภาพวาดที่สวยงามสามารถจำหน่ายแก่บุคคลภายนอกได้ อีกทั้งยังเป็นรายได้แก่ผู้ต้องขังอีกทางหนึ่ง ซึ่งสอดคล้องกับนโยบายของกระทรวงยุติธรรมที่ให้เรือนจำที่มีศักยภาพพัฒนาเรือนจำให้เป็นเรือนจำท่องเที่ยว เพื่อเสริมสร้างทักษะให้ผู้ก้าวพลาด และสร้างโอกาสให้ประชาชนภายนอกเข้ามาสนับสนุนการประกอบอาชีพที่สุจริต ส่งผลให้เกิดภาพลักษณ์ที่ดีต่อสังคมในการยอมรับผู้ก้าวพลาดกระทำผิดให้คืนสู่สังคมต่อไป ทั้งนี้ เรือนจำชั่วคราวเขาเขื่อนลั่นแห่งนี้ปัจจุบันมีนักท่องเที่ยวเข้ามาเยี่ยมชมจำนวนมาก และถือเป็นแหล่งท่องเที่ยวแห่งใหม่ของจังหวัดนครราชสีมา

ที่มา : https://www.thaigov.go.th/news/contents/details/62400