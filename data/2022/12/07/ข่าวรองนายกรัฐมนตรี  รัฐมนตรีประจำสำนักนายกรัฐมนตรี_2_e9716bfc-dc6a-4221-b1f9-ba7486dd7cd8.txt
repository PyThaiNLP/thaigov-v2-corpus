รัฐบาลไทย-ข่าวทำเนียบรัฐบาล-​รมต.อนุชา เผยผลการดำเนินงาน 


วันพุธที่ 7 ธันวาคม 2565
พิมพ์
​รมต.อนุชา เผยผลการดำเนินงาน
​รมต.อนุชา เผยผลการดำเนินงาน "ราชบัณฑิต" ตลอดปี 65 สูงกว่ามาตรฐาน เตรียมเดินหน้าสร้างองค์ความรู้เข้าถึงทุกกลุ่ม ตอกย้ำองค์กรวิชาการหลักของประเทศ
วันนี้  7 ธันวาคม 2565 นายอนุชา นาคาศัย รัฐมนตรีประจำสำนักนายกรัฐมนตรี เดินทางตรวจเยี่ยมสำนักงานราชบัณฑิตยสภา หน่วยงานในกำกับดูแล ติดตามการดำเนินงานประจำปี 2565 และแผนการปฏิบัติงานปี 2566 รวมถึงความคืบหน้าการบูรณะ “เรือนเจ้าจอมมารดาเลื่อน” ให้เป็นหอประวัติราชบัณฑิตยสภา โดยมี นายธัชชญาณ์ณัช  เจียรธนัทกานนท์  เลขานุการรัฐมนตรีประจำสำนักนายกรัฐมนตรี และ นายศานติ ภักดีคำ รองเลขาธิการราชบัณฑิตยสภา รักษาราชการแทนเลขาธิการราชบัณฑิตยสภา พร้อมด้วยคณะผู้บริหารราชบัณฑิตยสภาเข้าร่วม
รัฐมนตรีประจำสำนักนายกรัฐมนตรี กล่าวขอบคุณคณะผู้บริหารและเจ้าหน้าที่สำนักงานราชบัณฑิตยสภา ที่ปฎิบัติงานด้วยความมุ่งมั่นจนทำให้ผลการดำเนินงานในปี 2565 สูงกว่าเป้าหมาย และมอบนโยบายให้สำนักงานราชบัณฑิตยสภาดำเนินการประชาสัมพันธ์เชิงรุก เพื่อสร้างความเข้าใจแก่ประชาชนถึงบทบาทและความสำคัญของสำนักงานฯ ต่อภาคส่วนต่างๆ ของประเทศไทย ขณะเดียวกัน ขอให้ทางสำนักงานฯ นำเสนอเนื้อหาและการดำเนินงานผ่านรูปแบบดิจิทัลมากขึ้น โดยอาจขอความร่วมมือจากกระทรวงดิจิทัลเพื่อเศรษฐกิจและสังคม หรือ สำนักงานพัฒนารัฐบาลดิจิทัล (สพร.) เพื่อพัฒนาการดำเนินงานให้เข้าถึงประชาชนได้อย่างครอบคลุม
สำหรับแผนการปฏิบัติงานในปีงบประมาณ 2566 สำนักงานราชบัณฑิตยสภา มีเป้าหมายในการสร้างองค์ความรู้ในศาสตร์สาขาต่างๆ และกำหนดมาตรฐานการใช้ภาษาไทย ให้บริการวิชาการแก่ส่วนราชการ รัฐวิสาหกิจ หน่วยงานอิสระตามรัฐธรรมนูญ องค์การมหาชน หน่วยงานอื่นของรัฐ สถาบันการศึกษา หน่วยงานเอกชน และประชาชน เพื่อให้บรรลุตามผลสัมฤทธิ์ คือ ประชาชนไทยมีความรู้ความเข้าใจในองค์ความรู้ที่สำนักงานราชบัณฑิตยสภาเผยแพร่และสามารถนำไปใช้ได้อย่างถูกต้องตามกาลเทศะ

ที่มา : https://www.thaigov.go.th/news/contents/details/62407