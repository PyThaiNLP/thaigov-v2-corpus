รัฐบาลไทย-ข่าวทำเนียบรัฐบาล-กรมทางหลวงชนบท เพิ่มความมั่นคงแข็งแรงของ โครงสร้างเพื่อความปลอดภัยในการเดินทาง ตามนโยบายของรัฐมนตรีว่าการกระทรวงคมนาคม


วันพุธที่ 7 ธันวาคม 2565
กรมทางหลวงชนบท เพิ่มความมั่นคงแข็งแรงของ โครงสร้างเพื่อความปลอดภัยในการเดินทาง ตามนโยบายของรัฐมนตรีว่าการกระทรวงคมนาคม
บูรณะสะพานสมเด็จพระปิ่นเกล้าแล้วเสร็จ พร้อมเปิดให้ประชาชนใช้สัญจรอย่างสมบูรณ์เรียบร้อยแล้ว
กรมทางหลวงชนบท (ทช.) กระทรวงคมนาคม ดำเนินโครงการบูรณะสะพานสมเด็จพระปิ่นเกล้า เขตพระนคร และบางกอกน้อย กรุงเทพมหานคร แล้วเสร็จสมบูรณ์ พร้อมเปิดให้ประชาชนได้ใช้สัญจรอย่างสะดวกปลอดภัยเรียบร้อยแล้ว
เนื่องจากตัวสะพานสมเด็จพระปิ่นเกล้ามีอายุการใช้งานเกือบ 50 ปี มีปริมาณการจราจรมากกว่า 120,000 คันต่อวัน ส่งผลให้อุปกรณ์และชิ้นส่วนโครงสร้างบางส่วน มีการเสื่อมสภาพและชำรุดเสียหาย อาจสร้างความเสียหายต่อสะพานในอนาคต ดังนั้น ทช. จึงได้ดำเนินการบูรณะสะพานโดยการติดตั้งอุปกรณ์ควบคุมการเคลื่อนตัวในแนวดิ่งเพิ่มเติม เพื่อลดการสั่นไหวบริเวณช่วงกลางสะพาน พร้อมทั้งมีการเปลี่ยนชุดอุปกรณ์รอยต่อเพื่อการขยายตัวการเสริมกำลังบริเวณเชิงลาดของสะพานฯ (ฝั่งธนบุรี) ตลอดจนการปรับปรุงจุดรองรับของสะพานและการปรับปรุงระบบระบายน้ำบนสะพานอีกด้วย ทั้งนี้ การซ่อมบำรุงดังกล่าวนั้น เพื่อให้อุปกรณ์ที่เป็นส่วนประกอบของโครงสร้างสะพานกลับมาใช้งานได้อย่างเต็มประสิทธิภาพ ป้องกันการเกิดอุบัติเหตุบนสะพาน เป็นการยืดอายุของตัวสะพานให้สามารถใช้งานได้ยาวนานและมั่นคงแข็งแรงมากยิ่งขึ้น เป็นการอำนวยความสะดวกปลอดภัยในการเดินทางให้กับประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม

ที่มา : https://www.thaigov.go.th/news/contents/details/62405