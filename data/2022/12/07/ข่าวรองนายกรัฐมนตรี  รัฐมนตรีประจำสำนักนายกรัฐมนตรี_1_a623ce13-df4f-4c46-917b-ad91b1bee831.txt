รัฐบาลไทย-ข่าวทำเนียบรัฐบาล-"ธนกร" ชี้ ไทยเป็นเจ้าภาพประชุมเอเปค-EEC-ท่องเที่ยวฟื้นตัว ปัจจัยสำคัญดึงลงทุนไหลเข้าประเทศ มั่นใจปี 66 ปีทองเศรษฐกิจไทย หลังนานาชาติชี้เป็นเสียงเดียว ไทยจะโตสวนทางเศรษฐกิจโลก


วันพุธที่ 7 ธันวาคม 2565
พิมพ์
"ธนกร" ชี้ ไทยเป็นเจ้าภาพประชุมเอเปค-EEC-ท่องเที่ยวฟื้นตัว ปัจจัยสำคัญดึงลงทุนไหลเข้าประเทศ มั่นใจปี 66 ปีทองเศรษฐกิจไทย หลังนานาชาติชี้เป็นเสียงเดียว ไทยจะโตสวนทางเศรษฐกิจโลก
"ธนกร" ชี้ ไทยเป็นเจ้าภาพประชุมเอเปค-EEC-ท่องเที่ยวฟื้นตัว ปัจจัยสำคัญดึงลงทุนไหลเข้าประเทศ มั่นใจปี 66 ปีทองเศรษฐกิจไทย หลังนานาชาติชี้เป็นเสียงเดียว ไทยจะโตสวนทางเศรษฐกิจโลก โวผลงานรัฐบาลเริ่มผลิดอกออกผล เป็นเครื่องพิสูจน์ความจริงใจของนายกฯ ต่อการแ
วันที่ 7 ธันวาคม 2565 นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า มั่นใจว่าปี 2566 จะเป็นโอกาสทองของประเทศไทย ภายใต้การบริหารประเทศของ พล.อ.ประยุทธ์ จันทร์โอชา นายกฯ และรมว.กลาโหม  ที่วางยุทธศาสตร์ชาติ และเดินหน้ามาตรการต่างๆ ให้ประเทศไทยมีความพร้อม ทั้งโครงสร้างพื้นฐาน ดิจิทัล 5G  แรงงานที่มีทักษะสูง และส่งเสริมภาคบริการด้านการแพทย์และสาธารณสุข การท่องเที่ยว และ softpower รวมถึงความสำเร็จในการเป็นเจ้าภาพจัดการประชุมเอเปค 2022 ที่ผ่านมา ซึ่งแสดงให้เห็นว่าไทยมีศักยภาพและความพร้อมสำหรับการเป็นศูนย์กลางการลงทุนของภูมิภาค ทั้งนี้ IMF คาดการณ์ว่า เศรษฐกิจไทยในปีหน้าจะขยายตัวร้อยละ 3.7 ขณะที่ World Bank และ ADB คาดว่าเศรษฐกิจไทยจะโตถึง 4.1% และ 4.2%  ซึ่งโตสวนทางเศรษฐกิจโลกที่ IMF คาดว่าจะโตเพียงร้อยละ 2.7%
รัฐมนตรีประจำสำนักนายกรัฐมนตรี กล่าวต่อว่า สำหรับนโยบายส่งเสริมการลงทุนนั้น มีกลุ่มเป้าหมายทั้งนักลงทุนไทยและต่างประเทศ ภายใต้การเดินหน้าโครงการ EEC ซึ่งเป็นทั้งการสร้างพื้นที่และโอกาสใหม่ของการลงทุนในอุตสาหกรรมใหม่ จากความสำเร็จของอีอีซี  ในการลงทุนระยะที่ 1 (2561 – 2565) มีการอนุมัติงบลงทุนสูงถึง 1.8 ล้านล้านบาท โดยการลงทุนโครงสร้างพื้นฐานรัฐร่วมเอกชน หรือ PPP ได้เอกชนผู้ลงทุนทั้ง 4 โครงการหลัก มูลค่ารวมประมาณ 655,821 ล้านบาท และตั้งเป้าแผนการลงทุนใน 5 ปี (ปี 2565-2569) จำนวน 2.2 ล้านล้านบาท นอกจากนี้ ภาคเกษตรของไทยในปีหน้าคาดว่าจะเติบโตต่อเนื่อง จากอุปสงค์ความต้องการอาหารของโลกที่เพิ่มขึ้น อย่างไรก็ตาม รัฐบาลยังคงเดินหน้านโยบาย BCG / เกษตรอัจฉริยะ ด้วยการใช้เทคโนโลยีและพลังงานหมุนเวียน เพื่อเพิ่มมูลค่าการส่งออก และช่วยให้เกษตรกรมีรายได้สูงขึ้น
นายธนกร กล่าวอีกว่า ส่วนภาคบริการ ด้านการส่งเสริมการท่องเที่ยว กลายเป็นอุตสาหกรรมที่กลับมาช่วยฟื้นฟูเศรษฐกิจหลังโควิด-19 คลี่คลาย โดย ลตั้งแต่วันที่  1 มกราคม - 2 ธันวาคม  2565 มีนักท่องเที่ยวต่างชาติสะสมแล้ว 9.6 ล้านคน มีรายได้จากการท่องเที่ยวสะสมมากกว่า  2.8 แสนล้านบาท  เชื่อว่าภายในช่วงกลางเดือนธันวาคม นี้ ภาพรวมจำนวนนักท่องเที่ยวปี 65 จะเกินเป้าหมาย 10 ล้านคนอย่างแน่นอน สำหรับด้านการต่างประเทศ จากความสำเร็จในการเป็นประธานการประชุมเอเปค 2022 และการฟื้นฟูความสัมพันธ์กับประเทศซาอุดิอาระเบียในรอบ 30 ปี เป็นการเปิดโอกาสให้ทั้งสองฝ่ายได้มีความร่วมมือในด้านต่างๆ เช่น การท่องเที่ยว แรงงาน การค้า และการลงทุน
"วันนี้ประเทศไทยกลายเป็นโมเดลความสำเร็จที่หลายประเทศต่างให้ความสนใจ แม้ว่าจะมีการประเมินเศรษฐกิจโลกในปีหน้าว่ายังคงมีภาวะถดถอย แต่ประเทศไทยกลับยังได้รับความไว้วางใจจากต่างประเทศ โดยถูกมองว่าเป็นเพียงไม่กี่ประเทศในปี 2566 ที่เศรษฐกิจจะมีอัตราเติบโตที่สูงขึ้น และเป็นการเติบโตสวนทางเศรษฐกิจโลก โดยส่วนหนึ่งเป็นผลสำเร็จจากความต่อเนื่องในการดำเนินนโยบายของท่านนายกฯ ตลอดระยะเวลาที่ผ่านมา ที่วันนี้เริ่มทยอยผลิดอกออกผลให้เห็น และที่ผ่านมาได้กำชับรัฐมนตรีทุกท่านให้ทำงานหนักเพื่อแก้ปัญหาให้ประชาชนทั้งแผนระยะสั้น ระยะกลาง และระยะยาว เชื่อว่าผลงานที่ทยอยออกมานั้น จะเป็นเครื่องพิสูจน์ความจริงใจของท่านนายกฯ ในการแก้ปัญหาให้กับประเทศและประชาชนได้เป็นอย่างดี" นายธนกร กล่าว

ที่มา : https://www.thaigov.go.th/news/contents/details/62388