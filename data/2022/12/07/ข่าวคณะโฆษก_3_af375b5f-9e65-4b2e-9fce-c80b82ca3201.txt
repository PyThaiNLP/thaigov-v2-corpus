รัฐบาลไทย-ข่าวทำเนียบรัฐบาล-​รองโฆษกรัฐบาลเผยรัฐบาลทำงานเชิงรุก โทรชวนหญิงไทยคัดกรองมะเร็งปากมดลูก ผ่านสายด่วน สปสช.1330 สำเร็จกว่า 500,000 เคส


วันพุธที่ 7 ธันวาคม 2565
พิมพ์
​รองโฆษกรัฐบาลเผยรัฐบาลทำงานเชิงรุก โทรชวนหญิงไทยคัดกรองมะเร็งปากมดลูก ผ่านสายด่วน สปสช.1330 สำเร็จกว่า 500,000 เคส
​รองโฆษกรัฐบาลเผยรัฐบาลทำงานเชิงรุก โทรชวนหญิงไทยคัดกรองมะเร็งปากมดลูก ผ่านสายด่วน สปสช.1330 สำเร็จกว่า 500,000 เคส
วันที่ 7 ธันวาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลทำงานเชิงรุก สร้างสังคมสุขภาวะที่ดีสู่ประชาชนทุกเพศทุกวัย เพื่อสุขภาพที่ดีอันเป็นพื้นฐานสำคัญในการพัฒนาประเทศให้เดินหน้าไปอย่างเข้มแข็ง
นางสาวรัชดา กล่าวว่า สำนักงานหลักประกันสุขภาพแห่งชาติ (สปสช.) ฝ่ายบริการประชาชนและคุ้มครองสิทธิ (สายด่วน สปสช.1330) ได้ขับเคลื่อนนโยบายรัฐบาลรณรงค์ให้หญิงไทยตามกลุ่มเป้าหมาย ไปตรวจคัดกรองมะเร็งปากมดลูก เพื่อลดความเสี่ยงการเจ็บป่วย  โดยใช้วิธีโทรศัพท์เชิงรุก สายด่วน สปสช.1330  ติดต่อประชาชนที่อยู่ในกลุ่มเป้าหมายได้รับสิทธิประโยชน์บริการสร้างเสริมสุขภาพและป้องกันโรคในการบริการตรวจคัดกรองมะเร็งปากมดลูก เพื่ออำนวยความสะดวกให้กลุ่มเป้าหมายเข้าถึงสิทธิและการรักษาพยาบาล
สำหรับการโทรศัพท์จะใช้ฐานข้อมูลประชาชนที่เคยติดต่อเข้ามาที่สายด่วน สปสช.1330 เพื่อเชิญชวนหญิงไทยทุกสิทธิการรักษาที่อยู่กลุ่มเป้าหมายเข้ารับบริการตรวจคัดกรองมะเร็งปากมดลูก โดยเริ่มดำเนินการโทรเชิงรุก ตั้งแต่ปีงบประมาณ 2565 ระหว่างวันที่ 27 มิถุนายน 2565 –  30 กันยายน 2565 จำนวน 300,016 เคส และปีงบประมาณ 2566 ระหว่างวันที่ 1 ตุลาคม 2565- 30 พฤศจิกายน 2565 จำนวน 249,204 เคส
นางสาวรัชดา ขอให้ประชาชนมั่นใจการให้บริการ หากเป็นเจ้าหน้าที่สายด่วน สปสช. 1330 ติดต่อไป หน้าจอของประชาชนคือหมายเลข 1330  ซึ่งเจ้าหน้าที่จะมีการแนะนำตัวดังนี้ “สวัสดีค่ะ/ครับ ดิฉัน/ผม…….แนะนำชื่อ…..โทรจากสายด่วน สปสช.1330 ขอรบกวนเวลาสักครู่ เพื่อแนะนำบริการตรวจมะเร็งปากมดลูก ไม่ทราบสะดวกหรือไม่ค่ะ/ครับ” หากประชาชนสะดวกรับฟังข้อมูล เจ้าหน้าที่จะแนะนำบริการการตรวจคัดกรองมะเร็งปากมดลูก แนะนำสถานที่ตรวจ ให้เบอร์ติดต่อหน่วยบริการเพื่อนัดหมายหรือสอบถาม โดยภายในการสนทนาจะไม่มีการสอบถามข้อมูลส่วนตัวแต่อย่างใด
"หากประชาชนไม่มั่นใจต้องการตรวจสอบว่าเบอร์ที่โทรไป นั่นเป็นบริการของสปสช. หรือเป็น มิจฉาชีพ สามารถติดต่อสอบถามเข้ามาทีสายด่วน สปสช. 1330 เพื่อตรวจสอบหมายเลขโทรศัพท์ได้ สอบถามรายละเอียดเพิ่มเติมได้ที่
1.สายด่วน สปสช. 1330
2.ช่องทางออนไลน์
* ไลน์ สปสช. พิมพ์ไลน์ไอดี @nhso หรือคลิก https://lin.ee/zzn3pU6
* Facebook : สำนักงานหลักประกันสุขภาพแห่งชาติ https://www.facebook.com/NHSO.Thailand" นางสาวรัชดา ย้ำ

ที่มา : https://www.thaigov.go.th/news/contents/details/62387