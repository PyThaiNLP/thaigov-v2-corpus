รัฐบาลไทย-ข่าวทำเนียบรัฐบาล-กระทรวงมหาดไทย ชี้แจงข้อสงสัยหลักเกณฑ์การประมาณการจ่ายเงินเยียวยาน้ำท่วม 


วันพุธที่ 7 ธันวาคม 2565
พิมพ์
กระทรวงมหาดไทย ชี้แจงข้อสงสัยหลักเกณฑ์การประมาณการจ่ายเงินเยียวยาน้ำท่วม
กรมป้องกันและบรรเทาสาธารณภัย เผยการเยียวยาเป็นไปตามระเบียบราชการ ส่วนกรณีที่ปรากฏตามข่าวนั้น ยังอยู่ระหว่างการประเมินความเสียหาย รวมถึงผู้ประสบอุทกภัยในฤดูฝนปี 2565 จะได้รับการช่วยเหลือตามมติ ครม. 29 พ.ย.65 อีกด้วย
ตามที่ปรากฏข่าวผ่านสื่อกรณีชาวบ้านนามน หมู่ 5 หมู่ 10 ต.ตาลสุม อ.ตาลสุม จ.อุบลราชธานี ร้องเรียนผ่านสื่อว่า ไม่ได้รับความเป็นธรรมจากเจ้าหน้าที่สำรวจประมาณราคาที่อยู่อาศัย สิ่งปลูกสร้าง โรงเรียน ยุ้งข้าว รวมทั้งสิ่งสาธารณประโยชน์ที่ได้รับความเสียหายจากอุทกภัย จ.อุบลราชธานี ปี 2565 โดยมองว่า เจ้าหน้าที่ที่มาสำรวจความเสียหายมีการเลือกปฏิบัติ ประเมินราคาความเสียหายไม่ตรงตามข้อเท็จจริง เนื่องจากบางบ้านที่เสียหายมาก กลับได้รับเงินช่วยเหลือน้อยกว่าบ้านที่เสียหายน้อย จึงตั้งคำถามว่า ภาครัฐมีหลักเกณฑ์ในการประเมินความเสียหายอย่างไรนั้น
วันที่ 6 ธันวาคม 2565 นายบุญธรรม เลิศสุขีเกษม  อธิบดีกรมป้องกันและบรรเทาสาธารณภัย กระทรวงมหาดไทย ได้ให้จังหวัดอุบลราชธานี ตรวจสอบรายละเอียด จึงขอชี้แจงข้อมูลและข้อเท็จจริง ดังนี้
1) เมื่อมีกรณีสาธารณภัยเกิดขึ้น การให้ความช่วยเหลือผู้ประสบภัย ทางราชการมีระเบียบกำหนดหลักเกณฑ์ วิธีการและอัตราการให้ความช่วยเหลือไว้ ตามระเบียบกระทรวงการคลังว่าด้วยเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ.2562 และหลักเกณฑ์การใช้จ่ายเงินทดรองราชการเพื่อช่วยเหลือผู้ประสบภัยพิบัติกรณีฉุกเฉิน พ.ศ.2563 โดยจะมีขั้นตอนเริ่มจากให้องค์กรปกครองส่วนท้องถิ่นสำรวจและประเมินความเสียหายที่สามารถให้ความช่วยเหลือได้ตามระเบียบฯ ดังกล่าว เมื่อองค์กรปกครองส่วนท้องถิ่นดำเนินการแล้วจะส่งให้อำเภอเพื่อให้คณะกรรมการให้ความช่วยเหลือผู้ประสบภัยพิบัติกรณีฉุกเฉินระดับอำเภอ (ก.ช.ภ.อ.)  พิจารณา หากอำเภอมีวงเงินทดรองราชการฯ ที่ผู้ว่าราชการจังหวัดจัดสรรวงเงินทดรองราชการฯ ให้อำเภอเพียงพอต่อการให้ความช่วยเหลือ ทาง ก.ช.ภ.อ. จะพิจารณาอนุมัติการให้ความช่วยเหลือได้เอง หากมีวงเงินทดรองราชการฯ ไม่เพียงพอ อำเภอจะส่งเรื่องให้ คณะกรรมการให้ความช่วยเหลือผู้ประสบภัยพิบัติกรณีฉุกเฉินระดับจังหวัด (ก.ช.ภ.จ.)  พิจารณาต่อไป
2) การให้ความช่วยเหลือผู้ประสบภัยพิบัติกรณีฉุกเฉิน ตามระเบียบและหลักเกณฑ์ที่กระทรวงการคลังกำหนดในด้านการดำรงชีพ กำหนดให้ดำเนินการช่วยเหลือเป็นสิ่งของหรือจ่ายเป็นเงิน โดยคำนึงถึงสภาพและเหตุการณ์ตามความเหมาะสม โดยในส่วนที่เกี่ยวกับที่อยู่อาศัยประจำได้รับความเสียหายนั้นมีกำหนดไว้ ดังนี้
“5.1.4 ค่าใช้จ่ายในการดำรงชีพเบื้องต้น กรณีที่อยู่อาศัยได้รับความเสียหายทั้งหลังเท่าที่จ่ายจริงครอบครัวละไม่เกิน 3,800 บาท
5.1.5 ค่าวัสดุซ่อมแซม ที่อยู่อาศัยประจำซึ่งผู้ประสบภัยพิบัติเป็นเจ้าของอยู่ได้รับความเสียหาย เท่าที่จ่ายจริงหลังละไม่เกิน 49,500 บาท”
3) กรณีที่ปรากฎข่าว จังหวัดอุบลราชธานีได้ตรวจสอบแล้ว พบว่ายังอยู่ในขั้นตอนขององค์กรปกครองส่วนท้องถิ่นสำรวจและประมาณราคาความเสียหาย ยังมิได้รวบรวมนำส่งมาขอรับการให้ความช่วยเหลือจากอำเภอ  โดยบ้านหลังดังกล่าวจากการประเมินความเสียหายที่ต้องซ่อมแซมได้รับรายงานว่ามีภาพถ่ายความเสียหายระบุเป็นฝ้าหลังคา พื้นที่ 15 ตารางเมตร ค่าวัสดุตารางเมตรละ 128 บาท คิดเป็นเงิน 1,920 บาท
4) ผู้ประสบอุทกภัยในฤดูฝนปี 2565 นอกเหนือจากที่จะได้รับการพิจารณาให้ความช่วยเหลือตามระเบียบกระทรวงการคลังฯ แล้ว คณะรัฐมนตรีได้มีมติเมื่อวันที่ 29 พฤศจิกายน 2565 เห็นชอบการให้ความช่วยเหลือเป็นกรณีพิเศษ เยียวยาจากรัฐบาล ใน 3 กรณี ดังนี้
4.1 ครัวเรือนละ 5,000 บาท กรณีที่พักอาศัยประจำอยู่ในพื้นที่น้ำท่วมขัง ตั้งแต่ 1 วัน (24ชม.) แต่ไม่เกิน 7 วันและทรัพย์สินได้รับความเสียหาย /หรือถูกน้ำท่วมขังเกินกว่า
7 วัน แต่ไม่เกิน 30 วัน
4.2 ครัวเรือนละ 7,000 บาท กรณีที่พักอาศัยอยู่ในพื้นที่น้ำท่วมขังติดต่อกันเกินกว่า 30 วัน แต่ไม่เกิน 60 วัน
4.3 ครัวเรือนละ 9,000 บาท กรณีที่พักอาศัยอยู่ในพื้นที่น้ำท่วมขังติดต่อกันเกินกว่า 60 วัน ขึ้นไป
ซึ่งขณะนี้อยู่ระหว่างการดำเนินการ

ที่มา : https://www.thaigov.go.th/news/contents/details/62403