รัฐบาลไทย-ข่าวทำเนียบรัฐบาล-สืบสานพระราชปณิธานองค์สภานายิกาสภากาชาดไทย และพระราชดำริองค์อุปนายิกาสภากาชาดไทย กระทรวงมหาดไทย – สมาคมแม่บ้านมหาดไทย ร่วมออกร้านค้ากาชาด ในงานกาชาด ภายใต้แนวคิด “๙ ทศวรรษใต้ร่มพระ


วันพุธที่ 7 ธันวาคม 2565
พิมพ์
สืบสานพระราชปณิธานองค์สภานายิกาสภากาชาดไทย และพระราชดำริองค์อุปนายิกาสภากาชาดไทย กระทรวงมหาดไทย – สมาคมแม่บ้านมหาดไทย ร่วมออกร้านค้ากาชาด ในงานกาชาด ภายใต้แนวคิด “๙ ทศวรรษใต้ร่มพระ
สืบสานพระราชปณิธานองค์สภานายิกาสภากาชาดไทย และพระราชดำริองค์อุปนายิกาสภากาชาดไทย กระทรวงมหาดไทย – สมาคมแม่บ้านมหาดไทย ร่วมออกร้านค้ากาชาด ในงานกาชาด ภายใต้แนวคิด “๙ ทศวรรษใต้ร่มพระบารมี  สดุดีสภานายิกาสภากาชาดไทย” ประจำปี 2565 วันที่ 8–18 ธ.ค. 2565
สืบสานพระราชปณิธานองค์สภานายิกาสภากาชาดไทย และพระราชดำริองค์อุปนายิกาสภากาชาดไทย กระทรวงมหาดไทย – สมาคมแม่บ้านมหาดไทย ร่วมออกร้านค้ากาชาด ในงานกาชาด ภายใต้แนวคิด “๙ ทศวรรษใต้ร่มพระบารมี  สดุดีสภานายิกาสภากาชาดไทย” ประจำปี 2565
วันที่ 8–18 ธ.ค. 2565 รวม 11 วัน 11 คืน ณ สวนลุมพินี
วันนี้ (6 ธ.ค. 65) เวลา 11.00 น. ที่ร้านกาชาดกระทรวงมหาดไทยและสมาคมแม่บ้านมหาดไทย ในการจัดงานกาชาดประจำปี 2565 สวนลุมพินี กรุงเทพฯ นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย และนางจันทร์ประภา วิชิตชลชัย รองผู้อำนวยการสำนักงานจัดหารายได้ สภากาชาดไทย ร่วมแถลงข่าวร้านค้ากาชาดกระทรวงมหาดไทยและสมาคมแม่บ้านมหาดไทย ประจำปี 2565 ภายใต้แนวคิด “๙ ทศวรรษใต้ร่มพระบารมี สดุดีสภานายิกาสภากาชาดไทย” โดยมี นายชัยวัฒน์ ชื่นโกสุม นายแมนรัตน์ รัตนสุคนธ์ อธิบดีกรมการปกครอง นายชยาวุธ จันทร อธิบดีกรมที่ดิน นายอรรษิษฐ์ สัมพันธรัตน์ อธิบดีกรมการพัฒนาชุมชน นายพงศ์รัตน์ ภิรมย์รัตน์ อธิบดีกรมโยธาธิการและผังเมือง นายขจร ศรีชวโนทัย อธิบดีกรมส่งเสริมการปกครองท้องถิ่น หัวหน้าหน่วยงานรัฐวิสาหกิจ นางกุลทรัพย์ ชื่นโกสุม นางจิรวรรณ เพ็ญพาส นางปวีณ์ริศา เกิดสม นางวรสุดา รัตนสุคนธ์ นางศลิษา ภิรมย์รัตน์ นางจิณณารัชช์ สัมพันธรัตน์ อุปนายกสมาคมแม่บ้านมหาดไทย สื่อมวลชน และภาคีเครือข่าย ร่วมรับฟังการแถลงข่าว
นายสุทธิพงษ์ จุลเจริญ กล่าวว่า เนื่องในโอกาสมหามงคลเฉลิมพระชนมพรรษา 90 พรรษา 12 สิงหาคม 2565 สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง องค์สภานายิกาสภากาชาดไทย ซึ่งนับเป็นบุญของคนไทยทุกคนที่มีพระองค์ท่านผู้ทรงเป็น “แม่แห่งแผ่นดิน” ที่ทรงคอยดูแลทำนุบำรุงประเทศชาติและห่วงหาอาทรพสกนิกรชาวไทยซึ่งเปรียบประดุจมารดาห่วงใยต่อบุตรกว่า 70 ล้านคน มาตลอดระยะเวลากว่า 70 ปี โดยเฉพาะอย่างยิ่ง “การดูแลคุณภาพชีวิต” ผ่านพระราชเสาวนีย์และแนวพระราชดำริในการบรรเทาทุกข์ บำรุงสุข เพื่อสร้างเสริมสุขภาพ และดูแลรักษาโรคภัยไข้เจ็บต่าง ๆ ในยามเจ็บป่วย รวมทั้งพระราชกรณียกิจด้านมนุษยธรรมที่สำคัญ คือ การจัดสร้างศูนย์สภากาชาดไทย (ศูนย์ราชการุณย์ เขาล้าน จังหวัดตราด) ณ บ้านเขาล้าน ต.ไม้รูด อ.คลองใหญ่ จ.ตราด พร้อมจัดหาแพทย์มาให้การรักษาพยาบาล จัดหาครูศิลปาชีพให้ความรู้และฝึกอาชีพให้กับชาวกัมพูชาที่ลี้ภัยสงครามและมาพึ่งพระบรมโพธิสมภาร เพื่อให้ผู้อพยพมีอาชีพเลี้ยงดูตนเองได้อย่างยั่งยืน กอปรกับสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี องค์อุปนายิกาสภากาชาดไทย ทรงมีความเพียรพยายามในการสนองพระมหากรุณาธิคุณองค์สภานายิกาสภากาชาดไทยด้วยการทรงบริหารกิจการสภากาชาดไทยให้มีความเจริญรุดหน้าเพื่อสร้างสุขภาวะที่ดีให้กับคนไทย
“กระทรวงมหาดไทยและสมาคมแม่บ้านมหาดไทย น้อมสำนึกในพระมหากรุณาธิคุณขององค์สภานายิกาสภากาชาดไทย และองค์อุปนายิกาสภากาชาดไทย ด้วยการสนองพระราชดำริในการดูแลทุกข์สุขของพี่น้องประชาชนคนไทย ด้วยปณิธาน “บำบัดทุกข์ บำรุงสุข” อันสอดคล้องกับคติทัศน์ของสภากาชาดไทยที่ว่า “บรรเทาทุกข์ บำรุงสุข บำบัดโรค กำจัดภัย” โดยในส่วนของสมาคมแม่บ้านมหาดไทย ภายใต้การนำของ ดร.วันดี กุญชรยาคง จุลเจริญ นายกสมาคมแม่บ้านมหาดไทย ได้ดำเนินกิจกรรมบำเพ็ญสาธารณประโยชน์เคียงข้างกระทรวงมหาดไทยร่วมกับสภากาชาดไทยมาอย่างต่อเนื่อง และมีประธานแม่บ้านมหาดไทยจังหวัดซึ่งเป็นคู่สมรสของผู้ว่าราชการจังหวัดที่ได้รับโปรดเกล้าฯ แต่งตั้งจากองค์สภานายิกาสภากาชาดไทยให้ดำรงตำแหน่ง “นายกเหล่ากาชาดจังหวัด” ทำหน้าที่ออกเยี่ยมให้กำลังใจ ให้ความช่วยเหลือพี่น้องประชาชนผู้ยากไร้ ผู้ด้อยโอกาสในสังคม ในทุกพื้นที่จังหวัด เคียงข้างผู้ว่าราชการจังหวัด ร่วมกับนายกกิ่งกาชาดอำเภอ และท่านนายอำเภอ เพื่อให้ประชาชนได้มีชีวิตความเป็นอยู่ที่ดีขึ้น สามารถดำรงตนอยู่ได้อย่างมีความสุข เป็นเสาหลักร่วมกันในการดูแลคุณภาพชีวิตของพี่น้องประชาชนมาอย่างยาวนาน เพื่อให้ประชาชนคนไทยทุกคนมีคุณภาพชีวิตที่ดี อยู่ในสังคมไทยได้อย่างเป็นปกติสุข สุขภาพร่างกายแข็งแรง ปลอดโรค ปลอดภัย” นายสุทธิพงษ์ กล่าว
นายสุทธิพงษ์ จุลเจริญ ได้กล่าวต่ออีกว่า การจัดงานกาชาด ประจำปี 2565 ของกระทรวงมหาดไทยและสมาคมแม่บ้านมหาดไทย ได้นำ “ผีเสื้อแห่งความจงรักภักดี” มาเป็นกิจกรรมในการร่วมลุ้นของรางวัล โดยจะผูกติดไว้ที่ต้นราชพฤกษ์พระราชา และต้นโมกพระราชินี ให้พี่น้องประชาชนที่ซื้อคูปองสอยดาวในราคา 50 บาท สามารถไปจับผีเสื้อเพื่อลุ้นของรางวัลมูลค่าตั้งแต่ 60 บาทขึ้นไป ทั้งนี้ “ผีเสื้อ” ถือเป็นสัญลักษณ์แห่งความอุดมสมบูรณ์ดังพระราชเสาวนีย์ “..พระเจ้าอยู่หัวเป็นน้ำ ฉันจะเป็นป่า ป่าที่ถวายความจงรักภักดีต่อน้ำ...” ประกอบกับที่พวกเราคนไทยทุกคนได้ร่วมกันสนองพระราชดำริด้วยการนำผ้าไทย ผ้าอัตลักษณ์ของทุกจังหวัดทั่วประเทศ มาประดิษฐ์เป็นผีเสื้อประดิษฐ์ในการเฉลิมฉลองวาระมหามงคลที่ทรงเจริญพระชนมพรรษา 90 พรรษา โดยท่านที่ร่วมจับผีเสื้อในงานกาชาดกระทรวงมหาดไทย และสมาคมแม่บ้านมหาดไทย ซึ่งมีถึง 50,000 ตัว ก็จะได้รับผีเสื้อกลับไปเป็นของที่ระลึกนำไปใช้ในโอกาสต่าง ๆ นอกจากนี้ ได้มีการน้อมนำพระราชดำริในการส่งเสริมคุณภาพชีวิต สร้างงาน สร้างอาชีพ สร้างรายได้ให้กับผู้ประกอบการ โดยการจัดจำหน่ายสินค้าชุมชน (OTOP) ทั้งประเภทของกิน ประเภทเสื้อผ้า/เครื่องแต่งกาย และประเภทสมุนไพร รวม 12 ร้าน และเพื่อบรรเทาผลกระทบจากสภาวะทางเศรษฐกิจให้กับพี่น้องประชาชน ได้เปิด “ร้านนายประหยัด” จำหน่ายสินค้าอุปโภคบริโภคราคาประหยัด จำนวน 38 รายการ นอกจากนี้ ยังมีการบริการนวดเพื่อสุขภาพ “ร้านทองน้ำหนึ่ง เชียงใหม่” นวดไทย นวดตัว นวดเท้า ตามตำรับตำราแพทย์แผนไทยซึ่งได้รับการรับรองมาตรฐานแพทย์แผนไทยและการแพทย์ทางเลือกให้กับประชาชนผู้สนใจอีกด้วย
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวว่า ร้านกาชาดกระทรวงมหาดไทยและสมาคมแม่บ้านมหาดไทยในปีนี้ จัดขึ้นภายใต้แนวคิด “๙ ทศวรรษ ๑๐ เรื่องราว ใต้ร่มพระบารมี สดุดีสภานายิกาสภากาชาดไทย” ที่สะท้อนพระราชกรณียกิจและเรื่องราวอันเนื่องด้วยพระมหากรุณาธิคุณ ได้แก่ 1) ตราสัญลักษณ์พระนามาภิไธย ส.ก. 2) 66 ปี สดุดีสภานายิกาสภากาชาดไทย 3) ศิลปาชีพ สร้างงาน สร้างอาชีพ 4) โขนของมูลนิธิส่งเสริมศิลปาชีพ 5) นานาองค์กรร่วมเฉลิมพระเกียรติคุณ 6) ป่ารักน้ำ 7) ทรงอนุรักษ์ป่าชายเลน 8) พระมารดาแห่งการคุ้มครองความหลากหลายทางชีวภาพ 9) ดอกไม้ในพระนามาภิไธยและดอกไม้พระราชทานนาม และ 10) สวนพฤกษศาสตร์สมเด็จพระนางเจ้าสิริกิติ์
นายพงศ์รัตน ภิรมย์รัตน์ กล่าวว่า กรมโยธาธิการและผังเมือง ได้รับมอบหมายจากปลัดกระทรวงมหาดไทย และได้ร่วมหารือกับนายกสมาคมแม่บ้านมหาดไทย ในการรังสรรค์ตกแต่งพื้นที่ให้มีความเป็นธรรมชาติ ร่มรื่น สวยงาม และสร้างสรรค์ เน้นวัสดุตกแต่งจากธรรมชาติที่เป็นมิตรกับสิ่งแวดล้อมและการใช้งานอารยสถาปัตย์เพื่อคนทุกวัย โดยภายในฯ มีการจัดแสดงนิทรรศการเฉลิมพระเกียรติ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยเทคนิค 360 องศา โดยผู้เยี่ยมชมจะสัมผัสได้ทั้งรูป กลิ่น เสียง เสมือนเข้ามาเดินเล่นในป่าท่ามกลางธรรมชาติและพรรณไม้นานาชนิด ได้มองท้องฟ้า ยอดไม้ ผสมผสานกับได้ยลสินค้าจริงจากศูนย์ศิลปาชีพที่สามารถจับต้องได้ จนถึงเทคนิคผสมผสานกลิ่นดอกไม้ป่า
นายชยาวุธ จันทร อธิบดีกรมที่ดิน กล่าวว่า ในร้านกาชาดกระทรวงมหาดไทยและสมาคมแม่บ้านมหาดไทยในครั้งนี้ ได้มีการออกร้าน “ร้านเสื้อผ้าไทยมือใหม่และมือสองราคาสุดพิเศษ” โดยท่านผู้ว่าราชการจังหวัด นายอำเภอ และผู้บริหารระดับสูงของจังหวัด ได้บริจาคชุดผ้าไทย เพื่อจำหน่ายนำเงินรายได้สมทบบำรุงสภากาชาดไทย ซึ่งมีสิ่งที่น่าสนใจ คือ จำหน่ายราคาถูกมาก ตามเกรดของผ้า คือ เกรด A 300 บาท เกรด B 200 บาท และเกรด C 100 บาท เพื่อให้พี่น้องประชาชนสามารถเข้าถึงชุดผ้าไทยและได้ภาคภูมิใจด้วยการสวมใส่ชุดผ้าไทย หลายรูปแบบ หลายดีไซน์ อันเป็นการสนองพระดำริในสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ที่ทรงมีพระปณิธานอันแน่วแน่ในการสืบสาน รักษา และต่อยอด พระราชดำริในสมเด็จพระบรมราชชนนีพันปีหลวง ผ่านโครงการพระดำริ “ผ้าไทยใส่ให้สนุก” อันทำให้ช่างทอผ้า ผู้ประกอบการผ้า ได้พัฒนาทักษะ ฝีไม้ลายมือ ด้านการทอผ้า การออกแบบผ้า ให้สอดคล้องกับความต้องการและความนิยมชมชอบของผู้ซื้อ คนทุกวัยใส่ได้ และยังสามารถใส่ได้ทุกโอกาส ซึ่งพี่น้องประชาชนสามารถเลือกสรรชุดผ้าไทย และสินค้าอื่น ๆ ที่ชื่นชอบ ให้กับตนเอง หรือเพื่อเป็นของขวัญปีใหม่ให้กับผู้ที่เคารพนับถือและบุคคลที่เรารักในช่วงเทศกาลแห่งความสุขได้อีกด้วย
นายอรรษิษฐ์ สัมพันธรัตน์ อธิบดีกรมการพัฒนาชุมชน กล่าวว่า ในการจัดงานกาชาดของกระทรวงมหาดไทยและสมาคมแม่บ้านมหาดไทยในครั้งนี้ มุ่งเน้นการจัดงานในรูปแบบอนุรักษ์สิ่งแวดล้อม หรือ Green Fair เพื่อให้สอดคล้องกับหมุดหมายการพัฒนาที่ยั่งยืนของสหประชาชาติ (UN SDGs) ซึ่งกระทรวงมหาดไทยและท่านผู้ว่าราชการจังหวัดทั่วประเทศ ได้ร่วมลงนามประกาศเจตนารมณ์กับผู้ประสานงานสหประชาชาติประจำประเทศไทย ด้วยการรณรงค์ให้มีการคัดแยกขยะ พร้อมทั้งเชิญชวนพี่น้องประชาชนที่จะมาเยี่ยมชม เที่ยวชมงาน ร่วมกันพกถุงผ้า มาจับจ่ายใช้สอยภายในงาน
ด้าน นางจันทร์ประภา วิชิตชลชัย กล่าวว่า สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี องค์อุปนายิกาผู้อำนวยการสภากาชาดไทย ทรงมีพระราชดำริให้สภากาชาดไทย จัดงานกาชาดประจำปี 2565 ภายใต้แนวคิด “๙ ทศวรรษใต้ร่มพระบารมี  สดุดีสภานายิกาสภากาชาดไทย” ระหว่างวันที่ 8–18 ธ.ค. 2565 เวลา 11.00–22.00 น. รวม 11 วัน 11 คืน ณ สวนลุมพินี กรุงเทพมหานคร และบนแพลตฟอร์มออนไลน์ www.งานกาชาด.com หรือ www.redcrossfair.com
ดร.วันดี กุญชรยาคง จุลเจริญ นายกสมาคมแม่บ้านมหาดไทย กล่าวเน้นย้ำในช่วงท้ายว่า “ประการสำคัญที่สุดในการออกร้านกาชาดกระทรวงมหาดไทยและสมาคมแม่บ้านมหาดไทยในครั้งนี้ คือ เงินทุกบาททุกสตางค์ โดยไม่หักค่าใช้จ่ายอย่างใดทั้งสิ้น จะนำขึ้นทูลเกล้าฯ ถวาย โดยเสด็จพระราชกุศลเพื่อบำรุงสภากาชาดไทย สำหรับช่วยเหลือผู้ตกทุกข์ได้ยาก ผู้ประสบภัยพิบัติตามภารกิจของสภากาชาดไทย อันมีนัยยะที่สำคัญว่า ทุกท่านที่มาร่วมกิจกรรมร้านกาชาดกับกระทรวงมหาดไทยและสมาคมแม่บ้านมหาดไทยจะได้ร่วมกันทำบุญด้วยการ “ให้” อย่างไม่มีที่สิ้นสุด จึงขอเชิญชวนทุกท่านร่วมกิจกรรมร้านกาชาดกระทรวงมหาดไทยและสมาคมแม่บ้านมหาดไทย ในงานกาชาดประจำปี 2565 ระหว่างวันที่ 8–18 ธ.ค. 2565 เวลา 11.00–22.00 น. รวม 11 วัน 11 คืน ณ สวนลุมพินี กรุงเทพมหานคร”

ที่มา : https://www.thaigov.go.th/news/contents/details/62379