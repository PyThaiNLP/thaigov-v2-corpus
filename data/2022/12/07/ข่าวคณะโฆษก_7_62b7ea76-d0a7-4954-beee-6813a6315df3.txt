รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมนักกีฬายกน้ำหนักไทยเปิดฉากอย่างสวยงาม คว้า 5 เหรียญทอง 3 เหรียญเงินแล้ว ในการแข่งขันยกน้ำหนักชิงชนะเลิศแห่งโลก 2022 ณ กรุง Bogotá


วันพุธที่ 7 ธันวาคม 2565
พิมพ์
โฆษกรัฐบาลเผย นายกฯ ชื่นชมนักกีฬายกน้ำหนักไทยเปิดฉากอย่างสวยงาม คว้า 5 เหรียญทอง 3 เหรียญเงินแล้ว ในการแข่งขันยกน้ำหนักชิงชนะเลิศแห่งโลก 2022 ณ กรุง Bogotá
โฆษกรัฐบาลเผย นายกฯ ชื่นชมนักกีฬายกน้ำหนักไทยเปิดฉากอย่างสวยงาม คว้า 5 เหรียญทอง 3 เหรียญเงินแล้ว ในการแข่งขันยกน้ำหนักชิงชนะเลิศแห่งโลก 2022 ณ กรุง Bogotá
วันที่ 7 ธันวาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่า นักกีฬายกน้ำหนักทีมชาติไทย สามารถคว้ารางวัลมาได้แล้ว 5 เหรียญทอง และ 3 เหรียญเงิน ในการแข่งขันยกน้ำหนักชิงชนะเลิศแห่งโลก 2022 ณ กรุงโบโกตา (Bogotá) ประเทศโคลอมเบีย ซึ่งเปิดฉากการแข่งขันเมื่อวันที่ 5 ธันวาคมเป็นวันแรก
โฆษกประจำสำนักนายกรัฐมนตรี ระบุว่า ไทยได้รับแล้ว 5 เหรียญทอง 3 เหรียญเงิน ซึ่งเป็นผลงานจากธรรญธร สุขข์เจริญ 2 เหรียญทอง และ 1 เหรียญเงิน จากสิริวิมล ประมงคล 1 เหรียญทอง 2 เหรียญเงิน และจากธีรพงศ์ ศิลาชัย 2 เหรียญทอง ซึ่งรายการการแข่งขันยกน้ำหนักชิงชนะเลิศแห่งโลกนี้ เป็นรายการเก็บคะแนนโอลิมปิกเกมส์ ค.ศ. 2024 "ปารีสเกมส์” ประเทศฝรั่งเศส
ทั้งนี้ ยังมีโปรแกรมการแข่งขันของนักกีฬายกน้ำหนักไทยรุ่นอื่น ๆ อีกจนถึงวันที่ 16 ธ.ค. ซึ่งนักยกน้ำหนักไทยยังมีโอกาสคว้าเหรียญรางวัลเพิ่มได้อีก จึงขอเชิญชวนให้แฟนกีฬาชาวไทยติดตามเชียร์ให้กำลังใจด้วย
“นายกรัฐมนตรีชื่นชมความสามารถของนักกีฬาไทย แสดงศักยภาพคว้ารางวัลในการแข่งขันระดับโลก เชื่อมั่นว่ายกน้ำหนักเป็นหนึ่งในประเภทกีฬาที่ไทยมีศักยภาพ ที่จะนำชื่อเสียงมาสู่ประเทศไทยอย่างแน่นอน ทั้งนี้ นายกรัฐมนตรีขอบคุณนักกีฬาที่ขยันฝึกซ้อม พัฒนาทักษะ ชั้นเชิง และสมาธิ รวมทั้งขอบคุณเจ้าหน้าที่ หน่วยงานที่เกี่ยวข้อง ที่ช่วยผลักดันในการแข่งขันนี้ รวมทั้งเชิญชวนชาวไทยร่วมเชียร์ให้กำลังใจนักกีฬาไทยจนจบการแข่งขัน” นายอนุชาฯ กล่าว

ที่มา : https://www.thaigov.go.th/news/contents/details/62408