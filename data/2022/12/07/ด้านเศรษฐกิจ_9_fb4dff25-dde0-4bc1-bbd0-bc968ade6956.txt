รัฐบาลไทย-ข่าวทำเนียบรัฐบาล-รฟท. จัดกิจกรรมหน่วยแพทย์เฉพาะทางเคลื่อนที่ Doctor Train ครั้งที่ 2


วันพุธที่ 7 ธันวาคม 2565
รฟท. จัดกิจกรรมหน่วยแพทย์เฉพาะทางเคลื่อนที่ Doctor Train ครั้งที่ 2
จังหวัดลำปาง ให้บริการตรวจสุขภาพแก่พี่น้องประชาชน เจ้าหน้าที่ ลูกจ้างการรถไฟฯ และครอบครัวฟรี
เมื่อวันที่ 2 ธันวาคม 2565 การรถไฟแห่งประเทศไทย (รฟท.) กระทรวงคมนาคม จัดกิจกรรมออกหน่วยแพทย์เคลื่อนที่ Doctor Train ครั้งที่ 2 ที่โรงรถจักรลำปาง จังหวัดลำปาง โดยมีนายนิรุฒ มณีพันธ์ ผู้ว่าการรถไฟแห่งประเทศไทย เป็นประธานพิธีเปิด พร้อมด้วยศาสตราจารย์นายแพทย์อนันต์ ศรีเกียรติขจร คณบดีคณะแพทยศาสตร์ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) คณะผู้บริหาร รฟท. คณะแพทย์ สจล. และคณะแพทย์โรงพยาบาลบุรฉัตรไชยากร  ซึ่งเป็นความร่วมมือระหว่าง รฟท. กับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) ในการเปิดให้บริการตรวจสุขภาพและคัดกรองโรคแก่ประชาชน เจ้าหน้าที่ ลูกจ้าง รฟท. และครอบครัว ในจังหวัดลำปาง และพื้นที่ภาคเหนือฟรี โดยไม่เสียค่าใช้จ่าย เมื่อวันที่ 2 - 3  ธันวาคม 2565 ที่ผ่านมา เพื่อสนับสนุนให้ทุกคนมีโอกาสเข้าถึงการรักษาและเสริมสร้างสุขอนามัยที่ดีได้อย่างเท่าเทียมกัน
นายนิรุฒ มณีพันธ์ ผู้ว่าการรถไฟแห่งประเทศไทย เปิดเผยว่า การจัดกิจกรรมหน่วยแพทย์เฉพาะทางเคลื่อนที่ หรือ Doctor Train  ถือเป็นกิจกรรมเพื่อสังคมที่ รฟท. จัดขึ้น เพื่อมุ่งเสริมสร้างสุขภาพอนามัยที่ดีแก่พนักงาน ครอบครัวคนรถไฟ และประชาชนทั่วไป โดยได้ร่วมมือกับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) จัดทำบันทึกข้อตกลงความร่วมมือการวิจัยและพัฒนาการให้บริการทางการแพทย์เพื่อสร้างความยั่งยืนให้กับสังคม ในการนำศักยภาพของแต่ละฝ่ายมาใช้ให้เกิดประโยชน์สูงสุด ในการให้บริการแพทย์ทางไกล (Telemedicine) และคลินิกเฉพาะทางเคลื่อนที่ทางรถไฟ
สำหรับกิจกรรม Doctor Train ที่จังหวัดลำปาง ถือเป็นการจัดขึ้นในครั้งที่ 2 หลังจากประสบความสำเร็จจากการนำร่องครั้งแรกที่จังหวัดชุมพร เมื่อวันที่ 17-18 สิงหาคม 2565 ที่ผ่านมา  โดย รฟท. และ สจล.ได้นำทีมแพทย์ผู้เชี่ยวชาญสาขาเฉพาะทางจากสถาบันเทคโนโลยีพระจอมเกล้าเจ้าคุณทหารลาดกระบัง และโรงพยาบาลบุรฉัตรไชยากร มาให้บริการตรวจสุขภาพและคัดกรองโรค อาทิ การตรวจโรคหัวใจ คลื่นไฟฟ้าหัวใจ EKG ตรวจอัลตราซาวนด์หัวใจ (ECHO) ตรวจคัดกรองจอประสาทตา โรคอายุรกรรม ตรวจสุขภาพทั่วไป อาทิ โรคปอด หอบ หืด นอนกรน รวมถึงให้คำปรึกษาปัญหาสุขภาพฟรี แก่ประชาชน เจ้าหน้าที่ ลูกจ้าง รฟท. และครอบครัว ในจังหวัดลำปาง และพื้นที่ใกล้เคียง ซึ่งมีผู้เข้าร่วมใช้บริการตรวจสุขภาพมากกว่า 622 คน
นอกจากนี้ ภายหลังจากเข้ารับบริการหากพบตรวจโรค คณะแพทย์จะส่งต่อผู้ป่วยไปโรงพยาบาลที่มีความร่วมมือเพื่อทำการรักษาต่อทันที อีกทั้งยังมีระบบการติดตามอาการ ซึ่งจะมีการพัฒนา chatbot เพื่อเฝ้าติดตามอาการผ่านทางทีมแพทย์ที่มีความชำนาญอย่างต่อเนื่อง ซึ่งหลังจากนี้ รฟท. และ สจล. มีแผนจะออกให้บริการหน่วยแพทย์เคลื่อนไปยังภูมิภาคอื่นต่อไปอีกด้วย
ท้ายนี้ รฟท. ขอส่งมอบความห่วงใย และมุ่งหวังที่จะร่วมส่งเสริมการดูแลสุขภาพที่ดีแก่ประชาชน พนักงาน ลูกจ้าง รฟท. และครอบครัว เพื่อให้ทุกคนมีโอกาสเข้าถึงการรักษา ดูแลสุขภาพอนามัยที่ดีได้อย่างทัดเทียมกัน ซึ่งเป็นส่วนสำคัญที่ช่วยลดความเหลื่อมล้ำ ยกระดับคุณภาพชีวิตให้ดีขึ้นได้อย่างยั่งยืน

ที่มา : https://www.thaigov.go.th/news/contents/details/62423