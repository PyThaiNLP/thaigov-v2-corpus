รัฐบาลไทย-ข่าวทำเนียบรัฐบาล-“ธนกร” ย้ำ นายกฯ กำชับไม่ทิ้งใครไว้ข้างหลัง โดยเฉพาะผู้มีรายได้น้อย ตั้งเป้าเปลี่ยนโฉมประเทศไทยให้พ้นจากกับดักรายได้ปานกลาง อย่างช้าไม่เกินปี 80 


วันพุธที่ 21 ธันวาคม 2565
21/12/2565
พิมพ์
“ธนกร” ย้ำ นายกฯ กำชับไม่ทิ้งใครไว้ข้างหลัง โดยเฉพาะผู้มีรายได้น้อย ตั้งเป้าเปลี่ยนโฉมประเทศไทยให้พ้นจากกับดักรายได้ปานกลาง อย่างช้าไม่เกินปี 80
“ธนกร” ย้ำ นายกฯ กำชับไม่ทิ้งใครไว้ข้างหลัง โดยเฉพาะผู้มีรายได้น้อย ตั้งเป้าเปลี่ยนโฉมประเทศไทยให้พ้นจากกับดักรายได้ปานกลาง อย่างช้าไม่เกินปี 80 เผยผู้ลงทะเบียนเพื่อสวัสดิการแห่งรัฐรอบใหม่ คาดประกาศผลช่วง ม.ค.66
วันที่ 21 ธันวาคม 2565 นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า รัฐบาลยังคงเดินหน้ามาตรการดูแลผู้มีรายได้น้อยอย่างต่อเนื่อง ตามที่พล.อ.ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ได้ประกาศเจตนารมณ์ในการบริหารประเทศโดยไม่ทิ้งใครไว้ข้างหลัง ด้วยการสร้างศักยภาพและโอกาส (empower) ให้คนไทยทุกกลุ่มสามารถดำเนินชีวิตได้อย่างมีคุณภาพ และได้รับสิทธิประโยชน์จากการบริการภาครัฐ หลังจากที่กระทรวงการคลังได้เปิดให้ประชาชนผู้มีสิทธิและสนใจลงทะเบียนเข้าร่วม “โครงการลงทะเบียนเพื่อสวัสดิการแห่งรัฐ ปี2565” ตั้งแต่วันที่ 5 กันยายน – 31 ตุลาคม 2565 ที่ผ่านมา ล่าสุดมีผู้ผ่านการตรวจสอบข้อมูลกับกรมการปกครอง 19,630,347 ราย จากจำนวนที่ผู้ลงทะเบียนทั้งสิ้น 22,295,183 ราย  ซึ่งกระทรวงการคลังจะพิจารณาและประกาศผลให้ทราบในช่วงเดือนมกราคม 2566 ผ่านเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th
“นายกฯ มีความมุ่งมั่นตั้งใจ ที่จะดูแล ทุกข์ สุข ของประชาชนทุกกลุ่ม โดยเฉพาะผู้มีรายได้น้อย ให้ได้รับสวัสดิการอย่างเท่าเทียมกันจากภาครัฐ รวมถึงประโยชน์ที่จำเป็นต่อการดำรงชีพขั้นพื้นฐาน ซึ่งนอกจากจะช่วยยกระดับคุณภาพชีวิตให้ดีขึ้น ยังช่วยลดความเหลื่อมล้ำทางด้านรายได้อีกทางหนึ่งด้วย ขณะที่การดำเนินมาตรการอื่น ๆ ท่านนายกฯ ยังเน้นย้ำในเรื่องของการลดรายจ่าย เสริมรายได้ สร้างโอกาสทำกิน ควบคู่กับการแก้ปัญหาความยากจนแบบพุ่งเป้า โดยท่านนายกฯ ตั้งเป้าที่จะเปลี่ยนโฉมประเทศไทยให้พ้นจากกับดักรายได้ปานกลางในปี 2580 หรือเร็วกว่านั้น” นายธนกร กล่าว

ที่มา : https://www.thaigov.go.th/news/contents/details/62916