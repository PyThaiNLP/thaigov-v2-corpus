รัฐบาลไทย-ข่าวทำเนียบรัฐบาล-เฮสนั่น!”ซานต้าอู้ด” จุรินทร์จัดเต็ม!แจกของขวัญปีใหม่ ลดกระหน่ำสินค้า-บริการ-ออนไลน์ สูงสุด 85% กว่า 46,100 สาขาทั่วประเทศ วันนี้-31 ม.ค.66 คาดกระตุ้นเศรษฐกิจร่วม 12,000 ลบ.


วันพุธที่ 21 ธันวาคม 2565
เฮสนั่น!”ซานต้าอู้ด” จุรินทร์จัดเต็ม!แจกของขวัญปีใหม่ ลดกระหน่ำสินค้า-บริการ-ออนไลน์ สูงสุด 85% กว่า 46,100 สาขาทั่วประเทศ วันนี้-31 ม.ค.66 คาดกระตุ้นเศรษฐกิจร่วม 12,000 ลบ.
วันที่ 21 ธันวาคม 2565 เวลา 9.30 น.  นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ แถลงข่าวโครงการ “พาณิชย์ลดราคา!ช่วยประชาชน Lot22 (New Year Grand Sale 2023)”
พร้อมด้วยผู้บริหารกระทรวงพาณิชย์ ที่ลานอเนกประสงค์ ชั้น 3 กระทรวงพาณิชย์
นายจุรินทร์ กล่าวว่า วันนี้ถือเป็นงานสำคัญอีกชิ้นหนึ่งของกระทรวงพาณิชย์ในช่วงปี 2565 ถึงปี 2566 คือการจัดของขวัญปีใหม่ 2566 แด่พี่น้องประชาชนคนไทยทั่วทั้งประเทศโดยกระทรวงพาณิชย์ เป็นโครงการอภิมหาลดราคาสินค้าและบริการที่ใหญ่ที่สุดในรอบปีที่กระทรวงพาณิชย์จัดขึ้น New Year Grand Sale 2023 หรือ พาณิชย์ลดราคา!ช่วยประชาชน ล็อต 22 เป็นการจัดมหกรรมลดราคาสินค้า-บริการที่ใหญ่ที่สุดที่กระทรวงพาณิชย์เคยจัดมาและเป็นการลดราคาทั้งหมวดสินค้าบริการและการค้าออนไลน์ ลดสูงสุดถึง 85% มีรายการสินค้าและบริการรวมทั้งค้าออนไลน์ร่วม
13,652,400 รายการ โดยสินค้าและบริการแยกเป็น 1.หมวดสินค้าอุปโภค-บริโภค 14 หมวด สินค้า 31,741 รายการลดสูงสุดถึง 80% 2.หมวดบริการ 8 หมวด มี 657 รายการ ลดสูงสุด 85% 3. หมวดการค้าออนไลน์ 3 หมวด จำนวนรายการสินค้าและบริการร่วม 13,620,000 รายการ ลดสูงสุดถึง 85%
จะเริ่มลดราคาตั้งแต่วันนี้เป็นต้นไปถึงวันที่ 31 ม.ค.ปีหน้า รวม 42 วัน คาดว่าโครงการ New Year Grand Sale 2023 ของกระทรวงพาณิชย์ สามารถลดภาระค่าครองชีพให้คนไทยทั้งประเทศได้ไม่ต่ำกว่า 4,000 ล้านบาท และสามารถกระตุ้นเศรษฐกิจให้กับประเทศไม่ต่ำกว่า 12,000 ล้านบาท
“ขอขอบคุณความร่วมมือของทุกหน่วยงานกระทรวงพาณิชย์โดยเฉพาะกรมการค้าภายใน ความร่วมมือของผู้ประกอบการทั้ง 315 ราย ถึง 46,100 สาขา โดยเป็นผู้ผลิตสินค้าจำนวน 77 ราย 1,136 สาขา ผู้จำหน่าย 89 ราย 21,220 สาขา ผู้ให้บริการ 136 ราย 12,444 สาขา และแพลตฟอร์ม 13 ราย 11,300 สาขา ที่ให้ความร่วมมือกับกระทรวงพาณิชย์อย่างดีเสมอมา” รองนายกรัฐมนตรีและรัฐมนตรีว่าการกระทรวงพาณิชย์กล่าว

ที่มา : https://www.thaigov.go.th/news/contents/details/62944