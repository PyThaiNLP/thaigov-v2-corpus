รัฐบาลไทย-ข่าวทำเนียบรัฐบาล-กระทรวงคมนาคมร่วมใจมอบของขวัญปีใหม่ 2566 ให้ประชาชน 


วันพุธที่ 21 ธันวาคม 2565
กระทรวงคมนาคมร่วมใจมอบของขวัญปีใหม่ 2566 ให้ประชาชน
พร้อมอำนวยความสะดวกปลอดภัยในการเดินทางภายใต้นโยบาย “GIFTS”
นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า ตามที่รัฐบาลภายใต้การนำโดย พลเอก ประยุทธ์ จันทร์โอชา นายกรัฐมนตรี ได้มีนโยบายให้ทุกหน่วยงานพิจารณามอบของขวัญปีใหม่เพื่อส่งมอบความสุขให้กับประชาชน โดยเฉพาะในปี 2566 ที่ทุกคนได้ร่วมกันผ่านวิกฤตการแพร่ระบาดของโรคติดเชื้อไวรัส COVID-19 มาด้วยกัน
รัฐมนตรีว่าการกระทรวงคมนาคม จึงได้มอบหมายให้หน่วยงานในสังกัดกระทรวงฯ ร่วมกันอำนวยความสะดวกปลอดภัยในการเดินทาง พร้อมปรับปรุงพื้นที่โดยรอบเส้นทางการคมนาคมขนส่งเพื่อสนับสนุนการท่องเที่ยว โดยมีแผนดำเนินการใน 5 มิติ ภายใต้หลักการ “GIFTS” ดังนี้
G : Gift to People คมนาคมส่งต่อความสุข ประกอบด้วย 1) เปิดให้วิ่งฟรีทางหลวงพิเศษระหว่างเมือง (มอเตอร์เวย์) หมายเลข 6 สายบางปะอิน - สระบุรี -นครราชสีมา ช่วงอำเภอปากช่อง - อำเภอสีคิ้ว - อำเภอขามทะเลสอ และยกเว้นค่าผ่านทางมอเตอร์เวย์หมายเลข 7 และหมายเลข 9 ระหว่างวันที่ 29 ธันวาคม 2565 เวลา 00.01 น. จนถึงวันที่ 4 มกราคม 2566 เวลา 24.00 น. 2) ยกเว้นค่าผ่านทางพิเศษบูรพาวิถีและกาญจนาภิเษก ระหว่างวันที่ 29 ธันวาคม 2565 เวลา 00.01 น. จนถึงวันที่ 3 มกราคม 2566 เวลา 24.00 น. 3) ยกเว้นค่าโดยสารรถไฟฟ้าชานเมืองสายสีแดง ระหว่างวันที่ 31 ธันวาคม 2565 เวลา 12.00 น. จนถึงวันที่ 1 มกราคม 2566 เวลา 12.00 น. 4) ลดค่าโดยสาร บขส. 10% ทุกเส้นทาง สำหรับผู้โดยสารที่จองตั๋วรถ บขส. ล่วงหน้าผ่านช่องทางออนไลน์ 5) กรมการขนส่งทางบก จัดกิจกรรมตรวจรถฟรี ขับขี่ปลอดภัย ตลอดเดือนธันวาคม 2565
I : Inspiration for Society and Environment คมนาคมสร้างสรรค์สังคมไทย ห่วงใยสิ่งแวดล้อม ประกอบด้วย 1) รถโดยสารประจำทางพลังงานไฟฟ้า (EV Bus) มาให้บริการประชาชนได้ครบทั้ง 1,250 คัน ภายในเดือนมกราคม 2566 ซึ่งเป็นรถโดยสารใหม่ที่จะอำนวยความสะดวกให้แก่ผู้โดยสาร และเป็นมิตรต่อสิ่งแวดล้อม 2) รถไฟที่ขับเคลื่อนด้วยพลังงานไฟฟ้า (EV on Train) โดยจะเริ่มทดสอบการเดินรถได้ ในเดือนมกราคม 2566 ซึ่งจะทำให้ลดต้นทุนการใช้พลังงานได้ถึงร้อยละ 40 เมื่อเทียบกับหัวรถจักรดีเซล 3) เรือไฟฟ้า (EV Boat) ได้นำมาให้บริการประชาชนแล้วตั้งแต่ปี 2565 ในช่วงเทศกาลส่งท้ายปีเก่า ต้อนรับปีใหม่ โดยจะให้บริการฟรี ตั้งแต่วันที่ 31 ธันวาคม 2565 - 1 มกราคม 2566
F : Facilitation คมนาคมสะดวก บริการประทับใจ ประกอบด้วย 1) ขยายเวลาการเดินรถโดยสารในเขตกรุงเทพฯ ในเส้นทางที่ผ่านสถานที่จัดงานเคานท์ดาวน์ (Count Down) เช่น สยามพารากอน ไอคอนสยาม และเอเชียทีค ถึงเวลา 02.00 น. ของวันที่ 1 มกราคม 2566 2) ขยายเวลาเปิดให้บริการเดินรถของโครงการรถไฟฟ้ามหานคร สายเฉลิมรัชมงคล (สายสีน้ำเงิน) และสายฉลองรัชธรรม (สายสีม่วง) ตั้งแต่เวลา 06.00 น. ของวันที่ 31 ธันวาคม 2565 จนถึงเวลา 02.00 น. ของวันที่ 1 มกราคม 2566 3) ขยายเวลาให้บริการของอาคารและลานจอดรถ MRT ทั้ง 2 สาย (สีน้ำเงินและสีม่วง) ตั้งแต่เวลา 05.00 น. ของวันที่ 31 ธันวาคม 2565 จนถึงเวลา 03.00 น. ของวันที่ 1 มกราคม 2566 4) บริการจอดรถฟรี ณ ท่าอากาศยานสุวรรณภูมิและท่าอากาศยานภูเก็ต ระหว่างวันที่ 29 ธันวาคม 2565 - 3 มกราคม 2566
T : Tourist Promotion คมนาคมส่งเสริมการท่องเที่ยว ประกอบด้วย 1) ปรับปรุงภูมิทัศน์ให้เป็น “3 จุดเช็กอินแห่งใหม่” ได้แก่ โครงการปรับปรุงภูมิทัศน์ทางหลวงหมายเลข 213 ตอนสร้างค้อ - สกลนคร โครงการปรับปรุงภูมิทัศน์ทางหลวงหมายเลข 9 (กาญจนาภิเษก) ตอนบางแค - คลองมหาสวัสดิ์ กรุงเทพฯ และโครงการปรับปรุงภูมิทัศน์ทางหลวงหมายเลข 107 ตอนแม่ทะลาย - หัวโท จังหวัดเชียงใหม่ 2) โครงการถนนสายแยกทางหลวงหมายเลข 2 - พิพิธภัณฑ์ธรรมเจดีย์ จังหวัดอุดรธานี เพื่อรองรับพุทธศาสนิกชนและนักท่องเที่ยวที่จะเดินทางมาสักการะบูชาพิพิธภัณฑ์ธรรมเจดีย์ พระธรรมวิสุทธิมงคล (หลวงตาพระมหาบัว ญาณสัมปันโน) 3) ปรับปรุงท่าเรือในเขตกรุงเทพฯ เพื่อให้ประชาชนใช้ได้อย่างสะดวกปลอดภัย เป็นแลนด์มาร์กและจุดเชื่อมโยงการเดินทางหลายรูปแบบ อาทิ ท่าเรือราชินี พายัพ และบางโพ 4) โครงการฉึกฉักทั่วไทยท่องเที่ยวด้วยรถไฟ KIHA183 จากประเทศญี่ปุ่น เพื่อให้บริการแก่ประชาชนและนักท่องเที่ยว โดยขบวนแรกจะเริ่มวิ่งให้บริการได้ในเดือนมกราคม 2566 เส้นทาง กรุงเทพฯ - ฉะเชิงเทรา เพื่อกระตุ้นเศรษฐกิจและส่งเสริมการเดินทางท่องเที่ยวในประเทศ 5) รฟท. เสริมความแข็งแกร่งในการเดินรถ ด้วยการนำหัวรถจักร “อุลตร้าแมน” จำนวน 50 คัน มาแทนหัวรถจักรที่มีอายุการใช้งานนานกว่า 60 ปี สร้างความแข็งแกร่งทั้งในด้านการขนส่งและสนับสนุนการท่องเที่ยวทางรางให้คึกคักมากยิ่งขึ้น ได้เริ่มนำมาวิ่งในรถด่วนและรถด่วนพิเศษ 6) ประดับไฟสะพานภูมิพล 1 และสะพานภูมิพล 2 รวมถึงสะพานมหาเจษฎาบดินทรานุสรณ์ เพื่อเพิ่มความสง่างามให้กับสะพาน ท่ามกลางทัศนียภาพอันงดงามของสายน้ำเจ้าพระยา
S : Safety Journey คมนาคมใส่ใจ ปลอดภัยทุกการเดินทาง ประกอบด้วย ปรับปรุง/ซ่อมแซมถนนและสะพานทั่วประเทศให้มีความสะดวกปลอดภัย ไร้หลุมบ่อ ติดตั้งเครื่องหมายจราจรและป้ายเตือนต่าง ๆ รวมทั้งติดตั้งอุปกรณ์ ไฟส่องสว่าง เพื่อทัศนวิสัยที่ดีของผู้ขับขี่ ลดการเกิดอุบัติเหตุ และอำนวยความสะดวกให้แก่ประชาชนในการเดินทาง
กระทรวงคมนาคมในฐานะหน่วยงานที่ดูแลระบบคมนาคมขนส่งของประเทศตระหนักถึงความสะดวกปลอดภัยของประชาชนในการเดินทางช่วงเทศกาล จึงขอส่งความห่วงใยและความปรารถนาดีให้ประชาชนทุกท่านเดินทางปลอดภัยทุกเส้นทางตลอดช่วงปีใหม่ 2566

ที่มา : https://www.thaigov.go.th/news/contents/details/62940