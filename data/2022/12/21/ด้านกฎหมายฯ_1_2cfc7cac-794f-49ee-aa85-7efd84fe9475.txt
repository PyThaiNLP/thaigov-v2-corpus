รัฐบาลไทย-ข่าวทำเนียบรัฐบาล-"สมศักดิ์"เดินหน้าอบรมผู้ไกล่เกลี่ย หลังมีผู้ขึ้นทะเบียนแล้ว 3,521 คน ปี 65 ช่วยได้ 50,000 คดีลดค่าใช้จ่าย 6,423 ล้านบาท เผยใช้ประสบการณ์การเมืองกว่า 40 ปี


วันพุธที่ 21 ธันวาคม 2565
21/12/2565
พิมพ์
"สมศักดิ์"เดินหน้าอบรมผู้ไกล่เกลี่ย หลังมีผู้ขึ้นทะเบียนแล้ว 3,521 คน ปี 65 ช่วยได้ 50,000 คดีลดค่าใช้จ่าย 6,423 ล้านบาท เผยใช้ประสบการณ์การเมืองกว่า 40 ปี
"สมศักดิ์"เดินหน้าอบรมผู้ไกล่เกลี่ย หลังมีผู้ขึ้นทะเบียนแล้ว 3,521 คน ปี 65 ช่วยได้ 50,000 คดีลดค่าใช้จ่าย 6,423 ล้านบาท เผยใช้ประสบการณ์การเมืองกว่า 40 ปีมาประยุกต์จนเข้าถึงใจชาวบ้าน ขอบคุณทุกคนร่วมอุดมการณ์เดียวกันช่วยสังคม นำร่องจนกระทรวงอื่นทำตาม
เมื่อวันที่ 21 ธ.ค. 2565 เวลา 09.30 น. ที่กระทรวงยุติธรรม นายสมศักดิ์ เทพสุทิน รมว.ยุติธรรม เป็นประธานเปิด การฝึกอบรมหลักสูตรการไกล่เกลี่ยข้อพิพาท รุ่นที่ 45 ผ่านระบบวีดีโอคอนเฟอร์เร็นซ์ ไปยัง จ.กาญจนบุรี โดยมี นายเรืองศักดิ์ สุวารี อธิบดีกรมคุ้มครองสิทธิและเสรีภาพ ผอ.สำนักงานยุติธรรมจังหวัดกาญจนบุรี วิทยากร และผู้เข้าอบรม 50 คนจาก 17 จังหวัด เข้าร่วมงาน
นายสมศักดิ์ กล่าวว่า ตนรู้สึกยินดีที่ทุกท่านเข้าฝึกอบรมในวันนี้ เพราะระบบราชการที่จะมีอาสาสมัครดำเนินการในพื้นที่แต่ละจังหวัด ถือเป็นการแปรรูประบบราชการให้มีความสะดวกรวดเร็วเหมือนเอกชนมากขึ้น เพราะทุกวันนี้ศาลมีคดีความอยู่มากมาย หากต้องรับทุกเรื่อง เราจะต้องมีผู้พิพากษาและข้าราชการเท่าไรจึงจะเพียงพอ ซึ่งการที่มีพวกท่านเข้ามาเป็นอาสาสมัคร ทำให้ประหยัดงบประมาณ เข้าถึงประชาชนด้วยกัน โดยที่ผ่านมาช่วยไปแล้วประมาณ 1 แสนครอบครัว ทำให้มีเงินหมุนเวียนในระบบมากถึง 23,529 ล้านบาท ซึ่งในระบบการทำงานราชการ หากเราไม่ลองอะไรใหม่ๆ ไม่รู้ในสิ่งที่ต้องทำหรือเข้าไม่ถึง ก็ทำงานช่วยประชาชนไม่ได้
นายสมศักดิ์ กล่าวอีกว่า ทุกท่านที่ผ่านการอบรมวันนี้จะได้รับใบอนุญาตตามกฎหมาย วันนี้มีผู้ขึ้นทะเบียนเป็นผู้ไกล่เกลี่ยแล้ว 3,521 คน มีศูนย์ไกล่เกลี่ยทั่วประเทศ 1,155 ศูนย์ โดยภาพรวมของปี 2565 สามารถลดคดีที่จะขึ้นสู่ศาลได้ 50,000 คดี ช่วยลดค่าใช้จ่ายในการดำเนินคดีได้ 6,423 ล้านบาท และในขณะนี้เรากำลังพัฒนาระบบการไกล่เกลี่ยออนไลน์ เพื่ออำนวยความสะดวก แต่วันนี้ทุกท่านต้องทำในระบบปกติให้เกิดความชำนาญก่อน นอกจากนี้เรายังมีกองทุนยุติธรรม ที่ช่วยเหลือค่าใช้จ่ายในการดำเนินคดีและจัดหาทนายให้ รวมถึงการจ่ายเงินเยียวยาผู้ที่เสียหายจากคดีอาญา ที่ตนอยากให้ทุกท่านทราบในเรื่องเหล่านี้ด้วย เพื่อนำไปช่วยแจ้งให้กับชาวบ้าน
"การมีผู้ไกล่เกลี่ย ช่วยให้ประชาชนเข้าถึงระบบ ผมเห็นทุกท่านในที่นี้ก็น่าจะมีความสนใจในเรื่องของการเมือง ผมเป็น ส.ส.มา 40 ปี เป็นรัฐมนตรีมา 14 ครั้ง ผมเข้าใจและเข้าถึงประชาชน โดยได้ประยุกต์งานที่เคยผ่านมา นำมาช่วยเหลือชาวบ้านในเรื่องต่างๆ เช่น การจัดงานมหกรรมไกล่เกลี่ยหนี้สินทั่วประเทศ ทำให้วันนี้หลายกระทรวงได้จัดงานไกล่เกลี่ยเหมือนที่เราได้ทำ ตรงนี้ถือเป็นเรื่องที่ดีเราเป็นหน่วยงานนำร่องให้กับกระทรวงต่างๆ ซึ่งผมขอขอบขอบคุณทุกท่านที่มาเป็นผู้ร่วมอุดมการณ์เดียวกันในการช่วยเหลือชาวบ้าน ให้ทุกคนมีความสุขมากขึ้น" นายสมศักดิ์ กล่าว

ที่มา : https://www.thaigov.go.th/news/contents/details/62936