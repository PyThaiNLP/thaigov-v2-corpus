รัฐบาลไทย-ข่าวทำเนียบรัฐบาล-​รองนายกฯ พลเอก ประวิตร หารือทูตสหรัฐฯ ตอกย้ำความสัมพันธ์และความร่วมมือที่แน่นแฟ้นกว่า 190 ปี 


วันพุธที่ 21 ธันวาคม 2565
21/12/2565
พิมพ์
​รองนายกฯ พลเอก ประวิตร หารือทูตสหรัฐฯ ตอกย้ำความสัมพันธ์และความร่วมมือที่แน่นแฟ้นกว่า 190 ปี
เสริมสร้างพลวัตความสัมพันธ์และความร่วมมือที่ครอบคลุมหลากหลายมิติในทุกระดับให้ก้าวหน้ายิ่งขึ้นต่อไป
วันนี้ (21 ธันวาคม 2565) เวลา 14.30 น. ณ ทำเนียบรัฐบาล นายรอเบิร์ต เอฟ. โกเด็ก เอกอัครราชทูตสหรัฐอเมริกาประจำประเทศไทย เข้าเยี่ยมคารวะพลเอก ประวิตร วงษ์สุวรรณ รองนายกรัฐมนตรี เพื่อแนะนำตัวในโอกาสเข้ารับหน้าที่ สรุปสาระสำคัญดังนี้
รองนายกรัฐมนตรีแสดงความยินดีที่เข้ารับตำแหน่งเอกอัครราชทูตสหรัฐฯ ประจำประเทศไทย เชื่อมั่นว่า ด้วยประสบการณ์จะช่วยสนับสนุนและเพิ่มพูนความสัมพันธ์และความร่วมมือไทย-สหรัฐฯ เป็นอย่างดี รัฐบาลไทยพร้อมร่วมมือและสนับสนุนการทำงานของเอกอัครราชทูตฯ อย่างเต็มที่
เอกอัครราชทูตฯ กล่าวขอบคุณที่อนุญาตให้เข้าพบในวันนี้ พร้อมกล่าวถวายพระพรสมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา ให้ทรงหายจากพระอาการประชวรโดยเร็ว และแสดงความเสียใจต่อเหตุการณ์เรือหลวงสุโขทัย ทั้งนี้ เอกอัครราชทูตฯ พร้อมทำหน้าที่เพื่อยกระดับความสัมพันธ์ระหว่างทั้งสองประเทศในทุกมิติ รวมทั้งผลักดันความร่วมมือให้เป็นรูปธรรมมากยิ่งขึ้น โดยเฉพาะเพื่อฉลองครบรอบ 190 ปี ความสัมพันธ์ทางการทูตไทย – สหรัฐฯ
ทั้งสองฝ่ายยังได้หารือในประเด็นต่างๆ ดังนี้
ยินดีที่ความสัมพันธ์ไทย-สหรัฐฯ มีความใกล้ชิดและเติบโตขึ้นในทุกมิติ ซึ่งรองนายกรัฐมนตรีย้ำว่า ไทยพร้อมร่วมมือภายใต้แถลงการณ์ว่าด้วยความเป็นพันธมิตรและหุ้นส่วนทางยุทธศาสตร์ระหว่างไทยกับสหรัฐฯ ให้เกิดผลเป็นรูปธรรมและเกิดประโยชน์ต่อประชาชนของทั้งสองประเทศ โดยเฉพาะที่ในปี 2566 จะครบรอบ 190 ปี ความสัมพันธ์ทางการทูต ซึ่งจะเป็นโอกาสสำคัญในการเสริมสร้างพลวัตความสัมพันธ์และความร่วมมือที่ครอบคลุมหลากหลายมิติในทุกระดับให้ก้าวหน้ายิ่งขึ้นต่อไป ด้านเอกอัครราชทูตฯ กล่าวว่า แถลงการณ์ดังกล่าวถือเป็นจุดเริ่มต้นที่ยอดเยี่ยม และเป็นแผนการขับเคลื่อน (Roadmap) ไปสู่ความร่วมมือในอนาคตได้อย่างเป็นรูปธรรมมากยิ่งขึ้น นอกจากนี้ เอกอัครราชทูตฯ ยังได้ย้ำถึงความสำคัญของความร่วมมือในด้านเศรษฐกิจและการค้าการลงทุน โดยหวังให้ไทย-สหรัฐฯ ส่งเสริมการลงทุนระหว่างกัน เพื่อความรุ่งเรืองของทั้งสองฝ่าย
ด้านความร่วมมือด้านการต่อต้านการค้ามนุษย์และการบังคับใช้แรงงาน รองนายกรัฐมนตรีกล่าวว่า ไทยมุ่งมั่นขจัดปัญหานี้ให้หมดไปจากสังคมไทย โดยถือเป็นวาระแห่งชาติ ซึ่งที่ผ่านมา หน่วยงานไทยได้ดำเนินการอย่างต่อเนื่อง และไทยมีความร่วมมือกับสหรัฐฯ เพื่อเพิ่มพูนประสิทธิภาพในการป้องกันและปราบปรามการค้ามนุษย์และการบังคับใช้แรงงานด้วย พร้อมหวังว่า การจัดทำรายงานสถานการณ์การค้ามนุษย์ของสหรัฐฯ (TIP Report) จะสะท้อนถึงผลการดำเนินการที่มีความคืบหน้าของไทยด้วย และตระหนักถึงความมุ่งมั่นอย่างต่อเนื่องของไทย โดยไทยมีเป้าหมายในการเป็น Tier 1 และพร้อมจะร่วมมือกับสหรัฐฯ อย่างใกล้ชิดต่อไป
ซึ่งในโอกาสนี้ เอกอัครราชทูตฯ กล่าวชื่นชมและเห็นถึงความมุ่งมั่นของรัฐบาลที่จะขจัดปัญหาการค้ามนุษย์ให้หมดไป โดยได้เห็นถึงความคืบหน้าในหลายๆด้าน พร้อมขอบคุณสำหรับความร่วมมือในการทำงานเพื่อแก้ไขปัญหาดังกล่าว รัฐบาล และสถานเอกอัครราชทูตสหรัฐฯ พร้อมทำงานอย่างใกล้ชิดกับรัฐบาล และหน่วยงานที่เกี่ยวข้องของไทย ให้สามารถยกระดับเป็น Tier 1 ได้โดยเร็ว

ที่มา : https://www.thaigov.go.th/news/contents/details/62954