รัฐบาลไทย-ข่าวทำเนียบรัฐบาล-บริษัท วิทยุการบินแห่งประเทศไทย จำกัด (บวท.) สรุปภาพรวมปี 2565 ปริมาณเที่ยวบินรวม 520,367 เที่ยวบิน


วันพุธที่ 21 ธันวาคม 2565
บริษัท วิทยุการบินแห่งประเทศไทย จำกัด (บวท.) สรุปภาพรวมปี 2565 ปริมาณเที่ยวบินรวม 520,367 เที่ยวบิน
และคาดว่าในปี 2566 จะมีเที่ยวบินรวม 858,387 เที่ยวบิน หรือ เฉลี่ย 2,352 เที่ยวบิน ต่อวัน เพิ่มขึ้นจากปี 2565 ถึง 65%
ดร. ณพศิษฏ์  จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด  (บวท.) กระทรวงคมนาคม เปิดเผยว่า ตั้งแต่ที่รัฐบาลมีนโยบายเปิดประเทศ เริ่มเห็นสัญญาณการฟื้นตัวและปริมาณเที่ยวบินค่อยๆ เพิ่มขึ้นอย่างต่อเนื่อง โดยเฉพาะอย่างยิ่งในช่วงไตรมาสสุดท้ายของปี ในเดือนตุลาคม ปริมาณเที่ยวบินเฉลี่ย 1,637 เที่ยวบินต่อวัน เดือนพฤศจิกายน ปริมาณเที่ยวบินเฉลี่ย 1,806 เที่ยวบิน ต่อวัน ในเดือนธันวาคม ปริมาณเที่ยวบินเฉลี่ย 1,800 เที่ยวบินต่อวัน ในขณะที่ภาพรวมตลอดทั้งปี 2565 มีเที่ยวบินรวม 520,367 เที่ยวบิน เพิ่มขึ้นจากปี 2564 ถึง 79% ซึ่งมีปริมาณเที่ยวบินรวม 291,397 เที่ยวบิน
ดร. ณพศิษฏ์  จักรพิทักษ์ กล่าวเพิ่มเติมว่า ภาพรวมการขนส่งทางอากาศทั้งในส่วนของการขนส่งผู้โดยสารและขนส่งสินค้ามีแนวโน้มที่ดี ด้วยปัจจัยหนุนจากภาวะเศรษฐกิจและการค้าโลกที่ค่อยๆ ฟื้นตัว รวมทั้งการเปิดพรมแดนระหว่างประเทศ ทำให้ปริมาณเที่ยวบินเพิ่มขึ้นอย่างเห็นได้ชัด โดยเฉพาะในช่วงไตรมาสสุดท้าย ซึ่งช่วงปลายปีมีวันหยุดต่อเนื่องและเป็นช่วงเทศกาลปีใหม่ที่จะมีการเดินทางท่องเที่ยวกันเป็นจำนวนมาก สำหรับในปี 2566 คาดการณ์ว่า จะมีเที่ยวบิน รวม 858,387 เที่ยวบิน หรือ เฉลี่ย 2,352 เที่ยวบินต่อวัน ซึ่งจะเพิ่มขึ้น 65% จากปี 2565 ปัจจัยที่จะส่งผลให้เที่ยวบินมีปริมาณเพิ่มขึ้น ได้แก่ การเดินทางภายในประเทศที่เพิ่มขึ้นและการเดินทางของนักท่องเที่ยวต่างชาติ โดยเฉพาะกลุ่มนักท่องเที่ยวอาเซียน อินเดีย และตะวันออกกลาง ส่วนกลุ่มประเทศอื่นจะเริ่มทยอยเพิ่มขึ้นเช่นกัน ซึ่งในปี 2566 สัดส่วนเที่ยวบินระหว่างประเทศจะเพิ่มขึ้นอย่างเห็นได้ชัด นอกจากนี้ นโยบายเปิดประเทศของจีนจะส่งผลให้ปริมาณเที่ยวบินเพิ่มขึ้นด้วย ทั้งนี้ วิทยุการบินฯ ได้เตรียมมาตรการต่างๆ รวมทั้งเตรียมความพร้อมด้านอัตรากำลังเจ้าหน้าที่ควบคุมจราจรทางอากาศ เพื่อรองรับเที่ยวบินที่จะเพิ่มขึ้นด้วยความปลอดภัยอย่างเต็มประสิทธิภาพ

ที่มา : https://www.thaigov.go.th/news/contents/details/62935