รัฐบาลไทย-ข่าวทำเนียบรัฐบาล-รฟท. และมูลนิธิฉะเชิงเทราเพื่อการพัฒนา ร่วมประชุมหารือต่อยอด ส่งเสริมการท่องเที่ยวแบบบูรณาการ


วันพุธที่ 21 ธันวาคม 2565
รฟท. และมูลนิธิฉะเชิงเทราเพื่อการพัฒนา ร่วมประชุมหารือต่อยอด ส่งเสริมการท่องเที่ยวแบบบูรณาการ
สร้างความเข้มแข็งให้เศรษฐกิจฐานรากของประเทศ
เมื่อวันที่ 17 ธันวาคม 2565 การรถไฟแห่งประเทศไทย (รฟท.) กระทรวงคมนาคม ได้ร่วมประชุมกับมูลนิธิฉะเชิงเทราเพื่อการพัฒนา โดย ศาสตราจารย์พิเศษ ดร. กิตติพงษ์ กิตยารักษ์ ประธานมูลนิธิฉะเชิงเทราเพื่อการพัฒนา (Chachoengsao Development Foundation - CDF) พร้อมด้วยสมาชิกและภาคีเครือข่ายของมูลนิธิฯ ประกอบด้วยหอการค้าจังหวัดฉะเชิงเทรา ตำรวจภูธรฉะเชิงเทรา และมหาวิทยาลัยราชภัฏราชนครินทร์ ณ ตึกสำนักงานอธิการบดี มหาวิทยาลัยราชภัฏราชนครินทร์  โดยมีวัตถุประสงค์เพื่อต่อยอดส่งเสริมการท่องเที่ยวแบบบูรณาการ ระหว่าง รฟท. กับจังหวัด รวมถึงหน่วยราชการ และผู้ประกอบการในพื้นที่ ให้เกิดการกระจายรายได้สู่ท้องถิ่น และสร้างความเข้มแข็งให้กับเศรษฐกิจฐานรากของประเทศ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า  ตามนโยบายของนายนิรุฒ มณีพันธ์ ผู้ว่าการรถไฟแห่งประเทศไทย ที่เปิดโอกาสให้ทุกภาคส่วน เข้ามามีส่วนร่วมบูรณาการกับ รฟท. ในการพัฒนาและส่งเสริมกิจกรรมที่เกิดประโยชน์ต่อประชาชนอย่างต่อเนื่อง ล่าสุด รฟท. โดยฝ่ายบริการโดยสาร ศูนย์ประชาสัมพันธ์ ได้มีการร่วมประชุมกับมูลนิธิฉะเชิงเทราเพื่อการพัฒนา พร้อมด้วย หอการค้าจังหวัดฉะเชิงเทรา ตำรวจภูธรฉะเชิงเทรา และมหาวิทยาลัยราชภัฏนครินทร์ จัดทำแนวทางส่งเสริมการท่องเที่ยวทางรถไฟแบบบูรณาการร่วมกัน “การหารือในครั้งนี้ ถือเป็นการดำเนินการเพื่อส่งเสริมการท่องเที่ยวในเส้นทางใหม่และรูปแบบการให้บริการแนวใหม่ ซึ่ง รฟท. ยังมีความตั้งใจที่จะพัฒนาความร่วมมืออย่างต่อเนื่องกับหน่วยงานภาครัฐและเอกชน ในจังหวัดฉะเชิงเทรา  เพื่อเปิดประสบการณ์ใหม่ให้กับประชาชน และนักท่องเที่ยว เดินทางท่องเที่ยวเมืองไทยด้วยรถไฟมากขึ้น”
นายเอกรัชกล่าวว่า รฟท. คาดหวังว่าจากการร่วมมือในครั้งนี้ จะเป็นการจุดประกายการส่งเสริมการท่องเที่ยวภายในประเทศ ตลอดจนกระตุ้นเศรษฐกิจ และเกิดการกระจายรายได้สู่ท้องถิ่น และคนในชุมชน เพื่อให้เศรษฐกิจฐานรากเติบโต เป็นแรงผลักดันให้เศรษฐกิจของประเทศไทยเติบโตตามไปด้วย โดยถือเป็นการตอกย้ำภารกิจของ รฟท. ที่นอกจากจะเป็นผู้ให้บริการทั้งในเรื่องการเดินทาง การขนส่งสินค้าที่ดีแล้ว  ยังมีเป้าหมายสำคัญในการเข้าไปส่งเสริมพัฒนาชุมชน และสังคมให้เติบโตมีความเข้มแข็งควบคู่กันไปอีกด้วย

ที่มา : https://www.thaigov.go.th/news/contents/details/62946