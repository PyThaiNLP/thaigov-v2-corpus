รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ยินดีนักกีฬาเรือใบเยาวชนไทยคว้าแชมป์เรือใบ 2022 Optimist Asian & Oceanian Championship จากอินเดีย 


วันพุธที่ 21 ธันวาคม 2565
21/12/2565
พิมพ์
​โฆษกรัฐบาลเผย นายกฯ ยินดีนักกีฬาเรือใบเยาวชนไทยคว้าแชมป์เรือใบ 2022 Optimist Asian & Oceanian Championship จากอินเดีย
สะท้อนศักยภาพนักกีฬาไทยในเวทีโลก
วันนี้ (21 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม แสดงความยินดีกับทีมนักกีฬาเรือใบเยาวชนไทยที่ได้รับรางวัลในการแข่งขันเรือใบ รายการ 2022 Optimist Asian & Oceanian Championship ซึ่งจัดขึ้นที่เมืองมุมไบ ประเทศอินเดีย ระหว่างวันที่ 13 – 20 ธันวาคม 2565 โดยชนาธิป ทองกล่ำ คว้าแชมป์เรือใบประเภท Optimist  อันดับที่ 1 และทีมนักกีฬาเรือใบเยาวชนไทย (THA 1) ยังได้รับรางวัลรองชนะเลิศ (เหรียญเงิน) จากการแข่งขันประเภททีม
โฆษกประจำสำนักนายกรัฐมนตรีเปิดเผยว่า ไทยส่งนักกีฬาเรือใบเยาวชนจำนวน 10 คน เข้าแข่งขัน โดย ชนาธิป ทองกล่ำ ชนะการแข่งขันเรือใบประเภทออพติมิสต์ (Optimist) อันดับที่ 1 ด้วยคะแนนรวม 49 คะแนน จากผู้เข้าแข่งขัน 106 คน และทีมนักกีฬาเรือใบเยาวชนไทย (THA 1) ยังได้รับรางวัลรองชนะเลิศ (เหรียญเงิน) จากการแข่งขันประเภททีม จากผู้เข้าแข่งขันทั้งหมด 16 ทีม
ขณะที่นักกีฬาเรือใบเยาวชนไทยอีก 9 คน ติดอันดับของการแข่งขัน ดังนี้ ปริญ ทรัพย์ยิ่ง จบอันดับที่ 5, พัชรพรรณ องคะลอย จบอันดับที่ 13, ปิติภูมิ เจริญผล จบอันดับที่ 19, ธร รัตนะ จบอันดับที่ 20, ไพริน เจริญผล จบอันดับที่ 21, หรรษลักณ์ ศรีนคร จบอันดับที่ 22, จิราทิพย์ มุติพันธุ์ จบอันดับที่ 26, นาวากร แพงแก้ว จบอันดับที่ 35 และประภัสสร แก้วพรหม จบอันดับที่ 38
โดยโฆษกประจำสำนักนายกรัฐมนตรีกล่าวว่า ทีมนักกีฬาเรือใบเยาวชนไทยสามารถทำคะแนนรวมได้ดี ส่งผลให้อยู่ในลำดับต้น ๆ จากผู้เข้าแข่งขันทั้งหมด สะท้อนให้เห็นถึงศักยภาพและความสามารถของนักกีฬาทุกคนที่มีพัฒนาการอย่างต่อเนื่องจากหลายรายการ ซึ่งการแข่งขันเรือใบ Optimist เป็นพื้นฐานสำคัญของกีฬาเรือใบเยาวชนที่จะก้าวสู่การเล่นเรือใบใหญ่ในระดับชาติ และระดับโลก
“นายกรัฐมนตรียินดีและภูมิใจกับทีมนักกีฬาเยาวชนไทยเป็นอย่างยิ่ง ทั้งผู้ที่ได้รางวัลชนะเลิศและผู้ที่ทำคะแนนรวมในทุกอันดับ ซึ่งการแข่งขันครั้งนี้เป็นผลสำเร็จจากความพยายาม มุ่งมั่น สร้างความภูมิใจให้กับคนไทย และเชื่อมั่นว่าความสำเร็จครั้งนี้จะเป็นกำลังใจให้แก่ทีมนักกีฬาไทย รวมทั้งเป็นแรงบันดาลใจให้กับผู้อื่นได้ยึดเป็นแบบอย่างต่อไป รวมทั้งขอขอบคุณทีมงานและหน่วยงานที่เกี่ยวข้องทุกท่าน ซึ่งถือเป็นผู้อยู่เบื้องหลังการสนับสนุน การฝึกซ้อม ผลักดันให้นักกีฬาเรือใบของไทยประสบความสำเร็จ โดยยืนยันว่า รัฐบาลพร้อมสนับสนุนการกีฬาทุกประเภทและเปิดโอกาสให้นักกีฬาไทยได้ใช้ศักยภาพ ทักษะที่มีอย่างเต็มที่เพื่อเตรียมความพร้อมสู่การแข่งขันในระดับโลก” นายอนุชาฯ กล่าว

ที่มา : https://www.thaigov.go.th/news/contents/details/62918