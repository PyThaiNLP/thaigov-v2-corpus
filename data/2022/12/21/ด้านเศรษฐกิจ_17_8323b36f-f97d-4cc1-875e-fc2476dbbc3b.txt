รัฐบาลไทย-ข่าวทำเนียบรัฐบาล-กรมธนารักษ์ร่วมส่งความสุขปีใหม่ 2566 ให้ประชาชน เปิดให้เข้าชมพิพิธภัณฑ์ฟรี


วันพุธที่ 21 ธันวาคม 2565
21/12/2565
พิมพ์
กรมธนารักษ์ร่วมส่งความสุขปีใหม่ 2566 ให้ประชาชน เปิดให้เข้าชมพิพิธภัณฑ์ฟรี
กรมธนารักษ์ร่วมส่งความสุขในช่วงเทศกาลปีใหม่ กับโครงการเที่ยวปีใหม่สุขใจไปกับพิพิธภัณฑ์ธนารักษ์ เพื่อมอบเป็นของขวัญปีใหม่ให้แก่ประชาชน โดยไม่เก็บค่าเข้าชม ตั้งแต่วันที่ 30 ธันวาคม 2565 – 15 มกราคม 2566
กรมธนารักษ์ดำเนินการตามนโยบายรัฐบาล และกระทรวงการคลัง ดำเนินโครงการเพื่อมอบเป็นของขวัญปีใหม่ พ.ศ.2566 ให้แก่ประชาชน โดยร่วมส่งความสุขในช่วงเทศกาลปีใหม่ กับโครงการเที่ยวปีใหม่สุขใจไปกับพิพิธภัณฑ์ธนารักษ์ เพื่อมอบเป็นของขวัญปีใหม่ให้แก่ประชาชน โดยไม่เก็บค่าเข้าชม ตั้งแต่วันที่ 30 ธันวาคม 2565 – 15 มกราคม 2566
วันนี้ (21 ธันวาคม 2565) ณ กรมธนารักษ์ นายจำเริญ โพธิยอด อธิบดีกรมธนารักษ์ เปิดเผยว่า กรมธนารักษ์ โดยกองส่งเสริมและพัฒนาทรัพย์สินมีค่าของรัฐ ซึ่งเป็นหน่วยงานที่กำกับดูแลพิพิธภัณฑ์กรมธนารักษ์ ทั้งในส่วนกลางและส่วนภูมิภาค จัดทำโครงการเที่ยวปีใหม่สุขใจไปกับพิพิธภัณฑ์ธนารักษ์เพื่อมอบเป็นของขวัญปีใหม่ พ.ศ.2566 ให้แก่ประชาชน และยังเป็นการเผยแพร่ความรู้เกี่ยวกับภารกิจของกรมธนารักษ์ พิพิธภัณฑ์กรมธนารักษ์ให้เป็นที่รู้จักแพร่หลายมากยิ่งขึ้นด้วย
นายจำเริญกล่าวต่อว่า โครงการเที่ยวปีใหม่สุขใจไปกับพิพิธภัณฑ์ธนารักษ์ ในครั้งนี้ จะเปิดให้ประชาชนเข้าชมพิพิธภัณฑ์ ได้แก่
• พิพิธภัณฑ์เหรียญกษาปณานุรักษ์ ถนนจักรพงษ์ แขวงชนะสงคราม เขตพระนคร กรุงเทพฯ โทร. 0 2282 0818
• พิพิธบางลำพู ถนนพระสุเมรุ แขวงชนะสงคราม เขตพระนคร กรุงเทพฯ โทร. 0 2281 9828
นอกจากนี้ ในส่วนภูมิภาคยังมีพิพิธภัณฑ์ธนารักษ์ในกำกับ 3 แห่ง ได้แก่
• พิพิธภัณฑ์ธนารักษ์ จังหวัดเชียงใหม่ ถนนราชดำเนิน อำเภอเมืองฯ จังหวัดเชียงใหม่ โทร. 0 5322 4237
• พิพิธภัณฑ์ธนารักษ์ จังหวัดขอนแก่น ถนนศรีจันทร์ อำเภอเมืองฯ จังหวัดขอนแก่น โทร. 09 3124 6914
• พิพิธภัณฑ์ธนารักษ์ จังหวัดสงขลา ถนนราชดำเนิน อำเภอเมืองฯ จังหวัดสงขลา โทร. 0 7430 7071
ซึ่งเป็นแหล่งเรียนรู้ด้านประวัติศาสตร์เงินตรา วิวัฒนาการของเหรียญในแต่ละภูมิภาค ทั้งนี้ พิพิธภัณฑ์กรมธนารักษ์ทั้ง 5 แห่ง ดังกล่าว จะเปิดให้เข้าชมโดยไม่คิดค่าใช้จ่าย ระหว่างวันที่ 30 ธันวาคม 2565 – 15 มกราคม 2566 โดยเปิดให้บริการวันจันทร์ – วันศุกร์ เวลา 08.30 – 16.30 น. วันเสาร์ – วันอาทิตย์ เวลา 10.00 – 18.00 น. (ยกเว้นพิพิธภัณฑ์ธนารักษ์ จังหวัดสงขลา ปิดให้บริการวันเสาร์ – วันอาทิตย์ และวันหยุดนักขัตฤกษ์)
ในช่วงเทศกาลปีใหม่ พ.ศ. 2566 กรมธนารักษ์ขอส่งความสุขให้ประชาชนไทยกับของขวัญปีใหม่ที่จะให้ประชาชนเพลิดเพลินกับการเยี่ยมชมพิพิธภัณฑ์ พร้อมทั้งได้รับสาระความรู้เกี่ยวกับเงินตรา และวิวัฒนาการของเหรียญ และวัฒนธรรมท้องถิ่นในครั้งนี้อีกด้วย อธิบดีกรมธนารักษ์กล่าวในตอนท้าย

ที่มา : https://www.thaigov.go.th/news/contents/details/62958