รัฐบาลไทย-ข่าวทำเนียบรัฐบาล-วธ.เผย 34 โครงการสุดเจ๋ง ได้รับงบหนุนจากกองทุนส่งเสริมศิลปะร่วมสมัยรวมกว่า 4 ล้าน ส่งเสริมองค์ความรู้ศิลปวัฒนธรรมร่วมสมัย เพิ่มมูลค่างานสร้างสรรค์จากท้องถิ่นสู่นานาชาติ


วันพุธที่ 21 ธันวาคม 2565
วธ.เผย 34 โครงการสุดเจ๋ง ได้รับงบหนุนจากกองทุนส่งเสริมศิลปะร่วมสมัยรวมกว่า 4 ล้าน ส่งเสริมองค์ความรู้ศิลปวัฒนธรรมร่วมสมัย เพิ่มมูลค่างานสร้างสรรค์จากท้องถิ่นสู่นานาชาติ
วธ.เผย 34 โครงการสุดเจ๋ง ได้รับงบหนุนจากกองทุนส่งเสริมศิลปะร่วมสมัยรวมกว่า 4 ล้าน ส่งเสริมองค์ความรู้ศิลปวัฒนธรรมร่วมสมัย เพิ่มมูลค่างานสร้างสรรค์จากท้องถิ่นสู่นานาชาติ
วธ.เผย 34 โครงการสุดเจ๋ง ได้รับงบหนุนจากกองทุนส่งเสริมศิลปะร่วมสมัยรวมกว่า 4 ล้าน ส่งเสริมองค์ความรู้ศิลปวัฒนธรรมร่วมสมัย เพิ่มมูลค่างานสร้างสรรค์จากท้องถิ่นสู่นานาชาติ
วันที่ 21 ธันวาคม 2565 นายอิทธิพล  คุณปลื้ม รัฐมนตรีว่าการกระทรวงวัฒนธรรม เป็นประธานงานแถลงข่าว ภายใต้โครงการส่งเสริมและพัฒนาเครือข่ายเพื่อสนับสนุนการสร้างสรรค์งานศิลปวัฒนธรรมร่วมสมัย กองทุนส่งเสริมศิลปะร่วมสมัย ประจำปี 2566 โดยมีนางยุพา ทวีวัฒนะกิจบวร ปลัดกระทรวงวัฒนธรรม นายประสพ เรียงเงิน ผู้อำนวยการสำนักงานศิลปวัฒนธรรมร่วมสมัย ผู้บริหาร ข้าราชการ ศิลปินและสื่อมวลชนเข้าร่วม
นายอิทธิพล กล่าวว่า “รัฐบาล โดยกระทรวงวัฒนธรรม (วธ.) มีนโยบายขับเคลื่อน Soft Power ความเป็นไทยให้เป็นที่รู้จักระดับนานาชาติ มุ่งส่งเสริมวัฒนธรรม 5F อาหารไทย (Food) ผ้าไทยและการออกแบบแฟชั่นไทย (Fashion) ภาพยนตร์และวีดิทัศน์ (Film) มวยไทย (Fighting) และเทศกาลประเพณี (Festival) ให้ครอบคลุมในทุกมิติทั้งในด้านศิลปวัฒนธรรม สังคมและเศรษฐกิจเชิงสร้างสรรค์ สำนักงานศิลปวัฒนธรรมร่วมสมัย (สศร.) มีนโยบายสร้างเสริมภูมิปัญญาทางศิลปะร่วมสมัย และเพิ่มพูนคุณค่าให้แก่สังคมในระดับท้องถิ่นสู่ระดับนานาชาติ  ซึ่งจากการจัดตั้ง “กองทุนส่งเสริมศิลปะร่วมสมัย” ขึ้นตามพระราชบัญญัติส่งเสริมศิลปะร่วมสมัย พ.ศ. 2551 โดยภาพรวมนับตั้งแต่ปี พ.ศ. 2561 – 2565  ได้ให้การส่งเสริมโครงการด้านศิลปวัฒนธรรมร่วมสมัย 9 สาขาทั้งสิ้น 128 โครงการ รวมกว่า 39 ล้านบาท”
รัฐมนตรีว่าการกระทรวงวัฒนธรรม กล่าวอีกว่า “สำหรับในปี 2566 สศร. มีผู้สนใจยื่นขอรับทุน 257 โครงการ ซึ่งคณะกรรมการกองทุนฯ ได้พิจารณาคัดเลือกตามแนวทางเน้นงานวิจัยและพัฒนาองค์ความรู้ เพิ่มคุณค่าและมูลค่าทางเศรษฐกิจ สร้างเครือข่าย และเผยแพร่ศิลปวัฒนธรรมร่วมสมัยไทยสู่ระดับนานาชาติ  ผลปรากฎว่ามีผู้ได้รับทุน 34 โครงการ รวมเป็นเงิน 4,100,000 บาท อาทิ ประติมากรรมชุมชนจากเหล็กใต้น้ำ : ประวัติศาสตร์เมือง ระบบนิเวศน์แม่น้ำ และแม่เหล็ก ของนางสาวธารินี รัตนเสถียร ,ค่ายพัฒนาศักยภาพทางศิลปะเยาวชนผู้มีความสามารถ พิเศษด้านทัศนศิลป์ ของนายสังคม ทองมี ,สัปดาห์ศิลปะแห่งเมืองหัวหิน ประจำปี 2566 ของบ้านศิลปินหัวหิน ,เทศกาลน่าน ของมูลนิธิน่าน ศึกษา, ศิลปะสัญจร เพื่อการให้และมีส่วนร่วมเชิงวัฒนธรรม ของกลุ่มจิตรกรไทยและนีโอล้านนา การแสดงฟ้อนล้านนาร่วมสมัย เพื่อจัดแสดงใน MOVE 2023-International World Dance Day UNESCO Online Festival ประเทศมาเลเซีย ของนายรณรงค์ คำผา เป็นต้น  และขอเชิญชวนทุกท่านร่วมเป็นส่วนหนึ่งในการสนับสนุนการสร้างสรรค์งานศิลปะร่วมสมัย ผ่านกองทุนส่งเสริมศิลปะร่วมสมัย โดยสามารถบริจาคด้วยตนเอง โดนผ่านธนาคาร  ธนาคารกรุงไทย 'กองทุนส่งเสริมศิลปะร่วมสมัย' เลขที่บัญชี 178-6-00685-5 หรือ เช็คสั่งจ่ายในนามกองทุนส่งเสริมศิลปะร่วมสมัย ซึ่งสามารถลดหย่อนภาษีได้ 2 เท่า สอบถามข้อมูลเพิ่มเติมทางเพจ กองทุนส่งเสริมศิลปะร่วมสมัย และที่เบอร์โทรศัพท์  02-2093754
ทั้งนี้ นอกจากนี้ สศร. ได้เปิดโอกาสให้ศิลปิน ศิลปาธร ตลอดจนผู้ประกอบอาชีพศิลปะ สมัครขอรับการสนับสนุนได้จากโครงการเงินอุดหนุนเพื่อการพัฒนาและส่งเสริมศิลปะร่วมสมัย ประจำปีงบประมาณ พ.ศ. 2566 อีกด้วย ผู้สนใจสามารถอ่านรายละเอียดเพิ่มเติมได้ที่ www.ocac.go.th หรือลิงก์ https://bit.ly/3XxKmxI

ที่มา : https://www.thaigov.go.th/news/contents/details/62953