รัฐบาลไทย-ข่าวทำเนียบรัฐบาล-ผู้ตรวจราชการฯ เดชา เปิดงานสัมมนาสรุปผลการดำเนินงาน โครงการ "พลิกธุรกิจ SMEs ไทยสู่การผลิตสมัยใหม่ 4.0" ภายใต้กองทุนพัฒนาเอสเอ็มอีตามแนวประชารัฐ


วันพุธที่ 21 ธันวาคม 2565
21/12/2565
พิมพ์
ผู้ตรวจราชการฯ เดชา เปิดงานสัมมนาสรุปผลการดำเนินงาน โครงการ "พลิกธุรกิจ SMEs ไทยสู่การผลิตสมัยใหม่ 4.0" ภายใต้กองทุนพัฒนาเอสเอ็มอีตามแนวประชารัฐ
นายเดชา จาตุธนานันท์ ผู้ตรวจราชการกระทรวงอุตสาหกรรม เปิดงานสัมมนาสรุปผลการดำเนินงาน โครงการ "พลิกธุรกิจ SMEs ไทยสู่การผลิตสมัยใหม่ 4.0" ภายใต้กองทุนพัฒนาเอสเอ็มอีตามแนวประชารัฐ
วันนี้ (21 ธันวาคม 2565) นายเดชา จาตุธนานันท์ ผู้ตรวจราชการกระทรวงอุตสาหกรรมเป็นประธานพิธีเปิดการสัมมนาสรุปผลการดำเนินงาน พร้อมมอบเกียรติบัตรให้สถานประกอบการ Success Case ในโครงการ "พลิกธุรกิจ SMEs ไทยสู่การผลิตสมัยใหม่ 4.0" เขตพื้นที่ 2 พื้นที่การดำเนินการภาคกลาง ภาคเหนือ ภาคตะวันตก จังหวัดนนทบุรี และจังหวัดปทุมธานี ซึ่งเป็นโครงการส่งเสริมและพัฒนาเอสเอ็มอีแบบเฉพาะกลุ่ม ภายใต้กองทุนพัฒนาเอสเอ็มอีตามแนวประชารัฐ ประจำปีงบประมาณ พ.ศ. 2565 โดยมี นายอรรถสิทธิ์ อึ้งเหมอนันต์ อุตสาหกรรมจังหวัดนครปฐม ร่วมเป็นเกียรติ ณ โรงแรม ดิเอมเมอรัลด์ โฮเทล กรุงเทพมหานคร
โดยในงานสัมมนาฯ ได้มีการมอบเกียรติบัตรแก่สถานประกอบการ Success Case ที่มีความมุ่งมั่นในการปรับเปลี่ยน และมีความเป็นไปได้ในการนำหุ่นยนต์และระบบอัตโนมัติมาใช้เพิ่มผลิตภาพกระบวนการผลิต จำนวน 5 กิจการ ประกอบด้วย บริษัท ดับบลิว.ไอ.พี.อี เล็คทริค จำกัด บริษัท ยูเนี่ยน แอพพลาย จำกัด บริษัท ไทยฟอร์โมซาพลาสติกอินดัสทรี จำกัด บริษัท ภัทรอุตสาหกรรม จำกัด และบริษัท แอ๊ดวานซ์ แมททีเรียล ซัพพลาย จำกัด
โครงการ "พลิกธุรกิจ SMEs ไทยสู่การผลิตสมัยใหม่ 4.0" จัดขึ้นเพื่อเพิ่มผลิตภาพกระบวนการผลิตผู้ประกอบการ SMEs โดยใช้เทคโนโลยีดิจิทัล หุ่นยนต์ และระบบอัตโนมัติ ผ่านการกระตุ้นภาคอุตสาหกรรมให้เกิดความต้องการประยุกต์ใช้หุ่นยนต์และระบบอัตโนมัติ เพื่อปรับปรุงกระบวนการผลิต สนับสนุนภาคอุตสาหกรรมในการวิเคราะห์ และจัดทำ Feasibility Study สำหรับต่อยอดไปสู่แหล่งเงินทุนสนับสนุนการลงทุนในอนาคต โดยมีสถานประกอบการที่ผ่านการคัดเลือกให้ได้รับการให้คำปรึกษาเชิงลึกทั้งทางด้านเทคนิคและการเงิน จำนวน 65 กิจการ ซึ่งผลการประเมินโครงการคาดว่าจะเกิดการลงทุนในการนำระบบอัตโนมัติและหุ่นยนต์มาใช้กว่า 150 ล้านบาท และสามารถเพิ่มมูลค่าทางเศรษฐกิจโดยรวมได้กว่า 250 ล้านบาท

ที่มา : https://www.thaigov.go.th/news/contents/details/62963