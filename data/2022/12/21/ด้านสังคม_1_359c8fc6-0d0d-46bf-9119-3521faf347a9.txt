รัฐบาลไทย-ข่าวทำเนียบรัฐบาล-สธ. รวมพลังประกาศจุดยืน “ไม่ยอมรับและไม่ทนต่อการทุจริต” มุ่งสู่องค์กรปลอดทุจริต ด้วยมาตรการ “หอก 3 แฉก”


วันพุธที่ 21 ธันวาคม 2565
สธ. รวมพลังประกาศจุดยืน “ไม่ยอมรับและไม่ทนต่อการทุจริต” มุ่งสู่องค์กรปลอดทุจริต ด้วยมาตรการ “หอก 3 แฉก”
รัฐมนตรีช่วยว่าการกระทรวงสาธารณสุข นำคณะผู้บริหาร ข้าราชการ และเจ้าหน้าที่ รวมพลังประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” และนโยบายไม่รับของขวัญ ของกำนัลทุกชนิดจากการปฏิบัติหน้าที่ (No Gift Policy)
รัฐมนตรีช่วยว่าการกระทรวงสาธารณสุข นำคณะผู้บริหาร ข้าราชการ และเจ้าหน้าที่ รวมพลังประกาศเจตนารมณ์ “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” และนโยบายไม่รับของขวัญ ของกำนัลทุกชนิดจากการปฏิบัติหน้าที่ (No Gift Policy) มุ่งสู่เป้าหมาย “กระทรวงสาธารณสุขปลอดจากการทุจริตและประพฤติผิดมิชอบ” ภายในปี 2570 ด้วยมาตรการ “หอก 3 แฉก”
วันนี้ (21 ธันวาคม 2565) ที่กระทรวงสาธารณสุข จังหวัดนนทบุรี ดร.สาธิต ปิตุเตชะ รัฐมนตรีช่วย   ว่าการกระทรวงสาธารณสุข และนายแพทย์โอภาส การย์กวินพงศ์ ปลัดกระทรวงสาธารณสุข นำคณะผู้บริหาร ข้าราชการ และเจ้าหน้าที่กระทรวงสาธารณสุข ประกาศเจตนารมณ์การต่อต้านการทุจริต ภายใต้แนวคิด “กระทรวงสาธารณสุขใสสะอาด ร่วมต้านทุจริต (MOPH Together Against Corruption)” และประกาศนโยบายไม่รับของขวัญและของกำนัลทุกชนิดจากการปฏิบัติหน้าที่ (No Gift Policy) เนื่องในวันต่อต้านคอร์รัปชันสากล (ประเทศไทย) ประจำปีงบประมาณ พ.ศ. 2566 พร้อมมอบโล่เชิดชูเกียรติให้กับสำนักงานปลัดกระทรวงสาธารณสุข ที่ได้ผลการประเมิน ITA ประจำปีงบประมาณ พ.ศ. 2565 ระดับ AA (95-100 คะแนน) จากสำนักงาน ป.ป.ช. และใบประกาศเกียรติคุณให้ 13 หน่วยงาน ที่ได้ผลการประเมินในระดับ A (85 - 94.99 คะแนน)
ดร.สาธิต กล่าวว่า รัฐบาลให้ความสำคัญในการแก้ไขปัญหาการทุจริตอย่างจริงจัง กำหนดให้เป็นวาระแห่งชาติ โดยกระทรวงสาธารณสุขมีเป้าหมายสู่การเป็นองค์กรปลอดจากการทุจริตและประพฤติผิดมิชอบ ภายในปี พ.ศ. 2570 ด้วยการนำมาตรการ “หอก 3 แฉก : LPL” (Three Pronged measures) มาใช้ ได้แก่ การบังคับใช้กฎหมาย (Law enforcement) กำหนดมาตรการลงโทษผู้กระทำผิดอย่างเด็ดขาด รวดเร็ว และเป็นธรรม การป้องกันการทุจริต (Prevention) ปรับปรุงกฎ ระเบียบ ปิดช่องโหว่ สร้างและยกระดับคุณธรรมและความโปร่งใสใน
การดำเนินงานให้มีประสิทธิภาพเข้มแข็ง สร้างกลไกเครือข่ายการบริหารงานที่โปร่งใส รวมทั้งสร้างความเข้มแข็งของกลไกการตรวจสอบ ร่วมกันต่อต้านการทุจริตทุกรูปแบบ และความรอบรู้สู้โกง (Literacy) ด้วยการให้องค์ความรู้ที่เท่าทันต่อการทุจริต ปลูกและปลุกจิตสำนึก ปรับฐานความคิดที่ตัวบุคคลให้สามารถแยกแยะผลประโยชน์ส่วนตัวออกจากผลประโยชน์ส่วนรวมได้โดยอัตโนมัติ และมีความรอบรู้ต่อสถานการณ์การทุจริตที่เปลี่ยนแปลงไป
ด้านนายแพทย์โอภาส กล่าวเสริมว่า นับเป็นความภูมิใจของกระทรวงสาธารณสุข ที่จะร่วมกันประกาศจุดยืนอย่างชัดเจนในการไม่ยอมรับและไม่ทนต่อการทุจริต ร่วมสร้างวัฒนธรรมความซื่อสัตย์สุจริตให้เกิดขึ้นในกระทรวงสาธารณสุขอย่างจริงจัง สอดรับกับเจตนารมณ์ของรัฐบาลที่ให้ความสำคัญกับการแก้ไขปัญหาการทุจริต เพื่อยกระดับค่าดัชนีการรับรู้การทุจริตของประเทศไทย มุ่งสร้างความสุขให้เกิดกับประชาชน ควบคู่กับการสร้างค่านิยมความซื่อสัตย์สุจริต และน้อมนำหลักปรัชญาของเศรษฐกิจพอเพียงมาใช้ในการดำเนินชีวิต
*********************************** 21 ธันวาคม 2565

ที่มา : https://www.thaigov.go.th/news/contents/details/62925