รัฐบาลไทย-ข่าวทำเนียบรัฐบาล-นายกฯ ลงพื้นที่ อ.ปากพะยูน จ.พัทลุง ให้กำลังใจครอบครัวผู้เสียชีวิตเนื่องจากอุทกภัย พร้อมเยี่ยมเยียนให้กำลังใจผู้ประสบภัยน้ำท่วม ย้ำรัฐบาลเร่งให้ความช่วยเหลือ 


วันอังคารที่ 20 ธันวาคม 2565
20/12/2565
พิมพ์
นายกฯ ลงพื้นที่ อ.ปากพะยูน จ.พัทลุง ให้กำลังใจครอบครัวผู้เสียชีวิตเนื่องจากอุทกภัย พร้อมเยี่ยมเยียนให้กำลังใจผู้ประสบภัยน้ำท่วม ย้ำรัฐบาลเร่งให้ความช่วยเหลือ
นายกฯ ลงพื้นที่ อ.ปากพะยูน จ.พัทลุง ให้กำลังใจครอบครัวผู้เสียชีวิตเนื่องจากอุทกภัย พร้อมเยี่ยมเยียนให้กำลังใจผู้ประสบภัยน้ำท่วม ย้ำรัฐบาลเร่งให้ความช่วยเหลือ เพื่อบรรเทาความเดือดร้อนประชาชนโดยไม่ทิ้งใครไว้ข้างหลัง
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (20 ธันวาคม 2565) เวลา 18.00 น. ณ วัดหัวควนตก ตำบลดอนประดู่ อำเภอปากพะยูน จังหวัดพัทลุง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ ลงพื้นที่เยี่ยมให้กำลังใจครอบครัวผู้เสียชีวิตจากอุทกภัย ครอบครัวนายสมโภชน์ เซ่งเข็ม อายุ 25 ปี อาชีพรับเลี้ยงไก่ ซึ่งจมน้ำเสียชีวิตในระหว่างเดินทางไปทำงาน
นายกรัฐมนตรีได้กล่าวแสดงความเสียใจต่อการสูญเสียในครั้งนี้ และขอเป็นกำลังใจกับญาติของผู้เสียชีวิต ขอให้มีกำลังใจที่เข้มแข็ง เพื่อให้คนในครอบครัวดำเนินชีวิตต่อไปได้อย่างมีความสุข โดยหน่วยงานที่เกี่ยวข้องได้มอบเงินช่วยเหลือให้แก่นายฐนิต เซ่งเข็ม บิดาผู้เสียชีวิตด้วย
พร้อมกันนี้ นายกรัฐมนตรีได้พบปะเยี่ยมเยียนให้กำลังใจผู้ประสบภัยน้ำท่วมในพื้นที่ อ.ปากพะยูน จ.พัทลุง โดยกล่าวถึงการเดินทางมาวันนี้ว่ามาด้วยความคิดถึงและห่วงใย พร้อมมาให้กำลังใจประชาชนทุกคนและขอให้ประชาชนสนับสนุนร่วมมือกับรัฐบาลในการร่วมกันแก้ไขปัญหาให้ผ่านพ้นไปได้ด้วยดี พร้อมย้ำรัฐบาลจะเร่งให้ความช่วยเหลือเพื่อบรรเทาความเดือดร้อนประชาชนโดยไม่ทิ้งใครไว้ข้างหลัง ทั้งนี้ ได้มอบหมายขอให้หน่วยงานที่เกี่ยวข้องเร่งตรวจสอบความเสียหาย เพื่อจะช่วยเหลือเยียวยาประชาชนที่ได้รับผบกระทบต่อไป รวมทั้งได้อวยพรปีใหม่ขอให้ประชาชนทุกคนมีความสุข
ด้านประชาชนในพื้นที่ต่างแสดงความดีใจที่ได้พบกับนายกรัฐมนตรีและคณะ พร้อมกล่าวให้กำลังใจนายกรัฐมนตรีและรัฐบาลในการทำงาน ว่า “นายกฯ สู้ ๆ เรารักลุงตู่”

ที่มา : https://www.thaigov.go.th/news/contents/details/62912