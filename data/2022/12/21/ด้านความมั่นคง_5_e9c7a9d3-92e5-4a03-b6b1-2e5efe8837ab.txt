รัฐบาลไทย-ข่าวทำเนียบรัฐบาล-รมว.เฮ้ง ส่ง ‘ที่ปรึกษา’ มอบวุฒิบัตรฝึกอบรม มุ่งพัฒนาทักษะเฉพาะ แรงงานอิสระยุค 4.0


วันพุธที่ 21 ธันวาคม 2565
21/12/2565
พิมพ์
รมว.เฮ้ง ส่ง ‘ที่ปรึกษา’ มอบวุฒิบัตรฝึกอบรม มุ่งพัฒนาทักษะเฉพาะ แรงงานอิสระยุค 4.0
รมว.เฮ้ง ส่ง ‘ที่ปรึกษา’ มอบวุฒิบัตรฝึกอบรม มุ่งพัฒนาทักษะเฉพาะ แรงงานอิสระยุค 4.0
เมื่อวันที่ 21 ธันวาคม 2565 นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้นางธิวัลรัตน์ อังกินันทน์ ที่ปรึกษารัฐมนตรีว่าการกระทรวงแรงงาน เป็นประธานพิธีมอบวุฒิบัตรและปิดการฝึกอบรมโครงการพัฒนาทักษะเฉพาะของแรงงานอิสระยุค 4.0 (Gig Worker) รุ่นที่2 หลักสูตร “การตัดเย็บเสื้อผ้า” ณ องค์การบริหารส่วนตำบลหนองชุมพลเหนือ อ.เขาย้อยจ.เพชรบุรี โดยมี นายบุญเลิศ ยอดแก้ว นายกองค์การบริหารส่วนตำบลหนองชุมพลเหนือ ผู้นำชุมชน พร้อมหัวหน้าส่วนราชการสังกัดกระทรวงแรงงานจังหวัดเพชรบุรี ร่วมให้การต้อนรับ
นางธิวัลรัตน์ฯ กล่าวว่า รัฐบาลภายใต้การนำของ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พลเอกประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน และ นายสุชาติ ชมกลิ่น รัฐมนตรีว่าการกระทรวงแรงงาน ได้ให้ความสำคัญและมีความห่วงใยกลุ่มแรงงานนอกระบบ หรือแรงงานอิสระ รวมทั้งผู้ได้รับผลกระทบทางการประกอบอาชีพจากสถานการณ์โควิด-19 จึงมีนโยบายให้หน่วยงานในสังกัดกระทรวงแรงงาน โดยเฉพาะกรมพัฒนาฝีมือแรงงาน ให้การช่วยเหลือพัฒนาศักยภาพด้านการประกอบอาชีพแก่แรงงานนอกระบบ กลุ่มเปราะบาง กลุ่มผู้มีรายได้น้อย เพื่อสร้างโอกาสในการประกอบอาชีพ หรือต่อยอดการประกอบอาชีพ ยกระดับรายได้ เพื่อให้มีคุณภาพชีวิตและความเป็นอยู่ดีขึ้น
นางธิวัลรัตน์ฯ กล่าวต่อว่า สำหรับการฝึกอบรมโครงการพัฒนาทักษะเฉพาะของแรงงานอิสระยุค 4.0 (Gig Worker) จัดขึ้นโดยกรมพัฒนาฝีมือแรงงาน เป็นหลักสูตร 30 ชั่วโมง ซึ่งกลุ่มเป้าหมายเป็นการฝึกให้แก่กลุ่มผู้มีบัตรสวัสดิการแห่งรัฐที่มีพื้นฐานประสบการณ์อาชีพตัดเย็บในพื้นที่ ซึ่งเป็นอีก 1 โครงการ ที่มุ่งช่วยเหลือพัฒนาแรงงานนอกระบบ กลุ่มผู้มีบัตรสวัสดิการแห่งรัฐ เพื่อพัฒนายกระดับ และต่อยอดอาชีพ สร้างผลิตภัณฑ์เพื่อตอบสนองตลาดในพื้นที่ให้หลากหลายมากขึ้น รวมทั้งยังมีการสนับสนุนเครื่องมือในการประกอบอาชีพให้แก่ผู้ผ่านการฝึก ลดอุปสรรคการขาดแคลนอุปกรณ์ประกอบอาชีพ สร้างโอกาส เสริมศักยภาพการประกอบอาชีพสร้างมูลค่าทางเศรษฐกิจ
ทั้งนี้ ผู้สนใจที่ต้องการเข้ารับการพัฒนาทักษะฝีมือเพื่อเพิ่มโอกาสในการประกอบอาชีพและการมีงานทำสามารถสอบถามรายละเอียดเพิ่มเติมได้ที่สถาบัน/สำนักงานพัฒนาฝีมือแรงงานทุกจังหวัดทั่วประเทศ หรือโทร.สายด่วนกระทรวงแรงงาน 1506 กด4 กรมพัฒนาฝีมือแรงงาน
+++++++++++++++++++
กองเผยแพร่และประชาสัมพันธ์
21 ธันวาคม 2565

ที่มา : https://www.thaigov.go.th/news/contents/details/62959