รัฐบาลไทย-ข่าวทำเนียบรัฐบาล-‘รมช.มนัญญา’ ส่งเสริมแปลงใหญ่มะม่วงคุณภาพ


วันอาทิตย์ที่ 18 ธันวาคม 2565
‘รมช.มนัญญา’ ส่งเสริมแปลงใหญ่มะม่วงคุณภาพ
‘รมช.มนัญญา’ ส่งเสริมแปลงใหญ่มะม่วงคุณภาพบ้านวังน้ำบ่อ จ.พิษณุโลก เน้นย้ำผลิตสินค้าส่งออกให้ได้คุณภาพมาตรฐาน GAP
‘รมช.มนัญญา’ส่งเสริมแปลงใหญ่มะม่วงคุณภาพบ้านวังน้ำบ่อ จ.พิษณุโลก เน้นย้ำผลิตสินค้าส่งออกให้ได้คุณภาพมาตรฐาน GAP
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสลงพื้นที่ตรวจเยี่ยมการดำเนินงานของกลุ่มวิสาหกิจชุมชนแปลงใหญ่มะม่วงคุณภาพบ้านวังน้ำบ่อ ณ ต.ไทรย้อย อ.เนินมะปรางจ.พิษณุโลก โดยมี นายภูสิต สมจิตต์ ผู้ว่าราชการจังหวัดพิษณุโลก นายระพีภัทร์ จันทรศรีวงศ์ อธิบดีกรมวิชาการเกษตร นายภัสชญภณ หมื่นแจ้ง รองอธิบดีกรมวิชาการเกษตร ผู้บริหารกระทรวงเกษตรและสหกรณ์ สมาชิกกลุ่มวิสาหกิจชุมชน เกษตรกร เข้าร่วม ว่า พื้นที่จังหวัดพิษณุโลก เป็นพื้นที่ที่มีศักยภาพ มีพืชเศรษฐกิจที่สำคัญหลายชนิดมะม่วงน้ำดอกไม้เป็นพืชเศรษฐกิจชนิดหนึ่งของจังหวัดพิษณุโลก ถือเป็น Product Champion ที่สร้างรายได้ และชื่อเสียงให้กับจังหวัดพิษณุโลกทั้งตลาดในประเทศและต่างประเทศ ซึ่งการส่งจำหน่ายตลาดต่างประเทศ ต้องเป็นผลผลิตที่ได้รับการรับรองมาตรฐาน GAP ปัจจุบันจังหวัดพิษณุโลก มีเกษตรกรผู้ปลูกมะม่วง ผ่านการรับรองมาตรฐานGAP รวม 563 ราย พื้นที่ 7,878 ไร่ คิดเป็นร้อยละ 12 ของพื้นที่ปลูกมะม่วงทั้งหมด ซึ่งการได้รับการรับรอง GAP ส่งผลให้สามารถส่งมะม่วงจำหน่ายตลาดต่างประเทซเพิ่มขึ้น ร้อยละ 50 และราคาผลผลิตสูงขึ้นร้อยละ 127
“กลุ่มวิสาหกิจชุมชนแปลงใหญ่มะม่วงคุณภาพบ้านวังน้ำบ่อ เป็นอีกหนึ่งตัวอย่างของความสำเร็จที่ได้รับการสนับสนุนเทคโนโลยี และความรู้วิชาการจากกรมวิชาการเกษตร ซึ่งได้มาถ่ายทอดให้แก่กลุ่มเกษตรกร ช่วยลดต้นทุนการผลิตและทำให้ผลผลิตมีคุณภาพได้มาตรฐาน เช่น เทคโนโลยีการผสมปุ๋ยใช้เอง การป้องกันกำจัดศัตรูพืชโดยวิธีผสมผสาน การใช้กับดักแมลงวันผลไม้ และการให้บริการตรวจรับรองแหล่งผลิตพืช GAP ตามมาตรฐานกระทรวงเกษตรและสหกรณ์ อย่างไรก็ตาม จากการรับฟังปัญหาพบว่า  ขณะนี้โรงคัดบรรจุมะม่วงของกลุ่มที่อยู่ระหว่างการขอการรับรอง GMP นั้น ยังติดปัญหาเรื่องเอกสารสิทธิ์ที่ดิน ดิฉันในฐานะประธานคณะอนุกรรมการส่งเสริมพัฒนาอาชีพและการตลาด ภายใต้โครงการจัดที่ดินทำกินให้ชุมชนตามนโยบายรัฐบาล (คทช.) จะรวบรวบเรื่องดังกล่าวนำเสนอนายกรัฐมนตรีฯ เพื่อเร่งหาแนวทางแก้ปัญหาต่อไป” รมช.มนัญญา กล่าว
นายระพีภัทร์ จันทรศรีวงศ์ อธิบดีกรมวิชาการเกษตร  กล่าวว่า  กลุ่มวิสาหกิจชุมชนแปลงใหญ่มะม่วงคุณภาพบ้านวังน้ำบ่อ นำโดย นางสาวชลธิชา  ช่างประดิษฐ์ ประธานกลุ่มฯ เริ่มแรกได้ปลูกมะม่วงน้ำดอกไม้สีทอง 22.75 ไร่ โดยศึกษาวิธีการผลิตมะม่วงน้ำดอกไม้สีทองคุณภาพเพื่อการส่งออกด้วยตนเอง ต่อมาในปี 2561 ได้ยื่นขอรับการรับรองGAP เพื่อใช้ประกอบการส่งออกไปจำหน่ายต่างประเทศ ปี 2562 ได้รับคัดเลือกจากสำนักวิจัยและพัฒนาการเกษตรเขตที่ 2 เป็นแปลง GAP ดีเด่นระดับเขต และต่อมาได้รับคัดเลือกเป็นแปลงพืช GAP ดีเด่นอันดับที่ 2 ระดับประเทศจากนั้น ได้รวมกลุ่มผู้ปลูกมะม่วงบ้านวังน้ำบ่อ จดทะเบียนเป็นกลุ่มวิสาหกิจชุมชนแปลงใหญ่มะม่วงคุณภาพบ้านวังน้ำบ่อ เพื่อยกระดับการผลิตมะม่วงน้ำดอกไม้เพื่อการส่งออก
โอกาสนี้ รมช.เกษตรฯ ได้มอบใบรับรองมาตรฐานสินค้าเกษตร การปฏิบัติทางการเกษตรที่ดีสำหรับพืช (GAP) ให้แก่เกษตรกรผู้ผ่านการรับรอง จำนวน 10 ราย พร้อมมอบเมล็ดพันธุ์ดี ต้นพันธุ์กัญชา และปัจจัยการผลิตแก่เกษตรกรในพื้นที่ และเยี่ยมชมแปลงต้นแบบการผลิตมะม่วงที่ได้รับใบรับรอง GAP พร้อมทั้งปล่อยแม่พันธุ์มวนพิฆาตตัวเต็มวัย จำนวน 200 ตัว เพื่อปรับระบบนิเวศในการควบคุมแมลงศัตรูมะม่วง โดยวิธีธรรมชาติ จากนั้นเยี่ยมชมโรงคัดบรรจุมะม่วง ของกลุ่มที่อยู่ระหว่างการขอการรับรอง GMP และเยี่ยมชมนิทรรศการต่าง ๆ เช่น การสาธิตการผสมปุ๋ยใช้เอง, การจัดทำบัญชีสหกรณ์, สาธิตการให้น้ำแบบ AI นอกจากนี้ ภายในงานยังมีบูธให้บริการขึ้นทะเบียนรับรองแหล่งผลิตพืช GAP รวมทั้งการต่ออายุใบรับรอง แบบเบ็ดเสร็จ (One Stop Service) ให้กับเกษตรกรภายในงานอีกด้วย

ที่มา : https://www.thaigov.go.th/news/contents/details/62784