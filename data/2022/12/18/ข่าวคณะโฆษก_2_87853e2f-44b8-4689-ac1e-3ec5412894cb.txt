รัฐบาลไทย-ข่าวทำเนียบรัฐบาล-เตือนผู้ประกอบการ ร้านค้า จัดกระเช้าปีใหม่มีคุณภาพจำหน่ายให้ประชาชน เผย อย. กรมการค้าภายในส่งทีมสแกนทุกพื้นที่ทั่วประเทศหากพบกระทำผิดดำเนินการตามกฎหมายทันที 


วันอาทิตย์ที่ 18 ธันวาคม 2565
18/12/2565
พิมพ์
เตือนผู้ประกอบการ ร้านค้า จัดกระเช้าปีใหม่มีคุณภาพจำหน่ายให้ประชาชน เผย อย. กรมการค้าภายในส่งทีมสแกนทุกพื้นที่ทั่วประเทศหากพบกระทำผิดดำเนินการตามกฎหมายทันที
เตือนผู้ประกอบการ ร้านค้า จัดกระเช้าปีใหม่มีคุณภาพจำหน่ายให้ประชาชน เผย อย. กรมการค้าภายในส่งทีมสแกนทุกพื้นที่ทั่วประเทศหากพบกระทำผิดดำเนินการตามกฎหมายทันที ขณะ สคบ. มีช่องทางให้ประชาชนร้องเรียนผ่านเว็บไซต์ แอปพลิเคชั่น OCPB Connect และสายด่วน 1166
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เนื่องด้วยเทศกาลปีใหม่ที่กำลังจะมาถึง ทำขณะนี้ประชาชนได้มีการจับจ่ายใช้สอยเพื่อจัดหาของขวัญมากขึ้น รัฐบาลขอเตือนผู้ประกอบการ ร้านค้าต่างๆ ให้จัดสินค้า โดยเฉพาะกระเช้าปีใหม่ที่มีคุณภาพจำหน่ายแก่ประชาชน โดยขณะนี้หน่วยงานที่ดูแลคุ้มครองประชาชนจากการจำหน่ายสินค้า บริการ ได้มีการดูแลตรวจสอบห้างร้านต่างๆ ทั่วประเทศอย่างใกล้ชิด
โดยสำนักงานคณะกรรมการอาหารและยา (อย.) ได้ร่วมกับสาธารณสุขจังหวัดทั่วประเทศลงพื้นที่ตรวจสอบกระเช้าของขวัญ พร้อมกับให้คำแนะนำในการเลือกซื้อแก่ประชาชนว่าจะต้องเลือกกระเช้าที่มีลักษณะห่อหุ้มในสภาพที่ดี มีสลากแสดงรายการผลิตภัณฑ์ รายละเอียด เช่น ประเภท ชิดของผลิตภัณฑ์ วันเดือนปีที่ผลิตและวันหมดอายุ
น.ส.ไตรศุลี กล่าวว่า ขณะที่กรมการค้าภายในได้ประสานพาณิชย์จังหวัดทั่วประเทศส่งทีมสายตรวจเฉพาะกิจสำรวจทั้งราคาและคุณภาพกระเช้าของขวัญตามห้างสรรพสินค้า ร้านค้าในจังหวัดต่างๆ  เพื่อให้ความมั่นใจว่าประชาชนจะได้รับความเป็นธรรมจากการซื้อสินค้าและบริการในช่วงเทศกาลปีใหม่ ที่มักมีการนำสินค้ามาจัดโปรโมชั่น ลดราคา ซึ่งต้องมีการตรวจสอบและกำชับทั้งในเรื่องการปิดป้ายแสดงราคา ที่ชัดเจน มีการแสดงรายการสินค้า ขนาด น้ำหนักต่อหน่วย ปริมาณการบรรจุ วันหมดอายุซึ่งต้องเหลืออายุไม่น้อยกว่า 6 เดือน
“กรมการค้าภายในมีทีมสายตรวจเฉพาะกิจติดตามตรวจสอบคุณภาพสินค้าที่ห้าง ร้านทั่วประเทศจำหน่ายแก่ประชาชน หากตรวจสอบพบการกระทำความผิดเจ้าหน้าที่จะดำเนินการตามกฎหมายอย่างเคร่งครัด เช่น กรณีไม่ปิดป้ายแสดงราคามีโทษปรับไม่เกิน 10,000 บาท กรณีจำหน่ายสินค้าราคาสูงเกินสมควร กักตุนสินค้า และปฏิเสธการจำหน่ายต้องโทษจำคุก 7 ปี ปรับไม่เกิน 140,000 บาท หรือทั้งจำทั้งปรับ และยังมีช่องทางให้ประชาชนร้องเรียนได้หากไม่ได้รับความเป็นธรรมในการซื้อสินค้า ที่สายด่วน กรมการค้าภายใน 1569 หรือสำนักงานพาณิชย์จังหวัดทั่วประเทศ” น.ส.ไตรศุลี กล่าว
น.ส.ไตรศุลี กล่าวว่า ทางด้านสำนักงานคณะกรรมการคุ้มครองผู้บริโภค (สคบ.) ก็มีช่องทางให้ประชาชนร้องเรียนกรณีได้รับบริการหรือซื้อสินค้าแล้วไม่ได้รับความเป็นธรรมหลายช่องทาง ได้แก่ เว็บไซต์ สคบ. ที่ www.ocpb.go.th เข้าไปร้องเรียนที่เมนู ร้องทุกข์และตรวจสอบสถานะ  OCPB Complain, แอปพลิเคชั่น OCPB Connect เข้าไปที่ ร้องทุกข์และตรวจสอบสถานะ ซึ่งทั้งส่วนของเว็บไซต์และแอปพลิเคชั่นประชาชนสามารถติดตามสถานะการร้องเรียนได้ด้วยตนเองตลอด 24 ชั่วโมง หรือกรณีสะดวกช่องทางโทรศัพท์ก็สามารถร้องเรียนผ่านสายด่วน สคบ. 1166

ที่มา : https://www.thaigov.go.th/news/contents/details/62777