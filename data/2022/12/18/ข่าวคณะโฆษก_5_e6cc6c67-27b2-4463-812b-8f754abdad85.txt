รัฐบาลไทย-ข่าวทำเนียบรัฐบาล-"ทิพานัน" ชวนผู้ขับขี่รถยนต์-จักรยานยนต์ตรวจเช็กสภาพรถฟรี 20 รายการ ได้แล้ววันนี้ถึงวันที่ 31 ธันวาคม ก่อนเดินทางเที่ยวปีใหม่


วันอาทิตย์ที่ 18 ธันวาคม 2565
18/12/2565
พิมพ์
"ทิพานัน" ชวนผู้ขับขี่รถยนต์-จักรยานยนต์ตรวจเช็กสภาพรถฟรี 20 รายการ ได้แล้ววันนี้ถึงวันที่ 31 ธันวาคม ก่อนเดินทางเที่ยวปีใหม่
"ทิพานัน" ชวนผู้ขับขี่รถยนต์-จักรยานยนต์ตรวจเช็กสภาพรถฟรี 20 รายการ ได้แล้ววันนี้ถึงวันที่ 31 ธันวาคม ก่อนเดินทางเที่ยวปีใหม่
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า พล.อ.ประยุทธ์ จันทร์โอชา นายกรัฐมนตรี มีความห่วงใยพี่น้องประชาชนเดินทางท่องเที่ยวพักผ่อนในช่วงไฮซีซั่นและเทศกาลวันหยุดยาวปีใหม่ ได้เน้นย้ำให้ทุกหน่วยงานบูรณาการดูและความปลอดภัยบนท้องถนน เพื่อลดอุบัติเหตุที่อาจนำมาซึ่งความสูญเสียของชีวิตและทรัพย์สิน  ทั้งนี้กรมการขนส่งทางบกได้ร่วมกับภาคีเครือข่ายทั้งภาครัฐและเอกชนจัดกิจกรรม “ตรวจรถฟรี ขับขี่ปลอดภัย” เพื่อให้บริการตรวจสภาพความพร้อมของรถยนต์และรถจักรยานยนต์เบื้องต้นก่อนเดินทาง กว่า 20 รายการ โดยไม่คิดค่าบริการ เช่น การตรวจระบบเบรก สภาพยาง การทำงานของเครื่องยนต์ ระดับน้ำมันเครื่องและความสกปรกของน้ำมันเครื่อง หม้อน้ำและรอยรั่ว ไส้กรองอากาศ การทำงานของไฟส่องสว่างและไฟสัญญาณต่างๆ เป็นต้น โดยจะได้รับการดูแลจากช่างผู้ชำนาญงาน ซึ่งบางหน่วยงานมีบริการตรวจเช็กลูกหมากปีกนก ลูกปืนล้อ ตรวจถังน้ำมันเชื้อเพลิง รวมถึงท่อและข้อต่อน้ำมันเชื้อเพลิงให้เพิ่มเติม นอกจากนี้ยังให้ส่วนลดค่าอะไหล่บางรายการอีกด้วย
รองโฆษกประจำสำนักนายกรัฐมนตรี กล่าวว่า โดยเป็นความร่วมมือจากภาคีเครือข่าย ได้แก่ สมาคมผู้ประกอบการรถจักรยานยนต์ไทย, สมาคมการค้าไทย-ยุโรป, สมาคมตรวจสภาพรถเอกชนไทย, สมาคมอุตสาหกรรมยานยนต์ไทย, สถาบันยานยนต์, บริษัท โตโยต้า มอเตอร์ ประเทศไทย จำกัด, บริษัท ฮอนด้า ออโตโมบิล (ประเทศไทย) จำกัด, บริษัท นิสสัน มอเตอร์ (ประเทศไทย) จำกัด, บริษัท ตรีเพชรอีซูซุเซลส์ จำกัด, บริษัท มิตซูบิชิ มอเตอร์ส (ประเทศไทย) จำกัด, บริษัท ฮุนได มอเตอร์ (ไทยแลนด์) จำกัด, บริษัท เอสเอไอซี มอเตอร์ - ซีพี จำกัด, บริษัท เอ็มจี เซลส์ (ประเทศไทย) จำกัด, บริษัท ไทยฮอนด้า แมนูแฟคเจอริ่ง จำกัด, บริษัท ไทยยามาฮ่ามอเตอร์ จำกัด, บริษัท คาวาซากิ มอเตอร์ เอ็นเตอร์ไพรส์ (ประเทศไทย) จำกัด, บริษัท ซูซูกิโมโตเซลส์คอร์ปอเรชั่น (ประเทศไทย) จำกัด, บริษัท กลางคุ้มครองผู้ประสบภัยจากรถ จำกัด, บริษัท วิริยะประกันภัย จำกัด (มหาชน), บริษัท บางจาก คอร์ปอเรชั่น จำกัด (มหาชน), บริษัท บี - ควิก จำกัด, บริษัท ฟอร์ซเวย์ (ประเทศไทย) จำกัด (ศูนย์บริการ AUTO QUIKS), บริษัท ทีซี ซูบารุ (ประเทศไทย) จำกัด, บริษัท คาร์เวิลด์ คลับ จำกัด, บริษัท มาสด้า เซลส์ (ประเทศไทย) จำกัด, บริษัท ซูซูกิ มอเตอร์ (ประเทศไทย) และบริษัท เชลล์แห่งประเทศไทย จำกัด
น.ส.ทิพานัน กล่าวว่า นับเป็นบริการดีๆจากภาครัฐและเอกชน ร่วมมือกันเพื่อให้พี่น้องประชาชนได้เข้าถึงการดูแลสภาพรถที่ถูกใช้เป็นยานพาหนะในการเดินทาง  ให้มีสภาพสมบูรณ์พร้อมไม่ว่าจะเดินทางในระยะใกล้หรือไกล เพื่อที่พี่น้องประชาชนจะสามารถเดินทางได้อย่างราบรื่น  จึงขอเชิญชวนผู้ขับขี่รถยนต์และรถจักรยานยนต์ นำรถเข้ารับบริการที่ศูนย์บริการของภาคีเครือข่ายภาครัฐและเอกชนทั่วประเทศ ที่มีป้ายประชาสัมพันธ์ “ตรวจรถฟรี ขับขี่ปลอดภัย” ได้แล้วตั้งแต่วันนี้ จนถึงวันที่ 31 ธันวาคม 2565 โดยสามารถติดตามรายละเอียดได้ที่เว็บไซต์ https://www.dlt.go.th/th/ หรือโทร. 0-2271-8888
“ที่สำคัญ พล.อ.ประยุทธ์ มุ่งมั่นพัฒนาโครงสร้างพื้นฐานด้านคมนาคม ขนส่งและโลจิสติกส์ เพื่อเพิ่มขีดความสามารถในการแข่งขัน การกระจายสินค้าและกระจายรายได้สู่ทุกภูมิภาค เพื่อพัฒนาเศรษฐกิจไทยให้เติบโตอย่างเข้มแข็ง ควบคู่ไปกับความเชื่อมั่นในการเดินทางที่มีประสิทธิภาพและความปลอดภัยของพี่น้องประชาชน”น.ส.ทิพานัน กล่าว

ที่มา : https://www.thaigov.go.th/news/contents/details/62781