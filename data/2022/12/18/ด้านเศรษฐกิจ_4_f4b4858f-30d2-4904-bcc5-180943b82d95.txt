รัฐบาลไทย-ข่าวทำเนียบรัฐบาล-‘รมช.มนัญญา’ ตรวจเยี่ยมสหกรณ์นิคมวังทอง จำกัดผลักดันสินค้าเกษตรปลอดภัย 


วันอาทิตย์ที่ 18 ธันวาคม 2565
‘รมช.มนัญญา’ ตรวจเยี่ยมสหกรณ์นิคมวังทอง จำกัดผลักดันสินค้าเกษตรปลอดภัย
‘รมช.มนัญญา’ ตรวจเยี่ยมสหกรณ์นิคมวังทอง จำกัดผลักดันสินค้าเกษตรปลอดภัย ส่งถึงมือผู้บริโภคผ่านซูเปอร์มาร์เก็ตสหกรณ์
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่จังหวัดพิษณุโลก เป็นประธานพิธีเปิด “โครงการขับเคลื่อนนโยบายการผลิตและการตลาดสินค้าเกษตรผ่านกลไกสหกรณ์ของกระทรวงเกษตรและสหกรณ์” พร้อมเยี่ยมชมการดำเนินงานของสหกรณ์นิคมวังทอง จำกัด โดยมี นายภูสิต สมจิตต์ ผู้ว่าราชการจังหวัดพิษณุโลก นายวิศิษฐ์ ศรีสุวรรณ์ อธิบดีกรมส่งเสริมสหกรณ์ นายนิรันดร์ มูลธิดา รองอธิบดีกรมส่งเสริมสหกรณ์ คณะผู้บริหารในสังกัดกระทรวงเกษตรและสหกรณ์ นายนำโชค ศิลกุล สหกรณ์จังหวัดพิษณุโลก นายประยุต พันธ์สัตย์ ประธานกรรมการสหกรณ์นิคมวังทอง จำกัด คณะกรรมการ สมาชิกสหกรณ์ และเกษตรกร เข้าร่วม ณ สหกรณ์นิคมวังทอง จำกัด อ.เนินมะปราง จ.พิษณุโลก โอกาสนี้ รมช.เกษตรฯ ยังได้เยี่ยมชมโครงการซูเปอร์มาร์เก็ตของสหกรณ์ การจำหน่ายผลผลผลิตจากเกษตรกรสมาชิกสหกรณ์ และผลิตภัณฑ์จากสมาชิกโครงการนำลูกหลานเกษตรกรกลับบ้าน สานต่ออาชีพการเกษตร โดยมีผลิตภัณฑ์ เช่น มะม่วงแปรรูป กบในกระชัง โกโก้ เป็นต้น
รมช.มนัญญา กล่าวว่า กระทรวงเกษตรฯ โดยกรมส่งเสริมสหกรณ์ มีนโยบายในการพัฒนาสหกรณ์ให้มีความเข้มแข็ง เพื่อเป็นกลไกในการขับเคลื่อนนโยบายภาครัฐสู่ประชาชน และพัฒนาร้านสหกรณ์ ให้เป็นจุดจำหน่ายสินค้าของสหกรณ์ที่มีคุณภาพ เพื่อเป็นช่องทางให้ผู้บริโภคได้เข้าถึงสินค้าสหกรณ์มากขึ้น และผลักดันให้สหกรณ์เข้ามามีบทบาทหน้าที่ในการเป็นศูนย์รวบรวมและจำหน่ายผลผลิตที่มีคุณภาพแก่ประชาชนอย่างทั่วถึงในรูปแบบ “ซูเปอร์มาร์เก็ตสหกรณ์” สร้างกลไกในการขับเคลื่อนเศรษฐกิจกิจและคุณภาพชีวิตของเกษตรกรสมาชิก ช่วยบรรเทาความเดือดร้อนของผู้บริโภคและประชาชนทั่วไป พร้อมทั้งเน้นย้ำส่งเสริมการผลิตสินค้าเกษตรในรูปแบบการทำเกษตรที่ดีและเหมาะสม (GAP) เพื่อให้สินค้าเกษตรมีความปลอดภัยต่อผู้บริโภค ส่งตรงผู้บริโภคผ่านร้านค้าโครงการซูเปอร์มาร์เก็ตสหกรณ์ กระจายผลผลิตที่มีคุณภาพ ปลอดภัยให้เกิดความยั่งยืน ซึ่งการขับเคลื่อนโครงการซูเปอร์มาร์เก็ตสหกรณ์ ในจังหวัดพิษณุโลก มีจำนวนทั้งสิ้น 4 แห่ง ประกอบ 1. สหกรณ์การเกษตรพรหมพิราม จำกัด 2. สหกรณ์การเกษตรนิคมฯ บางระกำ จำกัด 3. สหกรณ์วัดจันทร์ จำกัด และ 4. สหกรณ์นิคมวังทอง จำกัด
สำหรับสหกรณ์นิคมวังทอง จํากัด ได้รับสนับสนุนงบประมาณในโครงการปรับโครงสร้างการผลิต การรวบรวมและการแปรรูปของสถาบันเกษตร  ปีงบประมาณ 2563 จำนวนเงิน 850,000 บาท เพื่อจัดซื้อรถโฟล์คลิฟท์ ขนาด 3 ตัน จำนวน 1 คัน เพื่อให้เป็นศูนย์กลางในการให้บริการสมาชิก และช่วยลดต้นทุนในการดําเนินกิจการ และเพื่อให้สหกรณ์เป็นที่พึ่งของสมาชิกเกษตรกร สามารถขายผลผลิตได้ในราคาที่เหมาะสม เป็นธรรม นอกจากนี้ ยังได้รับจัดสรรเงินอุดหนุนสนับสนุนวัสดุอุปกรณ์ที่จำเป็นต่อการรวบรวม การจัดจำหน่าย และการแปรรูปผลิตมะม่วง จากกรมส่งเสริมสหกรณ์ เพื่อใช้ประโยชน์และบริหารจัดการผลผลิตมะม่วงในพื้นที่ได้อย่างเต็มประสิทธิภาพ และเพื่อบรรเทาความเดือดร้อนของสมาชิกสหกรณ์ ในช่วงการแพร่ระบาดของโรคติดต่อเชื้อไวรัสโคโรน่า (Covid-19) ผ่านโครงการต่าง ๆ อาทิ 1. โครงการพัฒนาศักยภาพการดำเนินธุรกิจสหกรณ์และธุรกิจชุมชนปีงบประมาณ 2563 มูลค่า 114,000 บาท และ 2. โครงการพัฒนาศักยภาพการดำเนินธุรกิจสหกรณ์และธุรกิจชุมชนฯ ปีงบประมาณ 2564 ได้รับการสนับสนุนครุภัณฑ์ มูลค่า 595,000 บาท
ทั้งนี้ สหกรณ์นิคมวังทอง จำกัด ก่อตั้งเมื่อวันที่ 7 มิถุนายน 2519 เป็นสหกรณ์ประเภทสหกรณ์นิคม มีสมาชิก 23 กลุ่ม ดําเนินการดูแลสมาชิกสหกรณ์ในเขตอําเภอวังทอง และอําเภอเนินมะปราง จังหวัดพิษณุโลก ปัจจุบันมีสมาชิก จํานวน 1,393 คน สหกรณ์มีรูปแบบธุรกิจที่ให้บริการสมาชิก 4 รูปแบบ ประกอบด้วย 1. ธุรกิจสินเชื่อ 2. ธุรกิจจัดหาสินค้ามาจําหน่าย 3. ธุรกิจรวบรวมผลิตผล (ข้าวเปลือกและมะม่วง) และ 4. ธุรกิจเงินรับฝาก โดยแต่ละธุรกิจเป็นการบริการเพื่อตอบสนองความต้องการของสมาชิกสหกรณ์ พร้อมส่งเสริม สนับสนุน และช่วยเหลือสมาชิก ตั้งแต่ต้นน้ํา กลางน้ํา และปลายน้ํา ทั้งในด้านเงินทุนและวัสดุที่ใช้ในการทําเกษตรกรรม เป็นตลาดในการรวบรวมผลผลิตให้กับสมาชิก ทั้งยังมีสินค้าอุปโภคบริโภคที่สมาชิกสหกรณ์จําเป็นต้องใช้งานในชีวิตประจําวันอีกด้วย

ที่มา : https://www.thaigov.go.th/news/contents/details/62787