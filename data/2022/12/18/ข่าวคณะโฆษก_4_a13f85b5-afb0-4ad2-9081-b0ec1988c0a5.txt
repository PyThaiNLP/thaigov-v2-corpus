รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯปลื้ม ประเทศไทย คว้ารางวัล 14th annual Agoda Gold Circle Awards (GCA) ประเทศที่มีที่พักได้รางวัลมากที่สุด


วันอาทิตย์ที่ 18 ธันวาคม 2565
18/12/2565
พิมพ์
​โฆษกรัฐบาลเผย นายกฯปลื้ม ประเทศไทย คว้ารางวัล 14th annual Agoda Gold Circle Awards (GCA) ประเทศที่มีที่พักได้รางวัลมากที่สุด
​โฆษกรัฐบาลเผย นายกฯปลื้ม ประเทศไทย คว้ารางวัล 14th annual Agoda Gold Circle Awards (GCA) ประเทศที่มีที่พักได้รางวัลมากที่สุด
วันนี้ (วันที่ 18 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ในการประกาศรางวัล 14th annual Agoda Gold Circle Awards (GCA) ไทยเป็นประเทศที่มีที่พักได้รางวัลมากที่สุด จากแพลตฟอร์มจองที่พักยอดนิยม Agoda โดยประเทศไทยได้รับรางวัลนี้ ติดต่อกันเป็นปีที่ 4 แล้ว
โฆษกประจำสำนักนายกรัฐมนตรีเปิดเผยว่า เป็นรางวัลที่มอบให้แก่ที่พักที่เป็นหนึ่ง โดยผลสำรวจของรางวัลนี้ประเมินจากรีวิวของแขกผู้เข้าพักจริงต่อองค์ประกอบหลายๆ ด้าน ได้แก่ ความคุ้มค่า ราคา การบริการ และความยืดหยุ่น (flexibility) โดย Agoda จะมอบเครื่องหมาย Gold Circle Award ในหน้าเพจ ได้เครดิต Agoda Growth Express (AGX) ซึ่งจะช่วยให้โรงแรม รีสอร์ท หรือที่พักต่างๆ มีความโดดเด่น และสามารถค้นหาในแพลตฟอร์มได้ง่ายขึ้น นอกจากนี้ Agoda จะบริจาคต้นไม้กว่า 5,000 ต้น ให้กับ World Wide Fund for Nature (WWF) ในนามของผู้ที่ชนะรางวัล GCA อีกด้วย
รางวัลเหล่านี้ เป็นผลสืบเนื่องจากนโยบายผ่อนคลายมาตรการด้านการท่องเที่ยวในช่วงเวลาที่เหมาะสม โดยทำให้มีนักท่องเที่ยวเดินทางเข้าประเทศไทยอย่างต่อเนื่อง ซึ่งเมื่อวันที่ 10 ธันวาคม 2565 ที่ผ่านมา ประเทศไทยได้จัดงาน “Amazing Thailand 10 Million Celebrations” เพื่อฉลองที่ในปีนี้ มีนักท่องเที่ยวมาเยือน ประเทศไทยครบ 10 ล้านคน และมีแนวโน้มว่าจะมีจำนวนมากขึ้นในปีต่อ ๆ ไป
โดยประเทศไทยนั้นเป็นจุดมุ่งหมายที่สำคัญที่นักท่องเที่ยวต้องการมาเยือน เนื่องจากประเทศไทย มีธรรมชาติที่สวยงาม วัฒนธรรมอันดีงาม อีกทั้งผู้คนยังเป็นมิตร ซึ่งสร้างความประทับใจให้กับนักท่องเที่ยวเป็นอย่างมากแล้ว ที่พักที่สวยงาม ตอบโจทย์ความต้องการของนักท่องเที่ยว และมีการบริการที่เป็นมิตรกับผู้มาพัก ก็เป็นส่วนสำคัญที่ทำให้นักท่องเที่ยวติดใจการเดินทางมาเที่ยวประเทศไทย
"นายกรัฐมนตรีชื่นชมถึงศักยภาพของภาคอุตสาหกรรมการท่องเที่ยวไทย ซึ่งเกิดจากการทำงานอย่างหนักของหน่วยงานที่เกี่ยวข้อง ทั้งโรงแรม ที่พัก รีสอร์ท ในรูปแบบต่าง ๆ อุตสาหกรรมการบินและขนส่ง บริษัททัวร์ ธุรกิจนำเที่ยว กิจกรรมเพื่อการท่องเที่ยว ที่ให้ความร่วมมือกับนโยบายของรัฐบาล จนสามารถผ่านพ้นวิกฤตมาเข้าสู้ช่วงความฟื้นฟูด้วยกันได้ การที่ไทยเป็นประเทศที่มีที่พักรับรางวัล Agoda Gold Circle Awards มากที่สุด ติดต่อกันเป็นปีที่ 4 เป็นข้อพิสูจน์ว่า ภาคอุตสาหกรรมการท่องเที่ยวไทยมีมาตรฐาน เป็นอุตสาหกรรมที่เข้มแข็ง พร้อมปรับตัว และเป็นที่นิยมในกระแสโลก และขอขอบคุณทุกหน่วยงานทั้งภาครัฐและเอกชนที่ร่วมมือกันช่วยฟื้นฟูการท่องเที่ยวของไทย" นายอนุชาฯ กล่าว

ที่มา : https://www.thaigov.go.th/news/contents/details/62780