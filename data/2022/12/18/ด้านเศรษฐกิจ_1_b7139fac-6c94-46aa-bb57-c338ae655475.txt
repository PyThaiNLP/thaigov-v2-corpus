รัฐบาลไทย-ข่าวทำเนียบรัฐบาล-‘รมช.มนัญญา’ ชื่นชมสหกรณ์วัดจันทร์ ชูความสำเร็จซูเปอร์มาร์เก็ตสหกรณ์ 


วันเสาร์ที่ 17 ธันวาคม 2565
‘รมช.มนัญญา’ ชื่นชมสหกรณ์วัดจันทร์ ชูความสำเร็จซูเปอร์มาร์เก็ตสหกรณ์
‘รมช.มนัญญา’ ชื่นชมสหกรณ์วัดจันทร์ ชูความสำเร็จซูเปอร์มาร์เก็ตสหกรณ์ ยอดขายสินค้าเกษตรกว่า 1.6 ล้านบาท
‘รมช.มนัญญา’ ชื่นชมสหกรณ์วัดจันทร์ ชูความสำเร็จซูเปอร์มาร์เก็ตสหกรณ์ ยอดขายสินค้าเกษตรกว่า 1.6 ล้านบาท
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ ลงพื้นที่ตรวจเยี่ยม และพบปะสมาชิกสหกรณ์วัดจันทร์ จำกัด สหกรณ์แห่งแรกของประเทศไทย ตามโครงการขับเคลื่อนนโยบายการผลิตและการตลาดสินค้าเกษตรผ่านกลไกสหกรณ์ ของกระทรวงเกษตรและสหกรณ์ โดยมี นายวาทิต ปัญญาคม รองผู้ว่าราชการจังหวัดพิษณุโลก นายวิศิษฐ์ ศรีสุวรรณ อธิบดีกรมส่งเสริมสหกรณ์ ผู้บริหารกรมส่งเสริมสหกรณ์ นายประภาส งามสงวนจำกัด ประธานกรรมการสหกรณ์วัดจันทร์ จำกัด หัวหน้าส่วนราชการ เกษตรกร สมาชิกสหกรณ์ เข้าร่วม ณ สหกรณ์วัดจันทร์ จำกัด อ.เมือง จ.พิษณุโลก
รัฐมนตรีช่วยว่าการกระทรวงเกษตรและสหกรณ์ กล่าวว่า ได้เน้นย้ำนโยบายด้านสหกรณ์ คือต้องเพิ่มประสิทธิภาพคุณภาพของผลผลิต ลดความเสียหายจากกระบวนการผลิต สร้างมูลค่าเพิ่มให้ผลผลิตของสหกรณ์และกลุ่มเกษตรกรเพื่อความมั่นคงในอาชีพของสมาชิกโดยรวม ซึ่งที่ผ่านมากระทรวงเกษตรฯได้สนับสนุนงบประมาณกว่า 5 ล้านบาทให้กับสหกรณ์วัดจันทร์ จำกัด สร้างฉาง ลานตาก และยังสนับสนุนเงินกู้ดอกเบี้ยต่ํา เพื่อส่งเสริมให้มีการรวบรวมผลผลิตการเกษตร และจัดหาสินค้ามาจําหน่ายเป็นเงินกว่า 44 ล้าน บาท วันนี้จึงอยากให้สหกรณ์เป็นที่พึ่งช่วยเหลือสมาชิกเกษตรกร โดยใช้ปัจจัยการผลิตพื้นฐาน และเงินกู้ดอกเบี้ยต่ําให้เกิดประโยชน์สูงสุด” รมช. มนัญญา กล่าว
ทั้งนี้ ในการขับเคลื่อนการตลาดสินค้าเกษตรผ่านกลไกสหกรณ์ สหกรณ์วัดจันทร์ จำกัด ได้ดำเนินธุรกิจในรูปแบบซูเปอร์มาร์เก็ตสหกรณ์ ซึ่งเน้นการนำผลผลิตทางการเกษตร, ผลไม้ตามฤดูกาล, ผลิตภัณฑ์เกษตรแปรรูป จากสมาชิกสหกรณ์ทั้งในและต่างจังหวัด มาจำหน่ายให้กับสมาชิกและประชาชนทั่วไป โดยมีรูปแบบการจัดจำหน่าย ณ บริเวณด้านหน้าสหกรณ์ รถโมบายจำหน่ายสินค้าเคลื่อนที่ และช่องทางออนไลน์ ซึ่งในปีที่ผ่านมา สหกรณ์มียอดจำหน่ายสินค้า เป็นจำนวนเงินทั้งสิ้น 1,689,986 บาท ซึ่งกิจกรรมดังกล่าวถือว่า ประสบความสำเร็จเป็นอย่างดี
โอกาสนี้ รมช.เกษตรฯ ได้มอบใบประกาศนียบัตรผู้นำสมาชิกดีเด่น และสมาชิกดีเด่นของสหกรณ์วัดจันทร์ จำกัดให้กับสมาชิกสหกรณ์ที่ได้รับรางวัล รวมทั้งสิ้น 16 ราย และได้เยี่ยมชมโครงการซูเปอร์มาร์เก็ตของสหกรณ์ การจำหน่ายผลผลผลิตจากเกษตรกรสมาชิก จากการเชื่อมโยงสินค้าจากสหกรณ์ต่าง ๆ ทั้งในจังหวัดพิษณุโลกและต่างจังหวัด อาทิ ส้มโอ จากสหกรณ์การเกษตรบางคนที จำกัด จังหวัดสมุทรสาคราม , ทุเรียน จากสหกรณ์การเกษตรบ้านฉาง จำกัด และสหกรณ์นิคมวังไทร จังหวัดระยอง , แตงโมและข้าวโพดหวาน ผลิตภัณฑ์จากเกษตรกรสมาชิกสหกรณ์วัดจันทร์ จำกัด เป็นต้น และได้ร่วมจัดกระเช้าของขวัญปีใหม่กับสมาชิกสหกรณ์ เพื่อเป็นการประชาสัมพันธ์“โครงการส่งความสุขในเทศกาลปีใหม่ด้วยสินค้าสหกรณ์ ปี 2566”
สำหรับสหกรณ์วัดจันทร์ จำกัด เป็นสหกรณ์แห่งแรกของประเทศไทย ก่อตั้งเมื่อวันที่ 26 กุมภาพันธ์ 2459 สหกรณ์ได้ดำเนินกิจกรรมสหกรณ์ในการดูแลสมาชิกสหกรณ์ในพื้นที่อำเภอเมือง จังหวัดพิษณุโลก ปัจจุบันมีสมาชิกสามัญ4,690 คน สมาชิกสมทบ 2,755 คน รวม ทั้งสิ้น 7,445 คน โดยมีรูปแบบธุรกิจที่ให้บริการ 4 รูปแบบ ประกอบด้วย 1. ธุรกิจสินเชื่อ 2. ธุรกิจจัดหาสินค้ามาจำหน่ายให้กับสมาชิก 3. ธุรกิจรวบรวมข้าวเปลือก และ 4. ธุรกิจแปรรูป (น้ำดื่ม) โดยสถานะทางการเงิน ณ ปีบัญชีล่าสุด 31 มีนาคม 2565 สหกรณ์มีทุนดำเนินงานทั้งสิ้น 376,443,772.09 บาท มีทุนเรือนหุ้นของสมาชิก จำนวน 86,100,840 บาท ผลประกอบการมีกำไร 3,843,934.60 บาท

ที่มา : https://www.thaigov.go.th/news/contents/details/62773