รัฐบาลไทย-ข่าวทำเนียบรัฐบาล-อนุทิน เผย จ.ขอนแก่น มีความพร้อมด้านการแพทย์และสาธารณสุขในการดูแลประชาชนช่วงเทศกาลปีใหม่ 2566


วันศุกร์ที่ 30 ธันวาคม 2565
อนุทิน เผย จ.ขอนแก่น มีความพร้อมด้านการแพทย์และสาธารณสุขในการดูแลประชาชนช่วงเทศกาลปีใหม่ 2566
รองนายกรัฐมนตรีและรัฐมนตรีว่าการกระทรวงสาธารณสุข ติดตามการเตรียมความพร้อมด้านการแพทย์และสาธารณสุขช่วงเทศกาลปีใหม่ 2566 ที่ จ.ขอนแก่น เผย มีการเปิดศูนย์ปฏิบัติการฉุกเฉินด้านการแพทย์และสาธารณสุขในทุกอำเภอ ทำงานร่วมกับศูนย์ป้องกันและลดอุบัติเหตุทางถนน
รองนายกรัฐมนตรีและรัฐมนตรีว่าการกระทรวงสาธารณสุข ติดตามการเตรียมความพร้อมด้านการแพทย์และสาธารณสุขช่วงเทศกาลปีใหม่ 2566 ที่ จ.ขอนแก่น เผย มีการเปิดศูนย์ปฏิบัติการฉุกเฉินด้านการแพทย์และสาธารณสุขในทุกอำเภอ ทำงานร่วมกับศูนย์ป้องกันและลดอุบัติเหตุทางถนน พร้อมจัดหน่วยปฏิบัติการฉุกเฉิน 246 หน่วย ดูแลประชาชน และรณรงค์ประชาสัมพันธ์ พ.ร.บ.เครื่องดื่มแอลกอฮอล์, สายด่วน “1669”,  สิทธิ UCEP ให้ประชาชนรับทราบต่อเนื่อง
วันนี้ (30 ธันวาคม 2565) ที่ จังหวัดขอนแก่น นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.โอภาส การย์กวินพงศ์ ปลัดกระทรวงสาธารณสุข นพ.ทวีศิลป์ วิษณุโยธิน รองปลัดกระทรวงสาธารณสุข นพ.ธนรักษ์ ผลิพัฒน์ ผู้ตรวจราชการกระทรวงสาธารณสุข เขตสุขภาพที่ 7 และคณะผู้บริหาร ตรวจเยี่ยมจุดบริการและศูนย์ปฏิบัติการร่วมเพื่อเฝ้าระวังการเกิดอุบัติเหตุและให้บริการประชาชน และติดตามระบบการแพทย์ฉุกเฉินโรงพยาบาลขอนแก่น โดยนายอนุทินกล่าวว่า ในช่วงเทศกาลปีใหม่ประชาชนส่วนใหญ่มักเดินทางกลับภูมิลำเนา โดยภาคตะวันออกเฉียงเหนือเป็นจุดหมายปลายทางที่มีผู้เดินทางมากที่สุด ประกอบกับปีนี้สถานการณ์โรคโควิด 19 คลี่คลายเข้าสู่ภาวะปกติ ไม่มีข้อจำกัดด้านการเดินทางเพื่อป้องกันควบคุมโรค จึงคาดว่าจะมีผู้เดินทางและนักท่องเที่ยวเพิ่มมากขึ้น กระทรวงสาธารณสุขได้สั่งการให้โรงพยาบาลทุกแห่งเตรียมความพร้อมดูแลสุขภาพและรักษาพยาบาลประชาชน ตั้งแต่ก่อนจนถึงหลังเทศกาลปีใหม่ ระหว่างวันที่ 29 ธันวาคม 2565 ถึงวันที่ 4 มกราคม 2566 ทั้งห้องผ่าตัด สำรองเตียง เลือด ยาและเวชภัณฑ์ให้เพียงพอ และบูรณาการการทำงานร่วมกับหน่วยงานในพื้นที่ เปิดศูนย์ปฏิบัติการฉุกเฉินด้านการแพทย์และสาธารณสุขประจำจังหวัด
นายอนุทินกล่าวต่อว่า จังหวัดขอนแก่นมีการเตรียมพร้อมรับมือเป็นอย่างดี ทั้งการประชาสัมพันธ์เรื่องการปฏิบัติตามพ.ร.บ.เครื่องดื่มแอลกอฮอล์, สายด่วน “1669” โทรฟรี “ห้ามโทรเล่น”, สิทธิ UCEP ให้ประชาชนได้รับทราบ ในส่วนของโรงพยาบาลได้เตรียมความพร้อมหน่วยปฏิบัติการฉุกเฉินทุกระดับรวม 246 หน่วย เน้นเข้าถึงจุดเกิดเหตุอย่างรวดเร็ว ภายใต้มาตรการความปลอดภัยของรถพยาบาลและผู้ปฏิบัติงาน ในรูปแบบ New Normal เพื่อป้องกันการติดเชื้อโควิด 19 รวมถึงมีระบบส่งต่อผู้ป่วยที่รวดเร็วและมีประสิทธิภาพ และให้ศูนย์สื่อสารและสั่งการการแพทย์ฉุกเฉิน 1669 เตรียมแผนรองรับกรณีอุบัติเหตุกลุ่มชน พร้อมทั้งตรวจสอบอุปกรณ์สื่อสารให้พร้อมใช้งานตลอด 24 ชั่วโมง, ให้ทุกอำเภอรวบรวมข้อมูลการบาดเจ็บและเสียชีวิตจากอุบัติเหตุทางถนน บันทึกในระบบรายงานตามที่กำหนด และร่วมมือตรวจวัดระดับแอลกอฮอล์ในเลือดผู้ขับขี่ทุกรายตามที่เจ้าหน้าที่ตำรวจร้องขอหรือส่งตัวมา
นอกจากนี้ ได้เปิดศูนย์ปฏิบัติการฉุกเฉินด้านการแพทย์และสาธารณสุขในทุกอำเภอ และประสานความร่วมมือกับศูนย์ป้องกันและลดอุบัติเหตุทางถนน ทั้งระดับจังหวัด และระดับอำเภอ เพื่อป้องกันและลดอุบัติเหตุทางถนน ตั้งแต่วันที่ 28 ธันวาคม 2565 –5 มกราคม 2566 รวมถึงทำงานร่วมกับ อสม. ในการคัดกรองคนเมาไม่ให้ออกมาขับขี่บนท้องถนน ทั้งนี้ กระทรวงสาธารณสุข ได้มอบหมายให้ผู้ตรวจราชการกระทรวงทุกเขตสุขภาพอยู่อำนวยการประจำพื้นที่ และให้ผู้บริหาร ทั้งรองปลัดกระทรวงสาธารณสุข อธิบดีทุกกรม ลงพื้นที่ตรวจเยี่ยมเพื่อติดตามการดำเนินงานด้านการแพทย์และสาธารณสุข และสร้างขวัญกำลังใจให้กับเจ้าหน้าที่ผู้ปฏิบัติงานในการดูแลประชาชนตลอดช่วงเทศกาลปีใหม่ 2566
*********************************************** 30 ธันวาคม 2565

ที่มา : https://www.thaigov.go.th/news/contents/details/63287