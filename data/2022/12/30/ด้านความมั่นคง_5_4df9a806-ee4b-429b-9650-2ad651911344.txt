รัฐบาลไทย-ข่าวทำเนียบรัฐบาล-ปลัดมหาดไทย เปิดงาน "เชียงรายดอกไม้งาม ครั้งที่ 19 ภายใต้แนวคิด "จากวันนั้น..สู่วันนี้...ที่รอคอย"" ชื่นชมเป็นงานที่สะท้อนความสำคัญการพัฒนาคุณภาพชีวิตประชาชน ส่งเสริมการท่องเที่ยว 


วันศุกร์ที่ 30 ธันวาคม 2565
30/12/2565
พิมพ์
ปลัดมหาดไทย เปิดงาน "เชียงรายดอกไม้งาม ครั้งที่ 19 ภายใต้แนวคิด "จากวันนั้น..สู่วันนี้...ที่รอคอย"" ชื่นชมเป็นงานที่สะท้อนความสำคัญการพัฒนาคุณภาพชีวิตประชาชน ส่งเสริมการท่องเที่ยว
ปลัด มท.เปิดงาน "เชียงรายดอกไม้งาม ครั้งที่ 19 ภายใต้แนวคิด "จากวันนั้น..สู่วันนี้...ที่รอคอย"" ชื่นชมเป็นงานที่สะท้อนความสำคัญการพัฒนาคุณภาพชีวิตประชาชน ส่งเสริมการท่องเที่ยว เพิ่มความเข้มแข็งเศรษฐกิจเมืองเชียงราย และรักษาสิ่งแวดล้อม
ปลัดมหาดไทยเปิดงาน "เชียงรายดอกไม้งาม ครั้งที่ 19 ภายใต้แนวคิด "จากวันนั้น..สู่วันนี้...ที่รอคอย"" ชื่นชมเป็นงานที่สะท้อนความสำคัญการพัฒนาคุณภาพชีวิตประชาชน ส่งเสริมการท่องเที่ยว เพิ่มความเข้มแข็งเศรษฐกิจเมืองเชียงราย และรักษาสิ่งแวดล้อมให้เกิดความยั่งยืน
เมื่อวันที่ 29 ธ.ค. 65 เวลา 19.00 น. ที่สวนตุงและโคมเฉลิมพระเกียรติ 75 พรรษา เทศบาลนครเชียงราย ต.เวียง อ.เมืองเชียงราย จ.เชียงราย นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดงานเชียงรายดอกไม้งาม ครั้งที่ 19 ภายใต้แนวคิด "จากวันนั้น..สู่วันนี้...ที่รอคอย" โดยมี ดร.วันดี กุญชรยาคง จุลเจริญ นายกสมาคมแม่บ้านมหาดไทย นายพุฒิพงศ์ ศิริมาตย์ ผู้ว่าราชการจังหวัดเชียงราย นางสุภาเพ็ญ ศิริมาตย์ นายกเหล่ากาชาดจังหวัดเชียงราย พลตำรวจโท เสนิต สำราญสำรวจกิจ ผู้บัญชาการโรงเรียนนายร้อยตำรวจ นางมนสิการ สำราญสำรวจกิจ กรรมการสมาคมแม่บ้านตำรวจ นางนฤมล ล้อมทอง กรรมการผู้จัดการโรงมหรสพหลวงศาลาเฉลิมกรุง นายสมหวัง บุญระยอง นางสุภาพรรณ หมั่นเจริญ นายวราดิศร อ่อนนุช นางภัทราวดี สุทธิธนกูล รองผู้ว่าราชการจังหวัดเชียงราย พันเอก จักรวีร์ เสนีย์วรยุทธ์ รองผู้อำนวยการรักษาความมั่นคงภายในจังหวัดเชียงราย ฝ่ายทหาร พลตำรวจตรี ดุลเดชา อาชวะสมิตระกูล ผู้บังคับการตำรวจภูธรจังหวัดเชียงราย หัวหน้าส่วนราชการ นายอำเภอทุกอำเภอ นายวันชัย จงสุทธานามณี นายกเทศมนตรีนครเชียงราย นางรัตนา จงสุทธานามณี ที่ปรึกษานายกเทศมนตรีนครเชียงรายและนายกสมาคมกีฬาจังหวัดเชียงราย ผู้บริหารเทศบาลนครเชียงราย พนักงานเทศบาล รองผู้ว่าราชการจังหวัดเชียงราย หัวหน้าส่วนราชการ และพี่น้องประชาชนกว่า 2,000 คน ร่วมในงาน
นายสุทธิพงษ์ จุลเจริญ ปลัดกระทรวงมหาดไทย กล่าวว่า ตนไม่เคยลืมบรรยากาศแห่งความสวยงามของหมู่มวลดอกไม้ในงานเชียงรายดอกไม้งามของเทศบาลนครเชียงรายที่ตนได้รับเกียรติจากเทศบาลนครเชียงรายให้มาเป็นประธานเปิดงานในปีก่อน ๆ แต่ในวันนี้ หมู่มวลดอกไม้งามสวยงามยิ่งกว่าปีไหน ๆ ที่ตนได้มาเยือน ด้วยจินตนาการที่เลอเลิศ ด้วยความคิดที่สร้างสรรค์ ด้วยความรู้ความสามารถ และด้วยวิสัยทัศน์ที่กว้างไกลในการส่งเสริมคุณภาพชีวิตของพี่น้องประชาชนชาวเขาของท่านรัตนา จงสุทธานามณี ที่ปรึกษานายกเทศมนตรีนครเชียงรายและนายกสมาคมกีฬาจังหวัดเชียงราย ผู้เคยดำรงตำแหน่งนายกองค์การบริหารส่วนจังหวัดเชียงราย ที่เป็นผู้ริเริ่มจัดงานเชียงรายดอกไม้งามเมื่อ 19 ปีก่อน และท่านวันชัย จงสุทธานามณี นายกเทศมนตรีนครเชียงราย ซึ่งเป็นผู้บริหารที่มีวิสัยทัศน์และมีศักยภาพในการพัฒนาเพื่อสร้างประโยชน์ให้กับพี่น้องชาวเทศบาลนครเชียงราย โดยเฉพาะอย่างยิ่งด้านการศึกษาที่ถือเป็นต้นแบบขององค์กรปกครองท้องถิ่นทั้งประเทศ ด้วยการพัฒนาทรัพยากรมนุษย์ของเทศบาลนครเชียงรายที่เป็นการพัฒนาคนทุกช่วงวัยครอบคลุมการพัฒนาศักยภาพในทุกด้าน
"งานเทศกาลเชียงรายดอกไม้งามเป็นการตอกย้ำถึงนโยบายการให้ความสำคัญในการพัฒนาคุณภาพชีวิตของพี่น้องประชาชนคนเชียงราย ด้วยการส่งเสริมให้พี่น้องประชาชนเกษตรกรช่วยกันเพาะไม้ดอกไม้ประดับเหล่านี้แล้วมาเบ่งบานในช่วงเวลานี้ ซึ่งนับเป็นการวางแผนที่ดี และทำให้เศรษฐกิจชุมชนมีความเข้มแข็ง ทำให้เม็ดเงินที่ได้รับการจัดสรรเกิดประโยชน์เพราะพี่น้องประชาชนมีส่วนร่วมตั้งแต่ต้นน้ำ และเมื่อถึงห้วงเวลาของการต้องเปลี่ยนดอกไม้เหล่านี้ เทศบาลนครเชียงรายก็ได้มีการวางแผนที่จะนำเอาเศษวัสดุที่เป็นซากพืชที่จำเป็นต้องเปลี่ยนตามอายุของดอกไม้ไปทำขยะเปียก โดยการนำไปลงถังขยะเปียกลดโลกร้อน เพื่อที่จะทำปุ๋ยหมักหรือสารบำรุงดิน และเป็นการตอกย้ำว่าเทศบาลนครเชียงรายเป็นภาคีเครือข่ายร่วมกับท่านผู้ว่าราชการจังหวัดเชียงรายในการเป็นผู้ที่ใส่ใจที่จะช่วยลดปัญหาสภาวะโลกร้อนอันเกิดจากการปลดปล่อยก๊าซเสียขึ้นไปสู่ชั้นบรรยากาศ และยังเป็นการช่วยสนองนโยบายของรัฐบาลในเรื่อง BCG (Bio-Circular-Green Economy) ที่เป็นวาระแห่งชาติ ให้เป็นเศรษฐกิจที่เน้นการใช้ประโยชน์จากทรัพยากรชีวภาพอย่างคุ้มค่าควบคู่กับการรักษาสมดุลสิ่งแวดล้อม ทำให้ต้นไม้ใบหญ้าทั้งหลายที่เราเลิกใช้ไม่ไปเป็นปัญหากับสิ่งแวดล้อม  ซึ่งกระทรวงมหาดไทย โดยท่านผู้ว่าราชการจังหวัดเชียงราย และผู้ว่าราชการจังหวัดทุกจังหวัดได้ให้คำมั่นสัญญากับผู้ประสานงานองค์การสหประชาชาติประจำประเทศไทยว่า "76 จังหวัด 76 คำมั่นสัญญา สู่เป้าหมายการพัฒนาที่ยั่งยืนทั้ง 17 เป้าหมายการพัฒนา (UN SDGs)" และขอบคุณทุกภาคส่วนที่ทำให้เกิดงานเทศกาลเชียงรายดอกไม้งาม ครั้งที่ 19 ที่จะช่วยทำให้การท่องเที่ยวของจังหวัดเชียงรายคึกคัก ช่วยทำให้เศรษฐกิจของเชียงรายเพิ่มความเข้มแข็ง และที่สำคัญทำให้คนเชียงรายทั้งเด็กและผู้ใหญ่ได้มีโอกาสแสดงศักยภาพของความเป็นผู้นำในการ Change for Good ให้เกิดขึ้นกับพื้นที่อย่างยั่งยืน" นายสุทธิพงษ์ฯ กล่าวในช่วงท้าย
นางรัตนา จงสุทธานามณี ที่ปรึกษานายกเทศมนตรีนครเชียงรายและนายกสมาคมกีฬาจังหวัดเชียงราย กล่าวว่า งานเชียงรายดอกไม้งามเริ่มจัดขึ้นครั้งแรกเมื่อปี 2547 ขณะดำรงค์ตำแหน่งนายกองค์การบริหารส่วนจังหวัด (อบจ.) เชียงราย หลังจากได้ลงพื้นที่พบปะกับประชาชนตามท้องที่ต่าง ๆ เช่น อ.แม่จัน ดอยผาหม่น อ.เวียงแก่น สามารถปลูกดอกไม้เมืองหนาวได้งดงามไม่แพ้ต่างประเทศ จึงได้มีแนวคิดนำดอกไม้มาเป็นสื่อในการบ่งบอกถึงเมืองเชียงราย และได้รวบรวมดอกไม้ไปจัดงานครั้งแรกที่ศูนย์ฝึกนักศึกษาวิชาทหาร จ.เชียงราย ในปีถัดมาย้ายไปยังหาดเชียงราย และสวนไม้งามริมน้ำกก ต.ริมกก อ.เมืองเชียงราย จนกระทั่งมาจัดที่สวนตุงและโคมนครเชียงรายในปัจจุบัน ซึ่งในแต่ละปีก็จะจัดประดับตกแต่งให้มีความแตกต่างกันเพื่อให้นักท่องเที่ยวได้มีความประทับใจด้วยดอกไม้เมืองหนาวนานาพันธุ์ สร้างงาน สร้างรายได้ กระตุ้นเศรษฐกิจให้กับจังหวัดเชียงราย และเป็นการประชาสัมพันธ์จังหวัดเชียงราย ให้เป็นที่รู้จักและจุดหมายปลายทางของนักท่องเที่ยวทั้งชาวไทยและชาวต่างประเทศ
นายวันชัย จงสุทธานามณี นายกเทศมนตรีนครเชียงราย กล่าวว่า เทศบาลนครเชียงรายขอขอบคุณ ท่านสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย และทุกภาคส่วนที่ส่งเสริมสนับสนุนการจัดงานเทศกาลดอกไม้งาม ครั้งที่ 19 ระหว่างวันที่ 29 ธันวาคม 2565 ถึง 29 มกราคม 2566 เพื่อส่งเสริมการท่องเที่ยวของจังหวัดเชียงราย เผยแพร่อนุรักษ์ศิลปวัฒนธรรมอันดีของท้องถิ่น กระตุ้นเศรษฐกิจและการท่องเที่ยว ตลอดจนสร้างอัตลักษณ์ให้กับจังหวัดเชียงราย เพื่อสร้างความประทับใจให้กับพี่น้องประชาชนและนักท่องเที่ยว ซึ่งได้ดำเนินการมาอย่างต่อเนื่องเป็นปีที่ 19 โดยได้รับความร่วมมือจากภาคีเครือข่ายที่สำคัญ คือ จังหวัดเชียงรายและส่วนราชการต่าง ๆ สถาบันการศึกษา และทุกภาคส่วน จึงขอขอบคุณในความกรุณาของทุก ๆ ฝ่าย และขอเชิญชวนพี่น้องประชาชนได้ร่วมกันสืบสาน ร่วมกันสร้างสรรค์งานเช่นนี้ให้คงอยู่ตลอดไป

ที่มา : https://www.thaigov.go.th/news/contents/details/63293