รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ชวน แวะจิบกาแฟ-ทานอาหาร คุกแอนด์คอฟ ฝีมือผู้ต้องขัง ช่วงหยุดยาวปีใหม่ เพื่อช่วยกันสร้างโอกาส


วันศุกร์ที่ 30 ธันวาคม 2565
30/12/2565
พิมพ์
รัฐมนตรีว่าการกระทรวงยุติธรรม ชวน แวะจิบกาแฟ-ทานอาหาร คุกแอนด์คอฟ ฝีมือผู้ต้องขัง ช่วงหยุดยาวปีใหม่ เพื่อช่วยกันสร้างโอกาส
รัฐมนตรีว่าการกระทรวงยุติธรรม ชวน แวะจิบกาแฟ-ทานอาหาร คุกแอนด์คอฟ ฝีมือผู้ต้องขัง ช่วงหยุดยาวปีใหม่ เพื่อช่วยกันสร้างโอกาส โชว์ สาขาเรือนจำบางขวาง ยอดขายพุ่งวันละ 9 หมื่นบาท ผู้ต้องขังมีรายได้เดือนละ 5 พันบาท
วันที่ 30 ธันวาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ก่อนช่วงวันหยุดยาวปีใหม่ ตนได้มีโอกาสเดินทางไปเยี่ยมชมร้านคุกแอนด์คอฟ เรือนจำกลางบางขวาง ตามนโยบายพัฒนาเรือนจำเป็นสถานที่ท่องเที่ยว เพื่อช่วยพัฒนาผู้ต้องขัง ด้วยการฝึกอาชีพและปฎิบัติจริง พร้อมสร้างรายได้ให้กับผู้ต้องขังด้วย ซึ่งก็จะช่วยให้ผู้ต้องขังมีเงินทุนไปประกอบอาชีพภายหลังพ้นโทษได้
นายสมศักดิ์ กล่าวอีกว่า ร้านคุกแอนด์คอฟ เรือนจำกลางบางขวาง มีจุดเด่นหลายอย่าง ทั้งติดกับแม่น้ำเจ้าพระยา มีวิวทิวทัศน์ที่สวยงาม เหมาะแก่การมาถ่ายรูป นั่งรับประทานอาหาร เครื่องดื่ม รวมถึงยังมีข้าวแกงยุติธรรมเท่าเทียม ขายในราคา 25-30 บาท เพื่อให้ญาติผู้ต้องขัง และประชาชนทั่วไป สามารถบริโภคได้ในราคาถูก ซึ่งวัตถุดิบ เช่น ผัก ผู้ต้องขัง ก็มีการปลูกเองในเรือนจำ โดยจากการเปิดร้านมา ตั้งแต่วันที่ 10 มิ.ย.65 นายยุทธนา นาคเรืองศรี ผู้บัญชาการเรือนจำกลางบางขวาง รายงานว่า สังคมให้โอกาสเป็นอย่างดี ทำให้มีรายได้สูงสุดถึงวันละ 9 หมื่นบาท และช่วยสร้างรายได้ให้ผู้ต้องขัง เฉลี่ยคนละ 5,000 บาทต่อเดือน
"ผมขอใช้โอกาสช่วงเทศกาลปีใหม่ เชิญชวนทุกท่าน มาเที่ยว และให้กำลังใจผู้ต้องขัง ที่ร้านคุกแอนด์คอฟ ทั้งที่เรือนจำกลางบางขวาง และใน 14 แห่งทั่วประเทศ อาทิ เรือนจำชั่วคราวเขาไม้แก้ว จ.ระยอง ,เรือนจำชั่วคราวเขาระกำ จ.ตราด ,เรือนจำชั่วคราวคลองโพธิ์ จ.นครสวรรค์ เพราะมีทั้งอาหารบริการ และเครื่องดื่ม อย่างเมนูแนะนำ ก็คือ น้ำหอมจันทร์ หรือ น้ำผึ้งมะนาว และพิซซ่าบางกรอบ โดยรสชาติอาหาร ผมการันตีว่า อร่อยมาก เพราะมีการถ่ายทอดวิชาโดยเชฟมืออาชีพ และที่สำคัญ ทั้งอาหาร เครื่องดื่ม ก็มีราคาถูก โดยนอกจากสร้างรายได้ให้ผู้ต้องขังแล้ว ยังเป็นการช่วยสร้างโอกาส ในการคืนคนดีกลับสู่สังคมด้วย นอกจากนี้ กรมราชทัณฑ์ ก็ยังได้มีการจัดจำหน่ายผลิตภัณฑ์ราคาพิเศษทั่วประเทศอีกด้วย" รมว.ยุติธรรม กล่าว

ที่มา : https://www.thaigov.go.th/news/contents/details/63278