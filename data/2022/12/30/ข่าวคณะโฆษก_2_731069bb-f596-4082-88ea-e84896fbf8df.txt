รัฐบาลไทย-ข่าวทำเนียบรัฐบาล-รัฐบาลเตือนร้านค้า อย่าเอาเปรียบประชาชน ขอความร่วมมืออย่าฉวยโอกาสขึ้นราคาสินค้าทำลายความสุขช่วงเทศกาล พบเจอโทร1569


วันศุกร์ที่ 30 ธันวาคม 2565
30/12/2565
พิมพ์
รัฐบาลเตือนร้านค้า อย่าเอาเปรียบประชาชน ขอความร่วมมืออย่าฉวยโอกาสขึ้นราคาสินค้าทำลายความสุขช่วงเทศกาล พบเจอโทร1569
รัฐบาลเตือนร้านค้า อย่าเอาเปรียบประชาชน ขอความร่วมมืออย่าฉวยโอกาสขึ้นราคาสินค้าทำลายความสุขช่วงเทศกาล พบเจอโทร1569
วันที่ 30 ธันวาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลขอความร่วมมือผู้ประกอบการอย่าฉวยโอกาสขึ้นราคาสินค้าโดยเฉพาะในช่วงเทศกาลแห่งความสุขนี้ ซึ่งเป็นช่วงเวลาที่ประชาชนเดินทางท่องเที่ยวพักผ่อนกับครอบครัว คาดว่าจะมีการใช้จ่ายเงินซื้อสินค้าและบริการเป็นจำนวนมาก โดยเฉพาะแหล่งท่องเที่ยวตามสถานที่ต่างๆ ซึ่งหน่วยงานที่เกี่ยวข้องได้ดำเนินการสอดส่องดูแล และหากประชาชนพบว่าผู้ประกอบการฉวยโอกาสขึ้นราคาสินค้าขอให้แจ้งเจ้าหน้าที่ หรือสายด่วนกรมการค้าภายใน 1569 ตลอด 24 ชั่วโมง
ในส่วนของกระทรวงพาณิชย์ นายจุรินทร์ ลักษณวิศิษฏ์ รัฐมนตรีว่าการกระทรวงพาณิชย์ ได้สั่งการกรมการค้าภายในลงพื้นที่ตรวจสอบสถานการณ์สินค้าและบริการตามสถานที่ต่างๆ เพื่อสร้างความมั่นใจให้กับประชาชนที่เดินทางกลับภูมิลำเนาและท่องเที่ยวจะไม่ถูกเอาเปรียบ และเน้นย้ำช่วงหยุดยาวปีใหม่ ทุกร้านต้องปิดป้ายราคา ห้ามฉวยโอกาส เจอเป็นจับ ทั้งนี้ จากรายงานของกรมการค้าภายใน พบว่าในปี 2565 ผู้ประกอบการมีการปฏิบัติตามกฎหมาย และระมัดระวังมากขึ้น อีกทั้งเมื่อพบการกระทำความผิด กรมฯ ได้มีการดำเนินคดีในทุกกรณี ทำให้ผู้ประกอบการให้ความสำคัญกับการปฏิบัติตามกฎหมายเพิ่มขึ้น         "เตือนผู้ประกอบการ ร้านค้าต่าง ๆ ในช่วงเทศกาลหยุดยาวปีใหม่ ขอให้ปิดป้ายแสดงราคาให้ชัดเจน อย่าฉวยโอกาสขึ้นราคาสินค้าโดยไม่มีเหตุผลอันสมควร หากตรวจสอบพบจะมีความผิด โดยกรณีไม่ปิดป้ายแสดงราคา มีโทษปรับสูงสุดไม่เกิน 10,000 บาท กรณีที่ฉวยโอกาสขึ้นราคาหรือค้ากำไรเกินสมควร โทษจำคุก 7 ปี ปรับไม่เกิน 140,000 บาท หรือทั้งจำทั้งปรับ" นางสาวรัชดา ย้ำ

ที่มา : https://www.thaigov.go.th/news/contents/details/63277