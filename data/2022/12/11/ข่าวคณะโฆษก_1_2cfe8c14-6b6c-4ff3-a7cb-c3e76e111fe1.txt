รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมผลงาน เทนนิส แชมป์เทควันโดเวิลด์กรังด์ปรีซ์ไฟนอล 2022 คนล่าสุด


วันอาทิตย์ที่ 11 ธันวาคม 2565
โฆษกรัฐบาลเผย นายกฯ ชื่นชมผลงาน เทนนิส แชมป์เทควันโดเวิลด์กรังด์ปรีซ์ไฟนอล 2022 คนล่าสุด
โฆษกรัฐบาลเผย นายกฯ ชื่นชมผลงาน เทนนิส แชมป์เทควันโดเวิลด์กรังด์ปรีซ์ไฟนอล 2022 คนล่าสุด
วันนี้ (11 ธ.ค. 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฎิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมอีกความสำเร็จ ของ เทนนิส พาณิภัค วงศ์พัฒนกิจ ที่คว้าแชมป์เวิลด์กรังด์ปรีซ์ไฟนอล 2022 ณ กรุงริยาด ประเทศซาอุดีอาระเบีย ได้สำเร็จ
โฆษกประจำสำนักนายกรัฐมนตรี กล่าวว่า เทนนิส พาณิภัค วงศ์พัฒนกิจนักกีฬาเทควันโดไทย รุ่น 49 กิโลกรัมหญิง เจ้าของแชมป์โอลิมปิกเกมส์ 2020 มือวางอันดับ 1  วัย 25 ปี รอบชิงชนะเลิศ  ในรุ่น 49 กิโลกรัม เอาชนะ เมอร์ฟ ดินเซล นักกีฬาจากตุรกี ซึ่ง พาณิภัค โชว์ฟอร์มได้อย่างยอดเยี่ยม เอาชนะสาวตุรกี 2-0 ยก ด้วยคะแนน 9-3, 9-0 คว้าแชมป์มาครองได้สำเร็จ
ทั้งนี้ โฆษกประจำสำนักนายกรัฐมนตรีเปิดเผยว่า แชมป์ครั้งนี้ ถือเป็นแชมป์รายการนี้เป็นครั้งที่ 2 และเป็นแชมป์ที่  5 ส่งท้ายปีของเทนนิส ซึ่งส่งผลให้เทนนิส คงอันดับ 1 ของโลกในรุ่น 49 กิโลกรัมหญิงต่อไป
“นายกรัฐมนตรีชื่นชมอีกความสำเร็จของเทนนิส ซึ่งยังคงผลงานอย่างยอดเยี่ยม เป็นผลจากการความเสียสละ ตั้งใจฝึกซ้อม ซึ่งนำชื่อเสียงให้ประเทศไทย ต้องขอบคุณนักกีฬา และทีมงานที่มีส่วนเกี่ยวข้องด้วย ที่ได้สร้างรอยยิ้มให้แฟนกีฬาชาวไทยได้อีกครั้ง” นาย อนุชาฯ กล่าว

ที่มา : https://www.thaigov.go.th/news/contents/details/62551