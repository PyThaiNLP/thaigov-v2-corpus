รัฐบาลไทย-ข่าวทำเนียบรัฐบาล-ดีอีเอส เตือนโพสต์ขายธนบัตรปลอมบนสื่อออนไลน์ เป็นเพจหลอกลวงผู้ซื้อให้โอนเงิน โดยไม่ได้ขายธนบัตรปลอมจริง ขอประชาชนระมัดระวังเพื่อไม่ให้ตกเป็นเหยื่อของมิจฉาชีพ


วันอาทิตย์ที่ 11 ธันวาคม 2565
ดีอีเอส เตือนโพสต์ขายธนบัตรปลอมบนสื่อออนไลน์ เป็นเพจหลอกลวงผู้ซื้อให้โอนเงิน โดยไม่ได้ขายธนบัตรปลอมจริง ขอประชาชนระมัดระวังเพื่อไม่ให้ตกเป็นเหยื่อของมิจฉาชีพ
ดีอีเอส เตือนโพสต์ขายธนบัตรปลอมบนสื่อออนไลน์ เป็นเพจหลอกลวงผู้ซื้อให้โอนเงิน โดยไม่ได้ขายธนบัตรปลอมจริง ขอประชาชนระมัดระวังเพื่อไม่ให้ตกเป็นเหยื่อของมิจฉาชีพ
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า  ตามที่มีการโพสต์และแชร์ข้อความในสื่อต่าง ๆ เกี่ยวกับประเด็นเรื่องมีการโพสต์ขายธนบัตรปลอมบนสื่อออนไลน์ ทางศูนย์ต่อต้านข่าวปลอมได้ดำเนินการตรวจสอบข้อเท็จจริงโดยธนาคารแห่งประเทศไทย กระทรวงการคลัง พบว่าประเด็นดังกล่าวนั้น เป็นข้อมูลเท็จ  ทางธนาคารแห่งประเทศไทย กระทรวงการคลัง ได้ชี้แจงว่าเพจในข่าวเป็นเพจหลอกลวงผู้ซื้อให้โอนเงิน  ซึ่งไม่ได้ขายธนบัตรปลอมจริง และบัญชีธนาคารที่เพจใช้ให้ลูกค้าโอนเงิน เป็นบัญชีที่ถูกร้องเรียนว่าใช้ในการหลอกลวง ประชาชนควรระมัดระวังเพื่อไม่ให้ตกเป็นเหยื่อของมิจฉาชีพ   โดยเพจต่างๆที่โพสต์ขายธนบัตรปลอม ทางกระทรวงดิจิทัลฯ ได้ประสานกับหน่วยงานที่เกี่ยวข้องดำเนินการปิดเพจ
สำหรับผู้เกี่ยวข้องกับการซื้อ - ขายธนบัตรปลอม หรือการเปิดเพจขายธนบัตรปลอมจะมีความผิดตามกฎหมายอาญา โดยผู้ทำธนบัตรปลอมต้องระวางโทษจำคุกตลอดชีวิต หรือจำคุกตั้งแต่สิบปีถึงยี่สิบปี และปรับตั้งแต่สองแสนบาทถึงสี่แสนบาท ส่วนผู้ที่ใช้โดยรู้ว่าเป็นธนบัตรปลอมต้องระวางโทษจำคุกตั้งแต่หนึ่งปีถึงสิบห้าปี และปรับตั้งแต่สองหมื่นบาทถึงสามแสนบาท
ขอประชาชนโปรดระมัดระวังการซื้อขายผ่านทางช่องทางสื่อออนไลน์ต่างๆ ควรตรวจสอบแหล่งที่มาของร้านก่อนซื้อ-ขาย  หากประชาชนได้รับความเสียหายจากการซื้อ-ขายออนไลน์  เพจหลอกลวงต่างๆ  สามารถแจ้งมาได้ที่สายด่วนของกระทรวงดิจิทัลโทร ศูนย์ช่วยเหลือและจัดการปัญหาออนไลน์ 1212   (https://1212etda.com/) และสามารถแจ้งความออนไลน์ได้ตลอด 24 ชั่วโมง  ผ่านเว็บไซต์ https://thaipoliceonline.com
___________________

ที่มา : https://www.thaigov.go.th/news/contents/details/62560