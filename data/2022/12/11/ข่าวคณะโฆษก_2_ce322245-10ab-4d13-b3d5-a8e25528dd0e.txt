รัฐบาลไทย-ข่าวทำเนียบรัฐบาล-นายกฯ มีกำหนดการหารือทวิภาคีกับคณะผู้บริหารสหภาพยุโรป และผู้นำจากหลายประเทศของยุโรป มุ่งกระชับความสัมพันธ์ ส่งเสริมความร่วมมือที่ยั่งยืนและครอบคลุมทุกมิติ


วันอาทิตย์ที่ 11 ธันวาคม 2565
นายกฯ มีกำหนดการหารือทวิภาคีกับคณะผู้บริหารสหภาพยุโรป และผู้นำจากหลายประเทศของยุโรป มุ่งกระชับความสัมพันธ์ ส่งเสริมความร่วมมือที่ยั่งยืนและครอบคลุมทุกมิติ
นายกฯ มีกำหนดการหารือทวิภาคีกับคณะผู้บริหารสหภาพยุโรป และผู้นำจากหลายประเทศของยุโรป มุ่งกระชับความสัมพันธ์ ส่งเสริมความร่วมมือที่ยั่งยืนและครอบคลุมทุกมิติ
วันนี้ (11 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอกประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม มีกำหนดการหารือทวิภาคีที่สำคัญกับคณะผู้บริหารสหภาพยุโรป และผู้นำจากหลายประเทศของยุโรป ระหว่างการเข้าร่วมการประชุมสุดยอดอาเซียน-สหภาพยุโรป สมัยพิเศษ เพื่อฉลองวาระครบรอบ 45 ปี ความสัมพันธ์อาเซียน-สหภาพยุโรป ระหว่างวันที่ 12 - 15 ธันวาคม 2565 ณ กรุงบรัสเซลส์ ราชอาณาจักรเบลเยียม
โฆษกประจำสำนักนายกรัฐมนตรีกล่าวว่า การประชุมสุดยอดอาเซียน-สหภาพยุโรป สมัยพิเศษ ครั้งนี้ นอกจากภารกิจสำคัญที่นายกรัฐมนตรีจะเข้าร่วมในกรอบของการประชุมฯ ซึ่งนายกรัฐมนตรี พร้อมผู้นำอาเซียนกับสหภาพยุโรปจะได้แลกเปลี่ยนความเห็นเกี่ยวกับประเด็นภูมิภาค และประเด็นระหว่างประเทศที่สำคัญแล้ว นายกรัฐมนตรียังมีกำหนดการหารือทวิภาคีกับประธานคณะมนตรียุโรป ประธานคณะกรรมาธิการยุโรป รองประธานคณะกรรมาธิการยุโรปและกรรมาธิการยุโรปด้านการค้า รวมถึงผู้นำจากประเทศในสหภาพยุโรปที่สำคัญ ซึ่งส่วนใหญ่ทาบทามขอพบปะหารือกับนายกรัฐมนตรี อาทิ ผู้นำสาธารณรัฐเช็ก กรีซ เดนมาร์ก เนเธอร์แลนด์ ฟินแลนด์ ฮังการี และเยอรมนี ตามช่วงเวลาที่กำหนดการของทั้งสองฝ่ายเอื้ออำนวย
“การหารือทวิภาคีระหว่างนายกรัฐมนตรีกับคณะผู้บริหารสหภาพยุโรป และผู้นำจากหลายประเทศของยุโรป สะท้อนว่านายกรัฐมนตรีได้รับการยอมรับจากนานาชาติในฐานะหนึ่งในผู้นำที่สำคัญของอาเซียน ซึ่งนายกรัฐมนตรีมุ่งมั่นที่จะกระชับความสัมพันธ์กับทุกประเทศเพื่อโอกาสในการพัฒนาของประเทศไทย ส่งเสริมความร่วมมือและความเจริญก้าวหน้าที่ยั่งยืนระหว่างไทยกับมิตรประเทศซึ่งล้วนเป็นคู่ค้าสำคัญในยุโรป รวมทั้งจะเป็นการคงบทบาทของไทยในเวทีโลก” นายอนุชาฯ กล่าว

ที่มา : https://www.thaigov.go.th/news/contents/details/62552