รัฐบาลไทย-ข่าวทำเนียบรัฐบาล-ปลัด มท. ปลื้มการเเข่งขันกีฬาเยาวชน ชี้เป็นช่องทางให้เด็กและเยาวชนได้เเสดงความสามารถและใช้เวลาว่างให้เป็นประโยชน์ พร้อมเน้นย้ำ ต้องตั้งใจทำหน้าที่เรียนหนังสือควบคู่การเล่นกีฬา 


วันอาทิตย์ที่ 11 ธันวาคม 2565
พิมพ์
ปลัด มท. ปลื้มการเเข่งขันกีฬาเยาวชน ชี้เป็นช่องทางให้เด็กและเยาวชนได้เเสดงความสามารถและใช้เวลาว่างให้เป็นประโยชน์ พร้อมเน้นย้ำ ต้องตั้งใจทำหน้าที่เรียนหนังสือควบคู่การเล่นกีฬา
ปลัด มท. ปลื้มการเเข่งขันกีฬาเยาวชน ชี้เป็นช่องทางให้เด็กและเยาวชนได้เเสดงความสามารถและใช้เวลาว่างให้เป็นประโยชน์ พร้อมเน้นย้ำ ต้องตั้งใจทำหน้าที่เรียนหนังสือควบคู่การเล่นกีฬา เพื่อให้มีทักษะรอบด้านและมีคุณภาพชีวิตที่ดีอย่างยั่งยืน
เมื่อวันที่ 10 ธ.ค. 65 ที่สนามฟุตบอล ขุนศึกสระบุรี สเตเดี้ยม อำเภอเสาไห้ จังหวัดสระบุรี นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดการแข่งขันกีฬาฟุตบอล 7 คน รายการ "ซ้ายดับวิญญาณ Championship 2022" ชิงแชมป์ประเทศไทย ประจำปี 2565 โดยมี นายแมนรัตน์ รัตนสุคนธ์ อธิบดีกรมการปกครอง นายผล ดำธรรม ผู้ว่าราชการจังหวัดสระบุรี คณะผู้บริหาร หัวหน้าส่วนราชการ นายอำเภอ ในพื้นที่จังหวัดสระบุรี คณะผู้จัดงานฯ ผู้ปกครอง และนักกีฬาเยาวชน ร่วมในพิธี
นายสุทธิพงษ์ จุลเจริญ กล่าวว่า ตนรู้สึกดีใจที่ได้เห็นลูก ๆ หลาน ๆ ที่เป็นอนาคตของชาติ ได้ใช้เวลาว่างให้เกิดประโยชน์ ด้วยการมาร่วมกิจกรรมแข่งกีฬาฟุตบอล 7 คน รายการ "ซ้ายดับวิญญาณ Championship 2022" ชิงแชมป์ประเทศไทย ประจำปี 2565 แต่สิ่งสำคัญจะต้องไม่ละทิ้งหน้าที่หลักของตนเอง คือ การเรียนหนังสือ ที่ต้องขยันหมั่นเพียรควบคู่ไปกับการฝึกฝนการเล่นกีฬา เพราะถ้าหากทำสิ่งหนึ่งสิ่งใดมากเกินไปจนไปทำให้กระทบต่ออีกส่วนหนึ่ง จะไม่เป็นผลดีต่อตัวเราเอง ดังนั้น การทำกิจกรรม การเล่นกีฬา ต้องควบคู่กับการเรียน และบุคคลสำคัญที่เป็นกำลังใจ เป็นผู้ให้การสนับสนุน นั่นคือ พ่อ แม่ ผู้ปกครอง ซึ่งในวันนี้ ทุกท่านได้มายืนให้กำลังใจลูกหลานอยู่บริเวณข้างสนาม ก็ต้องขอเป็นกำลังใจและขอขอบคุณที่ท่านได้ทำหน้าที่ดูแลลูกๆหลานๆ ให้มีสุขภาพอนามัยที่สมบูรณ์แข็งแรง ทำสิ่งที่มีประโยชน์ต่อตนเอง เพื่อจะได้เป็นปัจจุบันและอนาคตที่สำคัญในการเติบโตเป็นผู้ใหญ่ช่วยพัฒนาประเทศชาติต่อไป
"เด็กที่ให้ความสำคัญกับการออกกำลังกาย จะไม่ได้รับประโยชน์แค่เรื่องของสุขภาพร่างกาย แต่ขอให้มั่นใจว่า เด็กที่ทุ่มเทให้กับกีฬา จะทำให้พวกเขาห่างไกลยาเสพติด มีจิตใจที่กล้าหาญแจ่มใส และที่สำคัญที่สุด คือ "มีน้ำใจนักกีฬา" รู้จักคำว่าแพ้ รู้จักคำว่าชนะ และรู้จักคำว่าให้อภัย ในสนามกีฬาไม่ว่าจะแข่งแพ้หรือชนะ แต่พอเลิกแข่งแล้วทุกคนล้วนแล้วแต่เป็นมิตร เป็นเพื่อน เป็นพี่เป็นน้อง กีฬาฟุตบอล และกีฬาทุกประเภทต่างให้อนาคตที่ดี การใช้เวลาว่างให้เป็นประโยชน์ ถือเป็นสิ่งจำเป็นที่ต้องทำควบคู่กับหน้าที่หลัก คือการเรียน ซึ่งจะช่วยเสริมสร้างทักษะด้านการเข้าสังคม การใช้ชีวิต ความรักใคร่สามัคคี ไม่ให้ไปยุ่งเกี่ยวกับปัญหายาเสพติด อันจะส่งผลให้มีคุณภาพชีวิตที่ดีอย่างยั่งยืน" ปลัดกระทรวงมหาดไทย กล่าวเน้นย้ำ
นายสุทธิพงษ์ฯ กล่าวในช่วงท้ายว่า ขอเป็นกำลังใจให้กับพี่เอก ซ้ายดับวิญญาณ และทีมงานซ้ายดับวิญญาณที่ให้พื้นที่แก่เยาวชนในการมาแข่งขันพัฒนาฝีเท้า ซึ่งสามารถต่อยอดไปเป็น "นักฟุตบอลอาชีพในอนาคต" รวมถึงขอเป็นกำลังใจให้กับผู้ปกครองทุกคนที่สร้างความอบอุ่นในครอบครัว ดูแลบุตรหลานให้เป็นคนดีของสังคม และขอเป็นกำลังใจให้กับคณะผู้ดำเนินงาน คณะผู้บริหารจังหวัดสระบุรี ทั้งท่านผู้ว่าราชการจังหวัด รองผู้ว่าราชการจังหวัด ปลัดจังหวัด นายอำเภอ คณะผู้จัดงาน และขอให้นักกีฬาที่มาแข่งกีฬาได้เติบใหญ่ประสบความสำเร็จ ประสบความเจริญ เป็นคนที่ดีต่อสังคม "ขอให้การแข่งขันกีฬาในวันนี้สำเร็จไปด้วยดี และให้จัดขึ้นต่อเนื่องในทุก ๆ ปี เพื่อเยาวชน ลูกหลาน จะได้มีเวทีการเเข่งขันในการเเสดงออกอยู่ต่อไป และขอขอบคุณที่ทุกท่านมีส่วนในการช่วยกระตุ้นเศรษฐกิจในพื้นที่จังหวัดสระบุรี ให้มีเม็ดเงินหมุนเวียนภายในพื้นที่ อันจะทำให้พี่น้องประชาชนในพื้นที่มีรายได้เพิ่มมากขึ้น"
ด้าน นายนิรุต คะสุระ คณะทำงานฝ่ายจัดการแข่งขัน เปิดเผยว่า การแข่งขันกีฬาฟุตบอล 7 คน รายการ "ซ้ายดับวิญญาณ Champion Ship 2022" ชิงแชมป์ประเทศไทย ประจำปี 2565 ในวันนี้ มีวัตถุประสงค์เพื่อให้เกิดการพัฒนาในทิศทางที่ดีแก่วงการฟุตบอลในประเทศ เป็นการเตรียมความพร้อมแก่เด็กและเยาวชนให้มีทักษะที่ดีเยี่ยม มีความเป็นมืออาชีพในกีฬาฟุตบอล โดยอาศัยระบบการจัดการแข่งขันที่ได้มาตรฐานสากล อีกทั้งยังมุ่งเน้นเสริมสร้างเครือข่ายและความสัมพันธ์อันดีให้เกิดขึ้นระหว่างภาครัฐ ภาคเอกชน ภาคประชาชน และกระตุ้นการท่องเที่ยวและระบบเศรษฐกิจในพื้นที่ โดยแบ่งการแข่งขันออกเป็น 3 รุ่น คือ 1) รุ่นอายุ 10 -12 ปี 2) รุ่นอายุ 11-14 ปี และ 3) รุ่นอายุ 15 -18 ปี ระยะเวลาการแข่งขัน จำนวน 3 วัน โดยมีผู้สนใจสมัครเข้าร่วมการแข่งขันกว่า 144 ทีม จากทั่วประเทศ ซึ่งทีมผู้ชนะการแข่งขันในแต่ละรุ่น จะได้รับถ้วยรางวัลเกียรติยศจากท่านสุทธิพงษ์ จุลเจริญ ปลัดกระทรวงมหาดไทย พร้อมเงินรางวัลมูลค่า 50,000 บาท
#WorldSoilDay #วันดินโลก #soilswherefoodbegins #Soils4Nurition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62558