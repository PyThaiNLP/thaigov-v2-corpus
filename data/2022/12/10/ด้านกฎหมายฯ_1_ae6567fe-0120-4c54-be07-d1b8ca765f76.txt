รัฐบาลไทย-ข่าวทำเนียบรัฐบาล-"สมศักดิ์" เผยกองทุนยุติธรรม อนุมัติช่วย ปชช.ไปแล้วกว่า 47 ล้านบาท ชม จนท.ตั้งใจทำงานชาวบ้านพอใจมาก ขอช่วยประชาสัมพันธ์อีกเยอะๆ ชวนผู้เดือดร้อนมาใช้บริการฟรีไม่มีค่าใช้จ่าย


วันเสาร์ที่ 10 ธันวาคม 2565
พิมพ์
"สมศักดิ์" เผยกองทุนยุติธรรม อนุมัติช่วย ปชช.ไปแล้วกว่า 47 ล้านบาท ชม จนท.ตั้งใจทำงานชาวบ้านพอใจมาก ขอช่วยประชาสัมพันธ์อีกเยอะๆ ชวนผู้เดือดร้อนมาใช้บริการฟรีไม่มีค่าใช้จ่าย
"สมศักดิ์" เผยกองทุนยุติธรรม อนุมัติช่วย ปชช.ไปแล้วกว่า 47 ล้านบาท ชม จนท.ตั้งใจทำงานชาวบ้านพอใจมาก ขอช่วยประชาสัมพันธ์อีกเยอะๆ ชวนผู้เดือดร้อนมาใช้บริการฟรีไม่มีค่าใช้จ่าย
นายสมศักดิ์ เทพสุทิน รมว.ยุติธรรม เปิดเผยว่า ผลการดำเนินงานกองทุนยุติธรรมในปีงบประมาณ 2566 หลังจากผ่านมาแล้ว 2 เดือนเศษ มีผู้เข้ารับบริการทั้งหมด 823 ราย แบ่งเป็นผู้มาขอรับคำปรึกษากฎหมาย 48 ราย และผู้มาขอรับความช่วยเหลือตามภารกิจของกองทุนยุติธรรม 775 ราย เช่น การช่วยเหลือประชาชนในการดำเนินคดี การจัดหาทนาย การขอปล่อยชั่วคราวผู้ต้องหา หรือการช่วยเหลือผู้ถูกละเมิด และการสนับสนุนในการให้ความรู้ทางกฎหมาย ขณะนี้ได้อนุมัติเงินช่วยเหลือประชาชนแล้ว 47,991,540 บาท โดยจ่ายเงินไปแล้ว 2,884,670 บาท สำหรับงบประมาณของกองทุนยุติธรรมในปี 2566 มีวงเงินช่วยเหลือประชาชน 152,750,000 บาท
นายสมศักดิ์ กล่าวอีกว่า นอกจากนี้ เรายังได้มีการสำรวจความพึงพอใจที่มีต่อการให้บริการของกองทุนยุติธรรม เพื่อนำมาปรับปรุงและพัฒนาบริการ ทั้งในด้านกระบวนการให้บริการ การให้บริการของเจ้าหน้าที่ ความสะดวกในการรับบริการ และการแจ้งข้อมูลข่าวสาร ซึ่งจากผลสำรวจพบว่าผู้มารับบริการมีความพึงพอใจมาก ตรงนี้ตนต้องขอชื่นชมเจ้าหน้าที่ทุกคนที่ตั้งใจทำงานช่วยเหลือประชาชนผู้เดือดร้อน และขอให้พัฒนาให้ดีขึ้นไปอื่น รวมทั้งประชาสัมพันธ์ให้คนทราบและเข้ามาใช้บริการกันเยอะๆ
"ผมอยากเชิญชวนพี่น้องประชานที่ได้รับความเดือดร้อน หรือมีปัญหาเข้ามาขอความช่วยเหลือกับกองทุนยุติธรรมได้เลย เรามีเจ้าหน้าที่คอยบริการให้ความช่วยเหลือ ให้คำปรึกษาทางด้านกฎมาย หรือหากต้องขึ้นศาลเรามีทนายความให้การช่วยเหลือฟรีโดยไม่มีค่าใช้จ่าย  ซึ่งสามารถเข้ามาติดต่อที่กระทรวงยุติธรรม สำนักงานยุติธรรมจังหวัดทั่วประเทศ หรือโทร 1111 กด 77 เรายินดีที่จะให้การช่วยเหลืออย่างเต็มที่" นายสมศักดิ์ กล่าว

ที่มา : https://www.thaigov.go.th/news/contents/details/62546