รัฐบาลไทย-ข่าวทำเนียบรัฐบาล-"รมต.นร ธนกร" ลงพื้นที่ จ.นครศรีธรรมราช เยี่ยมให้กำลังใจประชาชนที่ประสบอุทกภัย  พร้อมชื่นชมการบูรณาการความร่วมมือทุกฝ่ายสอดคล้องแนวทางของรัฐบาล


วันศุกร์ที่ 9 ธันวาคม 2565
พิมพ์
"รมต.นร ธนกร" ลงพื้นที่ จ.นครศรีธรรมราช เยี่ยมให้กำลังใจประชาชนที่ประสบอุทกภัย  พร้อมชื่นชมการบูรณาการความร่วมมือทุกฝ่ายสอดคล้องแนวทางของรัฐบาล
"รมต.นร ธนกร" ลงพื้นที่ จ.นครศรีธรรมราช เยี่ยมให้กำลังใจประชาชนที่ประสบอุทกภัย  พร้อมชื่นชมการบูรณาการความร่วมมือทุกฝ่ายสอดคล้องแนวทางของรัฐบาล   กำชับพื้นที่รายงานความเสียหาย เพื่อนำสู่การเยียวยาได้อย่างเร่งด่วนทันท่วงที
วันนี้ (9 ธ.ค.65) นายธนกร วังบุญคงชนะ รัฐมนตรีประจำสำนักนายกรัฐมนตรี  ลงพื้นที่ตรวจเยี่ยมติดตามสถานการณ์น้ำท่วม ที่ อำเภอท่าศาลา และอำเภอสิชล จ.นครศรีธรรมราช เพื่อตรวจเยี่ยมประชาชนที่ประสบปัญหาอุทกภัย หลังเกิดฝนตกต่อเนื่องตั้งแต่วันที่ 3-5 ธันวาคมที่ผ่านมา โดยรัฐมนตรีประจำสำนักนายกรัฐมนตรี กล่าวว่าพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้กำชับให้ตนเองลงพื้นที่เพื่อตรวจเยี่ยมและให้กำลังใจประชาชนที่ได้รับผลกระทบจากปัญหาอุทกภัย โดยกำชับให้หน่วยงานในพื้นที่เร่งสำรวจความเสียหายที่เกิดขึ้นเพื่อดำเนินการช่วยเหลือตามระเบียบของทางราชการต่อไป โดยที่อำเภอท่าศาลา มีผู้ได้รับผลกระทบจากสถานการณ์อุทกภัย จำนวน 9 ตำบล 6 ชุมชน ประชาชนได้รับผลกระทบและได้รับความเดือดร้อน 5,010 ครัวเรือน 18,385 คน ส่วนสถานการณ์ล่าสุดปริมาณน้ำในพื้นที่แห้งเป็นปกติ ลำคลองสายหลักและสายรองมีระดับน้ำลดลง ส่วนพื้นที่ราบมีน้ำท่วมขังต่ำพื้นที่การเกษตรเพียงเล็กน้อย
จากนั้น ขณะที่อำเภอสิชล เกิดอุทกภัยเมื่อวันที่ 4 ธันวาคม เกิดความเสียหายรวม 9 ตำบล 110 หมู่บ้านประชาชนได้รับผลกระทบ 12,127 ครัวเรือน 33,717 คน บ้านเรือนเสียหายบางส่วน 4 หลัง
นอกจากนี้ รัฐมนตรีประจำสำนักนายกรัฐมนตรี (นายธนกร วังบุญคงชนะ) ยังกล่าวอีกว่า ในส่วนของการร้องเรียน ข้อเสนอแนะ และความคิดเห็นจากประชาชนในการลงพื้นที่ครั้งนี้ ซึ่งมีทั้งในเรื่องการแก้ไขปัญหาพื้นที่น้ำท่วมซ้ำซาก การลงทุนในโครงสร้างพื้นฐาน การสนับสนุนด้านงบประมาณพร้อมความต้องการขอรับความช่วยเหลือในด้านต่างๆ จะถูกนำไปขยายผลและติดตามต่อโดยรัฐบาลอย่างแน่นอน

ที่มา : https://www.thaigov.go.th/news/contents/details/62535