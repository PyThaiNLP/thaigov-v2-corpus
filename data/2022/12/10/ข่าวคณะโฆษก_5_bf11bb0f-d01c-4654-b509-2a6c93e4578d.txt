รัฐบาลไทย-ข่าวทำเนียบรัฐบาล-"ทิพานัน" ยกอานิสสงส์เอเปคปังไม่หยุด ดึงดูดนักท่องเที่ยวต่างชาติเพิ่มปีหน้า 20-24ล้านคน สร้างรายได้ 0.84-1.01 ล้านล้านบาท  สะท้อนวิสัยทัศน์ “พล.อ.ประยุทธ์” ดึงศักยภาพซอฟต์พาวเวอร์ ขับเคลื่อนเศรษฐกิจ 


วันเสาร์ที่ 10 ธันวาคม 2565
พิมพ์
"ทิพานัน" ยกอานิสสงส์เอเปคปังไม่หยุด ดึงดูดนักท่องเที่ยวต่างชาติเพิ่มปีหน้า 20-24ล้านคน สร้างรายได้ 0.84-1.01 ล้านล้านบาท  สะท้อนวิสัยทัศน์ “พล.อ.ประยุทธ์” ดึงศักยภาพซอฟต์พาวเวอร์ ขับเคลื่อนเศรษฐกิจ
"ทิพานัน" ยกอานิสสงส์เอเปคปังไม่หยุด ดึงดูดนักท่องเที่ยวต่างชาติเพิ่มปีหน้า 20-24ล้านคน สร้างรายได้ 0.84-1.01 ล้านล้านบาท  สะท้อนวิสัยทัศน์ “พล.อ.ประยุทธ์” ดึงศักยภาพซอฟต์พาวเวอร์ ขับเคลื่อนเศรษฐกิจ ยกระดับรายได้ประชาชนเป็นรูปธรรม
วันที่ 10 ธันวาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงกรณีที่ศูนย์วิจัยกสิกรไทยออกมาคาดการณ์ว่าในปี 2566 นักท่องเที่ยวต่างชาติเที่ยวไทยน่าจะมีจำนวนประมาณ 20-24 ล้านคน โดยกลับมาคิดเป็นสัดส่วน 50-60% เมื่อเทียบกับจำนวนนักท่องเที่ยวต่างชาติเที่ยวไทยในปี 2562 ขณะที่การใช้จ่ายของชาวต่างชาติที่เดินทางมาท่องเที่ยวไทย จะสร้างรายได้สู่ธุรกิจท่องเที่ยวและธุรกิจที่เกี่ยวเนื่อง จะมีมูลค่าประมาณ 0.84-1.01 ล้านล้านบาท โดยค่าใช้จ่ายของนักท่องเที่ยวต่างชาติเฉลี่ยต่อทริปอยู่ที่ประมาณ 42,000 บาทต่อคนต่อทริป เพิ่มขึ้นจากประมาณ 40,000 บาทต่อคนต่อทริป ในปี 2565
น.ส.ทิพานัน กล่าวว่า ศูนย์วิจัยกสิกรไทยมองว่าปัจจัยที่สนับสนุนการท่องเที่ยว นอกจากการทำแคมเปญการตลาดกระตุ้นการท่องเที่ยวไทยในต่างประเทศ รวมถึงมาตรการสนับสนุนการท่องเที่ยว ได้แก่ มาตรการขยายระยะเวลาพำนักของชาวต่างชาติ ทั้งกลุ่มประเทศที่ได้รับการยกเว้นวีซ่า จากไม่เกิน 30 วัน เป็นไม่เกิน 45 วัน และกลุ่ม Visa on Arrival จากไม่เกิน 15 วัน เป็นไม่เกิน 30 วัน (เริ่มวันที่ 1 ตุลาคม2565-31 มีนาคม2566)   แล้ว  อีกหนึ่งปัจจัย คือการจัดงานเอเปค 2022 ที่เผยแพร่ในสังคมออนไลน์ของผู้นำประเทศ ทำให้ประเทศไทยได้รับความสนใจจากชาวต่างชาติมากขึ้น
รองโฆษกประจำสำนักนายกรัฐมนตรี กล่าวว่า จากรายงานผลการวิเคราะห์ดังกล่าว สะท้อนถึงประสิทธิภาพและผลสำเร็จของการจัดประชุมเอเปค 2022 ที่ช่วยกระตุ้นภาคท่องเที่ยว ดึงดูดความสนใจของนักท่องเที่ยวชาวต่างชาติ  และเม็ดเงินเข้าสู่ประเทศไทย เพื่อนำไปสู้การสร้างงาน สร้างรายได้ในธุรกิจท่องเที่ยวและธุรกิจที่เกี่ยวเนื่อง โดยเฉพาะวิสัยทัศน์ของรัฐบาล พล.อ.ประยุทธ์ จันทร์โอชา ที่เลือกกรุงเทพฯ เป็นเมืองสำหรับการจัดการประชุม ซึ่งนอกจากกรุงเทพฯจะเป็นเมืองที่ติดอันดับ 1 ในเมืองที่นักท่องเที่ยวทั่วโลกชื่นชอบมากที่สุด (Best City) ในการท่องเที่ยวเอเชียแปซิฟิค จากการเปิดเผยของนิตยสาร DestinAsian และในเดือนกรกฎาคมที่ผ่านมา อโกด้า แพลตฟอร์มดิจิทัลด้านการท่องเที่ยวระดับโลก ยังจัดอันดับให้เป็นจุดหมายปลายทางยอดนิยมระดับโลก
น.ส.ทิพานัน กล่าวว่า ที่สำคัญหนึ่งในเหตุผลที่แพลตฟอร์มดิจิทัลระดับโลกเลือกกรุงเทพฯเป็นอันดับ 1 คือ ซอฟต์พาวเวอร์ของไทย ไม่ว่าจะเป็นวัดวาอาราม วัฒนธรรมและอาหารที่มากมายหลากหลายพร้อมต้อนรับนักท่องเที่ยว ซึ่งต้องขอบคุณทุกภาคส่วนทั้งภาครัฐ เอกชนและพี่น้องประชาชน ที่เป็นเจ้าบ้านที่ดี
“จะเห็นได้ว่ารัฐบาลภายใต้การนำของพล.อ.ประยุทธ์ มีความเข้าใจและใช้ศักยภาพของซอฟต์พาวเวอร์ ทุนทางวัฒนธรรมได้อย่างมีประสิทธิภาพและมีพลังสอดรับกับการเปลี่ยนแปลงของสถานการณ์โลก และส่งผลให้เกิดการขับเคลื่อนเศรษฐกิจ ยกระดับรายได้ และคุณภาพชีวิตของประชาชนอย่างเป็นรูปธรรม”น.ส.ทิพานัน ระบุ

ที่มา : https://www.thaigov.go.th/news/contents/details/62544