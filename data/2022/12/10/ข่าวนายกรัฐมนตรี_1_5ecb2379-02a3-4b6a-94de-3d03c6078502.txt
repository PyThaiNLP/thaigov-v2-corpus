รัฐบาลไทย-ข่าวทำเนียบรัฐบาล-นายกฯ ยินดีนักท่องเที่ยวเข้าไทยครบ 10 ล้านคน ภายหลังสถานการณ์โควิด-19 คลี่คลาย ยืนยันรัฐบาลเปิดประเทศอย่างเป็นขั้นตอนและยั่งยืน ชูความงดงามทางธรรมชาติ อาหาร ศิลปวัฒนธรรม 


วันเสาร์ที่ 10 ธันวาคม 2565
พิมพ์
นายกฯ ยินดีนักท่องเที่ยวเข้าไทยครบ 10 ล้านคน ภายหลังสถานการณ์โควิด-19 คลี่คลาย ยืนยันรัฐบาลเปิดประเทศอย่างเป็นขั้นตอนและยั่งยืน ชูความงดงามทางธรรมชาติ อาหาร ศิลปวัฒนธรรม
นายกฯ ยินดีนักท่องเที่ยวเข้าไทยครบ 10 ล้านคน ภายหลังสถานการณ์โควิด-19 คลี่คลาย ยืนยันรัฐบาลเปิดประเทศอย่างเป็นขั้นตอนและยั่งยืน ชูความงดงามทางธรรมชาติ อาหาร ศิลปวัฒนธรรม เพื่อดึงดูดนักท่องเที่ยว ย้ำทุกฝ่ายอำนวยความสะดวก ดูแลความปลอดภัย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (10 ธันวาคม 2565) เวลา 16.10 น. ณ อาคารผู้โดยสารขาเข้า ชั้น 2 ประตู 10 ท่าอากาศยานสุวรรณภูมิ ตำบลหนองปรือ อำเภอบางพลี จังหวัดสมุทรปราการ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีต้อนรับนักท่องเที่ยวครบ 10 ล้านคน “Amazing Thailand 10 Million Celebrations” โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายยุทธศักดิ์ สุภสร ผู้ว่าการการท่องเที่ยวแห่งประเทศไทย นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) ร่วมรอต้อนรับ เพื่อขอบคุณนักท่องเที่ยวจากทั่วโลกที่ให้ความเชื่อมั่นและไว้วางใจเลือกประเทศไทยเป็นจุดหมายปลายทางในการเดินทางท่องเที่ยว จนทำให้ภาคการท่องเที่ยวบรรลุเป้าหมายนักท่องเที่ยวต่างชาติ 10 ล้านคนในปี 2565 รวมทั้งเป็นการขอบคุณความร่วมมือและความทุ่มเทของผู้มีส่วนเกี่ยวข้องในอุตสาหกรรมท่องเที่ยว ที่ร่วมแรงร่วมใจกัน ทั้งภาครัฐ ภาคเอกชน ชุมชน ท้องถิ่น และคนไทยทุกคนที่ร่วมกันเป็นเจ้าบ้านที่ดี จนสามารถพลิกฟื้นและฟื้นฟูการท่องเที่ยวของประเทศไทยให้กลับมาเป็นฟันเฟืองที่สำคัญในการขับเคลื่อนเศรษฐกิจ และเป็นจุดหมายปลายทางยอดนิยมในใจนักท่องเที่ยวอีกครั้ง
โอกาสนี้ นายกรัฐมนตรีกล่าวต้อนรับนักท่องเที่ยวพร้อมแสดงความยินดีในโอกาสร่วมเฉลิมฉลองการต้อนรับนักท่องเที่ยวครบ 10 ล้านคน ว่า ในช่วงที่ผ่านมาการแพร่ระบาดของโควิด-19 ทำให้การเดินทางของคนทั่วโลกต้องสะดุดลง เพราะถูกจำกัดด้วยมาตรการควบคุมโรคที่เข้มงวดของแต่ละประเทศ แต่เมื่อสถานการณ์ดีขึ้นอันเป็นผลมาจากคนไทยทุกคนได้ร่วมแรงร่วมใจกันฟันฝ่าอุปสรรคพร้อม ๆ กับชาวโลกจนสามารถเปิดประเทศอย่างเป็นขั้นเป็นตอนและยั่งยืน ได้พบกับบรรยากาศฟ้าหลังฝนที่สดใส โดยรัฐบาลมีมาตรการและแผนการปฏิบัติที่รัดกุมเป็นที่ยอมรับของนานาชาติเพื่อรองรับการมาเยือนของทุก ๆ คน
นายกรัฐมนตรีกล่าวว่าการได้มีโอกาสต้อนรับนักท่องเที่ยวที่มีจำนวนมากกว่า 10 ล้านคน นับเป็นหนึ่งความสำเร็จและยังคงมีความมุ่งมั่นในการสร้างความเชื่อมั่นแก่นักท่องเที่ยวว่า ประเทศไทยยังคงเป็นหนึ่งในจุดหมายการเดินทางของคนทั่วโลก มีความพร้อมในทุก ๆ ด้าน เพื่อรองรับการมาเยือนของชาวต่างชาติ นอกจากความสวยงามของธรรมชาติที่ผ่านการพักฟื้นสู่ความอุดมสมบูรณ์ อาหาร และศิลปวัฒนธรรมไทยอันเป็นเอกลักษณ์ที่น่าประทับใจแล้ว ประเทศไทยยังมีการอำนวยความสะดวก ดูแลความปลอดภัยในการเดินทาง ซึ่งได้กำชับให้ให้ทุกหน่วยงานดำเนินการอย่างเคร่งครัด เช่น บนเรือต้องมีชูชีพที่ครบและสมบูรณ์ ความคับคั่งของคนในสถานที่ท่องเที่ยวต้องไม่เกินขีดจำกัดและอยู่ภายใต้การดูแลของเจ้าหน้าที่อย่างใกล้ชิด เป็นต้น เพราะสิ่งเหล่านี้สะท้อนถึงความเอาใจใส่และความจริงใจในการดูแลผู้มาเยือนเหมือนคนในครอบครัว โดยเฉพาะอย่างยิ่งรอยยิ้มสยามที่แสดงถึงความรักความโอบอ้อมอารีทำทุกอย่างให้แก่ผู้มาเยือนมีความสุข
นายกรัฐมนตรีกล่าวขอบคุณทุกภาคส่วนที่ได้ร่วมเป็นเจ้าบ้านที่ดี ให้การดูแลนักท่องเที่ยวทุกคนที่ถือเป็นแขกของคนไทยทั้งประเทศ และร่วมแสดงความยินดีกับนักท่องเที่ยวผู้โชคดี พร้อมอวยพรให้ทุกคนมีความสุขได้รับประสบการณ์ที่น่าประทับใจ มีสวัสดิภาพตลอดระยะเวลาที่อยู่ในประเทศไทยอันเป็นดินแดนแห่งรอยยิ้ม และหวังว่าจะได้ต้อนรับการกลับมาเยือนอีกครั้งในอนาคต
จากนั้น นายกรัฐมนตรีมอบตุ๊กตา Mascot “น้องสุขใจ” มัคคุเทศก์ตัวน้อยที่แสดงถึงความสุขในการที่ได้ไปเที่ยวยังสถานที่ท่องเที่ยวต่าง ๆ ในประเทศไทย พร้อมผ้าพันคอ ผ้าขาวม้า และหมวกเป็นของที่ระลึกแก่ Mrs. Njood Alkhuwaiter Mr.Hetham Almdlj นักท่องเที่ยวผู้โชคดี ซึ่งเป็นหนึ่งในกลุ่มนักท่องเที่ยวจากสายการบินซาอุดีอาระเบียน แอร์ไลน์ (Saudi Arabian Airlines : Saudia) เที่ยวบินที่ SV 846
ภายหลังเสร็จสิ้นภารกิจ นายกรัฐมนตรีตรวจเยี่ยมขั้นตอนการรับนักท่องเที่ยว การเตรียมความพร้อมขั้นตอนอำนวยความสะดวกต่าง ๆ ณ ด่านตรวจคนเข้าเมือง และบริเวณสายพานรับกระเป๋าสัมภาระด้วย พร้อมต้อนรับกลุ่มนักท่องเที่ยวทั้งชาวไทยและต่างชาติ สายการบิน TG917 ที่เดินทางมาจากกรุงลอนดอน สหราชอาณาจักร โดยบรรยากาศการต้อนรับเป็นไปด้วยความอบอุ่น รวมทั้งได้ทักทายนักท่องเที่ยวจากไฟลท์บินอื่น ๆ ด้วย และนายกรัฐมนตรีได้ให้กำลังใจเจ้าหน้าที่ผู้ปฏิบัติงานทุกคน ขอบคุณที่ช่วยกันเป็นเจ้าบ้านที่ดี สร้างความประทับใจแก่นักท่องเที่ยว และเป็นกำลังใจให้ทุกภาคส่วนที่เกี่ยวข้องร่วมกันต้อนรับนักท่องเที่ยวจากทั่วโลกด้วยรอยยิ้ม มิตรภาพและเอกลักษณ์ความเป็นคนไทยที่น่าประทับใจ ก่อนเดินทางกลับ

ที่มา : https://www.thaigov.go.th/news/contents/details/62548