รัฐบาลไทย-ข่าวทำเนียบรัฐบาล-พม. ร่วมกับเครือข่าย ช่วยเด็กชายวัย 5 ขวบ ปลอดภัยแล้ว หลังถูกพ่อทำร้ายและจะพาไปโดดสะพาน ที่ จ.ปทุมธานี


วันศุกร์ที่ 9 ธันวาคม 2565
พม. ร่วมกับเครือข่าย ช่วยเด็กชายวัย 5 ขวบ ปลอดภัยแล้ว หลังถูกพ่อทำร้ายและจะพาไปโดดสะพาน ที่ จ.ปทุมธานี
พม. ร่วมกับเครือข่าย ช่วยเด็กชายวัย 5 ขวบ ปลอดภัยแล้ว หลังถูกพ่อทำร้ายและจะพาไปโดดสะพาน ที่ จ.ปทุมธานี
เมื่อวันที่ 8 ธันวาคม 2565 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า จากกรณีหญิงอายุ 25 ปี แจ้งขอความช่วยเหลือผ่านสื่อโซเชียล ว่าลูกชายอายุ 5 ปี ถูกพ่อแท้ๆ อายุ 31 ปี นำตัวออกจากที่พักย่านคลองสาม อำเภอคลองหลวง จังหวัดปทุมธานี จากนั้น ผู้เป็นพ่อได้ถ่ายคลิปวิดีโอในลักษณะทำร้ายร่างกายลูก และจะพาลูกไปกระโดดสะพาน ขณะนี้ ศูนย์ช่วยเหลือสังคม สายด่วน พม. โทร. 1300 และบ้านพักเด็กและครอบครัวจังหวัดปทุมธานี ร่วมด้วยเจ้าหน้าที่เพจสายไหมต้องรอด คุณกัน จอมพลัง และตำรวจ ได้ลงพื้นที่ค้นหาและติดตามช่วยเหลือเด็กชายดังกล่าวไว้ได้อย่างปลอดภัยแล้ว พร้อมทั้งได้นำเด็กเข้าตรวจร่างกายที่โรงพยาบาลธัญบุรี ส่วนผู้เป็นแม่ได้แจ้งความดำเนินคดีและลงบันทึกประจำวันไว้เป็นหลักฐานข้อหาทำร้ายร่างกายลูกชาย
นายอนุกูล กล่าวเพิ่มเติมว่า ทั้งนี้ เจ้าหน้าที่บ้านพักเด็กและครอบครัวจังหวัดปทุมธานีได้ลงพื้นที่เยี่ยมบ้านและพูดคุยกับแม่เด็กเพื่อประเมินทางสังคมสำหรับวางแผนการให้ความช่วยเหลือต่างๆ  พร้อมทั้งให้คำปรึกษาแนะนำด้านกฎหมายในการคุ้มครองเด็ก สำหรับเด็กชายดังกล่าว ผู้เป็นลุงจะรับไปดูแลที่เขตทุ่งครุ กรุงเทพฯ โดยแม่เด็กจะช่วยค่าใช้จ่าย นอกจากนี้ แม่เด็กยังมีลูกสาวอีก 1 คน โดยผู้เป็นน้าประสงค์จะรับเป็นบุตรบุญธรรม ซึ่งเจ้าหน้าที่บ้านพักเด็กฯ ได้ให้คำปรึกษาแนะนำเกี่ยวกับกระบวนการรับบุตรบุญธรรมเพื่อให้เป็นผู้ปกครองที่ถูกต้องตามกฎหมายต่อไป
ทั้งนี้ หากประชาชนพบเห็นเด็กถูกกระทำความรุนแรง หรือประสบปัญหาความเดือดร้อนทางสังคม ขอให้โทรมาแจ้งที่ ศูนย์ช่วยเหลือสังคม สายด่วน พม. โทร. 1300 บริการฟรี 24 ชั่วโมง รวมทั้งสำนักงานพัฒนาสังคมและความมั่นคงของมนุษย์ทุกจังหวัด ศูนย์ช่วยเหลือสังคมตำบล และอาสาสมัครพัฒนาสังคมและความมั่นคงของมนุษย์ (อพม.) ในพื้นที่

ที่มา : https://www.thaigov.go.th/news/contents/details/62520