รัฐบาลไทย-ข่าวทำเนียบรัฐบาล-“สุขใจให้ออม” บนวอลเล็ต สบม. ครบวงเงินจำหน่าย 15,000 ล้านบาทแล้ว พบกันอีกครั้ง 13 ธันวาคม 2565 ผ่าน 4 ธนาคารตัวแทนจำหน่าย


วันศุกร์ที่ 9 ธันวาคม 2565
พิมพ์
“สุขใจให้ออม” บนวอลเล็ต สบม. ครบวงเงินจำหน่าย 15,000 ล้านบาทแล้ว พบกันอีกครั้ง 13 ธันวาคม 2565 ผ่าน 4 ธนาคารตัวแทนจำหน่าย
สำนักงานบริหารหนี้สาธารณะ (สบน.) ได้จำหน่ายพันธบัตรออมทรัพย์ “รุ่นสุขใจให้ออม” บนวอลเล็ต สบม. วงเงิน 15,000 ล้านบาท ครบวงเงินเรียบร้อยแล้ว
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ เปิดเผยว่า สำนักงานบริหารหนี้สาธารณะ (สบน.) ได้จำหน่ายพันธบัตรออมทรัพย์ “รุ่นสุขใจให้ออม” บนวอลเล็ต สบม. วงเงิน 15,000 ล้านบาท ครบวงเงินเรียบร้อยแล้ว
สบน. ขอขอบคุณประชาชนทุกท่านที่ให้ความสนใจลงทุนในพันธบัตรออมทรัพย์  “รุ่นสุขใจให้ออม” บนวอลเล็ต สบม. โดย สบน. จะจำหน่ายพันธบัตรออมทรัพย์ “รุ่นสุขใจให้ออม” อีกครั้ง วงเงิน 45,000 ล้านบาท ผ่านธนาคารตัวแทนจำหน่ายทั้ง 4 แห่ง ได้แก่ ธนาคารกรุงเทพ ธนาคารกรุงไทย ธนาคารกสิกรไทย และธนาคารไทยพาณิชย์ โดยแบ่งเป็น 2 กลุ่ม
1) สำหรับประชาชน จองซื้อได้ระหว่างวันที่ 13 - 14 ธันวาคม 2565 วงเงิน 40,000 ล้านบาท 2 รุ่นอายุ ได้แก่ รุ่นอายุ 3 ปี อัตราดอกเบี้ยคงที่ร้อยละ 2.30 ต่อปี และรุ่นอายุ 10 ปี อัตราดอกเบี้ยคงที่ร้อยละ 3.00 ต่อปี และไม่จำกัดวงเงินจองซื้อ โดย สบน. จะจัดสรรแบบ Small Lot First ซึ่งผู้จองซื้อทุกท่านจะได้รับจัดสรรพันธบัตร
2) สำหรับนิติบุคคลที่ไม่แสวงหากำไรที่กระทรวงการคลังกำหนด ซื้อได้ระหว่างวันที่ 19 – 20 ธันวาคม 2565 วงเงิน 5,000 ล้านบาท รุ่นอายุ 10 ปี อัตราดอกเบี้ยคงที่ร้อยละ 2.90 ต่อปี และไม่จำกัดวงเงินซื้อ โดย สบน. จะจัดสรรแบบ First Come First Served
ทั้งนี้ ผู้ที่สนใจลงทุนในพันธบัตรออมทรัพย์ “รุ่นสุขใจให้ออม” สามารถสอบถามเงื่อนไขและวิธีการจัดจำหน่ายได้ที่ธนาคารตัวแทนจำหน่ายทั้ง 4 แห่ง หรือติดตามข่าวสารได้ที่ Facebook สำนักงานบริหารหนี้สาธารณะ
สำนักพัฒนาตลาดตราสารหนี้ สำนักงานบริหารหนี้สาธารณะ
โทร. 0 2271 7999 ต่อ 5809/ 0 2265 8050 ต่อ 5307

ที่มา : https://www.thaigov.go.th/news/contents/details/62499