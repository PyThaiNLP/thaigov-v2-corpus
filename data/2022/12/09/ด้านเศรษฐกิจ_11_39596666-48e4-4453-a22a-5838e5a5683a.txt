รัฐบาลไทย-ข่าวทำเนียบรัฐบาล-บขส. เตรียมจัดรถโดยสารให้บริการวันละ 2,900 - 3,000 เที่ยว รองรับผู้โดยสารกว่า 30,000 คน  ในช่วงวันหยุดวันรัฐธรรมนูญ 


วันศุกร์ที่ 9 ธันวาคม 2565
บขส. เตรียมจัดรถโดยสารให้บริการวันละ 2,900 - 3,000 เที่ยว รองรับผู้โดยสารกว่า 30,000 คน  ในช่วงวันหยุดวันรัฐธรรมนูญ
พร้อมแนะนำช่วงเทศกาลปีใหม่จองตั๋วออนไลน์เดินทางไปก่อน - กลับ ทีหลัง รับส่วนลด 10%
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในช่วงวันหยุดวันรัฐธรรมนูญ ระหว่างวันที่ 10 - 12 ธันวาคม 2565 บขส. ได้เตรียมความพร้อมจัดการเดินรถเพื่อรองรับการเดินทางของประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดย บขส. ได้จัดรถโดยสาร (รถ บขส. รถร่วม และรถตู้) เที่ยวไปประมาณวันละ 2,900 เที่ยว คาดว่าจะมีผู้ใช้บริการประมาณวันละ 32,000 คน ส่วนการเดินทางกลับได้จัดรถโดยสารรองรับประมาณวันละ 3,000 เที่ยว คาดว่าจะมีผู้ใช้บริการประมาณวันละ 33,000 คน โดย บขส. คาดการณ์ว่าในช่วงวันหยุดนี้จะมีประชาชนเดินทางมากกว่าช่วงวันหยุดที่ผ่านมา
ทั้งนี้ จากข้อมูลการเดินรถในช่วงวันหยุดระหว่างวันที่ 2 - 5 ธันวาคม ที่ผ่านมา บขส.ได้จัดรถโดยสาร (รถ บขส. รถร่วม และรถตู้) อำนวยความสะดวกประชาชนเดินทางในเที่ยวไป - กลับ จำนวน 23,233 เที่ยว รองรับผู้โดยสาร จำนวน 227,386 คน แบ่งเป็นการเดินทางในเที่ยวไปได้จัดรถโดยสาร จำนวน 11,555 เที่ยว รองรับผู้โดยสาร จำนวน 115,917 คน ส่วนการเดินทางในเที่ยวกลับเข้ากรุงเทพฯ ได้จัดรถโดยสาร จำนวน 11,678 เที่ยว รองรับผู้โดยสารได้ 111,469 คน โดยพบว่าประชาชนเดินทางออกจากกรุงเทพฯ มากที่สุด ในวันที่ 2 ธันวาคม 2565 ประมาณ 36,309 คน และเดินทางกลับเข้ากรุงเทพฯ มากที่สุด ในวันที่ 3 ธันวาคม 2565 ประมาณ 30,111 คน
กรรมการผู้จัดการใหญ่ บขส. กล่าวเพิ่มเติมว่า บขส. ได้จัดโครงการ “HAPPY NEW YEAR 2023 ลด 10% ไปก่อน - กลับทีหลัง” มอบส่วนลดค่าโดยสาร 10% เป็นของขวัญปีใหม่ตามนโยบายกระทรวงคมนาคม ให้กับลูกค้าที่ซื้อตั๋วโดยสารผ่านช่องทางออนไลน์ Application E-Ticket หรือ Website บขส. www.transport.co.th เดินทางระหว่างวันที่ 21 - 27 ธันวาคม 2565 และวันที่ 3 - 9 มกราคม 2566 เพื่อให้ผู้ใช้บริการมีทางเลือกในการวางแผนการเดินทางล่วงหน้าในช่วงเทศกาลปีใหม่ 2566 นอกจากนี้ บขส. ได้เปิดให้บริการตรวจเช็กสภาพ ความพร้อมของรถยนต์ก่อนออกเดินทางให้กับประชาชนทั่วไป โดยไม่คิดค่าใช้จ่าย ระหว่างวันที่ 19 - 29 ธันวาคม 2565 เวลา 08.30 - 16.00 น. ณ ศูนย์ซ่อมบำรุงและตรวจสภาพรถ บขส. (รังสิต)
อย่างไรก็ดี เพื่อป้องกันและเฝ้าระวังการแพร่ระบาดของโรคติดเชื้อไวรัส COVID-19 ได้เน้นย้ำไปยังพนักงาน บขส. และผู้ประกอบการรถร่วมต้องดำเนินการตามมาตรการ วิธีการปฏิบัติสำหรับการเดินรถโดยสาร เพื่อการควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และให้ดูแลเรื่องความปลอดภัย ตรวจสภาพความพร้อมของรถโดยสาร พนักงานขับรถ ก่อนออกเดินทาง รวมทั้งนำมาตรการ 4 พร้อม (สถานีพร้อม พนักงานพร้อม รถโดยสารพร้อม และการบริการพร้อม) มาใช้ เพื่อสร้างความปลอดภัยและสร้างความเชื่อมั่นในการเดินทางให้แก่ผู้โดยสารทุกคน

ที่มา : https://www.thaigov.go.th/news/contents/details/62504