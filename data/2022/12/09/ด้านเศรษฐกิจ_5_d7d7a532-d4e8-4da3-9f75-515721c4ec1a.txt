รัฐบาลไทย-ข่าวทำเนียบรัฐบาล-ก.เกษตรฯ ยกทัพใหญ่ร่วมงานกาชาด 2565 เชิญชวนประชาชนเที่ยวชมบูธที่จัดเต็มความสนุกและสินค้าน่าสนใจให้ชิม ช็อป ใช้ มากมาย


วันศุกร์ที่ 9 ธันวาคม 2565
ก.เกษตรฯ ยกทัพใหญ่ร่วมงานกาชาด 2565 เชิญชวนประชาชนเที่ยวชมบูธที่จัดเต็มความสนุกและสินค้าน่าสนใจให้ชิม ช็อป ใช้ มากมาย
ก.เกษตรฯ ยกทัพใหญ่ร่วมงานกาชาด 2565 เชิญชวนประชาชนเที่ยวชมบูธที่จัดเต็มความสนุกและสินค้าน่าสนใจให้ชิม ช็อป ใช้ มากมาย
วันที่ 8 ธันวาคม 2565 เวลา 17.30 น. สมเด็จพระกนิษฐาธิราชเจ้า กรมสมเด็จพระเทพรัตนราชสุดา เจ้าฟ้ามหาจักรีสิรินธร มหาวชิราลงกรณ  วรราชภักดี สิริกิจการิณีพีรยพัฒน รัฐสีมาคุณากรปิยชาติ สยามบรมราชกุมารี เสด็จพระราชดำเนินทรงเปิดงานกาชาด ประจำปี พ.ศ.2565 ณ สวนลุมพินี เขตปทุมวัน กรุงเทพมหานคร โดยมีนางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ เฝ้ารับเสด็จ
นายประยูร อินสกุล ปลัดกระทรวงเกษตรและสหกรณ์ เปิดเผยว่า กระทรวงเกษตรและสหกรณ์จะร่วมออกร้านจำหน่ายสินค้าเกษตรในงาน 9 ทศวรรษ ใต้ร่มพระบารมี สดุดีสภานายิกาสภากาชาดไทย งานกาชาดประจำปี พ.ศ. 2565 ที่จัดขึ้นระหว่างวันที่ 8 – 18 ธันวาคม 2565 เวลา 11.00 – 22.00 น. ณ สวนลุมพินี และระบบออนไลน์ www.งานกาชาด.com และ www.redcrossfair.com โดยกระทรวงเกษตรฯ จะอยู่ในบูธหมายเลข 3.5 ใกล้กับบริเวณน้ำพุ สามารถเข้าทางประตูที่ 3 และ 4 มีการจัดแสดงนิทรรศการ “องค์ความรู้ด้านเกษตรพอเพียงและการทำเกษตรในพื้นที่จำกัด” พร้อมชิงโชคกับเกมตกปลาหรรษา ลุ้นรับรางวัลต่าง ๆ มากมาย และเลือกซื้อสินค้าเกษตรคุณภาพจากหน่วยงานในสังกัดกระทรวงเกษตรฯ ผลิตภัณฑ์     แปรรูปจากโคเนื้อ (เนื้อสเต็กทีโบน, ริบอาย, สันนอก, เนื้อโคขุนเสียบไม้, เนื้อโคขุนสไลด์) ผลิตภัณฑ์แปรรูปจากสุกร (แหนมซี่โครง, แหนมกระดูกอ่อน, สเต็กหมู, คอหมูย่าง, ซี่โครงหมักและขาหมู) จากกรมปศุสัตว์ และผลิตภัณฑ์แปรรูปจากสัตว์น้ำ  จากร้าน Fisherman Shop กรมประมง มาจัดจำหน่ายด้วย
นอกจากนี้ ยังมีผลิตภัณฑ์แปรรูปจากยางพารา จากการยางแห่งประเทศไทย อาทิ หมอนยางพารา เบาะรองนั่งยางพารา กระเป๋าสานยางพารา ที่นอนยางพารา ผลิตภัณฑ์จากกลุ่มแม่บ้านเกษตรกรบ้านนากอ จังหวัดนราธิวาส และกลุ่มแม่บ้านเกษตรกรลาดบัวขาว จังหวัดราชบุรี โดยกรมส่งเสริมการเกษตร อาทิ ผลิตภัณฑ์แปรรูปจากลูกหยี กล้วยอบน้ำผึ้ง พลังงานแสงอาทิตย์ ส้มแขกตากแดด น้ำผึ้งแท้เขาบูโด ผลิตภัณฑ์แปรรูปจากข้าว โดยกรมการข้าว เช่น แคปข้าว ข้างตังอบกรอบหน้าต่าง ๆ ถั่วและธัญพืช กล้วยหน้าธัญพืช ผลิตภันฑ์ที่โดดเด่นจากกลุ่มวิสาหกิจชุมชน โดยสำนักงานการปฏิรูปที่ดินเพื่อเกษตรกรรม ผลผลิตทางการเกษตรโดยพิพิธภัณฑ์การเกษตรเฉลิมพระเกียรติพระบาทสมเด็จพระเจ้าอยู่หัว อาทิ ผักอินทรีย์ น้ำอ้อยและสินค้าของที่ระลึก อาทิ เสื้อม่อฮ่อม กระเป๋ากระจูด ของที่ระลึกลายผ้าขาวม้า หนังสือองค์ความรู้ รวมถึงข้าวหอมมะลิ 100% ตรา อ.ต.ก. น้ำดื่ม อ.ต.ก. โดยองค์การตลาดเพื่อเกษตรกร นมและผลิตภัณฑ์จากนมไทยเดนมาร์ค โดยองค์การส่งเสริมกิจการโคนมแห่งประเทศไทย และสินค้าอาหารทะเลพร้อมทานที่ทั้งสดและอร่อย โดยองค์การสะพานปลา มาจัดจำหน่ายภายในงาน
สำหรับการจัดงานกาชาดในครั้งนี้ เป็นรูปแบบ Hybrid Event ผสมผสานระหว่างงานกาชาด On ground ที่สวนลุมพินี และงานกาชาด Online บนแพลตฟอร์ม www.งานกาชาด.com และ www.redcrossfair.com นับเป็นการเพิ่มขีดความสามารถในการจัดกิจกรรมหารายได้ของสภากาชาดไทยและเป็นองค์กรสาธารณกุศลลำดับต้น ๆ ที่ปรับรูปแบบการจัดงานให้สอดรับกับสถานการณ์ในปัจจุบัน โดยเฉพาะในปีพ.ศ. 2563 - 2564 คณะกรรมการ ฯ ได้ปรับรูปแบบการจัดงานกาชาดในรูปแบบออนไลน์แบบเต็มรูปแบบ โดยการสร้างสรรค์งานกาชาดลงบนแพลตฟอร์มในโลกเสมือนจริง ซึ่งเป็นโอกาสของการขยายกลุ่มผู้เที่ยวชมงานกาชาดออกไปถึงผู้ที่อาศัยอยู่ต่างจังหวัดและต่างประเทศ ที่ไม่สะดวกหรือไม่เคยมาเที่ยวงานกาชาด   ที่สวนลุมพินี เมื่อการจัดงานในรูปแบบออนไลน์มีผลตอบรับเป็นอย่างดีทั้งการซื้อสินค้าและการร่วมกิจกรรมต่าง ๆ จึงได้นำมาต่อยอดเป็นการจัดงานแบบผสมผสาน อีกทั้งในปีนี้ยังเป็นปีมหามงคลเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เฉลิมพระชนมพรรษา 90 พรรษา และทรงดำรงตำแหน่งองค์สภานายิกาสภากาชาดไทย ครบ 66 ปี จึงได้จัดโซนเฉลิมพระเกียรติขึ้นตามแนวคิดของการจัดงาน “๙ ทศวรรษใต้ร่มพระบารมี สดุดี     สภานายิกาสภากาชาดไทย” ก็จะมีกิจกรรมภายในงานที่เชื่อมโยงทั้งที่สวนลุมพินีและที่ www.งานกาชาด.com และ www.redcrossfair.com

ที่มา : https://www.thaigov.go.th/news/contents/details/62488