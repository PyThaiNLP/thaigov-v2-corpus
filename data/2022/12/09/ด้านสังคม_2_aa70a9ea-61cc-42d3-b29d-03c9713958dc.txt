รัฐบาลไทย-ข่าวทำเนียบรัฐบาล-สธ. ย้ำมาตรการวัคซีนโควิด "4 เข็ม 4 เดือน" เพิ่มภูมิคุ้มกัน โดยเฉพาะกลุ่มเสี่ยง 608


วันศุกร์ที่ 9 ธันวาคม 2565
สธ. ย้ำมาตรการวัคซีนโควิด "4 เข็ม 4 เดือน" เพิ่มภูมิคุ้มกัน โดยเฉพาะกลุ่มเสี่ยง 608
ปลัดดกระทรวงสาธารณสุข เผย สถานการณ์โรคโควิด 19 ประเทศไทยเพิ่มขึ้น แต่เริ่มชะลอตัวลง ย้ำมาตรการฉีดวัคซีน "4 เข็ม 4 เดือน" ฉีดให้ครบตามกำหนดเวลาช่วยเพิ่มภูมิคุ้มกัน โดยเฉพาะกลุ่มเสี่ยง 608 ที่ยังไม่ได้รับวัคซีน หรือทิ้งช่วงการฉีดนาน คาดการณ์ปี 2566
ปลัดกระทรวงสาธารณสุข เผย สถานการณ์โรคโควิด 19 ประเทศไทยเพิ่มขึ้น แต่เริ่มชะลอตัวลง ย้ำมาตรการฉีดวัคซีน "4 เข็ม 4 เดือน" ฉีดให้ครบตามกำหนดเวลาช่วยเพิ่มภูมิคุ้มกัน โดยเฉพาะกลุ่มเสี่ยง 608 ที่ยังไม่ได้รับวัคซีน หรือทิ้งช่วงการฉีดนาน คาดการณ์ปี 2566 สถานการณ์ไม่ต่างจากเดิมมาก ประชาชนยังสามารถใช้ชีวิตได้ใกล้เคียงปกติ
วันนี้ (9 ธันวาคม 2565) ที่กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข กล่าวว่า สถานการณ์โรคโควิด 19 ของประเทศไทยยังมีแนวโน้มเพิ่มขึ้น แต่เริ่มชะลอตัวลง ระบบสาธารณสุขยังรองรับได้ สำหรับผู้เสียชีวิตทุกรายยังอยู่ในกลุ่ม 608 และเกือบทั้งหมดไม่ได้รับวัคซีน ได้รับวัคซีนไม่ครบ หรือได้รับเข็มกระตุ้นนานเกินกว่า 3 เดือน มาตรการในช่วงนี้จึงยังต้องเร่งรัดเชิญชวนกลุ่ม 608 รวมถึงผู้ที่ได้รับวัคซีนหรือติดเชื้อมาแล้วเกิน 3-4 เดือน ให้มารับวัคซีนเข็มกระตุ้นตามหลัก "4 เข็ม 4 เดือน" คือ รับให้ครบ 4 เข็ม หากเข็มล่าสุดเกิน 4 เดือน ให้มารับวัคซีนเพื่อเพิ่มภูมิคุ้มกัน ซึ่งได้กำชับสถานพยาบาลในสังกัดกระทรวงสาธารณสุขแล้วว่า ให้บริการประชาชนทุกคนที่เข้ามาขอรับบริการ อย่ากังวลเรื่องการสูญเสียวัคซีนจนเกินไป รวมถึงให้จัดจุดบริการเพิ่มขึ้นและหน่วยฉีดเชิงรุก ส่วนพื้นที่ กทม.ได้ประสานคณะกรรมการโรคติดต่อ กทม. ช่วยเร่งรัดการฉีดวัคซีนให้ผู้สูงอายุในพื้นที่ให้ครบถ้วน
"สิ่งสำคัญคือ ขอให้มารับวัคซีนให้ครบ 4 เข็ม และฉีดตามกำหนดเพื่อเพิ่มภูมิคุ้มกัน ไม่ต้องห่วงว่าจะรอวัคซีนรุ่นใหม่ เนื่องจากการนำมาฉีดกระตุ้นไม่ได้ให้ผลแตกต่างกว่าการฉีดวัคซีนรุ่นเดิมมากนัก และเชื้อยังมีการกลายพันธุ์ย่อยๆ อย่างต่อเนื่อง วัคซีนที่ผลิตออกมาจึงไม่ทันกับการเปลี่ยนแปลงของเชื้อไวรัส" นพ.โอภาสกล่าว
นพ.โอภาสกล่าวต่อว่า สำหรับมาตรการป้องกันตนเองยังมีความสำคัญ โดยเฉพาะการสวมหน้ากากเมื่อมีอาการในระบบทางเดินหายใจ หรืออยู่ในที่มีคนจำนวนมากหรือแออัด ทั้งนี้ กระทรวงสาธารณสุขยังเฝ้าระวังติดตามสถานการณ์ในกลุ่มต่างๆ ทั้งสถานพยาบาล ตลาด แรงงานต่างด้าว ชุมชนแออัด เป็นต้น หากมีสัญญาณการเปลี่ยนแปลงที่สำคัญจะแจ้งเตือนให้ประชาชนทราบ ส่วนในปี 2566 คาดว่าสถานการณ์ไม่น่าแตกต่างจากเดิม ยังจะพบการระบาดในลักษณะ Small Wave เชื้อโรคอาจมีการกลายพันธุ์ย่อยๆ เล็กน้อย ขณะที่คนมีภูมิคุ้มกันมากขึ้น แต่ผู้ที่เป็นกลุ่มเสี่ยงยังคงต้องให้วัคซีนเพิ่มภูมิคุ้มกัน ซึ่งจะทำให้ประชาชนยังสามารถใช้ชีวิตได้ใกล้เคียงปกติ
****************************** 9 ธันวาคม 2565

ที่มา : https://www.thaigov.go.th/news/contents/details/62514