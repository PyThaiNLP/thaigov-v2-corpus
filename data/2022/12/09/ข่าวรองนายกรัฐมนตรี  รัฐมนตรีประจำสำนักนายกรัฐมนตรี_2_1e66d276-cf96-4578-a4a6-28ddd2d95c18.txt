รัฐบาลไทย-ข่าวทำเนียบรัฐบาล-“ธนกร” ย้ำชัดนโยบายการสื่อสารแบบ 2 ทาง รับฟังปัญหานำสู่การแก้ไข เน้นทำงานเชิงรุก ขอบคุณกรมประชาสัมพันธ์ ช่วยเป็นกระบอกเสียงให้ทุกสารส่งถึงประชาชน


วันศุกร์ที่ 9 ธันวาคม 2565
พิมพ์
“ธนกร” ย้ำชัดนโยบายการสื่อสารแบบ 2 ทาง รับฟังปัญหานำสู่การแก้ไข เน้นทำงานเชิงรุก ขอบคุณกรมประชาสัมพันธ์ ช่วยเป็นกระบอกเสียงให้ทุกสารส่งถึงประชาชน
“ธนกร” ย้ำชัดนโยบายการสื่อสารแบบ 2 ทาง รับฟังปัญหานำสู่การแก้ไข เน้นทำงานเชิงรุก ขอบคุณกรมประชาสัมพันธ์ ช่วยเป็นกระบอกเสียงให้ทุกสารส่งถึงประชาชน
วันนี้ (9 ธ.ค.65) เมื่อเวลา 08.00 น. นายธนกร วังบุญคงชนะ รัฐมนตรีประจำสำนักนายกรัฐมนตรี
เดินทางถึงท่าอากาศยานนานาชาตินครศรีธรรมราช โดยมีนายสมพงษ์ มากมณี รองผู้ว่าราชการจังหวัดนครศรีธรรมราช นายพงษ์ศักดิ์ เมืองดี หัวหน้าสำนักงานจังหวัดนครศรีธรรมราช พล.ต.ต.สมชาย ซื่อต่อตระกูล ผบก.ภ.จว.นครศรีธรรมราช นายณรงค์ หนูคง ผู้บัญชาการเรือนจำกลางนครศรีธรรมราช และนายศุภพงษ์ เชาวน์แล่น ผู้อำนวยการสำนักประชาสัมพันธ์เขต 5 พร้อมคณะผู้บริหารและเจ้าหน้าที่กรมประชาสัมพันธ์ ให้การต้อนรับ
“การลงพื้นที่ จ.นครศรีธรรมราช ครั้งนี้ พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ตนเองลงพื้นที่เพื่อติดตามสถานการณ์อุทกภัย พร้อมรับฟังปัญหาจากพี่น้องประชาชน ซึ่งถือเป็นการลงพื้นที่ครั้งแรกหลังการเข้ารับตำแหน่งรัฐมนตรีประจำสำนักนายกรัฐมนตรี ซึ่ง จ.นครศรีธรรมราชก็เป็นบ้านเกิดของตนเองด้วย” รัฐมนตรีประจำสำนักนายกรัฐมนตรี กล่าว
จากนั้นเวลา 10.00 น. รัฐมนตรีประจำสำนักนายกรัฐมนตรี เดินทางมายังสถานีวิทยุโทรทัศน์แห่งประเทศไทยจังหวัดนครศรีธรรมราช เพื่อมอบนโยบายหน่วยงานในกำกับดูแล
“ผมได้มีโอกาสติดตามการประชาสัมพันธ์ของแต่ละพื้นที่ ซึ่งต้องชื่นชมถึงความเปลี่ยนแปลงในยุคนี้ โดยเฉพาะท่านอธิบดีกรมประชาสัมพันธ์ (พลโท สรรเสริญ แก้วกำเนิด) ที่นำความเปลี่ยนแปลงมาสู่ยุคใหม่ของการประชาสัมพันธ์ ให้เข้าถึงกลุ่มชาวบ้าน นำสารที่สำคัญของท่านนายกรัฐมนตรี และรัฐบาลที่เป็นประโยชน์ มาขยายประเด็นให้เข้าใจและเข้าถึงประชาชนในทุกกลุ่ม ในทุกพื้นที่ได้รับรู้ ทั้งนี้ การเข้ามารับตำแหน่งรัฐมนตรีประจำสำนักนายกรัฐมนตรี ของตนเองนั้น มีนโยบายที่เน้นการทำงานลงพื้นที่เพื่อติดตามรับฟังปัญหาความเดือดร้อนของประชาชน ไม่เพียงแค่ผ่านสื่อประชาสัมพันธ์ แต่เพื่อให้เข้าถึงกลุ่มประชาชนอย่างแท้จริง โดยเน้นความรวดเร็วและความถูกต้องของข้อมูล ซึ่งตนเองอยากจะให้กรมประชาสัมพันธ์ นำสื่อโซเชียลมีเดียมาประยุกต์ใช้ในการทำงานเพื่อให้เกิดประโยชน์สูงสุดทั้งกับภาครัฐและประชาชน ขณะที่ขอเน้นย้ำในเรื่องของการสื่อสาร 2 ทาง เพื่อฟังความคิดเห็นของประชาชนเพื่อนำไปสู่การแก้ไขที่เกิดขึ้นจริง และหวังว่ากรมประชาสัมพันธ์จะเป็นกระบอกเสียงส่งต่อปัญหาและติดตามการแก้ไขปัญหาอย่างเข้มข้น” นายธนกร กล่าว
ขณะที่ในช่วงบ่ายของวันนี้ รัฐมนตรีประจำสำนักนายกรัฐมนตรี (นายธนกร วังบุญคงชนะ) จะลงพื้นที่ตรวจเยี่ยมติดตามสถานการณ์น้ำท่วม ที่ อ.ท่าศาลา และ อ.สิชล พร้อมกับฟังปัญหาความเดือดร้อนของประชาชนในพื้นที่อย่างใกล้ชิด โดยการลงพื้นที่ครั้งนี้ถือว่าเป็นประโยชน์อย่างมาก เพราะตนเองจะได้นำข้อมูลที่ได้พบและได้ฟังจากเสียงของประชาชนรายงายต่อนายกรัฐมนตรีโดยตรงเพื่อที่รัฐบาลจะได้เข้าไปช่วยแก้ไขปัญหาและเยียวยา รวมถึงหามาตรการช่วยเหลือหลังจากสถานการณ์กลับเข้าสู่ภาวะปกติแล้วได้อย่างถูกจุดและรวดเร็วที่สุด ซึ่งเป็นการตอกย้ำว่า ท่านนายกฯ ติดตามสถานการณ์ด้วยตัวเองอย่างใกล้ชิดต่อเนื่อง และพร้อมเข้าไปช่วยเหลือคนไทยทุกคนที่กำลังเดือดร้อนอย่างทันท่วงที

ที่มา : https://www.thaigov.go.th/news/contents/details/62508