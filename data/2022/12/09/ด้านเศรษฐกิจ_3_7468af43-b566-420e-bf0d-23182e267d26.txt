รัฐบาลไทย-ข่าวทำเนียบรัฐบาล-​กรมการขนส่งทางบก ย้ำเจ้าของรถเร่งนำแผ่นป้ายทะเบียนรถยนต์ที่ซีดจางมาเคลือบสีใหม่ฟรีหมวด 3กก - 4กฆ กรุงเทพมหานคร และบางหมวดของต่างจังหวัด ภายในวันที่ 29 ธันวาคม 2565


วันศุกร์ที่ 9 ธันวาคม 2565
​กรมการขนส่งทางบก ย้ำเจ้าของรถเร่งนำแผ่นป้ายทะเบียนรถยนต์ที่ซีดจางมาเคลือบสีใหม่ฟรีหมวด 3กก - 4กฆ กรุงเทพมหานคร และบางหมวดของต่างจังหวัด ภายในวันที่ 29 ธันวาคม 2565
...
กรมการขนส่งทางบก ย้ำเจ้าของรถเร่งนำแผ่นป้ายทะเบียนรถยนต์ที่ซีดจางมาเคลือบสีใหม่ฟรีหมวด 3กก - 4กฆ กรุงเทพมหานคร และบางหมวดของต่างจังหวัด ภายในวันที่ 29 ธันวาคม 2565
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม เปิดเผยว่า ตามที่กรมการขนส่งทางบก (ขบ.) ได้ขยายระยะเวลาให้บริการเคลือบสีแผ่นทะเบียนฟรี สำหรับป้ายทะเบียนรถยนต์หมวด 3กก - 4กฆ กรุงเทพมหานคร และบางหมวดของต่างจังหวัดเพิ่มเติมจนถึงวันที่ 29 ธันวาคม 2565 เพื่ออำนวยความสะดวกและรักษาสิทธิให้แก่เจ้าของรถและได้ออกหนังสือแจ้งให้เจ้าของรถนำแผ่นป้ายทะเบียนรถมาเคลือบสีใหม่เรียบร้อยแล้ว ขณะนี้เข้าสู่เดือนธันวาคม 2565 ซึ่งเป็นเดือนสุดท้ายในการให้บริการเคลือบสีแผ่นทะเบียนฟรี ขบ. ขอประชาสัมพันธ์ให้เจ้าของรถยนต์แผ่นป้ายทะเบียนรถยนต์หมวด 3กก - 4กฆ กรุงเทพมหานคร และบางหมวดของต่างจังหวัดที่ยังไม่ได้นำแผ่นป้ายทะเบียนรถมาเคลือบสีใหม่ให้เร่งนำแผ่นป้ายทะเบียนมาเคลือบสีใหม่ภายในวันที่ 29 ธันวาคม 2565 ในวันและเวลาราชการ ทั้งนี้สามารถตรวจสอบหมวดแผ่นป้ายทะเบียนสีหลุดลอกง่ายซีดจางได้ด้วยตนเอง ที่เว็บไซต์ ขบ. หรือ https://bit.ly/3BfET5a โดยแผ่นป้ายทะเบียนที่ตรงกับเงื่อนไขจะไม่เสียค่าธรรมเนียมในการเคลือบสีใหม่ สำหรับเจ้าของรถที่ต้องการนำแผ่นป้ายทะเบียนมาเคลือบสีใหม่ ให้นำแผ่นป้ายทะเบียนพร้อมหลักฐานมาติดต่อ  ได้ที่งานแผ่นป้ายทะเบียนรถ อาคาร 7 ขบ. โดยตรง ซึ่งสามารถรอรับได้ภายในวันที่ติดต่อทันที หรือยื่นความประสงค์ได้ที่สำนักงานขนส่งที่รถนั้นจดทะเบียนหรืออยู่ในความรับผิดชอบ เพื่อให้สำนักงานขนส่งที่รับแจ้งจัดส่งแผ่นป้ายทะเบียนเข้ามาเคลือบสีที่ ขบ. โดยใช้ระยะเวลาดำเนินการรวมจัดส่งไม่เกิน 7 วันทำการ หลักฐานที่ต้องใช้ ได้แก่ ใบคู่มือจดทะเบียนรถฉบับจริงหรือสำเนา หลักฐานประจำตัวเจ้าของรถ ได้แก่ บัตรประจำตัวประชาชนเจ้าของรถ หนังสือรับรองการจดทะเบียนนิติบุคคลแล้วแต่กรณี สำหรับเจ้าของรถที่ไม่สามารถดำเนินการได้ด้วยตนเองสามารถมอบอำนาจให้ผู้อื่นมาดำเนินการแทนได้ โดยมีหนังสือมอบอำนาจ พร้อมสำเนาบัตรประชาชนผู้มอบอำนาจและผู้รับมอบอำนาจ เจ้าของรถสามารถใช้ใบนัดรับแผ่นป้ายทะเบียนรถเป็นหลักฐานชั่วคราวแสดงกับเจ้าพนักงานเจ้าหน้าที่แทนแผ่นป้ายทะเบียนรถที่อยู่ระหว่างส่งเคลือบสีได้ ทั้งนี้ แผ่นป้ายทะเบียนรถที่ต้องการเคลือบสีใหม่ ต้องผ่านการทำความสะอาดเบื้องต้น และอยู่ในสภาพสมบูรณ์ เช่น ไม่บิดงอ เจาะรู เป็นต้น ส่วนแผ่นป้ายทะเบียนที่ชำรุดเนื่องจากสาเหตุอื่น เช่น สีหลุดลอกมาจากการใช้งาน การขัดล้าง ที่ไม่ถูกวิธี เป็นต้น สามารถขอรับแผ่นป้ายทะเบียนใหม่ทดแทนของเดิมได้ โดยมีค่าคำขอ 5 บาท และค่าแผ่นป้ายทะเบียน แผ่นละ 100 บาท สอบถามเพิ่มเติมสายด่วน โทร. 1584

ที่มา : https://www.thaigov.go.th/news/contents/details/62486