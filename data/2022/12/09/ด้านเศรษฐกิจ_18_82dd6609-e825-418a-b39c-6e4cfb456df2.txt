รัฐบาลไทย-ข่าวทำเนียบรัฐบาล-‘รมช.มนัญญา’ เปิดงานวันมรดกโลกห้วยขาแข้ง - ทุ่งใหญ่นเรศวร ประจำปี 2565


วันศุกร์ที่ 9 ธันวาคม 2565
‘รมช.มนัญญา’ เปิดงานวันมรดกโลกห้วยขาแข้ง - ทุ่งใหญ่นเรศวร ประจำปี 2565
‘รมช.มนัญญา’ เปิดงานวันมรดกโลกห้วยขาแข้ง - ทุ่งใหญ่นเรศวร ประจำปี 2565
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงานวันมรดกโลกห้วยขาแข้ง ประจำปี 2565 ณ สนามกีฬาเทศบาลตำบลบ้านไร่ อำเภอบ้านไร่ จังหวัดอุทัยธานี โดยมี นายธีรพัฒน์ คัชมาตย์ ผู้ว่าราชการจังหวัดอุทัยธานี หัวหน้าส่วนราชการ องค์การบริหารส่วนท้องถิ่น ภาคเอกชน เข้าร่วม โอกาสนี้ รมช.มนัญญา ได้มอบรางวัลการประกวดขบวนแห่รณรงค์ด้านการอนุรักษ์ทรัพยากรธรรมชาติและสิ่งและสิ่งแวดล้อม จำนวน 5 รางวัล ให้กับผู้เข้าร่วมประกวด
สำหรับงานวันมรดกโลกห้วยขาแข้ง ประจำปี 2565 มีวัตถุประสงค์ เพื่อฟื้นฟูและอนุรักษ์ทรัพยากรธรรมชาติและสิ่งแวดล้อม ส่งเสริมและพัฒนาการท่องเที่ยวเชิงนิเวศวัฒนธรรมแบบยั่งยืน รวมทั้งปลูกจิตสำนึกของประชาชนให้เห็นความสำคัญของการอนุรักษ์ธรรมชาติและสิ่งแวดล้อม การจัดสรรทรัพยากรธรรมชาติให้มีคุณภาพสูงสุด ตลอดจนส่งเสริมวิถีชีวิตชุมชนแบบพอเพียง และส่งเสริมการอนุรักษ์วัฒนธรรมและภูมิปัญญาท้องถิ่น
ทั้งนี้ ด้วยความกว้างใหญ่และอุดมสมบูรณ์ของสภาพป่าและระบบนิเวศน์ ป่าห้วยขาแข้ง - ทุ่งใหญ่นเรศวร จึงได้รับการประเมินคุณค่าจากองค์การการศึกษา วิทยาศาสตร์และวัฒนธรรมแห่งสหประชาชาติ หรือ ยูเนสโก (UNESCO) ให้เป็นมรดกทางธรรมชาติของโลก โดยคณะรัฐมนตรีได้มีมติเมื่อวันที่ 4 กรกฎาคม 2538 กำหนดให้วันที่ 5 ธันวาคมของทุกปี เป็นวัน “เขตรักษาพันธ์ุสัตว์ป่า - ทุ่งใหญ่นเรศวร มรดกโลก”

ที่มา : https://www.thaigov.go.th/news/contents/details/62523