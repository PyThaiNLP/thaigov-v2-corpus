รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม เยี่ยมชมสถานีรถไฟโตเกียว ณ กรุงโตเกียว ประเทศญี่ปุ่น


วันศุกร์ที่ 9 ธันวาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม เยี่ยมชมสถานีรถไฟโตเกียว ณ กรุงโตเกียว ประเทศญี่ปุ่น
ในวันที่ 9 ธันวาคม 2565 ณ กรุงโตเกียว ประเทศญี่ปุ่น
นายศักดิ์สยาม ชิดชอบ รัฐมนตรีว่าการกระทรวงคมนาคม เข้าเยี่ยมชมสถานีรถไฟโตเกียว พร้อมด้วยนายชยธรรม์ พรหมศร ปลัดกระทรวงคมนาคม นายสรพงศ์ ไพฑูรย์พงษ์ รองปลัดกระทรวงคมนาคม นายจิรุตม์ วิศาลจิตร อธิบดีกรมการขนส่งทางบก รักษาราชการ รองปลัดกระทรวงคมนาคม และผู้บริหารระดับสูงในสังกัดกระทรวงคมนาคม ในวันที่ 9 ธันวาคม 2565 ณ กรุงโตเกียว ประเทศญี่ปุ่น
สถานีรถไฟโตเกียวเปิดให้บริการครั้งแรกเมื่อปี 2457 ออกแบบโดยนายคินโกะ ทัตสึโนะ สถาปนิกชาวญี่ปุ่น ในรูปแบบสถาปัตยกรรมสไตล์ตะวันตก ซึ่งมีลักษณะคล้ายคลึงกับอาคารสถานีรถไฟ Amsterdam Central ประเทศเนเธอร์แลนด์ ต่อมาในปี 2542 สภาเมืองโตเกียวร่วมกับบริษัท JR East ได้ร่วมกันวางแผนโครงการพัฒนาพื้นที่รอบสถานีเพื่อรักษาสถาปัตยกรรมดั้งเดิมและปรับปรุงอาคารสถานีให้ดูสวยงามดังเช่นในอดีต โดยใช้งบประมาณกว่า 50,000 ล้านเยน หรือ 17,000 ล้านบาท โดยตัวสถานีประกอบด้วย ชานชาลาทั้งหมด 31 ชานชาลา ซึ่งให้บริการทั้งรถไฟฟ้า รถไฟใต้ดิน และรถไฟความเร็วสูงชินคันเซ็น และบริเวณใต้ดินภายในสถานีและโดยรอบสถานี ถูกพัฒนาให้เป็นแหล่งห้างสรรพสินค้า ร้านค้า ร้านอาหาร โรงแรม อาคารสำนักงานขนาดใหญ่ และพื้นที่สาธารณะ ซึ่งแนวคิดในการพัฒนาพื้นที่สถานีรถไฟโตเกียวถือได้ว่าเป็น “ยุคบุกเบิก” ของการประยุกต์แนวคิด “Transit-Oriented Development (TOD)” แห่งแรก ๆ ของประเทศญี่ปุ่น
นายศักดิ์สยาม ชิดชอบ กล่าวขอบคุณเจ้าหน้าที่สำหรับการบรรยายประวัติความเป็นมาของสถานีโตเกียว ซึ่งทำให้คณะผู้แทนไทยได้รับทราบภูมิหลังความสำเร็จ และแนวทางการพัฒนาพื้นที่โดยรอบสถานี (TOD) ซึ่งเป็นจุดเชื่อมต่อกับรถไฟความเร็วสูงชินคันเซ็นหลายเส้นทาง ทั้งนี้ การเยี่ยมชมและใช้บริการระบบรถไฟความเร็วสูงของประเทศญี่ปุ่น ซึ่งจะเป็นประโยชน์และแนวทางสำคัญในการกำหนดนโยบายการพัฒนาพื้นที่โดยรอบสถานีรถไฟ และการพัฒนาระบบรถไฟความเร็วสูงของประเทศไทย เพื่อเชื่อมต่อประเทศไทยกับประเทศต่าง ๆ ตลอดจนสนับสนุนบทบาทการเป็นศูนย์กลางการขนส่งในภูมิภาคอาเซียนและระหว่างภูมิภาคต่อไป

ที่มา : https://www.thaigov.go.th/news/contents/details/62487