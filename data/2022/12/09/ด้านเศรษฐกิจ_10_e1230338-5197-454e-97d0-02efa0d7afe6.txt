รัฐบาลไทย-ข่าวทำเนียบรัฐบาล-กรมทางหลวงชนบท ส่งเสริมการท่องเที่ยวภายในประเทศ ตามนโยบายของรัฐมนตรีว่าการกระทรวงคมนาคม


วันศุกร์ที่ 9 ธันวาคม 2565
กรมทางหลวงชนบท ส่งเสริมการท่องเที่ยวภายในประเทศ ตามนโยบายของรัฐมนตรีว่าการกระทรวงคมนาคม
เชิญชวนพี่น้องประชาชนเดินทางท่องเที่ยวสาย ชร.3037 และ ชร.5047 สู่ดอยช้าง จังหวัดเชียงราย
กรมทางหลวงชนบท (ทช.) กระทรวงคมนาคม เชิญชวนพี่น้องประชาชนท่องเที่ยวบนโครงข่ายทางหลวงชนบทสาย ชร.3037 และ ชร.5047 สู่ดอยช้าง ดินแดนแห่งกาแฟ ภูเขา และสายหมอก โดยมีลักษณะเป็นพื้นที่สูงล้อมไปด้วยป่าเขาอุดมสมบูรณ์ ทำให้มีอากาศเย็นสบาย สามารถปลูกพืชเมืองหนาวต่าง ๆ ได้เป็นอย่างดี อาทิ กาแฟ บ๊วย ท้อ แมคคาเดเมีย อีกทั้งยังเป็นจุดชมวิวพระอาทิตย์ขึ้น ให้นักท่องเที่ยวได้เก็บภาพความสวยงามสัมผัสหมอกและแสงยามเช้าได้อย่างเพลิดเพลิน หรือใครที่ชื่นชอบดูดาวยามค่ำคืน บริเวณศูนย์วิจัยดอยช้างจะมีจุดกางเต็นท์ไว้คอยบริการให้กับนักท่องเที่ยว พร้อมด้วยอุปกรณ์อำนวยความสะดวกอย่างครบครัน ดอยช้างตั้งอยู่ในพื้นที่หมู่ 3 ตำบลวาวี อำเภอแม่สรวย จังหวัดเชียงราย หากเดินทางมาจากตัวเมืองเชียงราย สามารถใช้เส้นทางหลวงหมายเลข 1 จากนั้นเลี้ยวขวาที่อำเภอแม่ลาว (กม. ที่ 910+103) เข้าสู่ทางหลวงหมายเลข 118 เลี้ยวขวา (กม. ที่ 134+050) มาตามสายทางหลวงชนบท ชร.3037 และตัดเข้าสู่สาทางหลวงชนบท ชร.5047 (กม. ที่ 5+150) นอกจากนี้ บริเวณดอยช้างยังมีสถานที่ท่องเที่ยวที่น่าสนใจได้มาเก็บภาพวิวทิวทัศน์หรือแวะซื้อสินค้าประจำถิ่นอีกหลายแห่ง เช่น
- จุดชมวิวเขื่อนแม่สรวย ตำบลแม่สรวย อำเภอแม่สรวย จังหวัดเชียงราย เขื่อนเก็บน้ำขนาดใหญ่ ที่มีวิวทิวทัศน์สวยงาม รายล้อมไปด้วยหุบเขา ใครที่ต้องการเดินทางไปดอยช้างสามารถแวะจุดชมวิวเก็บภาพบรรยากาศสวย ๆ กันก่อนได้ที่นี่ โดยอยู่ในสายทางหลวงชนบท ชร.3037 (กม. ที่ 3+500) เส้นทางก่อนถึงดอยช้าง
- วิสาหกิจชุมชนแปรรูปแมคคาเดเมียดอยช้าง ตำบลวาวี อำเภอแม่สรวย จังหวัดเชียงรายกลุ่มวิสาหกิจชุมชน ที่มีวัตถุประสงค์เพื่อสร้างรายได้ให้คนในพื้นที่ โดยนำแมคคาเดเมียซึ่งเป็นผลผลิตที่สำคัญของดอยช้างมาแปรรูปจัดจำหน่ายอย่างหลากหลาย อาทิ แมคคาเดเมียอบ ถ่านแมคคาเดเมีย และน้ำมันแมคคาเดเมียสกัดเย็น เป็นอีกจุดที่นักท่องเที่ยวสามารถแวะเวียนมาซื้อเป็นของฝากกลับบ้านได้เป็นอย่างดี โดยอยู่ในสายทางหลวงชนบท ชร.5047 (กม. ที่ 5+150) เลยจุดชมวิวดอยช้าง
ทั้งนี้ ทช. ได้สนับสนุนนโยบายส่งเสริมการท่องเที่ยวภายในประเทศของนายศักดิ์สยาม ชิดชอบ รัฐมนตรีว่าการกระทรวงคมนาคม โดยบริหารจัดการเส้นทางบริเวณโครงข่ายทางหลวงชนบท เพื่อพัฒนาระบบคมนาคมขนส่งและรองรับการเดินทางท่องเที่ยวของประชาชน ทั้งนี้ หากต้องการติดต่อสอบถามข้อมูลเพิ่มเติมเกี่ยวกับการเดินทาง สามารถติดต่อได้ที่ [

ที่มา : https://www.thaigov.go.th/news/contents/details/62502