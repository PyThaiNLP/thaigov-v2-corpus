รัฐบาลไทย-ข่าวทำเนียบรัฐบาล-รมว.เฮ้ง สั่ง กสร. และหน่วยงานในสังกัด เร่งตรวจสอบข้อเท็จจริงและช่วยเหลือลูกจ้างขับรถรับส่งนักท่องเที่ยวไม่ได้รับความเป็นธรรมจากการจ้างงาน


วันศุกร์ที่ 9 ธันวาคม 2565
พิมพ์
รมว.เฮ้ง สั่ง กสร. และหน่วยงานในสังกัด เร่งตรวจสอบข้อเท็จจริงและช่วยเหลือลูกจ้างขับรถรับส่งนักท่องเที่ยวไม่ได้รับความเป็นธรรมจากการจ้างงาน
รัฐมนตรีว่าการกระทรวงแรงงาน ห่วงลูกจ้างทำหน้าที่ขับรถรับส่งนักท่องเที่ยวไม่ได้รับความเป็นธรรมจากการจ้างงาน สั่งกรมสวัสดิการและคุ้มครองแรงงาน และหน่วยงานในสังกัด เร่งตรวจสอบข้อเท็จจริงและช่วยเหลือลูกจ้างให้ได้รับสิทธิประโยชน์ตามกฎหมาย
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีที่สื่อมวลชนเสนอข่าวว่า บริษัททัวร์ ค้างจ่ายค่าจ้าง และไม่ได้ให้ลูกจ้างขับรถรับส่งนักท่องเที่ยวทำงานช่วงโควิดที่ผ่านมา ตนจึงได้สั่งการให้กรมสวัสดิการและคุ้มครองแรงงาน (กสร.) ร่วมกับหน่วยงานในสังกัด ตรวจสอบข้อเท็จจริงและช่วยเหลือให้ลูกจ้างกลุ่มดังกล่าวได้รับสิทธิประโยชน์ตามกฎหมาย  ในเบื้องต้น ได้รับรายงานว่า วันนี้ เพจสายไหมต้องรอดได้นำลูกจ้างประมาณ 30 คน ไปยื่นคำร้อง (คร.7) ต่อพนักงานตรวจแรงงาน สำนักงานสวัสดิการและคุ้มครองแรงงานกรุงเทพมหานครพื้นที่ 10 (เขตคลองสามวา สายไหม มีนบุรี ลาดกระบัง สะพานสูง หนองจอก) กรณีนายจ้างไม่จ่ายค่าจ้าง ค่าชดเชย และค่าบอกกล่าวล่วงหน้า ซึ่งทางเจ้าหน้าที่ได้ชี้แจงข้อกฎหมาย สิทธิประโยชน์ต่างๆ ที่ลูกจ้างพึงได้รับตามกฎหมาย รวมถึงขั้นตอนการรับวินิจฉัยคำร้อง โดยขณะนี้อยู่ระหว่างการสอบข้อเท็จจริงจากลูกจ้างและจะเร่งดำเนินการตามอำนาจหน้าที่ต่อไป
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า ลูกจ้างที่ได้รับผลกระทบจากกรณีดังกล่าวที่ยังไม่ได้ไปยื่นคำร้อง (คร.7) ในวันนี้ สามารถไปยื่นคำร้อง คร.7 กรณี ค่าจ้างค้างจ่าย ค่าชดเชย สินจ้างแทนการบอกกล่าวล่วงหน้า และเงินอื่นๆ ต่อพนักงานตรวจแรงงาน สำนักงานสวัสดิการและคุ้มครองแรงงานท้องที่ที่ลูกจ้างทำงาน หรือตามภูมิลำเนา หรือท้องที่ที่สะดวก หรือจะยื่นผ่านระบบคำร้องอิเล็กทรอนิกส์กรมสวัสดิการและคุ้มครองแรงงานที่ www.labour.go.th ทั้งนี้ กรณีที่นายจ้างไม่จ่ายตามสิทธิที่พึงได้รับลูกจ้างมีสิทธิยื่นคำขอรับเงินสงเคราะห์จากกองทุนสงเคราะห์ลูกจ้างต่อพนักงานตรวจแรงงานได้ สอบถามเพิ่มเติมได้ที่ สายด่วนกระทรวงแรงงาน 1506 กด 3 หรือ 1546 กรมสวัสดิการและคุ้มครองแรงงาน

ที่มา : https://www.thaigov.go.th/news/contents/details/62533