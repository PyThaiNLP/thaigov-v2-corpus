รัฐบาลไทย-ข่าวทำเนียบรัฐบาล-นายศักดิ์สยาม ชิดชอบ รัฐมนตรีว่าการกระทรวงคมนาคม ร่วมงานเลี้ยงรับรองอาหารค่ำ และกล่าวขอบคุณคณะผู้บริหารประเทศญี่ปุ่น


วันศุกร์ที่ 9 ธันวาคม 2565
นายศักดิ์สยาม ชิดชอบ รัฐมนตรีว่าการกระทรวงคมนาคม ร่วมงานเลี้ยงรับรองอาหารค่ำ และกล่าวขอบคุณคณะผู้บริหารประเทศญี่ปุ่น
ในวันที่ 8 ธันวาคม 2565 ณ กรุงโตเกียว ประเทศญี่ปุ่น
นายศักดิ์สยาม ชิดชอบ รัฐมนตรีว่าการกระทรวงคมนาคม ร่วมงานเลี้ยงรับรองอาหารค่ำ และกล่าวขอบคุณคณะผู้บริหารประเทศญี่ปุ่น โดยมี นายสิงห์ทอง ลาภพิเศษพันธุ์ เอกอัครราชทูต ณ กรุงโตเกียว นายชยธรรม์ พรหมศร ปลัดกระทรวงคมนาคม พร้อมคณะผู้แทนไทย และนายคิกุจิ มาซะฮิโระ รองอธิบดีกรมเมือง กระทรวงที่ดิน โครงสร้างพื้นฐาน การขนส่ง และการท่องเที่ยวแห่งญี่ปุ่น (Japanese Ministry of Land,  Infrastructure, Transport and Tourism: MLIT) นายทานากะ ฮิโระ อธิบดีสำนักงานการบริหารโครงสร้างพื้นฐาน องค์การความร่วมมือระหว่างประเทศแห่งญี่ปุ่น (Japan International Cooperation Agency: JICA) นางสาวมายะ เซ็ตสึโกะ รองประธานองค์กรพัฒนาและฟื้นฟูเมืองญี่ปุ่น (Urban Renaissance Agency: UR) ในวันที่ 8 ธันวาคม 2565 ณ กรุงโตเกียว ประเทศญี่ปุ่น
นายศักดิ์สยาม ชิดชอบ รัฐมนตรีว่าการกระทรวงคมนาคม กล่าวว่า ในนามของคณะผู้แทนไทยและกระทรวงคมนาคมแห่งราชอาณาจักรไทย รู้สึกเป็นเกียรติอย่างยิ่งสำหรับการต้อนรับที่อบอุ่นในการมาเยือนประเทศญี่ปุ่นตลอดสองวันที่ผ่านมา ซึ่งในโอกาสนี้ คณะผู้แทนฝ่ายไทยได้เข้าพบและหารือร่วมกับท่านไซโต เท็ตสึโอะ รัฐมนตรีว่าการกระทรวงที่ดิน โครงสร้างพื้นฐาน การขนส่ง และการท่องเที่ยวแห่งญี่ปุ่น (MLIT) และผู้บริหารระดับสูงจากทั้งจาก JICA และ UR โดยกระทรวงคมนาคมมีแผนที่จะพัฒนาพื้นที่ของการรถไฟแห่งประเทศไทย ในรูปแบบการพัฒนาพื้นที่โดยรอบสถานีขนส่งมวลชน (TOD) ซึ่งเป็นที่มาของการจัดตั้งบริษัท เอสอาร์ที แอสเสท จำกัด เพื่อบริหารพื้นที่และสินทรัพย์ของการรถไฟแห่งประเทศไทย และเมื่อวันที่ 7 ธันวาคม 2565 ที่ผ่านมา ได้มีการลงนามความร่วมมือระหว่างบริษัท เอสอาร์ที แอสเสท จำกัด และ UR เพื่อสรรหาผู้ลงทุนในการพัฒนาพื้นที่รอบสถานีกลางกรุงเทพอภิวัฒน์ โดยในระยะที่ 1 จะเริ่มดำเนินการในโซน A และโซน E ซึ่งมีพื้นที่รวมกว่า 175 ไร่ นอกจากนี้ กระทรวงคมนาคมยังมีนโยบายในการผลักดันการพัฒนาโครงการอื่น ๆ ในรูปแบบ TOD เช่น การพัฒนาศูนย์กลางทางการแพทย์ใกล้กับโรงพยาบาลศิริราช บริเวณสถานีธนบุรี พื้นที่รวม 21 ไร่ การพัฒนาพื้นที่เชิงพาณิชย์โครงการ RCA บริเวณถนนเพรชบุรีตัดใหม่ และการพัฒนาพื้นที่บริเวณสถานีแม่น้ำ ซึ่งเป็นจุดแลนด์มาร์คสำคัญของกรุงเทพมหานคร พื้นที่รวม 270 ไร่ เป็นต้น ทั้งนี้ ขอให้ทั้งสองฝ่ายใช้โอกาสนี้ในการทำความรู้จักซึ่งกันและกัน เพื่อสานต่อความร่วมมือในอนาคต และมีความยินดีเป็นอย่างยิ่งหากทางฝ่ายญี่ปุ่นมีสิ่งใดประสงค์จะเสนอแนะต่อฝ่ายไทย โดยฝ่ายไทยมีความพร้อมที่จะดำเนินงานร่วมกับฝ่ายญี่ปุ่นอย่างแข็งขันต่อไป

ที่มา : https://www.thaigov.go.th/news/contents/details/62485