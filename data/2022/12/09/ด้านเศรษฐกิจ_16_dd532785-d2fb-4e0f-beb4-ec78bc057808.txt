รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ร่วมงานวันต่อต้านคอร์รัปชันสากล (ประเทศไทย) ประจำปี 2565


วันศุกร์ที่ 9 ธันวาคม 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ร่วมงานวันต่อต้านคอร์รัปชันสากล (ประเทศไทย) ประจำปี 2565
เข้าร่วมงาน เมื่อวันที่ 9 ธันวาคม 2565 ณ สำนักงาน ป.ป.ช. อำเภอเมืองนนทบุรี จังหวัดนนทบุรี
นายศักดิ์สยาม ชิดชอบ รัฐมนตรีว่าการกระทรวงคมนาคม มอบให้ นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เข้าร่วมงานวันต่อต้านคอร์รัปชันสากล (ประเทศไทย) ประจำปี 2565 โดยมี พลเอกประยุทธ์ จันทร์โอชา นายกรัฐมนตรี เป็นประธานเปิดงาน ซึ่งจัดโดย สำนักงาน ป.ป.ช. สำนักงาน ป.ป.ท. องค์กรต่อต้านคอร์รัปชัน (ประเทศไทย) และภาคีเครือข่ายทุกภาคส่วน ภายใต้แนวคิด “Zero Tolerance คนไทยไม่ทนต่อการทุจริต” และมี นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นผู้แทนปลัดกระทรวงคมนาคม และผู้แทนศูนย์ปฏิบัติการต่อต้านการทุจริต กระทรวงคมนาคม เข้าร่วมงาน เมื่อวันที่ 9 ธันวาคม 2565 ณ สำนักงาน ป.ป.ช. อำเภอเมืองนนทบุรี จังหวัดนนทบุรี
พลเอกประยุทธ์ จันทร์โอชา นายกรัฐมนตรี เป็นผู้นำประกาศเจตนารมณ์ในการต่อต้านการทุจริต “ข้าพเจ้า พลเอกประยุทธ์ จันทร์โอชา ขอประกาศเจตนารมณ์ว่า จะประพฤติปฏิบัติตนเพื่อความซื่อสัตย์สุจริต ไม่กระทำการทุจริต จะยึดมั่นในความยุติธรรม ยึดถือประโยชน์ส่วนรวมมากกว่าประโยชน์ส่วนตน จะปกป้องเทิดทูลสถาบันชาติ ศาสนา พระมหากษัตริย์ และดำเนินตามรอยเบื้องพระยุคลบาท พระบาทสมเด็จพระเจ้าอยู่หัว ด้วยจิตอาสาพร้อมทำความดีด้วยหัวใจ” กิจกรรมภายในงานฯ มีการจัดนิทรรศการให้ความรู้เกี่ยวกับการต่อต้านคอร์รัปชัน และการเสวนา “มุมมองใหม่การลงทุนในไทยใสสะอาด” โดยผู้ทรงคุณวุฒิจากภาครัฐ และภาคเอกชน โดยมีการถ่ายทอดสดทาง Facebook สำนักงาน ป.ป.ช. และสถานีโทรทัศน์แห่งประเทศไทย NBT ตลอดงาน
ในส่วนของสำนักงานปลัดกระทรวงคมนาคม ได้ให้ความสำคัญในการป้องกันและปราบปรามการทุจริต โดยในปีงบประมาณ พ.ศ. 2566 ได้มีการขับเคลื่อนผ่านแผนงาน/โครงการ และกิจกรรมต่าง ๆ สอดคล้องตามแผนยุทธศาสตร์ และนโยบายของรัฐบาล ให้บุคลากรในสังกัดมีส่วนร่วมในการต่อต้านการทุจริตทุกรูปแบบ ภายใต้แนวคิด “ไม่ทำ ไม่ทน ไม่เฉย รวมไทยต้านโกง”

ที่มา : https://www.thaigov.go.th/news/contents/details/62518