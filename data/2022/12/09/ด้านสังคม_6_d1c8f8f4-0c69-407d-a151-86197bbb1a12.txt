รัฐบาลไทย-ข่าวทำเนียบรัฐบาล-รมว.พม. รับมอบอาหารญี่ปุ่น จากบริษัท มากุโระ กรุ๊ป จำกัด พร้อมส่งต่อความช่วยเหลือให้กลุ่มเปราะบาง


วันศุกร์ที่ 9 ธันวาคม 2565
รมว.พม. รับมอบอาหารญี่ปุ่น จากบริษัท มากุโระ กรุ๊ป จำกัด พร้อมส่งต่อความช่วยเหลือให้กลุ่มเปราะบาง
รมว.พม. รับมอบอาหารญี่ปุ่น จากบริษัท มากุโระ กรุ๊ป จำกัด พร้อมส่งต่อความช่วยเหลือให้กลุ่มเปราะบาง
วันนี้ (9 ธ.ค. 65) เวลา 11.00 น. นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เป็นประธานรับมอบอาหารญี่ปุ่น จำนวน 3,511 กล่อง มูลค่า 526,650 บาท จากบริษัท มากุโระ กรุ๊ป จำกัด นำโดยนายจักรกฤติ สายสมบูรณ์ ประธานเจ้าหน้าที่บริหาร และคณะ เพื่อนำไปมอบให้กลุ่มเป้าหมายที่รับบริการของกระทรวง พม. ทั้งนี้ มีคณะผู้บริหารกระทรวง พม. และผู้แทนหน่วยงานที่เกี่ยวข้อง ร่วมรับมอบ ณ บริเวณห้องโถง ชั้น 1 อาคารกรมพัฒนาสังคมและสวัสดิการ กระทรวง พม. สะพานขาว กรุงเทพฯ
นายจุติ กล่าวว่า วันนี้ ตนรู้สึกยินดีเป็นอย่างยิ่ง ที่บริษัท มากุโระ กรุ๊ป จำกัด ได้ร่วมส่งต่อความสุขส่งท้ายปีให้กับกลุ่มเปราะบาง ได้แก่ เด็ก เยาวชน ผู้สูงอายุ คนพิการ และผู้ด้อยโอกาส โดยนำอาหารญี่ปุ่น จำนวน 3,511 กล่อง มามอบให้กระทรวง พม. เพื่อนำไปแจกจ่ายช่วยเหลือกลุ่มเป้าหมายที่รับบริการภายใต้การดูแลหน่วยงานของกระทรวง พม. จำนวน 15 แห่ง และวันนี้ เราจะนำอาหารส่งต่อไปให้ศูนย์ช่วยเหลือสังคมชุมชน เขตบางกอกใหญ่  ศูนย์พัฒนาการจัดสวัสดิการสังคมผู้สูงอายุบ้านบางแค  ศูนย์คุ้มครองคนไร้ที่พึ่ง กรุงเทพมหานคร  บ้านพักเด็กและครอบครัว กรุงเทพมหานคร และ สถานคุ้มครองและพัฒนาคนพิการพระประแดง จังหวัดสมุทรปราการ
นายจุติ กล่าวเพิ่มเติมว่า ผู้ให้เป็นผู้ที่ยิ่งใหญ่เสมอ ส่วนผู้ที่รับจะเป็นผู้ที่โชคดี แต่ผู้ให้นับว่าโชคดีกว่าผู้รับ เพราะมีโอกาสที่ได้มอบให้ ทั้งนี้ ขอขอบคุณจากใจจริง ในสิ่งที่ท่านมีแล้วยังนึกถึงผู้ที่ไม่มี วันนี้สังคมไทยมีเหรียญสองด้าน ด้านที่หนึ่งคือคนที่เกิดมาแล้วไม่เคยขาดแคลน กับอีกด้านหนึ่งคือคนที่เกิดมาแล้วขาดแคลน ไม่เคยรู้จักกับคำว่าอิ่มคืออะไร การที่เรามีและเราเอื้อเฟื้อเผื่อแผ่กับคนที่ไม่มีนั้น นับเป็นเรื่องที่ดี ซึ่งตนขอขอบคุณแทนผู้รับทุกคนและเชื่อว่าผู้รับจะมีความสุขที่ได้รับอาหารที่อร่อยและมีคุณภาพ

ที่มา : https://www.thaigov.go.th/news/contents/details/62526