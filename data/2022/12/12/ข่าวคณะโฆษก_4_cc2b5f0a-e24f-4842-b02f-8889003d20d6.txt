รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ให้กำลังใจนักกีฬาแบดมินตันไทยทุกคน ที่เป็นตัวแทนชาวไทยในการแข่งขัน HSBC BWF World Tour Finals 2022


วันจันทร์ที่ 12 ธันวาคม 2565
โฆษกรัฐบาลเผย นายกฯ ให้กำลังใจนักกีฬาแบดมินตันไทยทุกคน ที่เป็นตัวแทนชาวไทยในการแข่งขัน HSBC BWF World Tour Finals 2022
คว้ารองแชมป์สองประเภท
วันนี้ (12 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้กำลังใจและชื่นชมความมุ่งมั่นตั้งใจของนักกีฬาแบดมินตันไทยทุกคน ที่เป็นตัวแทนชาวไทยในการแข่งขัน HSBC BWF World Tour Finals 2022 สามารถครองตำแหน่งรองแชมป์ได้สองประเภท
โฆษกประจำสำนักนายกรัฐมนตรีเปิดเผยว่า สำหรับแบดมินตันรายการใหญ่ HSBC BWF World Tour Finals 2022 ซึ่งจัดการแข่งขันขึ้นระหว่างวันที่ 7- 11 ธันวาคม 2565 ที่อาคารกีฬานิมิบุตร สนามกีฬาแห่งชาติ กรุงเทพมหานคร นั้น ทัพนักกีฬาไทยเป็นตัวแทนชาวไทยได้อย่างเต็มภาคภูมิ โดยผลการแข่งขันในรอบชิงชนะเลิศ ประเทศไทยครองตำแหน่งรองแชมป์สองประเภท ได้แก่ ประเภทหญิงคู่ อันนา นันทน์กาญจน์ และ มูนา เบญญาภา เอี่ยมสอาด แพ้ให้กับ เฉิน ยิงเฉิน กับ เจีย ยี่ฟาน และคู่ผสม บาส เดชาพล พัววรานุเคราะห์ กับ ปอป้อ ทรัพย์สิรี แต้รัตนชัย แพ้ เจิ้ง ซีเว่ย กับ หวง หย่าเฉียง
ทั้งนี้ แม้จะมีนักกีฬาที่อาจไม่สมหวังในการแข่งขันครั้งนี้ ก็ขอให้เก็บประสบการณ์เป็นแรงผลักดัน และเป็นกำลังใจให้ทำสำเร็จในการแข่งขันครั้งต่อไป
“นายกรัฐมนตรีขอบคุณนักกีฬา เจ้าหน้าที่ และหน่วยงานที่เกี่ยวข้องที่มีส่วนร่วมในการแข่งขัน การจัดการแข่งขันให้ประสบความสำเร็จครั้งนี้ โดยการจัดแข่งขันในประเทศไทยเป็นอีกหนึ่งกิจกรรมที่มีส่วนกระตุ้นเศรษฐกิจในประเทศ ทั้งนี้ นายกรัฐมนตรียินดีกับความสำเร็จของนักกีฬาทุกคน และเป็นกำลังใจให้นักกีฬาทุกคนในการแข่งขันครั้งต่อๆ ไป เชื่อมั่นว่า ไทยมีศักยภาพไม่แพ้ใครในแวดวงกีฬาโลก และเชื่อมั่นว่าแฟนกีฬาชาวไทยพร้อมให้กำลังใจในการแข่งขันเสมอ” นาย อนุชาฯ กล่าว

ที่มา : https://www.thaigov.go.th/news/contents/details/62565