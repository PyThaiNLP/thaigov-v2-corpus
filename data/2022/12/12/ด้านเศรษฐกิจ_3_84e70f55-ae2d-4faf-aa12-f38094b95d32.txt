รัฐบาลไทย-ข่าวทำเนียบรัฐบาล-​รัฐมนตรีฯ สุริยะ ร่วมฉลองสุดยิ่งใหญ่ มิตซูบิชิ มอเตอร์ส ประเทศไทย ส่งออกรถยนต์ 5 ล้านคัน


วันจันทร์ที่ 12 ธันวาคม 2565
พิมพ์
​รัฐมนตรีฯ สุริยะ ร่วมฉลองสุดยิ่งใหญ่ มิตซูบิชิ มอเตอร์ส ประเทศไทย ส่งออกรถยนต์ 5 ล้านคัน
​รัฐมนตรีฯ สุริยะ ร่วมฉลองสุดยิ่งใหญ่ มิตซูบิชิ มอเตอร์ส ประเทศไทย ส่งออกรถยนต์ 5 ล้านคัน
เมื่อวันที่ 9 ธันวาคม 2565 นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ร่วมเป็นประธานพิธีฉลองชัยในวาระที่บริษัท มิตซูบิชิ มอเตอร์ส (ประเทศไทย) จำกัด มียอดส่งออกรถยนต์สะสมรวม 5 ล้านคัน โดยมี มร.นะชิดะ คะสุยะ เอกอัครราชทูตวิสามัญผู้มีอำนาจเต็มแห่งญี่ปุ่น ประจำราชอาณาจักรไทย กล่าวแสดงความยินดี  มร.เออิอิชิ โคอิโตะ กรรมการผู้จัดการใหญ่ บริษัท มิตซูบิชิ มอเตอร์ส (ประเทศไทย) จำกัด กล่าวถึงผลสำเร็จของบริษัท ณ ท่าเทียบเรือ เอ็น วาย เค เทอร์มินอล เอวัน (A1) ท่าเรือแหลมฉบัง จังหวัดชลบุรี
ศูนย์การผลิตรถยนต์ของบริษัท มิตซูบิชิ มอเตอร์ส (ประเทศไทย) จำกัด ที่นิคมอุตสาหกรรมแหลมฉบัง ถือว่าเป็นศูนย์กลางการผลิตรถยนต์มิตซูบิชิที่ใหญ่ที่สุดในโลกนอกประเทศญี่ปุ่น มีกำลังการผลิตรถยนต์มากกว่า 400,000 คันต่อปี มีการส่งออกรถยนต์มากเป็นอันดับต้น ๆ ไปยังประเทศต่าง ๆ กว่า 120 ประเทศทั่วโลก โดยรถยนต์รุ่นหลักที่มีการส่งออกไปยังตลาดต่างประเทศสูงสุด คือ “มิตซูบิชิ ไทรทัน” ทั้งนี้ ความสำเร็จของมิตซูบิชิ มอเตอร์ส ในวันนี้ ถือเป็นอีกก้าวสำคัญของประเทศไทยและประชาชนคนไทย ในการขับเคลื่อนการเติบโตของอุตสาหกรรมยานยนต์ไทยให้ขยายตัวอย่างต่อเนื่องในทุกมิติ นำไปสู่ความแข็งแกร่งของเศรษฐกิจไทยในภาพรวมต่อไป
โดยภายในงานดังกล่าว ได้รับเกียรติจาก นายณัฐพล รังสิตพล ปลัดกระทรวงอุตสาหกรรม  นายกฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางอรรชกา สีบุญเรือง ที่ปรึกษาบริษัท มิตซูบิชิ มอเตอร์ส (ประเทศไทย) จำกัด มร.โทโมฟุมิ ฮิราคุ ประธานเจ้าหน้าที่บริหาร บริษัท มิตซูบิชิ มอเตอร์ส คอร์ปอเรชั่น เข้าร่วมในพิธีดังกล่าวด้วย

ที่มา : https://www.thaigov.go.th/news/contents/details/62569