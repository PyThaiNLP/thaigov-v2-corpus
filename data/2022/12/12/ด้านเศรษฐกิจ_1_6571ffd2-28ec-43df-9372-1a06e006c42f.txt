รัฐบาลไทย-ข่าวทำเนียบรัฐบาล-กรมสมเด็จพระเทพฯ เสด็จฯ เปิดงานกาชาดประจำปี 2565 กระทรวงอุตฯ น้อมรวมใจจัดงานใหญ่ มอบโชคลุ้นรางวัลสร้างความสุขให้ประชาชนตลอด 11 วัน


วันอาทิตย์ที่ 11 ธันวาคม 2565
พิมพ์
กรมสมเด็จพระเทพฯ เสด็จฯ เปิดงานกาชาดประจำปี 2565 กระทรวงอุตฯ น้อมรวมใจจัดงานใหญ่ มอบโชคลุ้นรางวัลสร้างความสุขให้ประชาชนตลอด 11 วัน
กรมสมเด็จพระเทพฯ เสด็จฯ เปิดงานกาชาดประจำปี 2565 กระทรวงอุตฯ น้อมรวมใจจัดงานใหญ่ มอบโชคลุ้นรางวัลสร้างความสุขให้ประชาชนตลอด 11 วัน
สวนลุมพินี 8 ธันวาคม 2565 : สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี อุปนายิกาผู้อำนวยการสภากาชาดไทย เสด็จฯ ไปทรงเปิดงานกาชาดประจำปี 2565 ภายใต้แนวคิด “9 ทศวรรษใต้ร่มพระบารมี สดุดีสภานายิกาสภากาชาดไทย” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา และทรงดำรงตำแหน่งสภานายิกาสภากาชาดไทยครบ 66 ปี ภายในงานมีกิจกรรมจากหน่วยงานต่าง ๆ ทั้งภาครัฐและเอกชนมาให้ประชาชนได้ร่วมสนุก และลุ้นรับรางวัล รวมถึงมีผลิตภัณฑ์มาจำหน่ายในราคาพิเศษมากมาย โดยมี ดร.ณัฐพล รังสิตพล ปลัดกระทรวงอุตสาหกรรม เฝ้ารับเสด็จ ณ พลับพลาพิธี ห้องสมุดประชาชน สวนลุมพินี กรุงเทพมหานคร
สำหรับร้านกระทรวงอุตสาหกรรม จัดขึ้นภายใต้แนวคิด “อุตสาหกรรมรวมใจ ใต้ร่มพระบารมี สดุดี 90 พรรษา” โดยมีกิจกรรมให้ประชาชนร่วมสนุกมากมาย เช่น ลุ้นรับรางวัลใหญ่กับสลากกาชาดร้านกระทรวงอุตสาหกรรมกว่า 20 รางวัล อาทิ รถยนต์ไฟฟ้า MG EP PLUS รถยนต์ SUZUKI SWIFT รุ่น GL PLUS ทองคำรูปพรรณ สนุกและลุ้นโชคกับเกมส์กระสวยอวกาศภายในร้านกระทรวงอุตสาหกรรม อาทิ เครื่องใช้ไฟฟ้า รถจักรยาน สินค้าอุปโภคบริโภคมากมาย และตื่นตาตื่นใจกับศิลปินนักร้องที่หมุนเวียนมาสร้างสีสันและความบันเทิงทุกวัน แล้วพบกันที่ร้านกระทรวงอุตสาหกรรม ระหว่างวันที่ 8-18 ธันวาคม 2565 ณ บริเวณร้านที่ 3.4 สวนลุมพินี
โดยภายในงานดังกล่าวมีผู้บริหารกระทรวงอุตสาหกรรมเข้าร่วมงานอย่างพร้อมเพียง ได้แก่ นายทาวัน ทวีถาวรสวัสดิ์ ผู้ตรวจราชการกระทรวงอุตสาหกรรม นายใบน้อย สุวรรณชาตรี อธิบดีกรมส่งเสริมอุตสาหกรรม นายภาสกร ชัยรัตน์ นางสาวณัฏฐิญา เนตยสุภา รองอธิบดีกรมส่งเสริมอุตสาหกรรม นายวีริศ อัมระปาล ผู้ว่าการการนิคมอุตสาหกรรมแห่งประเทศไทย นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย นางอนงค์ ไพจิตรประภาภรณ์ ผู้อำนวยการสถาบันอาหาร นายจงรักษ์ โรจน์พลาเสถียร ผู้อำนวยการสถาบันรับรองมาตรฐานไอเอสโอ นายวิโรจน์ โรจน์วัฒนชัย ผู้อำนวยการสถาบันเหล็กและเหล็กกล้าแห่งประเทศไทย และนายวีระ ขวัญเลิศจิตต์ ผู้อำนวยการสถาบันพลาสติก ร่วมงานดังกล่าวด้วย

ที่มา : https://www.thaigov.go.th/news/contents/details/62561