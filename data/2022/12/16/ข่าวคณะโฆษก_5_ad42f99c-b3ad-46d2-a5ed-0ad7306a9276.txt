รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ชื่นชมและยินดีนักกีฬาไทยประเดิมทำผลงานได้อย่างยอดเยี่ยมในสองวันแรก ครองตำแหน่งแชมป์โลกในการแข่งขันเจ็ตสกีชิงแชมป์โลก พร้อมให้กำลังใจสู้ศึกอย่างเต็มที่


วันศุกร์ที่ 16 ธันวาคม 2565
16/12/2565
พิมพ์
โฆษกรัฐบาลเผย นายกฯ ชื่นชมและยินดีนักกีฬาไทยประเดิมทำผลงานได้อย่างยอดเยี่ยมในสองวันแรก ครองตำแหน่งแชมป์โลกในการแข่งขันเจ็ตสกีชิงแชมป์โลก พร้อมให้กำลังใจสู้ศึกอย่างเต็มที่
โฆษกรัฐบาลเผย นายกฯ ชื่นชมและยินดีนักกีฬาไทยประเดิมทำผลงานได้อย่างยอดเยี่ยมในสองวันแรก ครองตำแหน่งแชมป์โลกในการแข่งขันเจ็ตสกีชิงแชมป์โลก พร้อมให้กำลังใจสู้ศึกอย่างเต็มที่
วันนี้ (16 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้กำลังใจและยินดีที่นักกีฬาเจ็ตสกีไทย ทำผลงานได้อย่างยอดเยี่ยมในการแข่งขันเจ็ตสกีชิงแชมป์โลก ดับเบิลยู จีพี วัน เจ็ตสกี เวิลด์ คัพ (WGP#1 Jet Ski World Cup) และเวิลด์ ซีรีส์ ประจำฤดูกาล 2022 (WGP#1 World Series 2022) หาดจอมเทียน พัทยา ระหว่างวันที่ 14-18 ธันวาคม 2565
โฆษกประจำสำนักนายกรัฐมนตรีกล่าวว่า รายการเจ็ตสกีชิงแชมป์โลกดังกล่าวถือเป็นหนึ่งในรายการ ที่มีนักกีฬาจากทั่วโลกเข้าร่วมมากที่สุด ชิงเงินรางวัลสูงที่สุดในโลก โดยเป็นการแข่งขันทั้งในรุ่นกึ่งอาชีพ สมัครเล่น และเยาวชน โดยในวันแรกนักกีฬาเจ็ตสกีไทยประเดิมผลงานได้อย่างยอดเยี่ยม สามารถเข้าเป็นอันดับ 1 ได้ในหลายรุ่น ส่วนวันที่ 2 ยังสามารถครองตำแหน่งแชมป์โลกรุ่นกึ่งอาชีพ สมัครเล่น และเยาวชน ได้ถึง 8 รุ่น
นอกจากนี้ การแข่งขันเจ็ตสกีชิงแชมป์โลก ถือได้ว่าเป็นความสำเร็จอีกขั้นของการกีฬาไทย ซึ่งเกิดจากความร่วมมือของหน่วยงานที่เกี่ยวข้อง ผลักดันจนไทยเป็นเจ้าของลิขสิทธิ์ทัวร์นาเม้นท์เจ็ตสกีเก็บคะแนนชิงแชมป์โลก ที่เป็นรายการหาแชมป์ เวิลด์ ซีรีส์ เก็บคะแนนจาก 3 สนาม ทั้งในยุโรป สหรัฐอเมริกา และประเทศสำคัญทั่วโลก โดยในฤดูกาลนี้จัดขึ้นที่ประเทศไทย ที่ถือเป็นการดึงดูดผู้คนจากทั่วทุกมุมโลกมายังประเทศไทย ช่วยสร้างมูลค่าเพิ่มให้กับการท่องเที่ยว ตามแผนการท่องเที่ยวเชิงกีฬา (Sport Tourism) ของรัฐบาลได้เป็นอย่างดี เนื่องจากตามการสำรวจกลุ่มนักท่องเที่ยวเชิงกีฬามักใช้จ่ายสูงกว่านักท่องเที่ยวกลุ่มอื่น ๆ
“นายกฯ ยินดีที่ทุกฝ่ายร่วมกันเดินหน้าร่วมกันกระตุ้นเศรษฐกิจ พัฒนาประเทศในทุกมิติ ซึ่งรัฐบาลพร้อมที่จะทำงานวางนโยบายและสนับสนุน เพื่อประโยชน์ของประเทศและประชาชนไทย รวมทั้ง เพื่อเตรียมพร้อมรับมือกับความท้าทายใหม่ๆ ในอนาคต ทั้งนี้ กระแสการท่องเที่ยวเชิงกีฬามีแนวโน้มเติบโตที่ดี เป็นโอกาสของไทยในการต่อยอดสู่การเป็นแหล่งท่องเที่ยวเชิงกีฬา โดยการจัดการแข่งขันกีฬาชิงแชมป์โลก นอกจากจะดึงดูดทั้งนักท่องเที่ยวทั้งไทยและต่างชาติเข้าชมการแข่งขัน กระตุ้นเศรษฐกิจจากการใช้จ่ายของผู้เข้าชม กระจายรายได้สู่ชุมชนแล้ว ยังช่วยสร้างชื่อเสียงด้านการจัดการแข่งขันกีฬาและการท่องเที่ยวไทยไปสู่ระดับโลกได้อีกทางด้วย” นายอนุชาฯ กล่าว

ที่มา : https://www.thaigov.go.th/news/contents/details/62748