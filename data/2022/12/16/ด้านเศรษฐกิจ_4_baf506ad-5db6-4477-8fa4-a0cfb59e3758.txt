รัฐบาลไทย-ข่าวทำเนียบรัฐบาล-ธ.ก.ส. เพิ่มช่องทางการถอนเงินโดยไม่ใช้บัตรผ่านธนาคารไทยพาณิชย์


วันศุกร์ที่ 16 ธันวาคม 2565
16/12/2565
พิมพ์
ธ.ก.ส. เพิ่มช่องทางการถอนเงินโดยไม่ใช้บัตรผ่านธนาคารไทยพาณิชย์
ธ.ก.ส. เพิ่มช่องทางการถอนเงินโดยไม่ใช้บัตรผ่านตู้ ATM / CDM ธนาคารไทยพาณิชย์ เพื่ออำนวยความสะดวกให้ลูกค้า ธ.ก.ส. สามารถถอนเงินได้อย่างสะดวกสบาย เพียงทำรายการจากแอปพลิเคชัน A-Mobile Plus และนำรหัสไปถอนเงินที่ตู้ ATM / CDM ธนาคารไทยพาณิชย์ใกล้บ้านคุณ
ธ.ก.ส. เพิ่มช่องทางการถอนเงินโดยไม่ใช้บัตรผ่านตู้ ATM / CDM ธนาคารไทยพาณิชย์ เพื่ออำนวยความสะดวกให้ลูกค้า ธ.ก.ส. สามารถถอนเงินได้อย่างสะดวกสบาย เพียงทำรายการจากแอปพลิเคชัน A-Mobile Plus และนำรหัสไปถอนเงินที่ตู้ ATM / CDM ธนาคารไทยพาณิชย์ใกล้บ้านคุณได้ตลอด 24 ช.ม.
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ธ.ก.ส. ได้เพิ่มช่องทางบริการถอนเงินสดโดยไม่ใช้บัตร (ATM Cardless Withdrawal) บนแอปพลิเคชัน A-Mobile Plus ให้กับเกษตรกรและประชาชนทั่วไปผ่านธนาคารไทยพาณิชย์ เพื่อเป็นการอำนวยความสะดวกให้กับลูกค้า ธ.ก.ส. ให้สามารถถอนเงินได้ทุกที่ ทุกเวลา โดยมีเงื่อนไขดังนี้ ลูกค้าสามารถทำรายการผ่านแอปพลิเคชัน A-Mobile Plus และนำรหัสถอนเงิน 6 หลักไปทำรายการถอนเงินผ่านเครื่อง ATM / CDM ของธนาคารไทยพาณิชย์ จำนวนกว่า 12,000 แห่งทั่วประเทศ ภายในระยะเวลา 15 นาที ค่าธรรมเนียม 15 บาทต่อรายการ โดยเริ่มเปิดให้บริการ ตั้งแต่บัดนี้เป็นต้นไป นอกจากนี้ ธ.ก.ส. ยังมีช่องทางให้บริการผ่าน Banking Agent อื่น ๆ ได้แก่ เคาน์เตอร์เซอร์วิส ตู้บุญเติม เติมสบาย และบิ๊กซี ซึ่งเป็นการอำนวยความสะดวกแก่เกษตรกรลูกค้าในการเข้าถึงบริการทางการเงินได้อย่างหลากหลายในทุกช่วงเวลาที่ต้องการ ซึ่งเป็นการช่วยลดค่าใช้จ่ายและประหยัดเวลาในการเดินทางมาติดต่อที่ธนาคารโดยตรง
ด้าน นายวิฑูรย์ พรสกุลวานิช รองผู้จัดการใหญ่อาวุโส ประธานเจ้าหน้าที่บริหาร กลุ่มธุรกิจ Integrated Channels และรักษาการ รองผู้จัดการใหญ่อาวุโส ประธานเจ้าหน้าที่บริหาร กลุ่มธุรกิจ Retail and Business Banking ธนาคารไทยพาณิชย์ กล่าวว่า “ธนาคารไทยพาณิชย์มุ่งมั่นพัฒนาด้านเทคโนโลยีอย่างต่อเนื่อง เพื่อเพิ่มศักยภาพ และเพิ่มโอกาสในการเข้าถึงบริการทางการเงินให้กับลูกค้าทุกกลุ่ม ล่าสุดได้ร่วมมือกับ ธ.ก.ส. โดยการนำเอาความแข็งแกร่งด้านเครือข่ายตู้ ATM / CDM ของไทยพาณิชย์ที่ครอบคุลมทั่วประเทศ มาพัฒนาขีดความสามารถในการให้บริการถอนเงินสดโดยไม่ใช้บัตร (cardless) ผ่านแอปพลิเคชัน A-Mobile Plus ที่ตู้ ATM / CDM ของไทยพาณิชย์ เพื่อมอบประสบการณ์การที่ดีในการให้บริการลูกค้าจากออนไลน์สู่ออฟไลน์ที่เชื่อมถึงกันอย่างไร้รอยต่อ เราหวังเป็นอย่างยิ่งว่าความร่วมมือในครั้งนี้ จะสามารถช่วยอำนวยความสะดวก ตอบโจทย์ความต้องการของลูกค้าในยุคปัจจุบัน พร้อมทั้งเพิ่มการเข้าถึงบริการทางการเงินให้กับลูกค้าของ ธ.ก.ส. ทั่วประเทศ”

ที่มา : https://www.thaigov.go.th/news/contents/details/62719