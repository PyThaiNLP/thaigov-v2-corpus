รัฐบาลไทย-ข่าวทำเนียบรัฐบาล-“ธนกร” ฟิต เตรียมลุยสงขลา ช่วยคลายทุกข์ประชาชนแบบใกล้ชิด สานต่อเจตนารมณ์นายกฯ ทำงานเชิงรุก เพื่อแก้ปัญหาอย่างถูกจุดและรวดเร็ว


วันศุกร์ที่ 16 ธันวาคม 2565
16/12/2565
พิมพ์
“ธนกร” ฟิต เตรียมลุยสงขลา ช่วยคลายทุกข์ประชาชนแบบใกล้ชิด สานต่อเจตนารมณ์นายกฯ ทำงานเชิงรุก เพื่อแก้ปัญหาอย่างถูกจุดและรวดเร็ว
“ธนกร” ฟิต เตรียมลุยสงขลา ช่วยคลายทุกข์ประชาชนแบบใกล้ชิด สานต่อเจตนารมณ์นายกฯ ทำงานเชิงรุก เพื่อแก้ปัญหาอย่างถูกจุดและรวดเร็ว
วันนี้ (16 ธ.ค. 65) นายธนกร วังบุญคงชนะ รัฐมนตรีประจำสำนักนายกรัฐมนตรี เปิดเผยว่า ตนจะเดินทางไปตรวจราชการ ที่จังหวัดสงขลา ในวันที่ 17 ธันวาคม 2565 ที่ชุมชนสถานีอู่ตะเภา (เขตนครหาดใหญ่) อ่างเก็บน้ำพรุพลีควาย และโครงการส่งน้ำและบำรุงรักษาระโนด-กระแสสินธุ์ (ชลประทานแก้มลิง) ซึ่งการลงพื้นที่ครั้งนี้นอกจากจะเป็นการตรวจราชการแล้ว ยังเป็นการรับฟังข้อคิดเห็นและเรื่องราวร้องทุกข์จากประชาชนในพื้นที่อย่างใกล้ชิด รวมทั้งติดตามความพร้อมในการรับมือสถานการณ์อุทกภัย โดยจะมอบนโยบายและแนวทางปฏิบัติแก่ส่วนราชการรวมถึงผู้ที่เกี่ยวข้อง
“การลงพื้นที่ครั้งนี้นับเป็นครั้งที่ 2 หลังจากผมเข้ารับตำแหน่งรัฐมนตรีประจำสำนักนายกรัฐมนตรี โดยเมื่อสัปดาห์ที่ผ่านมา (9-10 ธันวาคม 2565) ได้ลงพื้นที่เพื่อตรวจราชการและติดตามสถานการณ์น้ำท่วมที่จังหวัดนครศรีธรรมราช ตามที่ได้รับมอบหมายจาก พล.อ.ประยุทธ์ จันทร์โอชา นายกฯ และ รมว.กลาโหม และได้รับเสียงตอบรับจากประชาชนเป็นอย่างดี สะท้อนถึงเสียงตอบรับผลงานการบริหารงานของรัฐบาลชุดนี้ เนื่องจากรัฐบาลเน้นแก้ปัญหาและทำงานในเชิงรุก ทำให้ได้รับทราบความต้องการและแนวทางที่อยากให้รัฐบาลเข้าไปช่วยเหลือจากประชาชนอย่างใกล้ชิด เพื่อประสานเจ้าหน้าที่และส่วนราชการที่เกี่ยวข้อง ให้เข้าไปแก้ไขปัญหาได้อย่างถูกจุดและรวดเร็ว” นายธนกร กล่าว

ที่มา : https://www.thaigov.go.th/news/contents/details/62727