รัฐบาลไทย-ข่าวทำเนียบรัฐบาล-สธ. พร้อมช่วยบุคลากรประสาน ก.พ. ติดตามความก้าวหน้าสายงาน ทั้งการบรรจุข้าราชการ-กำหนดตำแหน่งนักสาธารณสุข


วันศุกร์ที่ 16 ธันวาคม 2565
สธ. พร้อมช่วยบุคลากรประสาน ก.พ. ติดตามความก้าวหน้าสายงาน ทั้งการบรรจุข้าราชการ-กำหนดตำแหน่งนักสาธารณสุข
โฆษกกระทรวงสาธารณสุข เป็นผู้แทนรัฐมนตรีว่าการกระทรวงสาธารณสุข และปลัดกระทรวงสาธารณสุขรับเรื่องจากตัวแทนเครือข่ายบุคลากรสาธารณสุขและเจ้าพนักงานสาธารณสุข ที่มาติดตามความก้าวหน้าในสายงาน ยืนยันพร้อมดูแลทุกสายวิชาชีพ
โฆษกกระทรวงสาธารณสุข เป็นผู้แทนรัฐมนตรีว่าการกระทรวงสาธารณสุข และปลัดกระทรวงสาธารณสุขรับเรื่องจากตัวแทนเครือข่ายบุคลากรสาธารณสุขและเจ้าพนักงานสาธารณสุข ที่มาติดตามความก้าวหน้าในสายงาน ยืนยันพร้อมดูแลทุกสายวิชาชีพ กรณีบรรจุข้าราชการโควิดรอบ 2 การกำหนดตำแหน่งนักสาธารณสุข จะประสานติดตามให้ข้อมูล ก.พ. เพื่อพิจารณาต่อไป
วันนี้ (16 ธันวาคม 2565) ที่สำนักงานปลัดกระทรวงสาธารณสุข นพ.รุ่งเรือง กิจผาติ หัวหน้าที่ปรึกษาระดับกระทรวง (นายแพทย์ทรงคุณวุฒิระดับ 11) และโฆษกกระทรวงสาธารณสุข เปิดเผยว่า ได้รับมอบหมายจากนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นพ.โอภาส การย์กวินพงศ์ ปลัดกระทรวงสาธารณสุข และ นพ.ทวีศิลป์ วิษณุโยธิน รองปลัดกระทรวงสาธารณสุข รับเรื่องจากชมรมนักวิชาการสาธารณสุข (ประเทศไทย) ตัวแทนเครือข่ายบุคลากรสาธารณสุข 63 สายงาน และชมรมเจ้าพนักงานสาธารณสุข 11 สายงาน ที่ขอเข้าพบเพื่อติดตามความคืบหน้าและกรอบระยะเวลาการดำเนินงานเรื่องความก้าวหน้าในสายงานต่างๆ เช่น การบรรจุข้าราชการโควิด 19 รอบ 2 การกำหนดตำแหน่งนักสาธารณสุขเป็นวิชาชีพเฉพาะ ตามมติ อ.ก.พ.กระทรวงสาธารณสุข การปรับสายงานเจ้าพนักงานสาธารณสุข รวมถึงค่าตอบแทน และค่าเสี่ยงภัยโควิด เป็นต้น
นพ.รุ่งเรือง กล่าวต่อว่า ท่านรองนายกรัฐมนตรีและรัฐมนตรีว่าการกระทรวงสาธารณสุข และท่านปลัดกระทรวงสาธารณสุข เข้าใจถึงความเสียสละในการทำงานของบุคลากร มีความห่วงใยและมีนโยบายที่ชัดเจนในการดูแลบุคลากรสาธารณสุขทุกคนให้มีความก้าวหน้าในสายวิชาชีพอย่างเท่าเทียมและมีความสุข ซึ่งในช่วงนี้มีการดำเนินงานอย่างเข้มข้นและเต็มที่ ทั้งการเพิ่มอัตราบรรจุข้าราชการและเพิ่มค่าตอบแทน โดยประเด็นต่างๆ ที่เครือข่ายบุคลากรติดตามสอบถามในวันนี้ กระทรวงสาธารณสุขจะต้องส่งต่อไปยังสำนักงานคณะกรรมการข้าราชการพลเรือน (ก.พ.) เนื่องจากขณะนี้กระบวนการพิจารณาอยู่ในส่วนของ ก.พ. ซึ่งอยู่นอกเหนืออำนาจของกระทรวงสาธารณสุข แต่เราได้เตรียมพร้อมข้อมูลเพื่อสนับสนุนในประเด็นต่างๆ เช่น กรณีการบรรจุข้าราชการโควิดรอบ 2 ซึ่งเป็นกลุ่มนอกเหนือสายวิชาชีพ หรือการกำหนดตำแหน่งนักสาธารณสุขเป็นวิชาชีพเฉพาะ ได้มีการติดตามความคืบหน้ากับ ก.พ.เป็นระยะ
ส่วนการปรับสายงานเจ้าพนักงานสาธารณสุขที่มีการศึกษาต่อในระดับสูงนั้น เป็นเรื่องที่ต้องดำเนินการตามระเบียบของ ก.พ. ที่ใช้กับข้าราชการทุกหน่วยงาน ซึ่งจะมีกรอบอัตรากำลังกำหนดตำแหน่งและจำนวนข้าราชการกลุ่มต่างๆ และมีกฎเกณฑ์การบรรจุที่จะต้องผ่านการสอบภาค ก ก่อน สำหรับเรื่องค่าตอบแทนค่าเสี่ยงภัยปฏิบัติงานโควิด 19 ขณะนี้มีการเบิกจ่ายถึงเดือนมิถุนายน 2565 ส่วนที่ยังตกค้างและยังขาดอีก 3 เดือน คือ กรกฎาคม - กันยายน 2565 อยู่ระหว่างรวบรวมข้อมูลเพื่อขอจัดสรรงบกลางต่อไป
******************************************** 16 ธันวาคม 2565

ที่มา : https://www.thaigov.go.th/news/contents/details/62732