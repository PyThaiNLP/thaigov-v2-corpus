รัฐบาลไทย-ข่าวทำเนียบรัฐบาล-“สาธิต” เปิดงาน “Thailand Friendly Design Expo 2022” รวมพลังขับเคลื่อนเมืองสุขภาพ เมืองท่องเที่ยวที่เป็นมิตรกับคนทั้งมวล


วันศุกร์ที่ 16 ธันวาคม 2565
“สาธิต” เปิดงาน “Thailand Friendly Design Expo 2022” รวมพลังขับเคลื่อนเมืองสุขภาพ เมืองท่องเที่ยวที่เป็นมิตรกับคนทั้งมวล
รัฐมนตรีช่วยว่าการกระทรวงสาธารณสุข เปิดงาน “Thailand Friendly Design Expo 2022” มหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 6 พร้อมมอบรางวัล Friendly Design Awards 2022 ให้กับ 11 หน่วยงาน
รัฐมนตรีช่วยว่าการกระทรวงสาธารณสุข เปิดงาน “Thailand Friendly Design Expo 2022” มหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 6 พร้อมมอบรางวัล Friendly Design Awards 2022 ให้กับ 11 หน่วยงานที่มีความโดดเด่นด้านการส่งเสริมและสร้างอารยสถาปัตย์เป็นมิตรกับคนทั้งมวล สนับสนุนการออกแบบอาคาร สถานที่ ระบบขนส่งมวลชนและบริการสาธารณะ เพื่อให้ทุกคนสามารถเข้าถึงและใช้ประโยชน์ได้อย่างเท่าเทียม
วันนี้ (16 ธันวาคม 2565) ที่ ศูนย์นิทรรศการและการประชุมไบเทค กทม. ดร.สาธิต ปิตุเตชะ รัฐมนตรีช่วยว่าการกระทรวงสาธารณสุข เป็นประธานเปิดงาน “Thailand Friendly Design Expo 2022” มหกรรมอารยสถาปัตย์และนวัตกรรมสุขภาพเพื่อคนทั้งมวล ครั้งที่ 6 จัดโดยมูลนิธิอารยสถาปัตย์เพื่อคนทั้งมวล และเครือข่าย Friendly Design ไทย – นานาชาติ พร้อมมอบรางวัล Friendly Design Awards 2022 ให้กับ 11 หน่วยงานที่มีความโดดเด่นด้านการส่งเสริมและสร้างอารยสถาปัตย์เป็นมิตรกับคนทั้งมวล
ดร.สาธิตกล่าวว่า กระทรวงสาธารณสุข มีนโยบายที่จะใช้การดำเนินงานด้านสุขภาพมาช่วยขับเคลื่อนเศรษฐกิจให้กับประเทศ ทั้งการบริการทางการรักษาพยาบาล การบริการเพื่อส่งเสริมสุขภาพ การนวด สปา สมุนไพรและผลิตภัณฑ์สุขภาพต่างๆ ซึ่งเป็นจุดแข็งของประเทศไทยที่สามารถดึงดูดนักท่องเที่ยวให้เดินทางเข้ามารับบริการเพื่อสร้างรายได้เข้าสู่ประเทศ ทั้งนี้ การให้ความสำคัญและส่งเสริมการดำเนินงานด้านอารยสถาปัตย์ จะเป็นปัจจัยสำคัญที่ส่งให้ประเทศไทยเป็นทั้งเมืองสุขภาพและเมืองท่องเที่ยวที่เป็นมิตรกับคนทั้งมวล และจะช่วยฟื้นฟูประเทศหลังสถานการณ์การแพร่ระบาดของโรคโควิด 19 ให้ก้าวหน้า เข้มแข็ง ได้อย่างมั่นคงและยั่งยืน
สำหรับการจัดงานในวันนี้ เป็นการแสดงผลงานความก้าวหน้าทางด้านเทคโนโลยี นวัตกรรม สถาปัตยกรรม และการออกแบบที่เป็นมิตรกับคนทั้งมวล รวมถึงการจัดทำสิ่งอำนวยความสะดวกต่างๆ สำหรับผู้สูงอายุ ผู้พิการ และผู้ที่ต้องการความช่วยเหลือพิเศษโดยเฉพาะ เพื่อให้สามารถเข้าถึงและใช้ประโยชน์ในอาคาร สถานที่ แหล่งท่องเที่ยว รวมถึงระบบขนส่งมวลชนและบริการสาธารณะได้อย่างสะดวกปลอดภัย ช่วยลดความเหลื่อมล้ำในสังคม
************************************** 16 ธันวาคม 2565

ที่มา : https://www.thaigov.go.th/news/contents/details/62730