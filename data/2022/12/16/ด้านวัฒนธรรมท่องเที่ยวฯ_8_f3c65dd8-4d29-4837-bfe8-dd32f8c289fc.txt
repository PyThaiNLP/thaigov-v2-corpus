รัฐบาลไทย-ข่าวทำเนียบรัฐบาล-​วธ. เดินหน้าอบรมจ่าปี่  44 คน ในภารกิจพิธีการศพที่ได้รับพระราชทาน อย่างถูกต้องตามขนบธรรมเนียมจารีตประเพณีของราชสำนัก


วันศุกร์ที่ 16 ธันวาคม 2565
​วธ. เดินหน้าอบรมจ่าปี่  44 คน ในภารกิจพิธีการศพที่ได้รับพระราชทาน อย่างถูกต้องตามขนบธรรมเนียมจารีตประเพณีของราชสำนัก
​วธ. เดินหน้าอบรมจ่าปี่  44 คน ในภารกิจพิธีการศพที่ได้รับพระราชทาน อย่างถูกต้องตามขนบธรรมเนียมจารีตประเพณีของราชสำนัก
วธ. เดินหน้าอบรมจ่าปี่  44 คน ในภารกิจพิธีการศพที่ได้รับพระราชทาน อย่างถูกต้องตามขนบธรรมเนียมจารีตประเพณีของราชสำนัก
วันที่ 15 ธันวาคม 2565  นางยุพา ทวีวัฒนะกิจบวร ปลัดกระทรวงวัฒนธรรม เป็นประธานเปิดโครงการเสริมสร้างบุคลิกภาพและพัฒนาสมรรถนะการปฏิบัติงานพิธีฯ หลักสูตรพัฒนาบุคลิกภาพ และเสริมสร้างสมรรถนะการปฏิบัติงานพิธี (จ่าปี่) ประจำปีงบประมาณ พ.ศ. 2566 ระหว่างวันที่ 15 - 29 ธันวาคม 2565 โดยมี นายชนะกิจ คชชี ผู้อำนวยการกองพิธีการศพที่ได้รับพระราชทาน นายปี๊บ คงลายทอง ศิลปินแห่งชาติ สาขาศิลปะการแสดง (ดนตรีไทย) และนายอนันต์ ศรีระอุดม เจ้าหน้าที่งานในพระองค์ ระดับ 4 สำนักพระราชวัง พร้อมด้วยเจ้าหน้าที่ปฏิบัติงานพิธี (จ่าปี่) จำนวน 44 คน เข้าร่วม ณ ศาลาวิจิตร รัตนศิริวิไลย วัดศรีสุดาราม วรวิหาร แขวงบางขุนนนท์ เขตบางกอกน้อย กรุงเทพมหานคร
ปลัด วธ. กล่าวว่า ตามที่สำนักงานปลัดกระทรวงวัฒนธรรม กระทรวงวัฒนธรรม (วธ.) มีนโยบายให้กองพิธีการศพที่ได้รับพระราชทาน ปฏิบัติงานเป็นไปด้วยความเรียบร้อยมีประสิทธิภาพ และมีการดำเนินการอย่างถูกต้องตามขนบธรรมเนียมจารีตประเพณีของราชสำนัก เป็นไปตามแนวปฏิบัติ ที่สำนักพระราชวังกำหนด โดยเฉพาะตำแหน่งเจ้าหน้าที่ปฏิบัติงานพิธี (จ่าปี่) ซึ่งเป็นหน้าที่สำคัญ และต้องใช้ความสามารถเฉพาะทาง จำเป็นต้องได้รับการฝึกอบรมเพื่อให้เกิดทักษะ ความชำนาญในการปฏิบัติงาน ปัจจุบันกองพิธีการศพที่ได้รับพระราชทานมีเจ้าหน้าที่ปฏิบัติงานพิธี (จ่าปี่) ทั่วประเทศ จำนวนทั้งสิ้น 103 คน  วธ.ได้จัดโครงการเสริมสร้างบุคลิกภาพและพัฒนาสมรรถนะการปฏิบัติงานพิธีฯ หลักสูตรพัฒนาบุคลิกภาพและเสริมสร้างสมรรถนะการปฏิบัติงานพิธี (จ่าปี่) ประจำปีงบประมาณ พ.ศ. 2566 ระหว่างวันที่ 15 - 29 ธันวาคม 2565 ณ วัดศรีสุดาราม วรวิหาร ให้กับเจ้าหน้าที่ปฏิบัติงานพิธี (จ่าปี่) จำนวน 44 คน ประกอบด้วย เจ้าหน้าที่ปฏิบัติงานพิธี (จ่าปี่) บรรจุใหม่  5 คน และเจ้าหน้าที่ฯจ่าปี่เดิมจำนวน 39 คน เพื่อเพิ่มประสิทธิภาพ และพัฒนาทักษะในการปฏิบัติงานแก่เจ้าหน้าที่ในภารกิจพิธีการศพที่ได้รับพระราชทาน ให้มีทักษะความชำนาญในการบรรเลงปี่ไฉน เพลงพญาโศกลอยลม ได้อย่างถูกต้องและเป็นไปตามที่สำนักพระราชวังกำหนด
ปลัดวธ. กล่าวอีกว่า สำหรับผู้เข้าอบรมจะมีการฝึกอบรมทั้งทางด้านร่างกาย จิตใจ ระเบียบวินัย ปฏิสัมพันธ์ทางสังคมที่ดี และมีความเป็นทีมในการปฏิบัติหน้าที่ เช่นการออกกำลังกาย การฝึกระเบียบแถว การเสริมสร้างอุดมการณ์รักชาติ ศาสน์ กษัตริย์ มุ่งมั่น เสียสละ ซื่อสัตย์ และจิตอาสา พร้อมด้วยการฝึกทักษะการบรรเลงปี่ไฉน เพลงพญาโศกลอยลม และให้ความรู้เรื่องเครื่องประกอบเกียรติยศ พร้อมทั้งฝึกปฏิบัติงานในสถานการณ์จริง เพื่อให้สามารถนำไปใช้ในการปฏิบัติงานพิธีการศพที่ได้รับพระราชทานได้อย่างถูกต้องแม่นยำ และเป็นไปตามที่สำนักพระราชวังกำหนด

ที่มา : https://www.thaigov.go.th/news/contents/details/62745