รัฐบาลไทย-ข่าวทำเนียบรัฐบาล-สป. ร่วมสร้างกุศลเพื่อสภากาชาดไทยจัดพิธีรับมอบเงินและของรางวัลงานกาชาด ประจำปี 2565 ภายใต้แนวคิด “9 ทศวรรษ ใต้ร่มพระบารมี สดุดีสภานายิกาสภากาชาดไทย”


วันศุกร์ที่ 2 ธันวาคม 2565
สป. ร่วมสร้างกุศลเพื่อสภากาชาดไทยจัดพิธีรับมอบเงินและของรางวัลงานกาชาด ประจำปี 2565 ภายใต้แนวคิด “9 ทศวรรษ ใต้ร่มพระบารมี สดุดีสภานายิกาสภากาชาดไทย”
(1 ธันวาคม 2565 เวลา 13.30 น.) สำนักงานปลัดกระทรวงกลาโหม และสมาคมภริยาข้าราชการ สำนักงานปลัดกระทรวงกลาโหม จัดพิธีรับมอบเงินและของรางวัลงานกาชาด ประจำปี 2565 ณ ห้องพินิตประชานาถ ในศาลาว่าการกลาโหม
โดยมี พลเอก สนิธชนก สังขจันทร์ ปลัดกระทรวงกลาโหม เป็นประธาน และ พันเอกหญิง ทักษดา สังขจันทร์ นายกสมาคมภริยาข้าราชการสำนักงานปลัดกระทรวงกลาโหม ร่วมในพิธี ภายใต้แนวคิด “9 ทศวรรษ ใต้ร่มพระบารมี สดุดีสภานายิกาสภากาชาดไทย”
โดยสำนักงานปลัดกระทรวงกลาโหม และสมาคมภริยาข้าราชการ สำนักงานปลัดกระทรวงกลาโหม ได้ร่วมออกร้านฯ เพื่อหารายได้ทูลเกล้าทูลกระหม่อมถวาย สมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชามารี อุปนายิกา ผู้อำนวยการสภากาชาดไทย โดยจัดกิจกรรมภายในร้านฯ และการจำหน่ายสลากบำรุงสภากาชาดไทย ซึ่งของรางวัลในการออกสลากฯ ได้รับความอนุเคราะห์จากส่วนราชการองค์การ บริษัท ห้าง ร้าน และผู้มีอุปการะคุณ อาทิ เครื่องใช้ไฟฟ้าภายในบ้าน ได้แก่ โทรทัศน์ กระทะไฟฟ้า เครื่องดูดฝุ่น เตาปิ้งย่างอเนกประสงค์ หม้อหุงข้าว พัดลม ฯลฯ รวมทั้งรถจักรยาน สร้อยคอทองคำ และเงินสดรวมมูลค่า 1,373,100 บาท ทั้งนี้ สภากาชาดไทยได้กำหนดจัดขึ้นระหว่างวันที่ 8 - 18 ธันวาคม 2565 รวม 11 วัน ณ สวนลุมพินี

ที่มา : https://www.thaigov.go.th/news/contents/details/62230