รัฐบาลไทย-ข่าวทำเนียบรัฐบาล-“จุรินทร์” จับมือสภาอุตสาหกรรม  เปิดงาน Agro FEX อีสาน 2022 ที่โคราช คาดสร้างเงินให้ประเทศไม่ต่ำกว่า 500 ล้านบาท


วันศุกร์ที่ 2 ธันวาคม 2565
“จุรินทร์” จับมือสภาอุตสาหกรรม  เปิดงาน Agro FEX อีสาน 2022 ที่โคราช คาดสร้างเงินให้ประเทศไม่ต่ำกว่า 500 ล้านบาท
วันที่ 1 ธันวาคม 2565 เวลา 15.00 น. นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์  เป็นประธานเปิดงาน“Agro FEX 2022”
ซึ่งเป็นงานจัดแสดงสินค้าเกษตรแปรรูปและอาหาร โดยความร่วมมือของสภาอุตสาหกรรมแห่งประเทศไทยและเยี่ยมชมบูธและกิจกรรม Business Matching พร้อมด้วยรองผู้ว่าราชการจังหวัดนครราชสีมา(นายภูมิสิทธิ์ วังคีรี) ประธานสภาอุตสาหกรรมแห่งประเทศไทย (นายเกรียงไกร เธียรนุกุล) ผู้บริหารระดับสูงกระทรวงพาณิชย์ ผู้แทนภาครัฐและเอกชน ที่เซ็นทรัลโคราช  จ.นครราชสีมา
นายจุรินทร์ กล่าวว่า งาน Agro FEX เป็นงานจัดแสดงสินค้าเกษตรแปรรูปและอาหารที่ใหญ่ที่สุดของภาคอีสาน ประเทศไทยเป็นประเทศที่ส่งออกสินค้าเกษตรและอาหารใหญ่ที่สุดประเทศหนึ่งของโลก โดย 10 เดือนแรกปีนี้ส่งออกสินค้าเกษตรและอาหารสร้างเงินให้ประเทศไปแล้ว 1.44 ล้านล้านบาท +12% สินค้าเกษตรดาวรุ่ง ได้แก่ ทุเรียนแช่แข็ง +52.7% ไอศครีม +28.9% ไก่สดแช่เย็น แช่แข็ง แปรรูป +28%  สินค้าเกษตร อาหาร เกษตรแปรรูปยังมีอนาคตสำหรับประเทศไทย  แต่ต้องยอมรับความจริงว่าเราต้องเจอแรงเสียดทานปัญหาหลายเรื่อง 1.โควิด 2.ภูมิรัฐศาสตร์ คือการรวมกลุ่มของประเทศยักษ์ใหญ่ในโลกแบ่งขั้วแบ่งค่าย ทางการเมืองและเศรษฐกิจ เช่น RCEP และ อินโด-แปซิฟิก  ซึ่งเราอยู่ทั้ง 2 กลุ่ม วันนี้ RCEP เป็น FTA ที่ใหญ่สุดในโลกโดยจีน แต่อินโด-แปซิฟิก กำลังเกิดขึ้นได้ชวนหลายประเทศและกำหนดแนวทางอยู่โดยสหรัฐฯ ซึ่งเงื่อนไขบางข้อแตกต่างกัน รัฐกับเอกชนต้องจับมือกันใกล้ชิดฟันฝ่าความท้าทายให้ได้ โดยสภาอุตสาหกรรมเป็นหนึ่งในนั้นที่ต้องให้คำตอบ
แต่ตนชัดเจนอย่างน้อยประเทศไทยต้องจับมือกับอาเซียน 10 ประเทศ จะได้รอดจากยักษ์ตัวใหญ่ ทุกฝ่ายต้องร่วมกัน ตอนประชุมเอเปคหัวข้อที่ทุกฝ่ายเห็นพ้องคือ เราต้องสร้างเศรษฐกิจ การค้า การลงทุนที่ยั่งยืน ซึ่งมี 2 ด้าน ด้านดีทำให้การผลิต แปรรูป การค้า การลงทุน การท่องเที่ยวพัฒนาอย่างยั่งยืน สิ่งแวดล้อมดี เป็น BCG Model ด้านลบ คำว่าอย่างยั่งยืนอนาคตจะแปลงเป็นเครื่องมือกีดกันทางการค้า การจัดงาน Agro FEX ของสภาอุตสาหกรรมอีสานวันนี้ ตนสนับสนุนเห็นด้วยแต่อย่าลืมกับคำว่ายั่งยืนทั้งการผลิต การแปรรูป เพื่อเตรียมการในอนาคต
และนโยบายรัฐบาลประกันรายได้จะเป็นอีกหัวใจสำคัญ ช่วยให้เกษตรกรทั้งชาวนาชาวไร่ มันสำปะหลัง ข้าวโพด ปาล์มน้ำมันยางพาราและพืชผลเกษตรอื่น สามารถอยู่ได้อย่างยั่งยืน ยามที่ราคาพืชเกษตรเหล่านี้ตกต่ำจะมีเงินส่วนต่างช่วยชดเชยให้เกษตรกรยังชีพได้ ไม่ให้เลิกอาชีพเกษตรกรไม่เช่นนั้นเราจะประสบปัญหาคล้ายหลายประเทศเกิดวิกฤติ ไม่มีอาหารต้องนำเข้าจากที่อื่น ประกันรายได้จะรักษาอาชีพนี้ให้เกษตรกรประกอบอาชีพต่อไปได้อย่างยั่งยืน เพื่อความมั่นคงทางอาหารไทยและของโลกต่อไป เพราะเราตั้งเป้าเป็นแหล่งผลิตอาหารเป็นครัวของโลกต่อไปในอนาคต
ในงานนี้มี 120 คูหา และมีการเจรจาจับคู่ 68 คู่ โดยกรมส่งเสริมการค้าระหว่างประเทศ มีประเทศผู้นำเข้า 46 ราย จาก 16 ประเทศ ที่จะมาซื้อของในงานนี้ คาดว่าจะสามารถซื้อขายได้ไม่ต่ำกว่า 500 ล้านบาท และก่อนหน้านี้ตนได้พาฟิลิปปินส์มาเซ็นสัญญาซื้อมันสำปะหลัง 2,000,000 ตันที่โคราช จะมีส่วนช่วยให้ปีนี้ราคามันยังดีอยู่
ข้อมูลจากกรมส่งเสริมการค้าระหว่างประเทศระบุว่า งาน Agro FEX เป็นงานแสดงสินค้าเทคโนโลยีและนวัตกรรม BCG เพื่อความยั่งยืนของอุตสาหกรรมเกษตรและอาหารแปรรูป ถือเป็นงานที่เกี่ยวกับ BCG Model งานแรกในภาคตะวันออกเฉียงเหนือ เพื่อส่งเสริมผู้ประกอบการในภาคอีสานร่วมกันขับเคลื่อนประเทศไทยไปสู่ความยั่งยืนด้วยการสร้างมูลค่าเพิ่มกับสินค้าเกษตร ลดการใช้ทรัพยากร ส่งเสริมการใช้พลังงานหมุนเวียน ลดผลกระทบต่อส่งแวดล้อม ระหว่างวันที่ 1-4 ธันวาคม 2565 ที่เซ็นทรัลโคราช

ที่มา : https://www.thaigov.go.th/news/contents/details/62234