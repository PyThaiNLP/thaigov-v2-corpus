รัฐบาลไทย-ข่าวทำเนียบรัฐบาล-การทางพิเศษแห่งประเทศไทย ยกเว้นการเก็บค่าผ่านทางพิเศษ รวม 3 สายทาง


วันศุกร์ที่ 2 ธันวาคม 2565
การทางพิเศษแห่งประเทศไทย ยกเว้นการเก็บค่าผ่านทางพิเศษ รวม 3 สายทาง
ในวันจันทร์ที่ 5 และวันเสาร์ที่ 10 ธันวาคม 2565
การทางพิเศษแห่งประเทศไทย (กทพ.) กระทรวงคมนาคม ยกเว้นการเก็บค่าผ่านทางพิเศษ รวม 3 สายทาง ในวันจันทร์ที่ 5 และวันเสาร์ที่ 10 ธันวาคม 2565 ตั้งแต่เวลา 00.01 น. ถึงเวลา 24.00 น. ดังนี้
- ทางพิเศษเฉลิมมหานคร (ทางด่วนขั้นที่ 1) จำนวน 19 ด่าน
- ทางพิเศษศรีรัช (ทางด่วนขั้นที่ 2) จำนวน 31 ด่าน
- ทางพิเศษอุดรรัถยา (บางปะอิน - ปากเกร็ด) จำนวน 10 ด่าน
เนื่องจากวันจันทร์ที่ 5 ธันวาคม 2565 เป็นวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และวันเสาร์ที่ 10 ธันวาคม 2565 วันรัฐธรรมนูญ ซึ่งเป็นวันหยุดราชการประจำปี ตามประกาศสำนักนายกรัฐมนตรี ตามที่ กทพ. บริษัททางด่วน และรถไฟฟ้ากรุงเทพ จำกัด (มหาชน) และ บริษัททางด่วนกรุงเทพเหนือ จำกัด ร่วมปฏิบัติตามเงื่อนไขสัญญาสัมปทานโครงการระบบทางด่วนขั้นที่ 2 (ทางพิเศษศรีรัชรวมถึงส่วน D) และสัญญาโครงการทางด่วนสายบางปะอิน -ปากเกร็ด (ทางพิเศษอุดรรัถยา) ฉบับแก้ไขใหม่ เพื่อเป็นการอำนวยความสะดวกในการเดินทางของประชาชนในวันหยุด
ทั้งนี้ ผู้ใช้ทางพิเศษสามารถดาวน์โหลด Application “EXAT Portal” เพื่อเข้าไปอัปเดตเป็น บัตร Easy Pass Plus + เข้าไปใช้งานระบบ M-Flow โดยไม่ต้องลงทะเบียนใหม่ รวมถึงยังสามารถตรวจสอบยอดเงินคงเหลือในบัตร Easy Pass ตลอดจนรับข่าวสารโปรโมชันและสิทธิประโยชน์ต่าง ๆ อีกทั้งยังสามารถขอความช่วยเหลือฉุกเฉิน (SOS) ผ่านทางแอปพลิเคชันดังกล่าวได้อีกช่องทางหนึ่งด้วย

ที่มา : https://www.thaigov.go.th/news/contents/details/62258