รัฐบาลไทย-ข่าวทำเนียบรัฐบาล-EXIM BANK ยืนยันตรึงอัตราดอกเบี้ยเงินกู้ต่ำสุดในระบบให้นานที่สุด ตอกย้ำจุดยืน “กล้า พัฒนาเพื่อคนไทย”


วันศุกร์ที่ 2 ธันวาคม 2565
พิมพ์
EXIM BANK ยืนยันตรึงอัตราดอกเบี้ยเงินกู้ต่ำสุดในระบบให้นานที่สุด ตอกย้ำจุดยืน “กล้า พัฒนาเพื่อคนไทย”
จากที่ประชุมคณะกรรมการนโยบายการเงิน (กนง.) มีมติปรับขึ้นอัตราดอกเบี้ยนโยบาย EXIM BANK ตรึงอัตราดอกเบี้ยเงินกู้ไว้ให้นานที่สุดในอัตรา Prime Rate 5.75% ต่อปี ซึ่งเป็นอัตราดอกเบี้ยเงินกู้ลูกค้ารายย่อยชั้นดีที่ต่ำที่สุดในระบบ
ดร.รักษ์ วรกิจโภคาทร กรรมการผู้จัดการ ธนาคารเพื่อการส่งออกและนำเข้าแห่งประเทศไทย (EXIM BANK) เปิดเผยว่า จากที่ประชุมคณะกรรมการนโยบายการเงิน (กนง.) มีมติปรับขึ้นอัตราดอกเบี้ยนโยบาย 0.25% ต่อปีจาก 1.00% เป็น 1.25% ต่อปี EXIM BANK ในฐานะสถาบันการเงินเฉพาะกิจของรัฐที่มีภารกิจขับเคลื่อนยุทธศาสตร์การค้าและการลงทุนระหว่างประเทศ ยังตอกย้ำจุดยืน “EXIM BANK กล้า พัฒนาเพื่อคนไทย” ด้วยการตรึงอัตราดอกเบี้ยเงินกู้ไว้ให้นานที่สุดในอัตรา Prime Rate 5.75% ต่อปี ซึ่งเป็นอัตราดอกเบี้ยเงินกู้ลูกค้ารายย่อยชั้นดีที่ต่ำที่สุดในระบบ ควบคู่กับการจัดให้มีมาตรการช่วยเหลือและโปรโมชันพิเศษอย่างต่อเนื่อง สอดคล้องกับสถานการณ์เศรษฐกิจทั้งในและต่างประเทศและตอบสนองนโยบายของรัฐบาลในการแบ่งเบาภาระลูกค้าและผู้ประกอบการไทย โดยเฉพาะคนตัวเล็กในกลุ่มเศรษฐกิจฐานรากและ SMEs ให้สามารถอยู่รอดและดำเนินธุรกิจได้ รวมทั้งสนับสนุนให้ผู้ประกอบการไทยสามารถเริ่มต้นหรือขยายธุรกิจการค้าการลงทุนในเวทีโลกได้อย่างมั่นใจและเพิ่มขึ้นอย่างต่อเนื่อง ขับเคลื่อนการพัฒนาภาคอุตสาหกรรมและประเทศไทยอย่างยั่งยืน ท่ามกลางปัจจัยท้าทายที่อาจส่งผลกระทบต่อต้นทุนและโอกาสทางธุรกิจของผู้ประกอบการไทยในโลกยุค Next Normal
1 ธันวาคม 2565
ส่วนสื่อสารองค์กร ฝ่ายส่งเสริมภาพลักษณ์และสื่อสารองค์กร
สอบถามรายละเอียดเพิ่มเติมได้ที่ส่วนสื่อสารองค์กร ฝ่ายส่งเสริมภาพลักษณ์และสื่อสารองค์กร
โทร. 0 2271 3700, 0 2278 0047, 0 2617 2111 ต่อ 4110-4

ที่มา : https://www.thaigov.go.th/news/contents/details/62231