รัฐบาลไทย-ข่าวทำเนียบรัฐบาล-รองปลัดกระทรวงเกษตรและสหกรณ์ เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำครั้งที่ 4/2565


วันศุกร์ที่ 2 ธันวาคม 2565
รองปลัดกระทรวงเกษตรและสหกรณ์ เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำครั้งที่ 4/2565
รองปลัดกระทรวงเกษตรและสหกรณ์ เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำครั้งที่ 4/2565
วันพฤหัสบดีที่ 1 ธันวาคม 2565 เวลา 09.30 น. นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ ได้รับมอบหมายจากปลัดกระทรวงเกษตรและสหกรณ์ ให้เข้าร่วมการประชุมคณะอนุกรรมการอำนวยการด้านการบริหารจัดการทรัพยากรน้ำ ครั้งที่ 4/2565 โดยมี พลเอก ประวิตร วงษ์สุวรรณ รองนายกรัฐมนตรี เป็นประธานการประชุมผ่านสื่ออิเล็กทรอนิกส์
การประชุมดังกล่าวเพื่อรับทราบประเด็นสำคัญที่เกี่ยวข้องกับการบริหารจัดการทรัพยากรน้ำ ได้แก่ 1) การรายงานสภาพอากาศ สถานการณ์น้ำปัจจุบัน และการคาดการณ์สถานการณ์น้ำในอนาคต 2) ความก้าวหน้าในการดำเนินการตามมาตรการรับมือฤดูฝนปี 2565 3) ผลการดำเนินงานของศูนย์บริหารจัดการน้ำส่วนหน้าในพื้นที่เสี่ยงอุทกภัยภาคตะวันออกเฉียงเหนือ และภาคกลาง 4) ความก้าวหน้าในการดำเนินการตามมาตรการรองรับฤดูแล้ง ปี 2565/2566 และ  5) การติดตามสถานการณ์อุทกภัยในพื้นที่ภาคใต้และแนวทางการบริหารจัดการน้ำของเขื่อนบางลาง ปี 2565 นอกจากนี้
ที่ประชุมได้พิจารณาแนวทางแก้ไขปัญหาระยะเร่งด่วนในพื้นที่ลุ่มน้ำเจ้าพระยาใหญ่ โดยมีเป้าหมายหลัก คือ การเพิ่มประสิทธิภาพการบริหารจัดการน้ำในช่วงน้ำหลากของลุ่มน้ำเจ้าพระยา และการลดผลกระทบทางด้านท้ายน้ำ ซึ่งประธานในที่ประชุมได้เน้นย้ำให้หน่วยงานทุกภาคส่วนที่เกี่ยวข้องดำเนินการเตรียมความพร้อมในการแก้ไขปัญหาดังกล่าวอย่างเต็มความสามารถเพื่อให้การขับเคลื่อนเป็นไปอย่างมีประสิทธิภาพ

ที่มา : https://www.thaigov.go.th/news/contents/details/62229