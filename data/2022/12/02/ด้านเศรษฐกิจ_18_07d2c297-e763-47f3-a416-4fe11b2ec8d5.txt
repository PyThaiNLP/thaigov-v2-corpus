รัฐบาลไทย-ข่าวทำเนียบรัฐบาล-ข่าวดีประเทศไทย! ฟรุ้ทบอร์ดแจ้งรถไฟจีน-ลาว ขนลำไยไทยล็อตแรก 20 ตู้ 


วันศุกร์ที่ 2 ธันวาคม 2565
ข่าวดีประเทศไทย! ฟรุ้ทบอร์ดแจ้งรถไฟจีน-ลาว ขนลำไยไทยล็อตแรก 20 ตู้
ข่าวดีประเทศไทย! ฟรุ้ทบอร์ดแจ้งรถไฟจีน-ลาว ขนลำไยไทยล็อตแรก 20 ตู้ ผ่านด่านรถไฟโม่ฮานสำเร็จ เป็นขบวนปฐมฤกษ์วันนี้
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะคณะกรรมการพัฒนาและบริหารจัดการผลไม้ (Fruit Board) เปิดเผยวันนี้ (2 ธ.ค) เกี่ยวกับความคืบหน้าการเปิดบริการด่านรถไฟโม่ฮานเพื่อขนส่งผลไม้ไทย ด้วยขบวนรถไฟจีน-ลาวว่า วันนี้รถไฟจีน- ลาว ขนลำไยไทยล็อตแรก 20 ตู้ ผ่านด่านรถไฟโม่ฮานสำเร็จ เป็นปฐมฤกษ์วันนี้
“เมื่อเวลาตี 5 ขบวนรถไฟจีน-ลาว เดินทางออกจากสถานีเวียงจันทน์ใต้ โดยบรรทุกลำไยของจันทบุรีในภาคตะวันออก จำนวน 20 ตู้คอนเทนเนอร์ ถึงด่านรถไฟบ่อเต็นพรมแดนลาว-จีน โดยใช้เวลา 5 ชั่วโมงเศษ และจอดรอเพื่อทำเอกสารพิธีการส่งออกเข้าจีนที่ด่านรถไฟโม่ฮาน จากนั้นขบวนรถเดินทางข้ามพรมแดนจีน-ลาว ไปยังด่านรถไฟโม่ฮาน และจะเดินทางต่อไปยังจุดหมายปลายทางคือมหานครฉงชิ่ง นับเป็นผลไม้ของไทยล๊อตแรกและเป็นขบวนรถปฐมฤกษ์ ในการขนส่งผลไม้ไทยข้ามแดนจากไทยผ่านลาวเข้าจีน ด้วยระบบรางสำเร็จเป็นครั้งแรก ภายใต้พิธีสารการนำเข้าส่งออกผลไม้ระหว่างไทย-จีน ซึ่ง ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้ทำงานล่วงหน้าในการเปิดด่านรถไฟโม่ฮาน และด่านหนองคาย โดยเจรจากับทางการจีนที่นครปักกิ่ง เมื่อปลายปี 2562 จนบรรลุ การลงนามพิธีสารดังกล่าวได้สร้างโอกาสของผลไม้ไทยทุกภาคทั่วประเทศ ในการขนส่งด้วยระบบรางไปยังจีน โดยใช้เวลาลดลงเพิ่มขีดความสามารถในการแข่งขันของผลไม้ไทยมากขึ้น” นายอลงกรณ์ กล่าวในที่สุด.

ที่มา : https://www.thaigov.go.th/news/contents/details/62264