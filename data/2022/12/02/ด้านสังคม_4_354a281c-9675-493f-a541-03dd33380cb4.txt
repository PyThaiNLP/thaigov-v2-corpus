รัฐบาลไทย-ข่าวทำเนียบรัฐบาล-“อนุทิน” เปิด รพ.ชุมชนการแพทย์แผนไทยและการแพทย์ทางเลือก อบจ.แพร่ เพิ่มการเข้าถึงบริการสุขภาพคนในชุมชน


วันศุกร์ที่ 2 ธันวาคม 2565
“อนุทิน” เปิด รพ.ชุมชนการแพทย์แผนไทยและการแพทย์ทางเลือก อบจ.แพร่ เพิ่มการเข้าถึงบริการสุขภาพคนในชุมชน
รองนายกรัฐมนตรีและรัฐมนตรีว่าการกระทรวงสาธารณสุข เปิดโรงพยาบาลชุมชนการแพทย์แผนไทยและการแพทย์ทางเลือก องค์การบริหารส่วนจังหวัดแพร่ เพิ่มการเข้าถึงระบบบริการสุขภาพ ให้บริการตรวจรักษา ฟื้นฟู ป้องกันโรค และส่งเสริมสุขภาพ
รองนายกรัฐมนตรีและรัฐมนตรีว่าการกระทรวงสาธารณสุข เปิดโรงพยาบาลชุมชนการแพทย์แผนไทยและการแพทย์ทางเลือก องค์การบริหารส่วนจังหวัดแพร่ เป็นทางเลือกเพิ่มการเข้าถึงระบบบริการสุขภาพ ให้บริการตรวจรักษา ฟื้นฟู ป้องกันโรค และส่งเสริมสุขภาพ ด้วยศาสตร์การแพทย์แผนไทยและการแพทย์ทางเลือก
วันนี้ (2 ธันวาคม 2565) ที่ องค์การบริหารส่วนจังหวัดแพร่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดโรงพยาบาลชุมชนการแพทย์แผนไทยและการแพทย์ทางเลือก ขององค์การบริหารส่วนจังหวัดแพร่ พร้อมเยี่ยมเสริมพลัง อสม.ในพื้นที่ โดยมี นายอนุวัธ วงศ์วรรณ นายกองค์การบริหารส่วนจังหวัดแพร่ คณะผู้บริหาร ข้าราชการ และอสม.ให้การต้อนรับ
นายอนุทิน กล่าวว่า ในปี 2566 กระทรวงสาธารณสุขมีนโยบาย “นำสุขภาพขับเคลื่อนเศรษฐกิจ” โดยส่งเสริมและสนับสนุนการใช้สมุนไพรไทยและยกระดับการแพทย์แผนไทย การแพทย์ทางเลือก รวมถึงการนำภูมิปัญญาท้องถิ่นที่เป็นจุดแข็งของประเทศไทย และการท่องเที่ยวเชิงสุขภาพ มาสร้างมูลค่าทางเศรษฐกิจเพิ่มรายได้ให้กับประชาชนและสร้างรายได้ประเทศ ซึ่งการเปิดโรงพยาบาลชุมชนการแพทย์แผนไทยและการแพทย์ทางเลือกของท้องถิ่นในวันนี้ นอกจากจะช่วยให้ประชาชนในพื้นที่ได้เข้าถึงระบบบริการสุขภาพเพิ่มขึ้นแล้ว ยังสะท้อนให้เห็นว่า ทุกภาคส่วนเห็นความสำคัญและพร้อมสนับสนุนนโยบายของกระทรวงสาธารณสุข รวมถึงนโยบายของรัฐบาลที่จะขับเคลื่อนให้ประเทศไทย เป็นศูนย์กลางสุขภาพโลก
สำหรับโรงพยาบาลชุมชนการแพทย์แผนไทยและการแพทย์ทางเลือก องค์การบริการส่วนจังหวัดแพร่ เปิดให้บริการตรวจรักษา ฟื้นฟู ป้องกันโรค และส่งเสริมสุขภาพ ด้วยศาสตร์การแพทย์แผนไทยและการแพทย์ทางเลือก อาทิ นวดแผนไทย นวดประคบ ฝังเข็ม จัดกระดูก เป็นต้น ประชาชนทั่วไป ผู้ป่วย ผู้สูงอายุ สามารถรับบริการได้ทุกสิทธิการรักษา
จากนั้น ได้เยี่ยมเสริมพลัง อสม.ในพื้นที่ และมอบนโยบายการดำเนินงาน โดยให้ อสม.ซึ่งเป็นหมอคนที่ 1 ร่วมปฏิบัติหน้าที่กับหมอคนที่ 2 และหมอคนที่ 3 ดูแล เฝ้าระวัง ป้องกันควบคุมโรค สื่อสารทำความเข้าใจและเชิญชวนประชาชนเข้ารับวัคซีนโควิด 19 ให้ครบ 4 เข็ม พร้อมทั้งดูแลสุขภาพตนเองเพื่อเป็นต้นแบบที่ดี ยกระดับสู่การเป็น “สมาร์ท อสม.” ใช้เทคโนโลยีในการดูแลสุขภาพคนในชุมชน รวมถึงช่วยกันสอดส่องลูกหลานในชุมชนให้ห่างไกลจากยาเสพติด
******************************************* 2 ธันวาคม 2565

ที่มา : https://www.thaigov.go.th/news/contents/details/62252