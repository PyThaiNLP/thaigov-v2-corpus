รัฐบาลไทย-ข่าวทำเนียบรัฐบาล-​พิธีทำบุญตักบาตรถวายเป็นพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (5 ธ.ค. 65)


วันศุกร์ที่ 2 ธันวาคม 2565
​พิธีทำบุญตักบาตรถวายเป็นพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (5 ธ.ค. 65)
เช้าวันนี้ (วันศุกร์ที่ 2 ธันวาคม 2565 เวลา 8.30 น.) พลเอก สนิธชนก  สังขจันทร์ ปลัดกระทรวงกลาโหม เป็นประธานในการจัดพิธีเจริญพระพุทธมนต์ถวายเป็นพระราชกุศล และพิธีทำบุญตักบาตรพระสงฆ์และสามเณร จำนวน 89 รูป
ถวายเป็นพระราชกุศล เนื่องในวันคล้ายวันพระบรมราชสมภพพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร (5 ธ.ค. 65) ณ ห้องพินิตประชานาถ ในศาลาว่าการกลาโหม เพื่อแสดงออกถึงความจงรักภักดี และน้อมรำลึกถึงพระมหากรุณาธิคุณอันหาสุดมิได้
โดยในตลอดระยะเวลา 70 ปี แห่งการครองราชย์ ปวงพสกนิกรชาวไทยต่างน้อมสำนึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร พระมหากษัตริย์ผู้ทรงพระคุณอันประเสริฐทรงอุทิศพระองค์ปฏิบัติบำเพ็ญพระราชกรณียกิจนานัปการ เพื่อทำนุบำรุงอาณาประชาราษฎร์สร้างความผาสุกร่มเย็นให้แก่ชาติบ้านเมือง โครงการอันเนื่องมาจากพระราชดำริหลายพันโครงการ และหลักในการดำเนินชีวิตทั้งปรัชญาของเศรษฐกิจพอเพียง และพระราชดำรัสที่พระราชทานในโอกาสต่างๆ ได้เป็นเครื่องยึดเหนี่ยวให้ยึดถือปฏิบัติให้สามารถดำเนินชีวิตได้อย่างมั่นคง ด้วยสำนึกในพระมหากรุณาธิคุณอันหาที่สุดมิได้พสกนิกรชาวไทยจักขอสืบสานพระราชปณิธานด้วยความจงรักภักดี เพื่อร่วมกันพัฒนาและสรรค์สร้างสังคมไทยให้มีความเจริญก้าวหน้าสืบไป

ที่มา : https://www.thaigov.go.th/news/contents/details/62257