รัฐบาลไทย-ข่าวทำเนียบรัฐบาล-น้อมนำพระราชปณิธานพระบาทสมเด็จพระเจ้าอยู่หัว กระทรวงมหาดไทย จัดกิจกรรม "จิตอาสานำพาสุข เพื่อพัฒนาคุณภาพชีวิตแบบมีส่วนร่วมของสังคม" สืบสานพระราชปณิธานและน้อมรำลึกในพระมหากรุณาธิคุณร


วันศุกร์ที่ 2 ธันวาคม 2565
พิมพ์
น้อมนำพระราชปณิธานพระบาทสมเด็จพระเจ้าอยู่หัว กระทรวงมหาดไทย จัดกิจกรรม "จิตอาสานำพาสุข เพื่อพัฒนาคุณภาพชีวิตแบบมีส่วนร่วมของสังคม" สืบสานพระราชปณิธานและน้อมรำลึกในพระมหากรุณาธิคุณร
น้อมนำพระราชปณิธานพระบาทสมเด็จพระเจ้าอยู่หัว กระทรวงมหาดไทย จัดกิจกรรม "จิตอาสานำพาสุข เพื่อพัฒนาคุณภาพชีวิตแบบมีส่วนร่วมของสังคม" สืบสานพระราชปณิธานและน้อมรำลึกในพระมหากรุณาธิคุณรัชกาลที่ 9
เมื่อวันที่ 1 ธ.ค. 65 ที่โรงเรียนวัดเศวตฉัตร แขวงบางลำภูล่าง เขตคลองสาน กรุงเทพมหานคร นายสุทธิพงษ์ จุลเจริญ ปลัดกระทรวงมหาดไทย มอบหมายให้ นายพรพจน์ เพ็ญพาส รองปลัดกระทรวงมหาดไทย หัวหน้ากลุ่มภารกิจด้านกิจการความมั่นคงภายใน นำคณะผู้บริหาร ข้าราชการ พนักงาน เจ้าหน้าที่ในสังกัดสำนักงานปลัดกระทรวงมหาดไทย และสำนักงานเขตคลองสาน ลูกเสือ เนตรนารี ประชาชนจิตอาสา ร่วมทำกิจกรรมจิตอาสานำพาสุข เพื่อพัฒนาคุณภาพชีวิตแบบมีส่วนร่วมของสังคม เนื่องในวันคล้ายวันพระบรมราชสมภพ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
โอกาสนี้ นายพรพจน์ เพ็ญพาส รองปลัดกระทรวงมหาดไทย นำคณะฯ ลงพื้นที่เยี่ยมเยียนและมอบถุงน้ำใจให้กับผู้ด้อยโอกาส ยากจน มีรายได้น้อย ผู้พิการ และผู้ป่วยติดเตียง ในพื้นที่ชุมชนอู่ใหม่ และชุมชนวัดเศวตฉัตร ด้วยความปรารถนาที่จะให้พี่น้องประชาชนได้มีชีวิตความเป็นอยู่ที่ดีขึ้น สามารถใช้ชีวิตในสังคมได้อย่างมีความสุข
นายพรพจน์ เพ็ญพาส รองปลัดกระทรวงมหาดไทย กล่าวว่า เนื่องในวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ และวันพ่อแห่งชาติ 5 ธันวาคม 2565 ปวงชนชาวไทยทุกหมู่เหล่าต่างมีความปลื้มปิติโสมนัสเป็นล้นพ้น ที่ได้ร่วมกันแสดงความจงรักภักดีและสำนึกในพระมหากรุณาธิคุณอันหาที่สุดมิได้ ด้วยการดำเนินกิจกรรมจิตอาสานำพาสุข เพื่อพัฒนาคุณภาพชีวิตแบบมีส่วนร่วมของสังคม
"ตลอดระยะเวลาที่ผ่านมา ปวงพสกนิกรชาวไทยต่างน้อมสำนึกในพระมหากรุณาธิคุณของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 70 ปีแห่งการครองราชย์ ซึ่งทรงอุทิศพระองค์ปฏิบัติบำเพ็ญพระราชกรณียกิจนานัปการ เพื่อทำนุบำรุงอาณาประชาราษฎร์ สร้างความผาสุกร่มเย็นให้แก่ชาติบ้านเมือง ทรงเป็นพ่อของแผ่นดินที่พระราชทาน ความเอื้ออาทรห่วงใยแก่ราษฎรโดยถ้วนหน้า ทั้งปรัชญาของเศรษฐกิจพอเพียง พระบรมราโชวาท และพระราชดำรัสที่พระราชทานในโอกาสต่าง ๆ ได้เป็นเครื่องยึดเหนี่ยวให้ทุกฝ่ายยึดถือปฏิบัติ กระทรวงมหาดไทย น้อมรำลึกและสำนึกในพระมหากรุณาธิคุณอันหาที่สุดมิได้ จึงได้ดำเนินการจัดกิจกรรม "จิตอาสานำพาสุข" เพื่อพัฒนาคุณภาพชีวิตแบบมีส่วนร่วมของสังคม โดยการลงพื้นที่เยี่ยมเยียนและมอบถุงน้ำใจให้กับผู้ด้อยโอกาส ยากจน มีรายได้น้อย ผู้พิการ และผู้ป่วยติดเตียง ในพื้นที่ชุมชนอู่ใหม่ และชุมชนวัดเศวตฉัตร ให้ได้รับความช่วยเหลือและเป็นกำลังใจในการดำเนินชีวิตต่อไป" นายพรพจน์ฯ กล่าว
นายพรพจน์ เพ็ญพาส รองปลัดกระทรวงมหาดไทย กล่าวเพิ่มเติมว่า กระทรวงมหาดไทยมีความมุ่งมั่นในการสืบสานพระราชปณิธาน ของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยความจงรักภักดี และจักมุ่งมั่นเจริญรอยตามเบื้องพระยุคลบาท เพื่อร่วมกันพัฒนาและสรรค์สร้างสังคมไทยให้มีความเจริญก้าวหน้าด้วยความมั่นคงอย่างยั่งยืนสืบไป

ที่มา : https://www.thaigov.go.th/news/contents/details/62245