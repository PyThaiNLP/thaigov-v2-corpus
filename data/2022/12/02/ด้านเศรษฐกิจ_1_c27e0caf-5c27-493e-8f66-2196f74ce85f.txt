รัฐบาลไทย-ข่าวทำเนียบรัฐบาล-บขส. เปิดจองตั๋วล่วงหน้า รองรับการเดินทางในช่วงวันหยุดยาวเดือนธันวาคมและช่วงเทศกาลปีใหม่ 2566 


วันพฤหัสบดีที่ 1 ธันวาคม 2565
บขส. เปิดจองตั๋วล่วงหน้า รองรับการเดินทางในช่วงวันหยุดยาวเดือนธันวาคมและช่วงเทศกาลปีใหม่ 2566
เตรียมรถโดยสารให้บริการวันละ 2,900 - 3,000 เที่ยว พร้อมคุมเข้มมาตรการด้านความปลอดภัยป้องกัน COVID-19
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม เปิดเผยว่า ในเดือนธันวาคมนี้ ช่วงสุดสัปดาห์มีวันหยุดยาวติดต่อกันหลายวัน อาทิ ในวันที่ 5 ธันวาคม 2565 ซึ่งเป็นวันคล้ายวันพระบรมราชสมภพของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร วันชาติ วันพ่อแห่งชาติ และในวันที่ 12 ธันวาคม 2565 เป็นวันหยุดวันหยุดชดเชยวันรัฐธรรมนูญ ดังนั้นเพื่ออำนวยความสะดวกในการเดินทางให้กับประชาชนให้ได้รับบริการที่สะดวก รวดเร็ว ปลอดภัย ตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม บริษัท ขนส่ง จำกัด (บขส.) จึงได้เตรียมความพร้อมจัดการเดินรถรองรับการเดินทางของประชาชนในช่วงวันหยุดดังกล่าว โดยได้จัดรถโดยสาร (รถ บขส. รถร่วม และรถตู้) เที่ยวไป ประมาณวันละ 2,900 เที่ยว คาดว่า จะมีผู้ใช้บริการ ประมาณวันละ 32,000 คน ส่วนการเดินทางกลับ ได้จัดรถโดยสาร รองรับประมาณวันละ 3,000 เที่ยว คาดว่า จะมีผู้ใช้บริการ ประมาณวันละ 33,000 คน
นอกจากนี้ เพื่อป้องกันปัญหาผู้โดยสารตกค้าง ลดความแออัดในสถานีขนส่งผู้โดยสาร และป้องกันการแพร่ระบาดของเชื้อไวรัส COVID-19 บขส. ได้เปิดให้บริการจองตั๋วโดยสารล่วงหน้าทุกเส้นทาง ผู้ใช้บริการสามารถวางแผนการเดินทางได้ล่วงหน้า ทั้งในช่วงเดือนธันวาคม 2565 และเทศกาลปีใหม่ 2566 ที่จะถึงนี้ โดยสามารถจองตั๋วโดยสารล่วงหน้าทางช่องทางออนไลน์ ดังนี้ Application : E-TicketWebsite บขส. เว็บไซต์ www.transport.co.th เคาน์เตอร์เซอร์วิส ตัวแทนจำหน่ายตั๋ว บขส. และช่องจำหน่ายตั๋วของ บขส. ณ สถานีเดินรถทั่วประเทศ
ทั้งนี้ บขส. ขอเชิญชวนผู้ใช้บริการสมัครสมาชิก บขส. Card (ไม่เสียค่าใช้จ่ายในการสมัคร) ทาง Application E-Ticket และ www.transport.co.th เพื่อรับสิทธิพิเศษต่าง ๆ ตามเงื่อนไขที่บริษัทกำหนด อาทิ ส่วนลดค่าโดยสาร 5 % และรับคะแนนสะสมคูณ 2 เมื่อซื้อตั๋วผ่านช่องทางออนไลน์เดินทาง ในระหว่างวันที่ 1 - 31 ธันวาคม 2565 สอบถามรายละเอียดเพิ่มเติม Call Center 1490 เรียก บขส. ตลอด 24 ชั่วโมง
กรรมการผู้จัดการใหญ่ บขส. กล่าวเพิ่มเติมว่า ได้เน้นย้ำให้ผู้ประกอบการรถร่วมฯ ที่นำรถโดยสารมาวิ่งจะต้องดำเนินการ ตามมาตรการ/วิธีการปฏิบัติสำหรับการเดินรถโดยสาร เพื่อการควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และให้ดูแลเรื่องความปลอดภัย ตรวจสภาพความพร้อมของรถโดยสาร พนักงานขับรถ ให้พร้อมก่อนออกเดินทางทุกครั้ง พร้อมจำกัดความเร็วไม่เกิน 80 - 90 กิโลเมตร/ชั่วโมง และเมื่อเจอฝนตก สภาพถนนเปียก เส้นทางที่น้ำท่วมขังควรใช้ความเร็วลดลง ใช้ความระมัดระวังในการขับรถให้มากขึ้น รวมทั้งนำมาตรการ 4 พร้อม ได้แก่ สถานีพร้อม พนักงานพร้อม รถโดยสารพร้อม และการบริการพร้อม มาใช้ เพื่อสร้างความปลอดภัยและความเชื่อมั่นในการเดินทางให้แก่ผู้โดยสารทุกคน

ที่มา : https://www.thaigov.go.th/news/contents/details/62222