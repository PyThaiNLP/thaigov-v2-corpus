รัฐบาลไทย-ข่าวทำเนียบรัฐบาล-นายกฯ เป็นประธานเปิดการประชุมสัมมนากรีฑาโลก (World Athletics Global Running Conference 2022) ส่งเสริมการท่องเที่ยวเชิงกีฬา ยินดีไทยเป็นเจ้าภาพจัดงานกรีฑาระดับโลกได้รับการยอมรับ


วันศุกร์ที่ 2 ธันวาคม 2565
พิมพ์
นายกฯ เป็นประธานเปิดการประชุมสัมมนากรีฑาโลก (World Athletics Global Running Conference 2022) ส่งเสริมการท่องเที่ยวเชิงกีฬา ยินดีไทยเป็นเจ้าภาพจัดงานกรีฑาระดับโลกได้รับการยอมรับ
นายกฯ เป็นประธานเปิดการประชุมสัมมนากรีฑาโลก (World Athletics Global Running Conference 2022) ส่งเสริมการท่องเที่ยวเชิงกีฬา ยินดีไทยเป็นเจ้าภาพจัดงานกรีฑาระดับโลกได้รับการยอมรับและมีมาตรฐานสากล
วันนี้ (วันศุกร์ที่ 2 ธันวาคม 2565) เวลา 14.00 น. ณ รอยัล พารากอน ฮอลล์ ชั้น 5 ศูนย์การค้าสยามพารากอน พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานในพิธีเปิดการประชุมสัมมนากรีฑาโลก (World Athletics Global Running Conference 2022) และการจัดการแข่งขันวิ่งมาราธอนส่งเสริมการท่องเที่ยวระดับโลก ประจำปี 2565 (Amazing Thailand Marathon Bangkok 2022) โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา นายประสาน หวังรัตนปราณี ผู้ช่วยรัฐมนตรีประจำสำนักนายกรัฐมนตรี นายยุทธศักดิ์ สุภสร ผู้ว่าการการท่องเที่ยวแห่งประเทศไทย ผู้บริหารสมาคมกรีฑาโลก ผู้จัดการแข่งขันมาราธอนจากทั่วโลก ผู้บริหารภาครัฐและเอกชน และผู้แทนสมาคมกรีฑา ชมรมวิ่ง เข้าร่วมงาน ภายหลังเสร็จสิ้น นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรียินดีและเป็นเกียรติที่ได้เป็นประธานงานสัมมนาวงการกรีฑาโลกในวันนี้ ซึ่งปัจจุบันการแพร่ระบาดของโรคโควิด-19 คลี่คลาย มีมาตรการผ่อนคลายจนประชาชนกลับมาใช้ชีวิตได้อย่างปกติ รัฐบาลจึงได้หารือกับภาคธุรกิจกลุ่มต่าง ๆ เพื่อร่วมกันหาวิธีกระตุ้นเศรษฐกิจของประเทศให้กลับมาเข้มแข็งอย่างเป็นรูปธรรม ซึ่งการส่งเสริมการท่องเที่ยวเชิงกีฬาจึงเป็นอีกหนึ่งยุทธศาสตร์ที่สำคัญและสามารถเชื่อมโยงความเป็นมิตร ความเป็นเพื่อนระหว่างนักกีฬาได้เป็นอย่างดี
นายกรัฐมนตรีกล่าวขอบคุณสมาคมกรีฑาโลกที่เชื่อมั่นและให้ความไว้วางใจประเทศไทยในการเป็นเจ้าภาพการจัดงานกรีฑาระดับโลก จำนวน 3 งานในปีนี้ ได้แก่ 1. การแข่งขันกีฬาวิ่งเทรลภูเขาชิงแชมป์โลก ครั้งที่ 1 ณ ดอยสุเทพ จังหวัดเชียงใหม่ ซึ่งได้รับความชื่นชมถึงความสำเร็จในการจัดงานจากสื่อมวลชนทั่วโลก สามารถสร้างมูลค่าทางเศรษฐกิจได้มากกว่า 450 ล้านบาท 2. การประชุมสัมมนากรีฑาโลก ประจำปี 2565 และ 3. การแข่งขันวิ่งมาราธอนส่งเสริมการท่องเที่ยวระดับโลก รายการ “Amazing Thailand Marathon Bangkok 2022” ซึ่งได้รับการรับรองและยอมรับจากสมาคมกรีฑาโลกให้เป็น 1 ใน 5 ของมาราธอนในเมืองหลวง ที่จัดได้ดีที่สุดในทวีปเอเชีย โดยมีนักวิ่งทั้งชาวไทยและชาวต่างชาติเข้าร่วมกว่า 25,000 คน
นายกรัฐมนตรีเชื่อมั่นว่าศักยภาพในการจัดการแข่งขันกีฬาระดับโลกที่ได้มาตรฐานสากล และสถานที่ท่องเที่ยวทางธรรมชาติที่สวยงามของไทย จะสามารถสร้างความสุขกายสุขใจ และสร้างความประทับใจให้แก่ผู้เข้าร่วมทุกคน โดยไทยพร้อมเป็นเจ้าบ้านที่ดี มอบรอยยิ้มให้กับผู้มาเยือนทุกท่าน พร้อมขอขอบคุณทุกภาคส่วนที่ช่วยกันผลักดันให้เกิดกิจกรรมเหล่านี้ขึ้น และขอให้ร่วมกันสนับสนุนให้เกิดกิจกรรมทางด้านการท่องเที่ยวและกีฬาอย่างต่อเนื่อง
จากนั้น Mr. Jakob Larsen ผู้อำนวยการอาวุโส สมาคมกรีฑาโลก พร้อมด้วย Mr. Dawna Stone ประธานเจ้าหน้าที่บริหาร World Marathon Majors ได้มอบถ้วยมาราธอนโลกและประกาศนียบัตรสมาคมกรีฑาโลกแด่นายกรัฐมนตรี เพื่อเป็นที่ระลึกและเชิดชูเกียรติที่ประเทศไทยให้การสนับสนุนการจัดงานในครั้งนี้ โดยภายหลังเสร็จสิ้นพิธีเปิดงานฯ นายกรัฐมนตรี ได้เยี่ยมชมจุดลงทะเบียนรับเบอร์และอุปกรณ์การแข่งขันวิ่งฯ บูธผู้ประกอบการขายสินค้ากีฬา พร้อมกล่าวทักทายผู้เข้าร่วมงาน
อนึ่ง การประชุมสัมมนากรีฑาโลก จัดขึ้น ระหว่างวันที่ 1 - 3 ธันวาคม 2565 ณ รอยัล พารากอน ฮอลล์ โดยมีผู้จัดงานวิ่งมาราธอนชั้นนำจากทั่วโลก เดินทางมาร่วมประชุม ซึ่งเป็นการจัดงานคู่ขนานกับการแข่งขันวิ่งมาราธอนส่งเสริมการท่องเที่ยวระดับโลก ครั้งที่ 5 Amazing Thailand Marathon Bangkok 2022 เป็นการแข่งขันวิ่งมาราธอนเมืองหลวงที่ได้รับการรับรองในระดับ World Athletics Label มีนักวิ่งชาวไทยและชาวต่างชาติที่สนใจเข้าร่วมแข่งขันอย่างต่อเนื่องทุกปี โดยครั้งนี้จะจัดขึ้นในวันที่ 4 ธันวาคม 2565 มีกิจกรรมไฮไลต์คือการจัดวิ่งประเภทมาราธอน ระยะ 42.175 กิโลเมตร เส้นทางราชมังคลากีฬาสถาน – อนุสาวรีย์ประชาธิปไตย ถนนพระสุเมรุ

ที่มา : https://www.thaigov.go.th/news/contents/details/62261