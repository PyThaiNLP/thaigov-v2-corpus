รัฐบาลไทย-ข่าวทำเนียบรัฐบาล-กรมสรรพากรเปิดให้พ่อค้า - แม่ค้าออนไลน์ใช้ที่อยู่ในอาคารชุดจดทะเบียนภาษีมูลค่าเพิ่มผ่านระบบออนไลน์ได้แล้ว   


วันศุกร์ที่ 2 ธันวาคม 2565
พิมพ์
กรมสรรพากรเปิดให้พ่อค้า - แม่ค้าออนไลน์ใช้ที่อยู่ในอาคารชุดจดทะเบียนภาษีมูลค่าเพิ่มผ่านระบบออนไลน์ได้แล้ว
กรมสรรพากรอำนวยความสะดวกให้พ่อค้า - แม่ค้าออนไลน์ ที่เป็นบุคคลธรรมดาและต้องการจดทะเบียนภาษีมูลค่าเพิ่ม (VAT) สามารถใช้ที่อยู่ในอาคารชุดหรือคอนโดมิเนียมขอจดทะเบียน VAT ผ่านระบบออนไลน์ได้แล้ว ตั้งแต่วันที่ 1 ธันวาคม 2565 เป็นต้นไป
นายลวรณ แสงสนิท อธิบดีกรมสรรพากร เปิดเผยว่า “ปัจจุบันธุรกิจขายของออนไลน์มีการขยายตัวอย่างรวดเร็ว และมีผู้ประกอบการจำนวนมากที่พักอาศัยในอาคารชุดหรือคอนโดมีเนียมและใช้เป็นสถานประกอบการ ซึ่งถ้ามีรายได้ทั้งปี เกินกว่า 1.8 ล้านบาท ผู้ประกอบการมีหน้าที่จดทะเบียน VAT ต่อกรมสรรพากร โดยที่ผ่านมาไม่สามารถใช้อาคารชุดเป็นสถานประกอบการเพื่อจดทะเบียน VAT ได้ กรมสรรพากรตระหนักถึงปัญหาดังกล่าว จึงได้ปรับปรุงกฎหมายให้สอดคล้องกับรูปแบบการประกอบธุรกิจขายของออนไลน์ในปัจจุบัน โดยให้นำอาคารชุดหรือคอนโดมีเนียมมาเป็นสถานประกอบการในการจดทะเบียน VAT ได้ตามหลักเกณฑ์ วิธีการ และเงื่อนไขที่กำหนด โดยสามารถศึกษารายละเอียดเพิ่มเติมและยื่นคำขอจดทะเบียน VAT ได้ที่ www.rd.go.th >> บุคคลธรรมดา >> ภาษีมูลค่าเพิ่ม >> ระบบจดทะเบียนภาษีมูลค่าเพิ่มสำหรับผู้ประกอบการพาณิชย์อิเล็กทรอนิกส์ที่ใช้อาคารชุดเป็นสถานประกอบการ พร้อม Upload เอกสารที่เกี่ยวข้อง”
อธิบดีกรมสรรพากร กล่าวสรุปว่า “การปรับปรุงรูปแบบการจดทะเบียน VAT ให้กับพ่อค้า – แม่ค้าออนไลน์ในครั้งนี้ จะช่วยอำนวยความสะดวก ลดขั้นตอนและระยะเวลาให้สามารถยื่นจดทะเบียน VAT ได้ง่ายขึ้น เนื่องจากเป็นการทำธุรกรรมบนระบบออนไลน์ในทุกขั้นตอน ตอบโจทย์นโยบายตรงกลุ่ม บริการตรงใจ สนับสนุนรูปแบบการประกอบกิจการที่เปลี่ยนแปลงไปในยุคปัจจุบัน”
หากมีข้อสงสัยสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/62236