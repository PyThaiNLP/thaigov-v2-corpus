รัฐบาลไทย-ข่าวทำเนียบรัฐบาล-“อลงกรณ์” ชงฟรุ้ทบอร์ด เห็นชอบโครงการจัดตั้ง “มหานครผลไม้ (Fruit Metropolis)” และ “กองทุนผลไม้แห่งชาติ” 


วันศุกร์ที่ 2 ธันวาคม 2565
“อลงกรณ์” ชงฟรุ้ทบอร์ด เห็นชอบโครงการจัดตั้ง “มหานครผลไม้ (Fruit Metropolis)” และ “กองทุนผลไม้แห่งชาติ”
“อลงกรณ์” ชงฟรุ้ทบอร์ด เห็นชอบโครงการจัดตั้ง “มหานครผลไม้ (Fruit Metropolis)” และ “กองทุนผลไม้แห่งชาติ” เพื่อยกระดับจันทบุรีและภาคตะวันออกเป็นฮับผลไม้โลก
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานคณะทำงานศึกษาโครงการมหานครผลไม้ และการขนส่งผลไม้ผ่านสนามบินจันทบุรี เปิดเผยวันนี้ภายหลังเป็นประธานการประชุมคณะทำงานศึกษาโครงการมหานครผลไม้ และการขนส่งผลไม้ผ่านสนามบินจันทบุรี ว่า คณะทำงานฯ จะเสนอฟรุ้ทบอร์ด (Fruit Board) พิจารณาเห็นชอบพิมพ์เขียวแนวทางการพัฒนาโครงการจัดตั้งมหานครผลไม้ (Fruit Metropolis Blueprint) และหลักการแห่งร่างกฎหมายกองทุนผลไม้แห่งชาติ (National Fruit Fund) รวมทั้งแนวทางการพัฒนาสนามบินจันทบุรี ในการประชุมฟรุ้ทบอร์ดครั้งต่อไป คาดว่าเป็นปลายเดือนหน้าหรือต้นเดือนมกราคม 2566 เพื่อยกระดับจังหวัดจันทบุรี ภาคตะวันออกเป็นฮับผลไม้โลก ในฐานะที่ประเทศไทยเป็นประเทศผู้นำการผลิตและส่งออกผลไม้และผลิตภัณฑ์ผลไม้ของโลก โดยปีที่ผ่านมาสามารถส่งออกสร้างรายได้เข้าประเทศกว่า 2 แสนล้านบาท
โครงการมหานครผลไม้มุ่งต่อยอดการพัฒนาจากฐานศักยภาพปัจจุบันของจังหวัดจันทบุรี ระยอง ตราด และจังหวัดอื่น ๆ ในภาคตะวันออก เชื่อมโยงกับศักยภาพของระเบียงเศรษฐกิจตะวันออก (Eastern Economic Corridor) โดยจะจัดตั้งบนพื้นที่ของรัฐ ในอำเภอนายายอาม และอำเภอท่าใหม่ ของจังหวัดจันทบุรี พร้อมกับการพัฒนาสนามบินจันทบุรีเป็นสนามบินพาณิชย์
โดยโครงการมหานครผลไม้ ประกอบไปด้วย การแบ่งโซนพื้นที่และองค์ประกอบสำคัญ เช่น 1. ศูนย์บริหารจัดการผลไม้ครบวงจร 2. ศูนย์ธุรกิจแสดงสินค้าและการประชุม 3. ศูนย์การค้าอีคอมเมิร์ซและการประมูลออนไลน์ 4. ศูนย์แปรรูปผลไม้ 5. ศูนย์โลจิสติกส์ การขนส่งและคลังสินค้า 6. ศูนย์รวบรวมคัดแยกและบรรจุผลไม้สด 7. ศูนย์ห้องเย็น (Cold Chain Center) 8. ศูนย์ปฏิบัติการแล็ปกลาง 9. ศูนย์ตรวจรับรองคุณภาพผลไม้ และ 10. ศูนย์วิจัยและพัฒนา โดยสถาบันผลไม้ (Fruit Academy) จัดตั้งภายใต้ระบบศูนย์เทคโนโลยีเกษตรและนวัตกรรม ()(Agritech and Innovation Center : AIC)
นายอลงกรณ์ กล่าวต่อไปว่า การบริหารจัดการจะใช้รูปแบบ PPP และการลงทุนของภาคเอกชนเป็นหลักเน้นการแปรรูปสร้างมูลค่าเพิ่มสู่เกษตรมูลค่าสูงโดยต่อยอดและเชื่อมโยงเสริมศักยภาพปัจจุบันของตลาดผลไม้และระบบการค้าการส่งออกที่มีอยู่เดิม เพิ่มในส่วนที่ขาดมุ่งสู่การเป็นศูนย์กลางผลไม้ของโลก รวมทั้งการสร้างแพลตฟอร์มเครือข่ายความร่วมมือกับภาครัฐภาคเอกชน ภาควิชาการ และภาคเกษตรกรชาวสวนผลไม้ภายในประเทศ และต่างประเทศที่เป็นตลาดสำคัญ เช่น จีน ญี่ปุ่น อินเดีย ฮ่องกง อาเซียน อังกฤษ สหรัฐอเมริกา ออสเตรเลีย ดูไบ ซาอุดีอาระเบีย เนเธอร์แลนด์ และสหภาพยุโรป หรือ อียู ฯลฯ ในรูปแบบคล้ายคลึง FKII ของญี่ปุ่นและโมเดล Food Valley ของเนเธอร์แลนด์ ทั้งนี้ ตนในฐานะประธานกรกอ. จะนำโครงการมหานครผลไม้เข้าสู่การพิจารณาของการประชุมคณะกรรมการความร่วมมือระหว่างกระทรวงเกษตรและสหกรณ์ กับสภาอุตสาหกรรมแห่งประเทศไทยครั้งหน้า เพื่อเชิญชวนผู้ประกอบการโรงงานกลุ่มคลัสเตอร์แปรรูปผลไม้ และเวชสำอางค์ที่สนใจมาลงทุน
นอกจากนี้ ที่ประชุมได้รับทราบความก้าวหน้าในการพัฒนาและปรับปรุงสนามบินท่าใหม่ จังหวัดจันทบุรี และเห็นว่ามีศักยภาพที่จะพัฒนาเป็นสนามบินพาณิชย์เพื่อการขนส่ง การค้า และการท่องเที่ยวของกลุ่มจังหวัดนอกเขตอีอีซี โดยช่วงแรกจะใช้สนามบินอู่ตะเภา สนามบินนานาชาติสุวรรณภูมิ และสนามบินจังหวัดตราด ไปพลางก่อน โดยจะมีหนังสือขอการสนับสนุนจากกระทรวงคมนาคม รวมทั้งการขยายระบบรางมายังโครงการมหานครผลไม้ด้วย
“เพื่อให้การพัฒนาและยกระดับขีดความสามารถในการแข่งขันของผลไม้ไทย ภายใต้โครงการมหานครผลไม้สู่การเป็นฮับผลไม้โลก จึงต้องมีทีมทำงานจากหลายภาคส่วน ซึ่งจะได้ทาบทามมาร่วมงานเพิ่มขึ้น โดยเฉพาะผู้ที่มีส่วนในการผลักดันโครงการมหานครผลไม้มาเสริมทีมขับเคลื่อนโครงการ เช่น นายวิชัย โภชนกิจ อดีตอธิบดีกรมการค้าภายใน ที่ปรึกษารัฐมนตรีกระทรวงพาณิชย์ นายยุคล ชนะวัฒน์ปัญญา คณะทำงานที่ปรึกษารัฐมนตรีเกษตรฯ ดร.สาโรจน์ วสุวานิช ประธานสภาอุตสาหกรรมภาคตะวันออก พล.อ.อ.มานัต วงษ์วาทย์ อดีตผู้บัญชาการทหารอากาศ นายวิชัย นายธิติ เอกบุญยืน ประธานสภาอุตสาหกรรมจังหวัดจันทบุรี นายธีระ วงษ์เจริญ อดีตที่ปรึกษารัฐมนตรีช่วยเกษตรฯ   นายชายพงษ์ นิยมกิจ ประธานหอการค้าจังหวัดจันทบุรี นายสุวิทย์ รัตนจินดา ประธานสมาพันธ์ผู้ให้บริการโลจิสติกส์ไทย นายชรัตน์ เนรัญชร ผู้นำYoung Smart Farmer และคณะทำงานที่ปรึกษารัฐมนตรีเกษตรฯ นางปภาวี สุธาวิวัฒน์ นายกสมาคมผู้ประกอบการพืชผักผลไม้ไทย และนายมณฑล ปริวัฒน์ นายกสมาคมการค้าผลไม้ยุคใหม่ (MAFTA) ผู้แทนสมาคมทุเรียนไทย (TDA) และบุคคลอื่น ๆ จากภาครัฐภาคเอกชนภาควิชาการ ศูนย์ AIC และภาคเกษตรกร” นายอลงกรณ์ กล่าวในที่สุด
สำหรับการประชุมคณะทำงานศึกษาโครงการมหานครผลไม้และการขนส่งผลไม้ผ่านสนามบินจันทบุรี ผ่านระบบการประชุมทางไกล Zoom Cloud Meeting มีผู้เข้าร่วมประชุม อาทิ นายธีระ วงษ์เจริญ อดีตที่ปรึกษารัฐมนตรีช่วยเกษตรฯ นายณฐกร สุวรรณธาดา คณะที่ปรึกษารัฐมนตรีเกษตรฯ นายธีระ สลักเพชร อดีตรัฐมนตรีว่าการกระทรวงวัฒนธรรม นายพีรพันธ์ คอทอง ผู้ตรวจราชการกระทรวงเกษตรและสหกรณ์ นายรพีทัศน์ อุ่นจิตตพันธุ์ รองอธิบดีกรมส่งเสริมการเกษตร นายสมเกียรติ มณีสถิตย์ รองอธิบดีกรมท่าอากาศยาน นายชูชาติ วัฒนวรรณ ผู้อำนวยการสถาบันพืชสวน กรมวิชาการเกษตร นายสุวิทย์ รัตนจินดา ประธานสมาพันธ์ผู้ให้บริการโลจิสติกส์ไทย นางปภาวี สุธาวิวัฒน์ นายกสมาคมผู้ประกอบการพืชผักผลไม้ไทย และนายมณฑล ปริวัฒน์ นายกสมาคมการค้าผลไม้ยุคใหม่ (MAFTA) ตลอดจนผู้แทนสมาคมทุเรียนไทย (TDA) นายชยดิฐ หุตานุวัชร์ ประธานคณะกรรมการบริหาร CTPI นางกัลยา ส่งรอด ผู้อำนวยการกองนโยบายและแผนพัฒนาการเกษตร สำนักงานเศรษฐกิจกรเกษตร นางปัทมา นามวงศ์ เกษตรจังหวัดจันทบุรี นางสาวธารารัตน์ โพธิ์ศรี เกษตรและสหกรณ์จังหวัดจันทบุรี ผู้แทนกรมส่งเสริมสหกรณ์ ผู้แทนกรมการค้าภายใน ผู้แทนกรมส่งเสริมอุตสาหกรรม โดยมี นางสาวเพ็ญระพี ทองอินทร์ ผู้อำนวยกลุ่มส่งเสริมไม้ผล สำนักสำนักส่งเสริมและจัดการสินค้าเกษตร กรมส่งเสริมการเกษตร เป็นเลขานุการการประชุม

ที่มา : https://www.thaigov.go.th/news/contents/details/62251