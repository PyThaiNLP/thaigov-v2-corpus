รัฐบาลไทย-ข่าวทำเนียบรัฐบาล-กสร. หวั่น! ช่วงฤดูหนาวเสี่ยงต่อการเกิดเหตุเพลิงไหม้เนื่องจากสภาพอากาศแห้ง แนะนายจ้าง ลูกจ้าง ใช้หลัก 3ต ในสถานประกอบกิจการ


วันพุธที่ 14 ธันวาคม 2565
พิมพ์
กสร. หวั่น! ช่วงฤดูหนาวเสี่ยงต่อการเกิดเหตุเพลิงไหม้เนื่องจากสภาพอากาศแห้ง แนะนายจ้าง ลูกจ้าง ใช้หลัก 3ต ในสถานประกอบกิจการ
กรมสวัสดิการและคุ้มครองแรงงาน (กสร.) หวั่นช่วงฤดูหนาวเสี่ยงต่อการเกิดเหตุเพลิงไหม้เนื่องจากสภาพอากาศแห้ง แนะนายจ้าง ลูกจ้าง ใช้หลัก 3ต ในสถานประกอบกิจการ พร้อมกำชับเจ้าหน้าที่ความปลอดภัยในการทำงาน (จป.) ดำเนินการตามบทบาทหน้าที่อย่างเคร่งครัด
นายนิยม สองแก้ว อธิบดีกรมสวัสดิการและคุ้มครองแรงงาน เปิดเผยว่า ตามที่กรมอุตุนิยมวิทยาได้ประกาศประเทศไทยเข้าสู่ฤดูหนาวแล้ว หลายพื้นที่เริ่มมีอากาศหนาวเย็น สภาพอากาศแห้ง ความชื้นต่ำ และลมกระโชกแรง ทำให้เสี่ยงต่อการเกิดอัคคีภัยมากกว่าปกติ โดยเฉพาะอย่างยิ่งสถานประกอบกิจการ ห้างสรรพสินค้า อาคารบ้านเรือน รวมไปถึงพื้นที่รกร้างว่างเปล่า กรมสวัสดิการและคุ้มครองแรงงานในฐานะหน่วยงานกำกับ ดูแลให้นายจ้าง ลูกจ้าง ปฏิบัติตามกฎหมายความปลอดภัย อาชีวอนามัย และสภาพแวดล้อมในการทำงาน มีความห่วงใยความปลอดภัยในชีวิตและทรัพย์สินของประชาชนทุกระดับ ซึ่งอาจได้รับผลกระทบจากการเกิดอัคคีภัยในช่วงฤดูหนาวและลุกลามจนเกิดความรุนแรง นำไปสู่ความเสียหายได้ จึงขอความร่วมมือสถานประกอบกิจการให้ช่วยตรวจตราและดูแลความปลอดภัยในสถานที่ทำงาน รวมทั้งความปลอดภัยของลูกจ้าง ตลอดจนมอบหมายให้เจ้าหน้าที่ความปลอดภัยในการทำงาน (จป.) หรือผู้ที่เกี่ยวข้องในการตรวจสอบโครงสร้าง อาคาร สถานที่ให้อยู่ในสภาพที่ปลอดภัย ตรวจสอบการใช้อุปกรณ์ เครื่องใช้ไฟฟ้าต่าง ๆ โดย จป. จะต้องดำเนินการตรวจประเมินสภาพแวดล้อมในการทำงาน รวมไปถึงอบรมลูกจ้างให้ปฏิบัติงานปลอดจากเหตุอันจะทำให้เกิดความไม่ปลอดภัยในการทำงานให้ครอบคลุมอย่างรอบด้าน
อธิบดี กล่าวต่อว่า กรมสวัสดิการและคุ้มครองแรงงานมีมาตรการ 3ต เพื่อป้องกันการเกิดอัคคีภัยที่อาจเกิดขึ้น ประกอบด้วย “ติดตั้ง” โดยต้องติดตั้งระบบป้องกันและระงับอัคคีภัย เครื่องดับเพลิงแบบเคลื่อนย้ายได้ ระบบป้องกันฟ้าผ่า และแหล่งจ่ายไฟฟ้าสำรอง “ตรวจสอบ” หมั่นตรวจสอบระบบป้องกันและระงับอัคคีภัย และเครื่องดับเพลิงแบบเคลื่อนย้ายได้ “เตรียมความพร้อม” ต้องจัดทำแผนป้องกันและระงับอัคคีภัย จัดอบรมการดับเพลิงขั้นต้นให้กับลูกจ้าง และฝึกซ้อมดับเพลิงและฝึกซ้อมอพยพหนีไฟประจำปี มาตรการ 3ต จะช่วยป้องกันและลดการเกิดอัคคีภัย พร้อมทั้งจะช่วยสร้างความปลอดภัยในการทำงาน ลดการประสบอันตรายจากการทำงานอันจะก่อให้เกิดความสูญเสียในอนาคตได้ ทั้งนี้ ขอฝาก นายจ้าง ลูกจ้าง ตลอดจนประชาชนทั่วไปให้ช่วยเป็นหูเป็นตาและร่วมกันเฝ้าระวังเหตุเพลิงไหม้ เพื่อความปลอดภัยของทุกชีวิตและทรัพย์สิน ไม่มีเหตุการณ์สูญเสียช่วงฤดูหนาวในปีนี้ หากมีข้อสงสัยสามารถสอบถามเพิ่มเติมได้ที่ กองความปลอดภัยแรงงาน โทร 0 2448 9128-39 หรือโทรสายด่วน 1546 และ 1506 กด 3

ที่มา : https://www.thaigov.go.th/news/contents/details/62629