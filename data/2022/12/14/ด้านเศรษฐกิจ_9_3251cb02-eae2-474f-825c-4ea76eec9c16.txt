รัฐบาลไทย-ข่าวทำเนียบรัฐบาล-รมช.ประภัตร เปิดงานเสวนา “โครงการสานฝันสร้างอาชีพ ยกระดับรายได้เกษตรกร”


วันพุธที่ 14 ธันวาคม 2565
รมช.ประภัตร เปิดงานเสวนา “โครงการสานฝันสร้างอาชีพ ยกระดับรายได้เกษตรกร”
รมช.ประภัตร เปิดงานเสวนา “โครงการสานฝันสร้างอาชีพ ยกระดับรายได้เกษตรกร” เพื่อสร้างการรับรู้และความเข้าใจให้แก่พี่น้องเกษตรกร จ.ฉะเชิงเทรา
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิดงานเสวนา “โครงการสานฝันสร้างอาชีพ ยกระดับรายได้เกษตรกร” ณ อาคารประชาคมวัดสมานรัตนาราม ต.บางแก้ว อ.เมือง จ.ฉะเชิงเทรา ว่า จากวิกฤตการณ์แพร่ระบาดของเชื้อไวรัสโคโรน่า 2019 (COVID-19) ทำให้เศรษฐกิจของประเทศถดถอย รายได้จากการส่งออกสินค้าลดลงมาก และการเพาะปลูกพืชเศรษฐกิจหลายชนิดยังคงมีปัญหา พลเอกประยุทธ์ จันทร์โอชา นายกรัฐมนตรี จึงเห็นควรให้มีโครงการส่งเสริมอาชีพให้กับประชาชนอย่างต่อเนื่อง เพื่อสร้างงาน สร้างอาชีพ สร้างรายได้ และกระตุ้นเศรษฐกิจของประเทศให้ฟื้นคืนกลับมาโดยเร็วกระทรวงเกษตรและสหกรณ์ได้เข้าไปส่งเสริมเกษตรกรในการประกอบอาชีพด้านเกษตรกรรม (พืช ปศุสัตว์ ประมง) ที่มีตลาดรองรับชัดเจน หรืออาชีพที่มีลักษณะการลงทุนค้าขายเพื่อเลี้ยงชีพในครัวเรือน โดยมีเป้าหมายการส่งเสริมอาชีพให้กับเกษตรกร ลูกหลานเกษตรกร ภายใต้โครงการ“สานฝันสร้างอาชีพ และ ยกระดับรายได้เกษตรกร”เน้นอาชีพที่มีตลาดรองรับชัดเจน มีการประกันราคารับซื้อ ผลผลิต สามารถสร้างรายได้ในระยะเวลา ไม่เกิน 6 เดือน มีผลตอบแทนเบื้องต้นเพียงพอต่อ การดำรงชีพ สามารถต่อยอดเป็นอาชีพที่มั่นคงต่อไปได้ในอนาคต
ทั้งนี้ โครงการสานฝันสร้างอาชีพ และยกระดับรายได้เกษตรกร เป็นโครงการความร่วมมือระหว่างกระทรวงเกษตรและสหกรณ์ โดยกรมปศุสัตว์ ร่วมกับ ธนาคารเพื่อการเกษตรและสหกรณ์การเกษตร (ธ.ก.ส.) จะส่งเสริมสนับสนุนการให้สินเชื่อแก่เกษตรกรรายย่อย โดยใช้บุคคลค้ำประกันเงินกู้ ภายใต้หลักการ 3 คนร่วมมือ 1 คนกู้ 2 คนค้ำ หนี้เสียสามารถกู้ได้ เงินได้ไม่เกินรายละ 100,000 บาท วงเงินกู้ทั้งหมด 30,000 ล้านบาท อัตราดอกเบี้ยร้อยละ 4 ต่อปี ระยะเวลาปล่อยเงินกู้ตั้งแต่ 1 กรกฎาคม 2564 ถึง 31 มีนาคม 2567 ผู้สนใจสามารถสมัครเข้าร่วมโครงการได้ที่ ธ.ก.ส.สาขาใกล้บ้าน เพื่อเป็นการช่วยเหลือและบรรเทาความเดือดร้อนให้กับเกษตรกรได้มี เงินทุนในการสร้างงานสร้างอาชีพ หรือการประกอบอาชีพเกษตรกรรมตามหลักปรัชญาของเศรษฐกิจพอเพียง หรือการประกอบอาชีพนอกภาคการเกษตรที่มีลักษณะเป็นอาชีพเสริมเพิ่มรายได้ เพื่อเลี้ยงชีพในครัวเรือน ซึ่งใช้เงินลงทุนไม่มากนัก และต้องไม่เป็นการประกอบอาชีพในลักษณะที่ทำลายสิ่งแวดล้อมหรือผิดกฎหมายด้วย

ที่มา : https://www.thaigov.go.th/news/contents/details/62639