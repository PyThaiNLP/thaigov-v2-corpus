รัฐบาลไทย-ข่าวทำเนียบรัฐบาล-ปมท. เข้มติดตามค้นหาผู้ค้า ผู้เสพ และผู้ติดยาเรื้อรัง ย้ำให้ทุกฝ่ายช่วยเสริมกำลังในการเฝ้าระวังเพื่อป้องกันการกระทำความผิดทุกรูปแบบ


วันพุธที่ 14 ธันวาคม 2565
พิมพ์
ปมท. เข้มติดตามค้นหาผู้ค้า ผู้เสพ และผู้ติดยาเรื้อรัง ย้ำให้ทุกฝ่ายช่วยเสริมกำลังในการเฝ้าระวังเพื่อป้องกันการกระทำความผิดทุกรูปแบบ
ปมท. เข้มติดตามค้นหาผู้ค้า ผู้เสพ และผู้ติดยาเรื้อรัง ย้ำให้ทุกฝ่ายช่วยเสริมกำลังในการเฝ้าระวังเพื่อป้องกันการกระทำความผิดทุกรูปแบบ
เมื่อวันที่ 13 ธันวาคม 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า นโยบายการทำสงครามกับยาเสพติดของกระทรวงมหาดไทย ไม่ได้มุ่งเน้นเฉพาะในการป้องกันเเละปราบปราม แต่มุ่งเน้นการค้นหาวิธีที่สามารถเเก้ไขปัญหาได้อย่างยั่งยืนเเละเสริมสร้างภูมิคุ้มกันที่เเข็งเเรงให้กับคนในชุมชน หลักสำคัญที่กระทรวงมหาดไทยกำลังศึกษา เเละนำมากำหนดเป็นนโยบาย คือการนำกลุ่มเป้าหมายผู้เสพ จำนวนกว่า 120,000 คน เข้าสู่กระบวนการบำบัดรักษา และป้องกันไม่ให้มีผู้ป่วยยาเสพติดรายใหม่เข้าสู่วงจรยาเสพติด กล่าวคือ ต้องระดมสรรพกำลังและวิธีการที่จะทำให้ 120,000 คน เลิกยุ่งเกี่ยวกับยาเสพติด ด้วยระบบการบำบัดรักษา และฟื้นฟู ระยะเวลาตลอดหลักสูตร 15 วัน ที่จะฟื้นฟูทั้งสภาพร่างกายเเละจิตใจไปพร้อม ๆ กัน สิ่งที่กระทรวงมหาดไทยตั้งใจจะทำ คือการ Change for Good เพราะเราเเข่งกับเวลา ยิ่งดำเนินการเร็วมากเท่าไร ยิ่งลดความเสี่ยงต่อการเกิดภัยทางสังคม คนคลุ้มคลั่งจากการเสพยาเสพติด หรืออาการทางระบบประสาทที่ขาดสติยั้งคิดต่าง ๆ จึงขอความร่วมมือพี่น้องประชาชนร่วมเป็นหูเป็นตาสอดส่องดูเเลชุมชนเเละสังคมของเรา เพื่อป้องกันไม่ให้เกิดเหตุการณ์ความรุนเเรงต่าง ๆ และในวันนี้เหมือนกับทุกวันอีกเช่นเคย ขอยกตัวอย่างการทำงานที่เกี่ยวข้องกับการแก้ไขปัญหายาเสพติดมาให้พี่น้องประชาชนได้รับรู้รับทราบถึงผลการปฏิบัติของเจ้าหน้าโดยมีตัวอย่างพอสังเขป ดังนี้
1. จังหวัดนครพนม โดยนายปรีชา สอิ้งทอง นายอำเภอท่าอุเทน ร่วมกับกองร้อยทหารพรานที่ 2109 ฉก.ทพ.21 กองกำลังสุรศักดิ์มนตรีร้อย ตชด.237 นรข.เขตนครพนม กองบังคับการควบคุมที่ 1 กองกำลังสุรศักดิ์มนตรี และ สภ.ท่าอุเทน ร่วมกันตรวจยึดยาบ้าจำนวน 200,000 เม็ด บริเวณริมแม่น้ำโขง บ้านเหล่าหนาด หมู่ที่ 8 ตำบลพนอม อำเภอท่าอุเทน จังหวัดนครพนม และนายปรัตถกร บุสาวรรณกร นายอำเภอธาตุพนม ร่วมกับ ผกก.สภ.ธาตุพนม และหน่วยงานด้านความมั่นคงในพื้นที่ แถลงข่าวการจับกุมการลักลอบนำเข้ากัญชา โดย สน.เรือธาตุพนม ร่วมกับ ด่านศุลกากรนครพนม และด่านตรวจพืชนครพนม ทำการจับกุมผู้ต้องหา จำนวน 2 ราย คือ นายพัชรพล (สงวนนามสกุล) อายุ 21 ปี และนายวรัท (สงวนนามสกุล) อายุ 21 ปี บริเวณ บ.คำผักแพว ต.น้ำก่ำ อ.ธาตุพนม จ.นครพนม พบของกลางกัญชาแห้งอัดแท่ง จำนวน 9 กระสอบ น้ำหนักรวม 257 แท่ง/กก. ซึ่งได้นำส่งพนักงานสอบสวนเพื่อดำเนินคดีและขยายผลการจับกุมต่อไป
2. จังหวัดหนองคาย โดยการอำนวยการของนายธงชัย บุตรวงษ์ พ.ต.อ.ภูวิศ ศิริพานิช ผกก.สภ.รัตนวาปี สั่งการให้ เจ้าหน้าฝ่ายความมั่นคง พร้อมชุดสืบสวน สภ.รัตนวาปี, สนธิกำลังร่วมกับเจ้าหน้าที่ ร้อย ทพ.2015 สน.เรือรัตนวาปี เจ้าหน้าที่ทหาร หมวดสกัดกั้นที่ 2 ร้อยสกัดกั้นที่ 1 ฯ สมาชิก อส.ร้อย อส.อ.รัตนวาปี 9 ร่วมกันตรวจยึดยาเสพติด ในพื้นที่ บริเวณโต๊ะม้าหินอ่อนริมถนนสาธารณะภายในหมู่บ้านหนองแก้ว ม.12 ต.รัตนวาปี อ.รัตนวาปี จ.หนองคาย พบวัตถุเป็นผงสีขาวละเอียดคล้ายยาเสพติดให้โทษประเภทที่ 2 (โคเคน) บรรจุอยู่ในถุงพลาสติกแบบยาวเป็นแถว ซุกซ่อนโดยเย็บอยู่ในตะเข็บผ้าไหม จำนวน 12 ผืน น้ำหนักเฉพาะตัวยาเสพติดรวมถุงพลาสติก ประมาณ 2,199 กรัม แต่ไม่พบตัวผู้กระทำผิด จึงได้ตรวจยึดและนำส่งพนักงานสอบสวน เพื่อดำเนินการต่อไป
3. จังหวัดเชียงใหม่ โดยนายถนอม กุยแก้ว นายอำเภอเวียงแหง มอบหมายให้นายชานนท์ ดวงมณี ปลัดอำเภอหัวหน้าฝ่ายความมั่นคง สนธิกำลังฝ่ายความมั่นคง สมาชิก อส.ตำรวจ สภ.เวียงแหง​ และทหาร ชุด ชพส.3201 ลงพื้นที่บ้านปางควาย หมู่ที่​ 9 ต.เมืองแหง อ.เวียงแหง​ เพื่อค้นหาผู้เสพยาเสพติดบริเวณลานสีข้าวโพด ปรากฏผลตรวจสารเสพติดในร่างกายเป็นบวก จำนวน​ 3 ราย เจ้าหน้าที่ชุดปฏิบัติการจึงนำตัวผู้เสพทั้ง​ 3 ราย​ ส่ง สภ.เวียงแหง​ เพื่อดำเนินการตามกฎหมายต่อไป
4. จังหวัดยะลา โดย ร.ต.ท.ณัฐีร์ ปัญจสิริวิทย์ หัวหน้าชุดป้องกันและปราบปรามยาเสพติด ร้อย ตชด.445 ได้สืบทราบว่า ที่บ้านเลขที่ 15/13 ซ.โรงหมูเก่า ถ.คงคา ต.เบตง อ.เบตง จ.ยะลา มีการลักลอบจำหน่ายยาเสพติด จึงรายงานให้ผู้บังคับบัญชาทราบ พร้อมทั้งประสานนายพิชัย แก้วจำรัส ปลัดอำเภอเบตง นำกำลังเจ้าหน้าที่ ชป.เอราวัณ ชุดปฏิบัติการร่วม มีทั้ง เจ้าหน้าที่ ฉก.ตชด.445 อส.อำเภอเบตง เข้าทำการตรวจค้นจับกุม นายศฐาพงศ์ (สงวนนามสกุล) อายุ 28 ปี พักอาศัยอยู่ที่บ้าน เจ้าหน้าที่ตรวจค้นภายในบ้านพบยาบ้าจำนวน 23 เม็ด วางอยู่บนเตียงภายในห้องนอน เบื้องต้นรับสารภาพ ซื้อยาบ้ามาจากหมู่บ้านใกล้ชายแดนนำมาเสพเอง เจ้าหน้าที่จึงตั้งข้อหามีไว้ในครอบครองซึ่งยาเสพติดให้โทษประเภท1 (ยาบ้าหรือเมทแอมเฟตามีน) เพื่อจำหน่ายโดยไม่ได้รับอนุญาต พร้อมทั้งนำตัวและของกลางส่งพนักงานสอบสวน สภ.เบตง ดำเนินคดีตามกฎหมายต่อไป
5. จังหวัดขอนแก่น โดยการอำนวยการของ พ.ต.อ.ปรีชา เก่งสาริกิจ ผกก.สภ.เมืองขอนแก่น พ.ต.ท.พิทักษ์เขต สิงห์พิทักษ์ รอง ผกก.จร.สภ.เมืองขอนแก่น พ.ต.ท.สุรพรชัย วงศ์ผาคุณ สว.จร.สภ.เมืองขอนแก่น เจ้าหน้าที่ตำรวจได้ร่วมกันจับ นายยุทธนา หรือ แค อายุ 27 ปี พร้อมของกลาง ยาบ้าจำนวน 3 ถุง รวมจำนวน 454 เม็ด (รวมเม็ดสีเขียว 4 เม็ด ) ใส่ไว้ในถุงพลาสติกสีน้ำตาลซุกซ่อนอยู่ในกระเป๋ากางเกงด้านหน้าข้างขวาของผู้ถูกจับสวมใส่ โทรศัพท์มือถือ จำนวน 1 เครื่อง ขวดบรรจุน้ำปัสสาวะพร้อมแถบตรวจมีผลเป็นบวก จำนวน 1 ชุดรถจักรยานยนต์ 1 คัน โดยกล่าวหาว่า​จำหน่ายยาเสพยาเสพติดให้โทษประเภท 1 เมทแอมเฟตามีน (ยาบ้า) โดยการมีไว้เพื่อจำหน่าย โดยกระทำเพื่อการค้าเสพยาเสพติดให้โทษประเภท 1 (เมทแอมเฟตามีน) โดยฝ่าฝืนต่อกฎหมายและเป็นผู้ขับขี่เสพยาเสพติดให้โทษโดยฝ่าฝืนต่อกฎหมาย จึงได้บันทึกจับกุมจึงควบคุมตัวนำส่งพนักงานสอบสวน สภ.เมืองขอนแก่น เพื่อดำเนินการตามขั้นตอนของกฎหมายต่อไป
“นอกจากนี้ กระทรวงมหาดไทยได้กำชับให้เจ้าหน้าที่ฝ่ายปกครอง ผู้นำท้องที่ และผู้นำท้องถิ่นทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งปฏิบัติการขยายผลในทันที รวมถึงประสานหน่วยงานที่เกี่ยวข้อง เพื่อระดมสรรพกำลังในการทลายแหล่งซุกซ่อน หรือเเหล่งมั่วสุม เพื่อป้องกันและแก้ไขปัญหาการแพร่ระบาดของยาเสพติด โดยได้เน้นย้ำให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 หรือแจ้งเหตุด่วนเหตุร้ายที่ 191 ทั้งสองเลขหมายโทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป” นายสุทธิพงษ์ฯ กล่าวตอนท้าย
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62626