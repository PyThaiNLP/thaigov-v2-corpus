รัฐบาลไทย-ข่าวทำเนียบรัฐบาล-กรมเจ้าท่า คว้ารางวัล “สำเภา - นาวาทอง” ประจำปี 2565 ด้านการอำนวยความสะดวกภาคธุรกิจ


วันพุธที่ 14 ธันวาคม 2565
กรมเจ้าท่า คว้ารางวัล “สำเภา - นาวาทอง” ประจำปี 2565 ด้านการอำนวยความสะดวกภาคธุรกิจ
...
กรมเจ้าท่า คว้ารางวัล “สำเภา - นาวาทอง” ประจำปี 2565 ด้านการอำนวยความสะดวกภาคธุรกิจ
นายสมชาย สุมนัสขจรกุล รองอธิบดีกรมเจ้าท่า ด้านวิชาการ กระทรวงคมนาคม เป็นผู้แทนกรมเจ้าท่า เข้ารับรางวัล “สำเภา - นาวาทอง” ประจำปี 2565 ด้านการอำนวยความสะดวกภาคธุรกิจ พร้อมด้วยนายสุวิทย์ ดอกคำ เลขานุการกรม โดยมี ดร.วิษณุ เครืองาม รองนายกรัฐมนตรี เป็นประธานในพิธีมอบรางวัลพร้อมปาฐกถาพิเศษ "ปลดล็อก กฎหมาย กฎระเบียบ ช่วยเพิ่มขีดความสามารถการแข่งขันประเทศได้อย่างไร" โดยมีหน่วยงานภาครัฐและภาคเอกชน เข้าร่วมพิธีฯ ในวันที่ 14 ธันวาคม 2565 ณ อาคาร 23 มหาวิทยาลัยหอการค้าไทย
จากที่หน่วยงานภาครัฐได้ดำเนินการปลดล็อกกฎหมาย กฎระเบียบ (Regulatory Guillotine) เพื่อช่วยลดปัญหาอุปสรรคและอำนวยความสะดวกการดำเนินภาคธุรกิจเป็นอย่างมาก หอการค้าไทยและสภาหอการค้าแห่งประเทศไทย จึงจัดทำรางวัลสุดยอดหน่วยงานรัฐด้านการอำนวยความสะดวกภาคธุรกิจ รางวัล "สำเภา - นาวาทอง" ประจำปี 2565 เพื่อเป็นการให้กำลังใจและเชิดชูหน่วยงานภาครัฐที่ช่วยลดอุปสรรคในการดำเนินธุรกิจอย่างเห็นผล ซึ่งกรมเจ้าท่า เป็น 1 ในหน่วยงานที่เข้ารับรางวัล ด้านการอำนวยความสะดวกภาคธุรกิจ ประเภท รางวัลหน่วยงานระดับกรม 19 หน่วยงาน ที่เข้ารับรางวัลในครั้งนี้
ในปีที่ผ่านมา กฎหมายและกฎระเบียบที่เกี่ยวข้องการอำนวยความสะดวกในการประกอบธุรกิจหรือ Regulatory Guillotine มีการปลดล็อกไปแล้วกว่า 938 กระบวนงานจาก 1,094 ความก้าวหน้าและสัมฤทธิ์ผลดังกล่าว หอการค้าไทยและสภาหอการค้าแห่งประเทศไทย ตระหนักถึงความทุ่มเทการทำงานของหน่วยงานภาครัฐ อำนวยความสะดวกให้กับภาคธุรกิจได้มีความสะดวกรวดเร็ว ส่งผลต่อความสามารถในการแข่งขันทางธุรกิจ จึงได้จัดทำรางวัลสุดยอดหน่วยงานรัฐ ด้านการอำนวยความสะดวกภาคธุรกิจ โดยใช้ชื่อว่ารางวัล สำเภา - นาวาทอง เป็นรางวัลที่หอการค้าไทยและสภาหอการค้าแห่งประเทศไทย จัดทำขึ้นเพื่อเป็นการให้กำลังใจและเชิดชูหน่วยงานภาครัฐที่ดำเนินงานอย่างมีประสิทธิภาพ ซึ่งมหาวิทยาลัยหอการค้าไทยเป็นหน่วยงานรวบรวมข้อมูล คัดกรองและประเมินผลหน่วยงานภาครัฐ และนำเสนอต่อคณะกรรมการตัดสินและมอบรางวัล ซึ่งสะท้อนในด้านผู้ใช้บริการ จนเกิดการแก้ไขกฎเกณฑ์ที่ล้าสมัยอย่างจริงจัง อีกทั้งยังเป็นการให้กำลังใจและเชิดชูหน่วยงานภาครัฐที่ดำเนินงานอย่างมีประสิทธิภาพ
ทั้งนี้ กรมเจ้าท่า ได้มุ่งมั่นพัฒนาระบบด้านการอำนวยความสะดวกในทุกด้าน พร้อมเป็นกำลังสำคัญในการขับเคลื่อนเศรษฐกิจในภาพรวมของประเทศ เพื่อส่งผลต่อความสามารถในการแข่งขันทางธุรกิจในทุกมิติยิ่งขึ้นไป

ที่มา : https://www.thaigov.go.th/news/contents/details/62658