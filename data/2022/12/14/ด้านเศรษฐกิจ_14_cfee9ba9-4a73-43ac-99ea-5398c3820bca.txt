รัฐบาลไทย-ข่าวทำเนียบรัฐบาล-อาข่า จังเกิ้ล คอฟฟี่ ขอบคุณอุทยานวิทยาศาสตร์ ม.แม่ฟ้าหลวง ช่วยพัฒนากาแฟเพื่อสุขภาพ


วันพุธที่ 14 ธันวาคม 2565
อาข่า จังเกิ้ล คอฟฟี่ ขอบคุณอุทยานวิทยาศาสตร์ ม.แม่ฟ้าหลวง ช่วยพัฒนากาแฟเพื่อสุขภาพ
อาข่า จังเกิ้ล คอฟฟี่ ขอบคุณอุทยานวิทยาศาสตร์ ม.แม่ฟ้าหลวง ช่วยพัฒนากาแฟเพื่อสุขภาพ
อาข่า จังเกิ้ล คอฟฟี่ ขอบคุณอุทยานวิทยาศาสตร์ ม.แม่ฟ้าหลวง ช่วยพัฒนากาแฟเพื่อสุขภาพ พร้อมนำพาวิถีชีวิตชาวอาข่าไปสู่ชาวโลก ขณะที่ ดร.ดนุช ตันเทอดทิตย์ เลขานุการ รมว.อว. เชิญชวนผู้ประกอบการน้อยใหญ่มาใช้บริการอุทยานวิทยาศาสตร์หรือนิคมความรู้ทั่วประเทศ ยันกระทรวง อว. พร้อมสนับสนุนเต็มที่
เมื่อวันที่ 23 พ.ย. ดร.ดนุช ตันเทอดทิตย์ เลขานุการ รมว.การอุดมศึกษา วิทยาศาสตร์ วิจัยและนวัตกรรม (อว.) พร้อมด้วย น.ส.สุณีย์ เลิศเพียรธรรม ผู้ตรวจราชการ อว. และ น.ส.ทิพวัลย์ เวชชการัณย์ ผอ.กลุ่มอุทยานวิทยาศาสตร์ กองส่งเสริมและประสานเพื่อประโยชน์ทางวิทยาศาสตร์ วิจัยและนวัตกรรม สำนักงานปลัด อว. ลงพื้นที่เยี่ยมชมสวนกาแฟอาข่าและกิจการอาข่า จังเกิ้ล คอฟฟี่ (Akha Jungle Coffee) ซึ่งอุทยานวิทยาศาสตร์มหาวิทยาลัยแม่ฟ้าหลวง (มฟล.) เข้าไปสนับสนุน มีนายธนพล เฌอมือ หรืออาจือ เป็นผู้ประกอบการ นำชมอุตสาหกรรมกาแฟ โดยนายธนพล กล่าวว่า อาข่า จังเกิ้ล คอฟฟี่ มีวันนี้ได้เพราะได้รับการสนับสนุนจากอุทยานวิทยาศาสตร์ มฟล. มาช่วยพัฒนาและต่อยอดกาแฟอาข่า ซึ่งตนอยากให้กาแฟของพี่น้องอาข่าเป็นกาแฟที่ดี มีความหอม มีรสชาติดี เป็นกาแฟของคนรุ่นใหม่ เพื่อนำวิถีชีวิตของอาข่าไปสู่ชาวโลก ทั้งนี้การผลิตกาฟอาข่า เรารักษาป่า ไม่ทำลายป่า มีรสชาติเฉพาะ มีส่วนผสมของสมุนไพรขมิ้นชัน เพื่อช่วยระบบทางเดินอาหาร
ด้าน ดร.ดนุช กล่าวว่า อาข่า จังเกิ้ล คอฟฟี่ เป็นกาแฟที่ดื่มแล้วให้ผลดีต่อสุขภาพ ตนดีใจที่อุทยานวิทยาศาสตร์ มฟล. มาช่วยพัฒนาต่อยอดให้ผู้ประกอบการได้มีการพัฒนาผลิตภัณฑ์ที่หลากหลาย รวมทั้งสนับสนุนให้อาข่า จังเกิ้ล คอฟฟี่ ได้ไปอวดคนทั่วประเทศและทั่วโลก ตนอยากจะเชิญชวนคนที่มีไอเดีย มีความคิด ให้มาใช้บริการที่อุทยานวิทยาศาสตร์ทั่วประเทศ ซึ่งอยู่ในมหาวิทยาลัยเกือบทุกแห่งและเป็นเสมือนนิคมความรู้ที่จะนำพาผู้ประกอบการได้เรียนรู้เรื่องของวิทยาศาสตร์ เทคโนโลยีและนวัตกรรม เพื่อพัฒนาสินค้าหรือพัฒนาความคิดของตัวเอง และพัฒนาคุณภาพชีวิตของประชาชนไปด้วย ซึ่งกระทรวง อว. พร้อมสนับสนุนอุทยานวิทยาศาสตร์และผู้ประกอบการอย่างเต็มที่

ที่มา : https://www.thaigov.go.th/news/contents/details/62647