รัฐบาลไทย-ข่าวทำเนียบรัฐบาล-กรมโรงงานฯ เตือน!! ผู้ใช้สารโซเดียมไซยาไนด์ในกระบวนการผลิต กว่า 140 แห่ง เร่งยืนยันตัวตนผ่านระบบ และแจ้งความต้องการใช้จริง ภายใน 15 ธันวาคม นี้


วันพุธที่ 14 ธันวาคม 2565
พิมพ์
กรมโรงงานฯ เตือน!! ผู้ใช้สารโซเดียมไซยาไนด์ในกระบวนการผลิต กว่า 140 แห่ง เร่งยืนยันตัวตนผ่านระบบ และแจ้งความต้องการใช้จริง ภายใน 15 ธันวาคม นี้
กรมโรงงานฯ เตือน!! ผู้ใช้สารโซเดียมไซยาไนด์ในกระบวนการผลิต กว่า 140 แห่ง เร่งยืนยันตัวตนผ่านระบบ และแจ้งความต้องการใช้จริง ภายใน 15 ธันวาคม นี้เพื่อควบคุมการนำเข้า ป้องกันการลักลอบนำไปผลิตยาเสพติด
นายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม เปิดเผยว่า คณะรัฐมนตรีมีมติเมื่อวันที่ 1 พฤศจิกายน 2565 รับทราบแนวทางการควบคุมสารโซเดียมไซยาไนด์ สารเบนซิลไซยาไนด์ และสารเบนซิลคลอไรด์ ที่นำไปใช้ในกระบวนการผลิตยาเสพติด จึงสั่งการให้กรมโรงงานอุตสาหกรรม (กรอ.) ออกประกาศ ระงับการส่งออกและนำเข้าสารดังกล่าวไว้ชั่วคราว เพื่อดำเนินการกำหนดแนวทางการควบคุมมิให้มีการนำทั้ง 3 สาร ซึ่งเป็นวัตถุอันตรายที่ กรอ. รับผิดชอบ และขอความร่วมมือผู้ประกอบการภาคอุตสาหกรรมที่ใช้สารโซเดียมไซยาไนด์ในกระบวนการผลิต กว่า 140 แห่งทั่วประเทศ รายงานปริมาณการใช้จริง เพื่อควบคุมปริมาณการนำเข้า
นายจุลพงษ์ ทวีศรี อธิบดีกรมโรงงานอุตสาหกรรม กล่าวว่า กรอ. ได้ดำเนินการตามข้อสั่งการของนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม โดยออกประกาศกรมโรงงานอุตสาหกรรม เรื่อง ระงับการส่งออกและชะลอการนำเข้าวัตถุอันตรายบางรายการไว้ชั่วคราว เพื่อดำเนินการกำหนดแนวทางการควบคุมมิให้มีการนำวัตถุอันตรายไปใช้ในกระบวนการผลิตยาเสพติด เมื่อวันที่ 21 พฤศจิกายน 2565 เพื่อระงับการอนุญาตส่งออกและชะลอการนำเข้าสารโซเดียมไซยาไนด์และสารเบนซิลไซยาไนด์ ไว้จนกว่าจะปรับปรุงวิธีการพิจารณาอนุญาตการนำเข้าและส่งออกแล้วเสร็จ และจะพิจารณาอนุญาตให้นำเข้าสารทั้ง 2 ชนิดตามปริมาณการใช้จริงเป็นราย ๆ ไป พร้อมทั้งกำหนดหลักเกณฑ์ให้ผู้นำเข้า ส่งออก และผู้ซื้อ (End user) สารโซเดียมไซยาไนด์ สารเบนซิลไซยาไนด์ และสารเบนซิลคลอไรด์ ต้องยืนยันตัวตนโดยการลงทะเบียน เพื่อให้สามารถควบคุมและติดตามการใช้สารดังกล่าวตั้งแต่การนำเข้าจนถึงผู้ใช้ปลายทางได้
นายจุลพงษ์ กล่าวต่อว่า หลังการออกประกาศระงับการส่งออกและชะลอการนำเข้าแล้ว เมื่อวันที่ 24 พ.ย. ที่ผ่านมา กรอ. ได้จัดประชุมชี้แจงเพื่อให้ผู้ประกอบการเข้าใจถึงแนวทางการควบคุมสารโซเดียมไซยาไนด์ และแจ้งผู้ประกอบการให้ลงทะเบียนยืนยันตัวตนผ่านระบบแจ้งข้อมูลการซื้อ - ขาย วัตถุอันตรายควบคุมพิเศษ ทางออนไลน์ https://haz7.diw.go.th/h-chem/page.jsp และกรอกแบบสอบถามความต้องการใช้สารโซเดียมไซยาไนด์ให้ครบถ้วนภายในวันที่ 15 ธันวาคม 2565 เพื่อ กรอ. จะได้เร่งตรวจสอบและพิจารณาอนุมัติโควตาประจำปี 2566 ตามที่ผู้ประกอบการแจ้งขอไว้ในระบบดังกล่าว คาดว่าจะพิจารณาแล้วเสร็จภายในเดือนมกราคม 2566
“แต่หากผู้ประกอบการรายใด ไม่สามารถยืนยันตัวตนผ่านระบบภายในระยะเวลาที่กำหนด ก็สามารถ ดำเนินการภายหลังได้ โดยจะได้รับการพิจารณาในลำดับถัดไป อย่างไรก็ตาม การพิจารณาต้องใช้เวลา จึงขอให้ผู้ประกอบการ เร่งยืนยันตัวตนผ่านระบบ และแจ้งความต้องการใช้สารโซเดียมไซยาไนด์ตามปริมาณที่ใช้จริง เพื่อ กรอ. จะได้เร่งดำเนินการพิจารณาอนุญาตให้นำเข้าตามแนวทางการควบคุมฯ และภาคอุตสาหกรรมจะได้มีสารดังกล่าวใช้ในกระบวนการผลิตอย่างต่อเนื่อง” อธิบดีกรมโรงงานฯ กล่าวทิ้งท้าย

ที่มา : https://www.thaigov.go.th/news/contents/details/62618