รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เตรียมลงพื้นที่ ”หนองบัวลำภู” ให้กำลังใจครอบครัวเหยื่อเหตุสะเทือนขวัญ 17 ธันวาคมนี้ กรมคุ้มครองสิทธิฯ เตรียมมอบเงินเยียวยาเพิ่มเติม 48 ราย 


วันพุธที่ 14 ธันวาคม 2565
พิมพ์
รัฐมนตรีว่าการกระทรวงยุติธรรม เตรียมลงพื้นที่ ”หนองบัวลำภู” ให้กำลังใจครอบครัวเหยื่อเหตุสะเทือนขวัญ 17 ธันวาคมนี้ กรมคุ้มครองสิทธิฯ เตรียมมอบเงินเยียวยาเพิ่มเติม 48 ราย
รัฐมนตรีว่าการกระทรวงยุติธรรม เตรียมลงพื้นที่ ”หนองบัวลำภู” ให้กำลังใจครอบครัวเหยื่อเหตุสะเทือนขวัญ 17 ธันวาคมนี้ กรมคุ้มครองสิทธิฯ เตรียมมอบเงินเยียวยาเพิ่มเติม 48 ราย รวมกว่า 3.7 ล้านบาท ครอบครัวครูพร รับรวม 2.9 แสนบาท
วันที่ 14 ธันวาคม 2565 เวลา 10.00 น. นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานการประชุมผู้บริหารกระทรวง โดยมี นางพงษ์สวาท กายอรุณสุทธิ์ ปลัดกระทรวงยุติธรรม ว่าที่ร้อยตรี ธนกฤต จิตรอารีย์รัตน์ เลขานุการ รมว.ยุติธรรม  น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายธนวัชร นิติกาญจนา ที่ปรึกษา รมว.ยุติธรรม นายวัลลภ นาคบัว รองปลัดกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม พันตำรวจโท ประวุธ วงศ์สีนิล รองปลัดกระทรวงยุติธรรม อธิบดีกรมต่างๆ และผู้บริหาร เข้าร่วมการประชุม
โดยนายสมศักดิ์ ได้ขอให้กรมคุ้มครองสิทธิและเสรีภาพ รายงานความคืบหน้าการพิจารณาเงินเยียวยาเพิ่มเติม ตาม พ.ร.บ.ค่าตอบแทนผู้เสียหาย และค่าทดแทน และค่าใช้จ่ายแก่จำเลยในคดีอาญา ในเหตุสะเทือนขวัญ จังหวัดหนองบัวลำภู หลังครอบครัวผู้เสียหาย ได้ขออุทธรณ์ จากที่มีการเยียวยาเบื้องต้นไปแล้ว 36 ราย เป็นเงินรวม 3,960,000 บาท ตั้งแต่วันที่ 9 ตุลาคม 2565
นายสมศักดิ์ กล่าวอีกว่า กรมคุ้มครองสิทธิฯ ได้รายงานว่า การพิจารณาเงินเยียวยาเพิ่มเติม ตามที่ครอบครัวผู้เสียหายขออุทธรณ์นั้น ได้พิจารณาเรียบร้อยแล้ว โดยอนุมัติจ่ายเงินเยียวยาเพิ่มเติม 48 ราย รวมเป็นเงิน 3,786,574 บาท แบ่งเป็น ผู้เสียชีวิต จำนวน 36 ราย ได้เพิ่มรวม 3,240,000 บาท กรณีผู้บาดเจ็บ 12 ราย จะได้รับเยียวยารวม 373,724 บาท รวมถึงยังมีผู้บริจาคให้กับพลเมืองดี 3 ราย อีก 172,850 บาท
“ในกรณีครอบครัวครูพรที่สังคมให้ความเป็นห่วงนั้น เราก็ได้มีการพิจารณาเงินเยียวยา เพิ่มเติมให้แล้วอีก 90,000 บาท รวมเงินบริจาคอีก 92,850 บาท ซึ่งจะทำให้ครอบครัวครูพร ได้รับเงินเยียวยาเพิ่ม 182,850 บาท โดยเมื่อรวมกับเงินเยียวยาเบื้องต้น 110,000 บาท ก็จะได้รับเงินรวม 292,850 บาท ซึ่งในวันที่ 17 ธันวาคม 2565 ผมจะเดินทางไปมอบนโยบายสร้างการรับรู้เรื่องยาเสพติด ที่จังหวัดอุดรธานี โดยจะใช้โอกาสนี้ เดินทางไปร่วมให้กำลังใจครอบครัวผู้เสียชีวิตที่จังหวัดหนองบัวลำภูด้วย เพราะผมเข้าใจความสูญเสียที่เกิดขึ้น จึงให้ความสำคัญในเรื่องนี้เป็นอย่างมาก“ รมว.ยุติธรรม กล่าว

ที่มา : https://www.thaigov.go.th/news/contents/details/62641