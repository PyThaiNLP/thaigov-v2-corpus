รัฐบาลไทย-ข่าวทำเนียบรัฐบาล-รมช.สธ. เผย รพ.สมุทรสาคร มุ่งสร้างความเชี่ยวชาญเฉพาะทาง ขยายเครือข่ายโรงพยาบาลสาขา ช่วยผู้ป่วยเข้าถึงบริการมากขึ้น


วันพุธที่ 14 ธันวาคม 2565
รมช.สธ. เผย รพ.สมุทรสาคร มุ่งสร้างความเชี่ยวชาญเฉพาะทาง ขยายเครือข่ายโรงพยาบาลสาขา ช่วยผู้ป่วยเข้าถึงบริการมากขึ้น
รัฐมนตรีช่วยว่าการกระทรวงสาธารณสุข ติดตามการจัดระบบบริการประชาชนของโรงพยาบาลสมุทรสาคร เผย มีการพัฒนาความเชี่ยวชาญเฉพาะทาง ทั้งโรคหัวใจและหลอดเลือด มะเร็ง อุบัติเหตุฉุกเฉิน พร้อมขยายเครือข่ายโรงพยาบาลสาขา สร้างความมั่นใจ ช่วยให้ผู้ป่วยเข้าถึงบริการ
รัฐมนตรีช่วยว่าการกระทรวงสาธารณสุข ติดตามการจัดระบบบริการประชาชนของโรงพยาบาลสมุทรสาคร เผย มีการพัฒนาความเชี่ยวชาญเฉพาะทาง ทั้งโรคหัวใจและหลอดเลือด มะเร็ง อุบัติเหตุฉุกเฉิน พร้อมขยายเครือข่ายโรงพยาบาลสาขา สร้างความมั่นใจ ช่วยให้ผู้ป่วยเข้าถึงบริการที่มีประสิทธิภาพมากขึ้น
วันนี้ (14 ธันวาคม 2565) ดร. สาธิต ปิตุเตชะ รัฐมนตรีช่วยว่าการกระทรวงสาธารณสุข และคณะผู้บริหาร ติดตามการดำเนินงานบริการประชาชน และให้กำลังใจบุคลากรทางการแพทย์ โรงพยาบาลสมุทรสาคร จังหวัดสมุทรสาคร และกล่าวว่า โรงพยาบาลสมุทรสาครซึ่งเป็นโรงพยาบาลศูนย์ขนาด 602 เตียง ให้บริการดูแลประชาชนทั้งในจังหวัดสมุทรสาคร จังหวัดใกล้เคียง และกลุ่มแรงงานต่างด้าว ในปี 2565 ให้บริการผู้ป่วยนอกกว่า 1.4 ล้านคน จึงมีการขยายบริการเพื่อลดความแออัด โดยสร้างเครือข่ายโรงพยาบาลสาขา 3 แห่ง ได้แก่ โรงพยาบาลวัดเกตุมดีศรีวราราม โรงพยาบาลวัดบางปลา และโรงพยาบาลนครท่าฉลอม ทำให้มีจำนวนเตียงรวม 676 เตียง (ไม่รวม ICU) และ
ยังพัฒนาศูนย์เชี่ยวชาญเฉพาะทาง ทั้งด้านโรคหัวใจและหลอดเลือด ได้ขยายเวลาให้บริการสวนหัวใจทุกวันตลอด 24 ชั่วโมง สามารถช่วยชีวิตผู้ป่วยได้กว่าปีละ 2,500 ราย และเตรียมแผนพัฒนาการผ่าตัดหัวใจ โดยแพทย์ศัลยกรรมทรวงอก เพื่อเพิ่มความครอบคลุมการรักษามากขึ้น
ด้านโรคมะเร็ง ให้บริการทั้งเคมีบำบัด ผ่าตัด ฉายรังสี พร้อมขยายศูนย์รังสีรักษาไปที่โรงพยาบาลนครท่าฉลอม ให้รังสีรักษาได้ 70-80 ราย/วัน ช่วยให้ผู้ป่วยได้รับการรักษาด้วยการฉายรังสีภายใน 6 สัปดาห์ และมีคลินิกพิเศษนอกเวลาทางรังสี ให้บริการได้ 30 -40 ราย/วัน ลดการส่งต่อไปรับบริการรังสีรักษาได้กว่า 80% ช่วยให้ผู้ป่วยมะเร็งมีคุณภาพชีวิตที่ดีขึ้น ส่วนด้านอุบัติเหตุฉุกเฉิน มีการแยกพื้นที่อย่างชัดเจน มีห้องแยกโรคตามมาตรฐาน พร้อมระบบความปลอดภัย ทั้ง Security & safety และหน่วยวิเคราะห์ข้อมูลวางแผน/ประสานส่งต่อ/EMS และนำระบบ Telemedicine มาใช้ในการรักษา โดยเชื่อมต่อระบบสัญญาณชีพและกล้องจากรถพยาบาลไปยังห้องฉุกเฉิน เพื่อประสานแพทย์ผู้เชี่ยวชาญตลอดเวลา ทำให้ผู้ป่วยได้รับการดูแลอย่างทันท่วงที
พร้อมกันนี้ ได้เป็นประธานรับมอบอุปกรณ์ทางการแพทย์ 137 รายการ อาทิ OXYGEN ANALYZER  Flow sensor เครื่องตรวจวัดความเข้มข้นออกซิเจน เครื่องช่วยหายใจ เครื่องผลิตออกซิเจน เตียงผู้ป่วย เป็นต้น มูลค่ารวม 1,200,000 บาท จาก “มูลนิธิ หนึ่งคนให้ หลายคนรับ” ให้กับศูนย์ดูแลผู้ป่วยต่อเนื่อง โรงพยาบาลกระทุ่มแบน เพื่อให้ผู้ป่วยยืมใช้ที่บ้าน ช่วยให้การดูแลฟื้นฟูสุขภาพมีความเหมาะสมกับปัญหาของผู้ป่วยแต่ละราย
*********************************** 14 ธันวาคม 2565

ที่มา : https://www.thaigov.go.th/news/contents/details/62660