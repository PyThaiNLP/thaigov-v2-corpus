รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ ลงพื้นที่ภาคอีสาน แก้ปัญหาน้ำ พื้นที่เสี่ยง พร้อมมอบสิทธิ์ที่ดินทำกิน ย้ำแก้ปัญหาจำนองขายฝาก อย่าให้ที่ดินหลุดมือเกษตรกร


วันพุธที่ 14 ธันวาคม 2565
พิมพ์
รองนายกฯ พล.อ.ประวิตรฯ ลงพื้นที่ภาคอีสาน แก้ปัญหาน้ำ พื้นที่เสี่ยง พร้อมมอบสิทธิ์ที่ดินทำกิน ย้ำแก้ปัญหาจำนองขายฝาก อย่าให้ที่ดินหลุดมือเกษตรกร
รองนายกฯ พล.อ.ประวิตรฯ ลงพื้นที่ภาคอีสาน แก้ปัญหาน้ำ พื้นที่เสี่ยง พร้อมมอบสิทธิ์ที่ดินทำกิน ย้ำแก้ปัญหาจำนองขายฝาก อย่าให้ที่ดินหลุดมือเกษตรกร
วันนี้ (14 ธันวาคม 2565) พล.อ.ประวิตร วงษ์สุวรรณ รองนายกรัฐมนตรี พร้อมด้วย รัฐมนตรีว่าการกระทรวงศึกษาธิการ รัฐมนตรีว่าการกระทรวงดิจิทัลเพื่อเศรษฐกิจและสังคม รัฐมนตรีช่วยว่าการกระทรวงการคลัง ปลัดกระทรวงทรัพยากรธรรมชาติและสิ่งแวดล้อม และคณะ เดินทางลงพื้นที่ภาคอีสาน จ.กาฬสินธ์ และ จ.ร้อยเอ็ด  เพื่อตรวจติดตามการบริหารจัดการแก้ปัญหาที่ดินทำกินและการฟื้นฟูแหล่งน้ำ พร้อมทั้งรับฟังปัญหาจากประชาชนในพื้นที่ โดย มี ผู้ว่าราชการจังหวัดกาฬสินธุ์ และผู้ว่าราชการจังหวัดร้อยเอ็ด เลขาธิการสำนักงานทรัพยากรน้ำแห่งชาติ (สทนช.) และหัวหน้าส่วนราชการต่าง ๆ ในพื้นที่ให้การต้อนรับ
รองนายกรัฐมนตรีรับฟังการบรรยายสรุปภาพรวม จ.กาฬสินธุ์ ณ ศาลากลางจังหวัด ซึ่งภาพรวมยังพบปัญหาสำคัญ คือการขาดแคลนแหล่งน้ำต้นทุนการเกษตรและการบริโภคจากการขยายตัวของชุมชนเมือง โดยเฉพาะนอกเขตชลประทาน โดยปี 61-64 มีแผนงานพัฒนาพื้นที่แล้ว 1,152 โครงการ วงเงินกว่า 3,100 ล้านบาท พื้นที่รับประโยชน์ 107,582 ไร่ ประชาชนได้ประโยชน์กว่า 48,000 ครอบครัว และอยู่ระหว่างดำเนินการ 165 โครงการ โดยงบกลางกว่า 280 ล้าน ทั้งการพัฒนาแหล่งกักเก็บน้ำ ระบบกระจายน้ำและระบบป้องกันน้ำท่วม สำหรับปี 66-67 มี 3 โครงการ ได้รับการจัดสรรงบประมาณ 912 ล้านบาท ซึ่งจะทำให้ประชาชนได้ประโยชน์อีก 3,100 ครอบครัว พื้นที่กว่า 5,800 ไร่
รองนายกรัฐมนตรี ย้ำสั่งการ สทนช. จังหวัด และส่วนราชการที่เกี่ยวข้อง เตรียมมาตรการรองรับสถานการณ์ภัยแล้งและฝนทิ้งช่วง โดยขอให้เร่งพัฒนาแหล่งน้ำต้นทุนในพื้นที่ให้เสร็จทันตามกำหนด โดยเฉพาะพื้นที่เสี่ยงขาดแคลนน้ำ และขอให้ลงไปดูแก้ปัญหาที่ดินทำกิน ที่อยู่อาศัยและป้องกันการเสียสิทธิ์ในที่ดินทำกินจากการจำนองและขายฝากของเกษตรกร ย้ำ “อย่าให้หลุดมือเกษตรกร”  พร้อมทั้งเร่งช่วยเหลือเกษตรกรที่ไม่มีที่ดินทำกิน  การแก้ปัญหาความยากจนและลดความเหลื่อมล้ำในพื้นที่ โดยให้บูรณาการความร่วมมือภาคีการพัฒนาต่าง ๆ และบริหารจัดการข้อมูลแบบชี้เป้าให้เป็นผล ทั้งนี้ให้กระจายรับฟังปัญหาและความต้องการของประชาชน เพื่อบริหารจัดการแบบมีส่วนร่วมไปด้วยกัน
หลังจากนั้น รองนายกรัฐมนตรีได้มอบหนังสืออนุญาตให้ใช้ประโยชน์ในที่ดินทำกินของรัฐเป็นการชั่วคราว ตามนโยบายแก้ปัญหาความยากจนและพบปะประชาชน ในพื้นที่ “หนองผัวเมียสาธารณประโยชน์” ต.ดอนสมบูรณ์ และแปลง “โสกหมูสาธารณประโยชน์” ต.เขาพระนอน อ.ยางตลาด และกล่าวขอบคุณ จ.กาฬสินธ์ุ  ที่แก้ปัญหาการบริหารจัดการใช้ประโยชน์ที่ดินสาธารณประโยชน์อย่างถูกต้องใน 7 อำเภอ รวมทั้งสิ้น 2,938 แปลง เพื่อคุณภาพชีวิตความเป็นอยู่ที่ดีขึ้นตามนโยบายของรัฐบาล พร้อมกับพบปะเยี่ยมเยียนและรับทราบปัญหาจากประชาชนในพื้นที่
บ่ายวันเดียวกันนี้ รองนายกรัฐมนตรีและคณะ จะเดินทางลงพบปะประชาชน และติดตามการแก้ปัญหาการบริหารจัดการน้ำในพื้นที่ จ.ร้อยเอ็ด ต่อไป

ที่มา : https://www.thaigov.go.th/news/contents/details/62637