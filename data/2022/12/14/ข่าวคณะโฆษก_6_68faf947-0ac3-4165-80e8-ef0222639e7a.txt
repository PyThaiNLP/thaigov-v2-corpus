รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ให้กำลังใจทัพนักกีฬาเยาวชนไทยในการแข่งขันเรือใบรายการ “2022 Optimist Asian & Oceanian Championship” วันที่ 13 – 20 ธ.ค. นี้


วันพุธที่ 14 ธันวาคม 2565
พิมพ์
โฆษกรัฐบาลเผย นายกฯ ให้กำลังใจทัพนักกีฬาเยาวชนไทยในการแข่งขันเรือใบรายการ “2022 Optimist Asian & Oceanian Championship” วันที่ 13 – 20 ธ.ค. นี้
โฆษกรัฐบาลเผย นายกฯ ให้กำลังใจทัพนักกีฬาเยาวชนไทยในการแข่งขันเรือใบรายการ “2022 Optimist Asian & Oceanian Championship” วันที่ 13 – 20 ธ.ค. นี้
14 ธันวาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามและส่งกำลังใจให้กับทีมนักกีฬาเยาวชนไทยเรือใบที่เข้าแข่งขันรายการ 2022 Optimist Asian & Oceanian Championship ซึ่งจัดขึ้นที่เมืองมุมไบ ประเทศอินเดีย ระหว่างวันที่ 13 – 20 ธันวาคม 2565 พร้อมอวยพรให้นักกีฬาทุกคนประสบความสำเร็จในการแข่งขัน ทำผลงานได้ตามเป้าหมายที่ตั้งใจไว้
โฆษกประจำสำนักนายกรัฐมนตรี กล่าวว่า ตลอดปีที่ผ่านมามีตัวแทนทีมนักกีฬาเยาวชนไทยเข้าแข่งขันในหลายรายการ เช่น การแข่งขันในรายการ 2022 Arkas Optimist World Championship ที่เมืองโบดรัม ประเทศตุรกี ต่อเนื่องจนถึงการแข่งขันในรายการ ILCA 4 Youth World Championships 2022 ที่เมืองวิลาโมลา ประเทศโปรตุเกส โดยครั้งนี้เป็นการแข่งขันชิงแชมป์ระดับทวีปสำหรับประเทศสมาชิกในเอเชียและโอเชียเนีย ซึ่งเป็นส่วนหนึ่งของสมาคมเรือใบออพติมิสต์นานาชาติ (International Optimist Dinghy Association: IODA) โดยมีนักกีฬาเข้าร่วมการแข่งขัน 106 คน จากกว่า 10 ประเทศในทวีปเอเชียและโอเชียเนีย อาทิ สหรัฐอเมริกา เบลเยียม มอริเชียส สิงคโปร์ ศรีลังกา ออสเตรเลีย อินเดีย ตุรกี มาเลเซีย  ไทย และสหรัฐอาหรับเอมิเรตส์ เป็นต้น ทั้งชายและหญิงรุ่นอายุไม่เกิน 15 ปี
“นายกรัฐมนตรีส่งกำลังใจให้ทีมนักกีฬาเยาวชนไทยและเจ้าหน้าที่ทุกคน ขอให้ทำหน้าที่อย่างสุดความสามารถตามที่ได้ทุ่มเทฝึกซ้อมมา เชื่อมั่นว่าจะประสบความสำเร็จได้ตามเป้าหมายที่ตั้งใจไว้ การแข่งขันกีฬาเยาวชน ถือเป็นอีกหนึ่งพื้นที่หนึ่งของเยาวชนในการนำพลังมาสู่กีฬา สร้างอุปนิสัย ปลูกฝัง และเพิ่มพลังให้พร้อมเผชิญกับความท้าทายในอนาคต” นายอนุชาฯ กล่าว
ทั้งนี้ โฆษกรัฐบาลกล่าวว่า ขอเชิญชวนประชาชนร่วมส่งกำลังใจเชียร์ทีมนักกีฬาเยาวชนไทยตลอดสัปดาห์นี้ โดยพิธีเปิดการแข่งขัน“2022 Optimist Asian & Oceanian Championship” จะมีขึ้นในวันที่ 14 ธันวาคม 2565 แข่งขันทั้งหมด 10 รายการ และจะมีพิธีปิดในวันที่ 19 ธันวาคม 2565

ที่มา : https://www.thaigov.go.th/news/contents/details/62643