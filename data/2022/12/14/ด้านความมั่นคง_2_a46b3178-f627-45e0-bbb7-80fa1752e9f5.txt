รัฐบาลไทย-ข่าวทำเนียบรัฐบาล-แดนคนดีศรีสำโรง Kick off "วันดินโลก : World Soil Day" มุ่งขับเคลื่อนตามแนวทาง ทำ 1 ต้องได้มากกว่า 1 พร้อมประชุมสัญจรเครือข่ายโคก หนอง นา สุโขทัย ขยายผล "พึ่งพาตนเอง" มีกิน มีใช้ 


วันพุธที่ 14 ธันวาคม 2565
พิมพ์
แดนคนดีศรีสำโรง Kick off "วันดินโลก : World Soil Day" มุ่งขับเคลื่อนตามแนวทาง ทำ 1 ต้องได้มากกว่า 1 พร้อมประชุมสัญจรเครือข่ายโคก หนอง นา สุโขทัย ขยายผล "พึ่งพาตนเอง" มีกิน มีใช้
แดนคนดีศรีสำโรง Kick off "วันดินโลก : World Soil Day" มุ่งขับเคลื่อนตามแนวทาง ทำ 1 ต้องได้มากกว่า 1 พร้อมประชุมสัญจรเครือข่ายโคก หนอง นา สุโขทัย ขยายผล "พึ่งพาตนเอง" มีกิน มีใช้ มีแบ่งปัน อย่างยั่งยืน
เมื่อวันที่ 13 ธ.ค. 65 เวลา 09.00 น. ณ พื้นที่เรียนรู้ชุมชนต้นแบบฯ CLM ขนาด 15 ไร่ ของนายทับทิม พาโคกทม หมู่ที่ 8 ตำบลทับผึ้ง อำเภอ​ศรีสำโรง จังหวัดสุโขทัย นายวิทยา สันติกุล นายอำเภอศรีสำโรง เป็นประธานเปิดกิจกรรมวันดินโลก ปี 2565 (World Soil Day 2022) ภายใต้แนวคิด "ดินดี อาหารดี สุขภาพดี ชีวีมีสุข (Great Food form Good Soil : Soil Nutrition Awareness Week)" และการประกาศเจตนารมณ์เนื่องในวันดินโลก ปี 2565 โดยมี นางลำพา สุขเกษม พัฒนาการอำเภอศรีสำโรง หัวหน้าส่วนราชการระดับอำเภอ ผู้นำท้องที่ ผู้บริหารองค์กรปกครองส่วนท้องถิ่น ผู้นำอาสาพัฒนาชุมชน เครือข่ายโคก หนอง นา พี่น้องประชาชนและภาคีเครือข่ายในพื้นที่ เข้าร่วมกิจกรรม
โอกาสนี้ นายวิทยา สันติกุล นายอำเภอศรีสำโรง จุดเครื่องทองน้อยที่โต๊ะหมู่บูชาประดิษฐานพระบรมฉายาลักษณ์พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมราชบพิตร แล้วเปิดกรวยถวายราชสักการะเบื้องหน้าพระบรมฉายาลักษณ์ พระบาทสมเด็จพระเจ้าอยู่หัว แล้วนำผู้ร่วมงานประกาศเจตนารมณ์ ความว่า "ข้าพเจ้า จะสืบสานศาสตร์พระราชา เพื่อพัฒนาดินอย่างยั่งยืน ข้าพเจ้า จะรักษาความอุดมสมบูรณ์แห่งดิน เพื่อเป็นแหล่งสร้างอาหารที่มีคุณภาพ ข้าพเจ้า จะต่อยอด ขยายผล ขับเคลื่อนเครือข่ายพลังแผ่นดิน สู่เป้าหมายการพัฒนาที่ยั่งยืน"
นายวิทยา สันติกุล นายอำเภอศรีสำโรง เปิดเผยว่า พระบาทสมเด็จพระเจ้าอยู่หัวที่ทรงประกาศเป็นปฐมบรมราชโองการ “เราจะสืบสาน รักษา และต่อยอด และครองแผ่นดินโดยธรรม เพื่อประโยชน์สุขแห่งอาณาราษฎรตลอดไป” ด้วยทรงมุ่งมั่นในการสืบสาน รักษา และต่อยอด แนวพระราชดำริและพระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง เพื่อทรงช่วยทำให้แผ่นดินไทย เป็น “แผ่นดินทอง” อันเป็นดินแดนแห่งความอุดมสมบูรณ์ที่พี่น้องประชาชนอยู่ด้วยความสุข ความรัก ความสามัคคี ความมีน้ำจิตน้ำใจซึ่งกันและกัน สอดคล้องกับความหมายและคติของพวกเราชาวศรีสำโรงที่ว่า "แดนคนดีศรีสำโรง"
นายอำเภอศรีสำโรง กล่าวเพิ่มเติมว่า นอกจากนี้ สิ่งที่เป็นแนวทางปฏิบัติอันเป็นหนึ่งในคำขวัญของอำเภอศรีสำโรง คือ "ธรรมชาติสวยสม" เป็นสิ่งหนึ่งที่พวกเราชาวศรีสำโรงได้ร่วมกันขับเคลื่อนในการดูแลรักษาทรัพยากรธรรมชาติโดยเฉพาะอย่างยิ่งทรัพยากรดินมาอย่างต่อเนื่อง เพื่อให้เกิดความอุดมสมบูรณ์ของต้นไม้ใบหญ้า เพื่อให้ผืนดินนั้นกลับกลายมาเป็นสิ่งที่สร้างคุณประโยชน์ให้กับพี่น้องชาวศรีสำโรง รวมถึงมวลมนุษยชาติ ทำให้ผืนดินเป็นแหล่งกำเนิดเกิดอาหารที่ปลอดภัย ดังแนวคิดของวันดินโลกที่ว่า Soils, where food begins อาหารก่อกำเนิดเกิดจากดิน ส่งผลให้เกิดผลผลิตที่ดี (Better Production) ทำให้มีโภชนาการที่ดีขึ้น (Better Nutrition) พื้นดินจะมีความร่มเย็นชุ่มชื้นอุดมสมบูรณ์และมีความหลากหลายทางชีวภาพ สิ่งแวดล้อมที่ดีขึ้น (Better Environment) อันทำให้คุณภาพชีวิตของพวกเราชาวศรีสำโรงดี (Better Life) และพี่น้องชาวศรีสำโรงทุกคนจะช่วยกันรักษาคุณภาพทางชีวภาพและทรัพยากรดิน ทรัพยากรธรรมชาติ ให้เป็นแหล่งกำเนิดอาหารที่สมบูรณ์ “ดินดี อาหารดี สุขภาพดี ชีวีมีสุข” อย่างยั่งยืน
จากนั้น นายอำเภอศรีสำโรง ได้มอบถุงยังชีพให้แก่ครัวเรือนตกเกณฑ์ TPMAP ในพื้นที่ตำบลทับผึ้ง จำนวน 4 ครัวเรือน และมอบต้นไม้ให้แก่แปลงโคก หนอง นา CLM จังหวัดสุโขทัย ที่ได้รับผลกระทบจากสถานการณ์น้ำท่วม จำนวน 13 แปลง ๆ ละ 4 ต้น และร่วมกิจกรรมเอามื้อสามัคคี ทั้งการปลูกต้นไม้ ปลูกผักสวนครัว ตามแนวพระราชดำริของสมเด็จพระกนิษฐาธิราชเจ้ากรมสมเด็จพระเทพรัตนราชสุดาฯ สยามบรมราชกุมารี การจัดทำถังขยะเปียก ลดโลกร้อน และร่วมศึกษาการสาธิตการทำปุ๋ยหมักอินทรีย์ ทำแซนวิชปลา และการทำอาหารปลา โดยวิทยากรเจ้าของแปลง และร่วมการประชุมสัญจรคณะกรรมการเครือข่าย โคก หนอง นา จังหวัดสุโขทัย เพื่อร่วมกันขับเคลื่อนขยายผลหลักการพึ่งพาตนเอง เพื่อสร้างสิ่งที่ดี Change for good ให้เกิดขึ้นในพื้นที่จังหวัดสุโขทัยอย่างยั่งยืน
#WorldSoilDay #วันดินโลก #ยsoilswherefoodbegins #Soils4Nurition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/62627