รัฐบาลไทย-ข่าวทำเนียบรัฐบาล-​สำนักงานตำรวจแห่งชาติยืนยัน “ใบสั่งจริง แสกนจ่ายได้” แปะหน้ารถกรณีหาตัวคนขับไม่เจอเท่านั้น


วันจันทร์ที่ 5 ธันวาคม 2565
พิมพ์
​สำนักงานตำรวจแห่งชาติยืนยัน “ใบสั่งจริง แสกนจ่ายได้” แปะหน้ารถกรณีหาตัวคนขับไม่เจอเท่านั้น
​สำนักงานตำรวจแห่งชาติยืนยัน “ใบสั่งจริง แสกนจ่ายได้” แปะหน้ารถกรณีหาตัวคนขับไม่เจอเท่านั้น
วันนี้  5 ธันวาคม 2565  นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า ตามที่มีการแชร์รูปภาพในเฟซบุ๊กโดยระบุว่าห้ามสแกนจ่ายเงินค่าปรับ ผ่านใบสั่งเจ้าหน้าที่ที่แปะหน้ารถ โดยบอกว่าเป็นใบสั่งปลอม ทางสำนักงานตำรวจแห่งชาติ ชี้แจงว่าตามภาพ เป็นใบสั่งจริง และประชาชนสามารถเสียค่าปรับด้วยการสแกนจ่ายได้
โดยการออกใบสั่ง เจ้าหน้าที่ตํารวจจราจร ที่ดําเนินการมี 2 กรณี คือ
1. จะให้ใบสั่งอิเล็กทรอนิกส์ต่อตัวผู้ขับขี่ ให้สะดวกต่อการชําระค่าปรับได้และลิงก์เชื่อมไปที่ระบบฐานข้อมูลทันทีโดยเครื่องออกใบสั่งตัวนี้ จะมีตัวอ่านบัตรประชาชนอยู่ในตัว เมื่อเสียบบัตรประชาชนเข้าเครื่องจะมีข้อมูลผู้ขับขี่ทันที ซึ่งเป็นส่วนใหญ่ที่ประชาชนได้รับจากตํารวจจราจร
2. จะแปะหน้ารถ กรณีรถถูกล็อกล้อ ตามหาตัวผู้ขับขี่ไม่ได้เท่านั้น ยังไม่มีการส่งใบสั่งลักษณะนี้ไปที่บ้าน เหมือนกรณีใบสั่งกล้องวงจรปิด ที่ก็ต้องมีภาพหมายเลขทะเบียนรถยืนยันตัวด้วยเช่นกัน
นางสาวรัชดา กล่าวเพิ่มเติมว่า ทางสำนักงานตำรวจแห่งชาติได้มีการออกใบสั่งจราจรรูปแบบใหม่ แบบอิเล็กทรอนิกส์ (e-Payment) เชื่อมโยงฐานข้อมูลใบสั่งของสถานีตำรวจทั่วประเทศ และกรมการขนส่งทางบก  เพื่อให้บริการรับชำระค่าปรับจราจรใบสั่งทุกประเภท สามารถทำรายการได้ด้วยตนเอง ตลอด 24 ชั่วโมง ผ่านแอปพลิเคชัน  “Krungthai NEXT”  และ “เป๋าตัง”  โดยไม่มีค่าธรรมเนียม และ สามารถชำระค่าปรับใบสั่งผ่านทางเว็บไซต์ใบสั่งจราจรออนไลน์สำหรับประชาชน (e-Ticket) https://ptm.police.go.th/ ด้วยบัตรเดบิตและบัตรเครดิต  ยกระดับการให้บริการแก่ประชาชนได้รวดเร็วและมีประสิทธิภาพยิ่งขึ้น  ประหยัดเวลาในการเดินทาง พร้อมบริการตรวจสอบแต้มจราจรผ่านระบบออนไลน์ ขณะเดียวกัน ยังคงใช้ใบสั่งรูปแบบเก่า ที่เป็นแบบการจดบันทึกควบคู่กันไป

ที่มา : https://www.thaigov.go.th/news/contents/details/62325