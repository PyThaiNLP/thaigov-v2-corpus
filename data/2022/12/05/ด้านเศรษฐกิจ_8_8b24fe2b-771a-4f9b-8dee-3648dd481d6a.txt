รัฐบาลไทย-ข่าวทำเนียบรัฐบาล-ก.อุตสาหกรรม ยกขบวนสินค้าจากผู้ประกอบการ SMEs ช้อปกันสนั่น...ใจกลางเมือง ณ ศูนย์การค้าเอ็ม บี เค เซ็นเตอร์


วันจันทร์ที่ 5 ธันวาคม 2565
พิมพ์
ก.อุตสาหกรรม ยกขบวนสินค้าจากผู้ประกอบการ SMEs ช้อปกันสนั่น...ใจกลางเมือง ณ ศูนย์การค้าเอ็ม บี เค เซ็นเตอร์
ก.อุตสาหกรรม ยกขบวนสินค้าจากผู้ประกอบการ SMEs ช้อปกันสนั่น...ใจกลางเมือง ณ ศูนย์การค้าเอ็ม บี เค เซ็นเตอร์
เมื่อวันที่ 3 ธันวาคม 2565 ดร.กฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม พร้อมด้วยอุตสาหกรรมจังหวัดเชียงราย อุตรดิตถ์ เพชรบูรณ์ กำแพงเพชร อุดรธานี หนองคาย หนองบัวลำภู บึงกาฬ กาฬสินธุ์ สกลนคร มหาสารคาม ปทุมธานี สมุทรปราการ กาญจนบุรี นราธิวาส และจังหวัดยะลา เข้าร่วมงาน อุตสาหกรรมแฟร์ “สินค้าดี เพื่อประชาชน” ที่ยกขบวนสินค้าจากร้านค้าผู้ประกอบการ SMEs กว่า 60 ร้าน มาออกบูธให้ได้เลือกชม ชิม ช้อป กันอย่างจุใจ เพื่อสนับสนุนผู้ประกอบการ SMEs สู้ภาวะวิกฤติเศรษฐกิจ พร้อมการออกร้านจำหน่ายสินค้าอุปโภคบริโภค จากเครือสหพัฒน์ เครือ CP และอื่น ๆ ทั้งของกิน ของใช้ สินค้าแปรรูป ของตกแต่งบ้าน ในราคาประหยัด รวมทั้ง กิจกรรมอบรมสัมมนา เพื่อเป็นของขวัญปีใหม่ให้กับผู้ประกอบการ SMEs และประชาชนทุกคน ระหว่างวันที่ 1- 4 ธันวาคม 2565 ณ ชั้น 4 โซน D Money Park ศูนย์การค้าเอ็ม บี เค เซ็นเตอร์
กระทรวงอุตสาหกรรม โดยกองทุนพัฒนาเอสเอ็มอีตามแนวประชารัฐ ได้จัดงาน อุตสาหกรรมแฟร์ “สินค้าดี เพื่อประชาชน” ขึ้นเพื่อสนับสนุนพื้นที่ขายสินค้าสําหรับผู้ประกอบการ SMEs ซึ่งจะสามารถช่วยกระตุ้นยอดขายให้ SMEs ได้ การจัดงานครั้งนี้ เป็นครั้งที่ 4 จากจํานวนทั้งหมด 5 ครั้ง โดยที่ผ่านมา จัดที่ ศูนย์การค้าเซ็นทรัล พระราม 2 และ ศูนย์การค้าเซ็นทรัล เวสต์เกต เซ็นทรัลบางนา ซึ่งสามารถสร้างยอดขายให้กับผู้ประกอบการ SMEs ได้เป็นอย่างดี ภายในงานนอกจากจะได้เลือกซื้อสินค้าในราคาพิเศษจากผู้ประกอบการ SMEs ทั่วประเทศแล้ว ยังสามารถเข้าร่วมสัมมนาเพื่อรับความรู้จากวิทยากรชื่อดัง ที่จะมาสร้างแรงบันดาลใจให้กับ SMEs ในการสร้างรายได้ผ่านช่องทางออนไลน์ให้ปัง เรียกได้ว่าเป็นของขวัญปีใหม่ จากกระทรวงอุตสาหกรรม ที่มอบให้กับผู้ประกอบการ และประชาชนทุกคน
ทั้งนี้ สำหรับใครที่ยังช้อปไม่จุใจสามารถร่วมงาน อุตสาหกรรมแฟร์ ภายใต้แนวคิด “ซื้อของไทย ใช้ของดี สร้างอาชีพ เสริมธุรกิจที่ดีพร้อม” เพื่อต่อยอดผลสำเร็จของโครงการพัฒนาอาชีพเสริม เพิ่มรายได้ให้ชุมชนดีพร้อม ระหว่างวันที่ 1 – 4 ธันวาคม 2565 ณ อาคารเอ็กซิบิชั่น ฮอลล์ 9 - 12 ศูนย์แสดงสินค้าและการประชุมอิมแพ็ค เมืองทองธานี หรือตามไปช้อปกันต่อแบบจุกๆ ในวันที่ 13 -16 ธันวาคม 2565 เซ็นทรัลลาดพร้าว

ที่มา : https://www.thaigov.go.th/news/contents/details/62329