รัฐบาลไทย-ข่าวทำเนียบรัฐบาล-รฟท. ชี้แจง เหตุขบวนรถสินค้าคอนเทนเนอร์บรรทุกยางพารา ที่ 707 (หาดใหญ่ - ปาดังเบซาร์)


วันจันทร์ที่ 5 ธันวาคม 2565
รฟท. ชี้แจง เหตุขบวนรถสินค้าคอนเทนเนอร์บรรทุกยางพารา ที่ 707 (หาดใหญ่ - ปาดังเบซาร์)
ตกรางระหว่างสถานีคลองแงะ - ปาดังเบซาร์ ไม่มีผู้ได้รับบาดเจ็บ
เมื่อเวลา 12.50 น. วันที่ 3 ธันวาคม 2565 การรถไฟแห่งประเทศไทย (รฟท.) กระทรวงคมนาคม ได้รับแจ้งเหตุ ขบวนรถสินค้าคอนเทนเนอร์บรรทุกยางพารา ที่ 707 เกิดเหตุขบวนรถตกราง ขณะทำขบวนเดินรถระหว่างสถานีคลองแงะ - ปาดังเบซาร์ อำเภอ สะเดา จังหวัดสงขลา ส่งผลให้มีรถพ่วงตกรางจำนวน 10 คัน จากจำนวน 15 คัน กีดขวางการเดินรถเส้นทางสายชุมทางหาดใหญ่ - ปาดังเบซาร์ โดยไม่พบพนักงานหรือผู้ใดได้รับอันตราย แต่สภาพทางได้รับความเสียหายมากทำให้ต้องปิดเส้นทางรถไฟหาดใหญ่-ปาดังเบซาร์ เพื่อดำเนินการซ่อมแซม และขณะนี้เจ้าหน้าที่ฝ่ายความมั่นคงและเจ้าหน้าที่การรถไฟฯ อยู่ระหว่างการเข้าตรวจสอบหาสาเหตุของรถไฟตกรางว่ามาจากสาเหตุใด
อย่างไรก็ตาม ในส่วนของการเดินรถเส้นทางสายใต้ยังคงเปิดให้บริการได้ตามปกติ แต่ได้มีการปรับเปลี่ยนเส้นทางบางส่วนเพื่อเลี่ยงผลกระทบจากจุดเกิดเหตุ ดังนี้
- ขบวนรถพิเศษโดยสารที่ 949/950 (ชุมทางหาดใหญ่ - ปาดังเบซาร์ - ชุมทางหาดใหญ่) งดเดิน
- ขบวนรถด่วนพิเศษที่ 46 (ปาดังเบซาร์ - ชุมทางหาดใหญ่) งดเดินจากปาดังเบซาร์ - ชุมทางหาดใหญ่ และขนถ่ายผู้โดยสารทางรถยนต์จากปาดังเบซาร์ - ชุมทางหาดใหญ่
ทั้งนี้ การรถไฟฯ ขออภัยในความไม่สะดวกมา ณ โอกาสนี้ โดยผู้โดยสารสามารถสอบถามรายละเอียดเพิ่มเติมได้ที่ สายด่วนลูกค้าสัมพันธ์ CALL CENTER 1690 ตลอด 24 ชั่วโมง

ที่มา : https://www.thaigov.go.th/news/contents/details/62322