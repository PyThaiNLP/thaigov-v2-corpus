รัฐบาลไทย-ข่าวทำเนียบรัฐบาล-อธิบดี สถ. ขานรับนโยบายปลัดกระทรวงมหาดไทย เข้มตรวจติดตามถังขยะเปียก ลดโลกร้อน ยก “อบต.ผาสามยอด จ.เลย” ต้นแบบท้องถิ่นยั่งยืน จัดทำธนาคารน้ำใต้ดิน-ปลูกผัก รักษ์โลกคู่ขนาน


วันศุกร์ที่ 23 ธันวาคม 2565
23/12/2565
พิมพ์
อธิบดี สถ. ขานรับนโยบายปลัดกระทรวงมหาดไทย เข้มตรวจติดตามถังขยะเปียก ลดโลกร้อน ยก “อบต.ผาสามยอด จ.เลย” ต้นแบบท้องถิ่นยั่งยืน จัดทำธนาคารน้ำใต้ดิน-ปลูกผัก รักษ์โลกคู่ขนาน
อธิบดี สถ. ขานรับนโยบายปลัดกระทรวงมหาดไทย เข้มตรวจติดตามถังขยะเปียก ลดโลกร้อน ยก “อบต.ผาสามยอด จ.เลย” ต้นแบบท้องถิ่นยั่งยืน จัดทำธนาคารน้ำใต้ดิน-ปลูกผัก รักษ์โลกคู่ขนาน
วันนี้ (23 ธ.ค. 2565) ที่จังหวัดเลย นายขจร ศรีชวโนทัย อธิบดีกรมส่งเสริมการปกครองท้องถิ่น (สถ.) เปิดเผยว่า การดำเนินโครงการถังขยะเปียก ลดโลกร้อนขององค์กรปกครองส่วนท้องถิ่น ซึ่งเป็นนโยบายที่ริเริ่มและขับเคลื่อนโดยนายสุทธิพงษ์ จุลเจริญ ปลัดกระทรวงมหาดไทย และดร.วันดี กุญชรยาคง จุลเจริญ นายกสมาคมแม่บ้านมหาดไทย มีความก้าวหน้าอย่างยิ่ง โดยทุกจังหวัดได้ร่วมกับองค์กรปกครองส่วนท้องถิ่น อาสาสมัครท้องถิ่นรักษ์โลก (อถล.) และภาคีเครือข่ายในพื้นที่ ตั้งเป้าหมายจัดทำครบทุกครัวเรือนภายในเดือนธันวาคมนี้ เพื่อช่วยลดขยะที่ต้นทาง ช่วยลดภาระทางงบประมาณของท้องถิ่นในการบริหารจัดการขยะ และขณะนี้อยู่ในขั้นตอนการดำเนินการรับรองก๊าซเรือนกระจก โดยมีกระบวนการดำเนินงานให้มีการทวนสอบจากผู้ประเมินภายนอก (Validation and verification Body : VVB) สอดรับกับที่กระทรวงมหาดไทยได้ประกาศวาระการดำเนินนโยบายด้านการเปลี่ยนแปลงภูมิอากาศ เพื่อบรรลุเป้าหมายการลดก๊าซเรือนกระจก
อธิบดี สถ. กล่าวต่ออีกว่า กระทรวงมหาดไทย ได้คัดเลือกให้จังหวัดเลยเป็น 1 ใน 4 จังหวัดนำร่อง ตามโครงการถังขยะเปียก ลดโลกร้อน ร่วมกับจังหวัดสมุทรสงคราม จังหวัดลำพูน และจังหวัดอำนาจเจริญ โดยอยู่ระหว่างการทวนสอบจากผู้ประเมินภายนอก คือ บริษัท บูโร เวอริทัส เซอทิฟิเคชั่น (ประเทศไทย) จำกัด ซึ่งได้เริ่มดำเนินการทวนสอบตั้งแต่วันที่ 19 ธ.ค. 2565 เป็นต้นมา และเมื่อวานนี้ ตนได้ร่วมกับนายทวี เสริมภักดีกุล ผู้ว่าราชการจังหวัดเลย นางวราภรณ์ เสริมภักดีกุล นายกเหล่ากาชาดจังหวัดเลย ส่วนราชการ ผู้นำท้องถิ่น พร้อมทั้งคณะผู้ประเมินภายนอก และคณะทำงานขับเคลื่อนโครงการถังขยะเปียก ลดโลกร้อน ของกระทรวงมหาดไทย และกรมส่งเสริมการปกครองท้องถิ่น ลงพื้นที่ทวนสอบ ณ บ้านห้วยป่าน หมู่ที่ 9 บ้านห้วยป่าน หมู่ที่ 1 และ บ้านนาสมใจ หมู่ที่ 7 อบต.ผาสามยอด อำเภอเอราวัณ จังหวัดเลย โดยมีนายก อบต.ผาสามยอด คณะผู้บริหาร และเจ้าหน้าที่ กำนัน ผู้ใหญ่บ้าน และอสม. ในพื้นที่ ร่วมการทวนสอบ โดยมีการทวนสอบจริง จำนวน 33 ครัวเรือน ปรากฏผลการทวนสอบ มีการดำเนินการติดตั้งและใช้ถังขยะเปียก ลดโลกร้อนฯ จริงครบทุกครัวเรือน
“ในปี 2562 ท่านสุทธิพงษ์ จุลเจริญ ปลัดกระทรวงมหาดไทย เมื่อดำรงตำแหน่งอธิบดีกรมส่งเสริมการปกครองท้องถิ่น พร้อมด้วย ดร.วันดี กุญชรยาคง จุลเจริญ นายกสมาคมแม่บ้านมหาดไทย ก็ได้เคยลงตรวจติดตามการขับเคลื่อนโครงการถังขยะเปียก ลดโลกร้อน ในพื้นที่ของ อบต.ผาสามยอด และในปีนี้ ก็ได้รับความร่วมมือจากพี่น้องประชาชนร่วมขับเคลื่อนโครงการเป็นอย่างดี สมกับที่ อบต.ผาสามยอด เป็นต้นแบบของท้องถิ่นยั่งยืน มีครัวเรือนต้นแบบด้านการบริหารจัดการขยะครบทุกหมู่บ้าน พร้อมทั้งเป็นศูนย์เรียนรู้ด้านการจัดการขยะที่มีคณะศึกษาดูงานจากท้องถิ่นอื่นๆ เข้ามาเยี่ยมชมเพื่อนำไปขยายผลอย่างต่อเนื่อง” อธิบดี สถ. กล่าว
อธิบดี สถ. กล่าวอีกว่า เมื่อได้เยี่ยมชมครัวเรือนต้นแบบ จะเห็นว่าพี่น้องประชาชนไม่เพียงแต่จัดทำถังขยะเปียก ลดโลกร้อนในทุกครัวเรือน แต่ยังมีการจัดทำธนาคารน้ำใต้ดินในครัวเรือนแบบปิด เพื่อช่วยระบายน้ำท่วมขังได้อย่างรวดเร็ว ช่วยระบายน้ำเสียในครัวเรือน เช่น น้ำคลำ น้ำจากการซักล้างต่างๆ ในครัวเรือน และทำให้เกิดความชุ่มชื้นในพื้นที่รอบๆ บริเวณบ้านอยู่ตลอดทั้งปี นอกจากนี้ ยังมีการปลูกผัก รักษ์โลก ปลูกในสิ่งที่กิน กินในสิ่งที่ปลูกโดยใช้สารบำรุงดินจากการทำถังขยะเปียก ซึ่งพี่น้องประชาชนเล่าว่า สารบำรุงดินจากถังขยะเปียกช่วยเป็นปุ๋ยอย่างดีให้กับพืชผักสวนครัว โดยไม่ต้องใช้ปุ๋ยเคมี ช่วยปรับสภาพดินให้ร่วนซุย เหมาะสมกับการเจริญเติบโตของพืชผักสวนครัว และไม้ยืนต้น และจากการพูดคุยกับผู้นำท้องถิ่น ยังพบว่า ถังขยะเปียก ได้ช่วยลดขยะที่เข้าสู่กระบวนการกลางทาง และปลายทาง ทำให้ในอนาคต ท้องถิ่นจะสามารถวางแผนเพื่อลดภาระทางงบประมาณในการจัดการขยะได้ต่อไป

ที่มา : https://www.thaigov.go.th/news/contents/details/63058