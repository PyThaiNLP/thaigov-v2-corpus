รัฐบาลไทย-ข่าวทำเนียบรัฐบาล-ปลัดมหาดไทย เปิดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร วัดโพธิ์ศรี อ.อินทร์บุรี จ.สิงห์บุรี เน้นย้ำ ต้องออกกำลังกายให้เป็นนิสัย


วันเสาร์ที่ 24 ธันวาคม 2565
24/12/2565
พิมพ์
ปลัดมหาดไทย เปิดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร วัดโพธิ์ศรี อ.อินทร์บุรี จ.สิงห์บุรี เน้นย้ำ ต้องออกกำลังกายให้เป็นนิสัย
ปลัด มท. เปิดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร วัดโพธิ์ศรี อ.อินทร์บุรี จ.สิงห์บุรี เน้นย้ำ ต้องออกกำลังกายให้เป็นนิสัยเพื่อเป็นแบบอย่างให้กับลูก ๆ หลาน ๆ มีสุขภาพร่างกายแข็งแรง มีคุณภาพชีวิตที่ดี
ปลัดมหาดไทย เปิดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร วัดโพธิ์ศรี อ.อินทร์บุรี จ.สิงห์บุรี เน้นย้ำ ต้องออกกำลังกายให้เป็นนิสัยเพื่อเป็นแบบอย่างให้กับลูก ๆ หลาน ๆ มีสุขภาพร่างกายแข็งแรง มีคุณภาพชีวิตที่ดีอย่างยั่งยืน
วันนี้ (24 ธ.ค. 65) เวลา 06.19 น. ที่วัดโพธิ์ศรี ต.อินทร์บุรี อ.อินทร์บุรี จ.สิงห์บุรี นายสุทธิพงษ์ จุลเจริญ ปลัดกระทรวงมหาดไทย เป็นประธานเปิดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร โดยได้รับเมตตาจากพระเทพวิสุทธิกวี (ถาวร อธิวโร) ผู้ช่วยเจ้าอาวาสวัดบวรนิเวศ ราชวรวิหาร ที่ปรึกษาวัดโพธิ์ศรี องค์อุปถัมภ์โรงเรียนพระปริยัติธรรมวัดโพธิ์ศรี เป็นประธานสงฆ์ พระครูพิริยธรรมสาร (ประหยัด มหาวีโร) เจ้าอาวาสวัดโพธิ์ศรี พระครูสมุห์วัชระ ภทฺทธมฺโม ผู้ช่วยเจ้าอาวาสวัดระฆังโฆสิตาราม วรมหาวิหาร และพระเถรานุเถระ ร่วมในพิธี โดยมี นายสุพจน์ ยศสิงห์คำ ผู้ว่าราชการจังหวัดสิงห์บุรี นายสัมฤทธิ์ กองเงิน รองผู้ว่าราชการจังหวัดสิงห์บุรี นางศิริลักษม์ เหมาะพิชัย นายอำเภออินทร์บุรี หัวหน้าส่วนราชการ นายอำเภอ ข้าราชการ พนักงาน เจ้าหน้าที่ เด็ก เยาวชน นักกีฬา ร่วมงานกว่า 1,800 คน
โอกาสนี้ นายสุทธิพงษ์ จุลเจริญ ปลัดกระทรวงมหาดไทย นำนายสุพจน์ ยศสิงห์คำ ผู้ว่าราชการจังหวัดสิงห์บุรี หัวหน้าส่วนราชการ นักกีฬา และภาคีเครือข่าย ร่วมเดิน-วิ่งเพื่อสุขภาพ ระยะทาง 7 กิโลเมตร และพบปะเยี่ยมเยียนทักทายพี่น้องประชาชนตลอด 2 ข้างทาง โดยภายหลังการแข่งขันเสร็จสิ้น ได้เป็นประธานมอบถ้วยรางวัลให้กับผู้ชนะเลิศรุ่นอายุไม่เกิน 20 ปี รุ่นอายุไม่เกิน 60 ปี รุ่นอายุ 60 ปีขึ้นไป และรางวัลพิเศษให้แก่นักวิ่งอายุน้อยที่สุด นักวิ่งอายุมากที่สุด และมอบเงินทุนสนับสนุนการขับเคลื่อนงานและการศึกษาให้กับหน่วยงาน โรงพยาบาล และสถาบันการศึกษา พร้อมทั้งเยี่ยมชมผลผลิตแปลงโคก หนอง นา และให้กำลังใจผู้ประกอบการ OTOP ผ้าไทยในพื้นที่จังหวัดสิงห์บุรี
นายสุทธิพงษ์ จุลเจริญ ปลัดกระทรวงมหาดไทย กล่าวว่า ในวันนี้พวกเราทุกคนมาร่วมในกิจกรรมอันเป็นมิ่งมงคลกับชีวิต ด้วยการมาร่วมกันน้อมรำลึกในพระมหากรุณาธิคุณของสมเด็จพระสังฆราชเจ้า กรมหลวงวชิรญาณสังวร โดยมีท่านเจ้าคุณพระเทพวิสุทธิกวี ผู้ช่วยเจ้าอาวาสวัดบวรนิเวศวิหาร ราชวรวิหาร เป็นผู้สืบสาน รักษา พระปณิธานในการสืบทอดพระพุทธศาสนา ด้วยการเป็นธงชัยมุ่งมั่นทำนุบำรุง "วัดโพธิ์ศรี" แห่งนี้ ให้เป็นพระอาราม ให้เป็นสถานที่พึ่งทางใจของพี่น้องประชาชนชาวอินทร์บุรี ชาวสิงห์บุรี และพี่น้องพุทธศาสนิกชนทุกคน ด้วยการร่วมกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร อันเป็นความคิดริเริ่มของคณะครูอาจารย์และคณะกรรมการวัดโพธิ์ศรี ที่อยากทำกิจกรรมที่เป็นมิตรกับชีวิต เฉกเช่นเดียวกับการที่พวกเราได้ร่วมกันสร้างศาลาปฏิบัติธรรมที่จะทำให้เรามีความสุขทั้งด้านครอบครัว ด้านจิตใจ และด้านร่างกาย
"วันนี้มาให้กำลังใจทุกท่านที่มาร่วมกันทำให้วัดโพธิ์ศรีแห่งนี้เป็นที่พึ่งของพี่น้องพุทธศาสนิกชนอย่างยั่งยืนนาน ด้วยเพราะพวกเราทุกคนมีความสำนึกรำลึกถึงพระมหากรุณาธิคุณอันเหนือเกล้าของเจ้าพระคุณสมเด็จพระสังฆราชเจ้า กรมหลวงวชิรญาณสังวร และสิ่งที่สำคัญของการร่วมกิจกรรมในวันนี้ คือ การทำให้พวกเราได้มีนิสัยรักการออกกำลังกาย เป็นตัวอย่างที่ดีให้ลูกหลาน เพราะการออกกำลังกาย เมื่อผู้ใหญ่ทำเป็นตัวอย่างแล้ว เด็ก ๆ ลูก ๆ หลาน ๆ ก็จะเอาเป็นแบบอย่าง ทำตามตัวอย่าง เพื่อให้มีสุขภาพร่างกายที่สมบูรณ์แข็งแรง มีคุณภาพชีวิตที่ดีอย่างยั่งยืน จึงขออนุโมทนาสาธุกับทุกท่าน" นายสุทธิพงษ์ฯ กล่าวเน้นย้ำ
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ขอขอบคุณทุกหน่วยงาน และพี่น้องภาคีเครือข่ายทุกภาคส่วนที่มีส่วนร่วมในการทำนุบำรุงวัดโพธิ์ศรี เป็นกำลังสำคัญในการสร้างศาลาปฏิบัติธรรม และที่สำคัญที่สุดได้มาทำให้ศาลาปฏิบัติธรรมแห่งนี้ ได้เป็นที่รู้จักอย่างแพร่หลาย เพื่อทำให้พี่น้องพุทธศาสนิกชนได้มาใช้ประโยชน์ในการปฏิบัติศาสนกิจ ทำสมาธิ เจริญจิตตภาวนาตามวัตถุประสงค์ที่พวกเราได้ช่วยกันในการจัดสร้างศาลาปฏิบัติธรรมหลังนี้กันขึ้นมา และจะเป็น landmark สำคัญอีกสถานที่หนึ่งของจังหวัดสิงห์บุรี และขอเชิญชวนทุกท่านได้ออกกำลังกายในทุกเช้าจนเป็นนิสัยเพื่อมีสุขภาพร่างกายแข็งแรง มีจิตใจที่แจ่มใสร่าเริง แคล้วคลาด ปลอดภัย ไม่เจ็บ ไม่ป่วย เพื่อจะได้มีกำลังช่วยกันทำนุบำรุงศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร ตลอดจนดูแลเสนาสนะในวัดโพธิ์ศรี ให้มีความมั่นคงสถาวร เป็นที่พึ่งของพุทธศาสนิกชน และสรรพสัตว์ทั้งหลายได้อย่างยั่งยืน
นายสุพจน์ ยศสิงห์คำ ผู้ว่าราชการจังหวัดสิงห์บุรี กล่าวว่า การจัดกิจกรรมเดิน-วิ่ง การกุศล สมโภชศาลาปฏิบัติธรรม สมเด็จพระสังฆราชเจ้า กรมหลวงวชิรญาณสังวร เป็นดำริของท่านเจ้าคุณพระเทพวิสุทธิกวี (ถาวร อธิวโร) ผู้ช่วยเจ้าอาวาสวัดบวรนิเวศ ราชวรวิหาร ที่ปรึกษาวัดโพธิ์ศรี องค์อุปถัมภ์โรงเรียนพระปริยัติธรรมวัดโพธิ์ศรี แบ่งประเภทการแข่งขันออกเป็น 2 ประเภท คือ ประเภท Fun Run (เดิน-วิ่งเพื่อสุขภาพ 5 กม.) และประเภท Mini Marathon (วิ่งมินิมาราธอน 10 กม.) เกิดจากความร่วมมือของหน่วยงานราชการและสถานศึกษา รวม 14 แห่ง คือ อำเภออินทร์บุรี โรงพยาบาลอินทร์บุรี โรงพยาบาลนิคมคำสร้อย โรงพยาบาลส่งเสริมสุขภาพอินทร์บุรี 2 โรงพยาบาลส่งเสริมสุขภาพงิ้วราย โรงเรียนศรีวินิตวิทยาคม โรงเรียนอนุบาลอินทร์บุรี (วัดโพธิ์ศรี) โรงเรียนวัดท่าอิฐ โรงเรียนวัดเชียงราก โรงเรียนวัดโฆษิตธาราม โรงเรียนวัดโบสถ์ โรงเรียนวัดพรหมสาคร โรงเรียนวัดน้อย และโรงเรียนพระปริยัติธรรมวัดโพธิ์ศรี มีวัตถุประสงค์สำคัญ คือ เพื่อสำนึกในพระมหากรุณาธิคุณและเผยแผ่พระเกียรติคุณของสมเด็จพระสังฆราชเจ้า กรมหลวงพระวชิรญาณสังวร และสร้างความรักความสามัคคี โดยเงินรายได้จากการจัดกิจกรรมฯ มอบเป็นกองทุนสนับสนุนการจัดการศึกษาให้กับหน่วยงานและสถานศึกษาโรงเรียนพระปริยัติธรรมวัดโพธิ์ศรี ต่อไป

ที่มา : https://www.thaigov.go.th/news/contents/details/63073