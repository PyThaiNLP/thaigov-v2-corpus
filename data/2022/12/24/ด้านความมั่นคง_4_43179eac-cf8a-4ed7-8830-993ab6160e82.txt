รัฐบาลไทย-ข่าวทำเนียบรัฐบาล-ปมท. วอนพี่น้องประชาชนช่วยสอดส่องดูแล บุตรหลานไม่ให้ยุ่งเกี่ยวกับยาเสพติด เพื่อป้องกันผู้เสพรายใหม่ ย้ำทุกพื้นที่ดำเนินการปราบปรามอย่างต่อเนื่องเพื่อลด Supply และ Demand ไปพร้อมกัน


วันศุกร์ที่ 23 ธันวาคม 2565
23/12/2565
พิมพ์
ปมท. วอนพี่น้องประชาชนช่วยสอดส่องดูแล บุตรหลานไม่ให้ยุ่งเกี่ยวกับยาเสพติด เพื่อป้องกันผู้เสพรายใหม่ ย้ำทุกพื้นที่ดำเนินการปราบปรามอย่างต่อเนื่องเพื่อลด Supply และ Demand ไปพร้อมกัน
ปลัด มท. วอนพี่น้องประชาชนช่วยสอดส่องดูแล บุตรหลานไม่ให้ยุ่งเกี่ยวกับยาเสพติด เพื่อป้องกันผู้เสพรายใหม่ ย้ำทุกพื้นที่ดำเนินการปราบปรามอย่างต่อเนื่องเพื่อลด Supply และ Demand ไปพร้อมกัน
วันนี้ (23 ธันวาคม 2565) นายสุทธิพงษ์ จุลเจริญ ปลัดกระทรวงมหาดไทย เปิดเผยว่า นับตั้งเเต่สถานการณ์โควิด - 19 เริ่มคลี่คลายลง ทำให้กิจกรรมต่าง ๆ กลับมาเริ่มคึกคักมากขึ้น เกิดการรวมตัวของผู้คน ซึ่งอาจเป็นช่องทางในการแพร่ระบาดของยาเสพติดในหลายพื้นที่ได้ กระทรวงมหาดไทยจึงต้องทำการ Re X-Ray ทุกพื้นที่เเละประกาศทำสงครามกับยาเสพติด เพื่อเป็นการป้องกันเหตุน่าสลดใจ หรือภัยต่าง ๆ ทางสังคมทุกรูปแบบที่อาจเกิดขึ้นซึ่งมีสาเหตุมาจากยาเสพติด อย่างไรก็ตามสิ่งสำคัญในการทำสงครามกับยาเสพติด คือ การบูรณาการข้อมูล ทรัพยากร และสรรพกำลังจากทุกภาคส่วน รวมถึงพี่น้องประชาชน ซึ่งจะต้องช่วยกันสอดส่องดูแล บุตรหลาน หรือเด็ก เยาวชนในพื้นที่ไม่ให้ไปยุ่งเกี่ยวกับยาเสพติด เช่น ส่งเสริมให้จัดกิจกรรมแข่งกีฬา หรือการนันทนาการต่าง ๆ ยกตัวอย่างที่ กรณีจังหวัดกาฬสินธุ์จัดกิจกรรมการแข่งขันกีฬา ต้านภัยยาเสพติดสัมพันธ์ชุมชนช่วงหน้าหนาว ประจำปีการศึกษา 2565 โดยโรงเรียนชุมชนนาจารย์วิทยา ร่วมกับเทศบาลตำบลนาจารย์ ผู้นำชุมชน กำนัน ผู้ใหญ่บ้าน คณะกรรมการการศึกษาขั้นพื้นฐาน คณะกรรมการมูลนิธิหลวงพ่อภาวนาพุทโธ บริษัท ห้างร้าน และประชาชนในพื้นที่ร่วมกันจัดขึ้นว่า กิจกรรมดังกล่าวถือเป็นตัวอย่างที่น่าสนใจในการร่วมมือร่วมใจกันของทุกภาคส่วนในการดำเนินงานแบบบูรณาการเชิงรุก ผ่านองคาพยพและกลไกต่าง ๆ ในระดับพื้นที่ เพื่อป้องกันปัญหายาเสพติดภายในจังหวัด อีกทั้งยังเสริมสร้างความรัก ความผูกพัน และเป็นการต่อต้านยาเสพติดในสถานศึกษาได้ในทางหนึ่ง ซึ่งเป็นเรื่องที่น่าชื่นชมยินดี แสดงถึงพลังของภาคีเครือข่ายในพื้นที่ ทั้งภาคราชการ เอกชน องค์กรปกครองส่วนท้องถิ่น โรงเรียน และภาคศาสนาในการร่วมมือกันจัดกิจกรรมในลักษณะนี้ขึ้นมา เพราะนอกจากจะช่วยส่งเสริมการออกกำลังกาย เพื่อให้เด็กนักเรียน และประชาชนมีสุขภาพร่างกายแข็งแรงป้องกันโรคภัยไข้เจ็บ โดยเฉพาะในช่วงหน้าหนาว รวมทั้งการใช้เวลาว่างให้เกิดประโยชน์แล้ว ยังป้องกันการเข้าไปเกี่ยวข้องกับยาเสพติดได้ด้วย
พร้อมกันนี้ ปลัดกระทรวงมหาดไทย ได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ซึ่งมีตัวอย่างผลการปฏิบัติที่น่าสนใจ ยกตัวอย่างเช่น
1. จังหวัดอุบลราชธานี เจ้าหน้าที่ทหารเรือจากหน่วยเรือรักษาความสงบเรียบร้อยตามลำแม่น้ำโขงเขตอุบลราชธานี นำโดย พล.ร.ต.สมาน ขันธพงษ์ ผบ.นรข., น.อ.วรรณะ เกื้อทิพย์ ผบ.นรข.เขตอุบลราชธานี, น.อ.สัญญา ณ จอม หัวหน้าฝ่ายยุทธการและการข่าวและ หน.สน.เรือเขมราฐ, น.ท.พิเชษฐ์ เมืองโคตร หัวหน้า สน.เรือโขงเจียม สนธิกำลังกับ พ.ต.อ.ชัยกฤต โชติวรรณ ผกก.สภ.เขมราฐ พ.ต.ท.ศรีวิรัตน์ โพยนอก รรท.ผบ.ร้อย ตชด.227 พ.ท.วิศิษฏ์ สุสขหงษ์ ฝสธ.ประจำ ทก.กกล.สุรนารี นำกำลังทั้งในและนอกเครื่องแบบ ร่วมกันตรวจยึดยาบ้าจำนวน 10,200 เม็ด ที่ริมฝั่งแม่น้ำโขง ทางทิศเหนือ ณ บ้านอูบมุง อำเภอเขมราฐ จังหวัดอุบลราชธานี
2. จังหวัดบึงกาฬ พล.ต.ต.พฤทธิพงศ์ นุชนารถ ผู้บังคับการตำรวจน้ำ, พ.ต.อ.ศราวุฒิ ลิจฉวีราช รองผบก.รน., พ.ต.อ.อารัก มะสาธานัง รอง ผบก.ภ.จว.บึงกาฬ, กอ.รมน.จังหวัดบึงกาฬ และนายชัยณรงค์ สุระดะนัย ป้องกันจังหวัดบึงกาฬ ร่วมแถลงจับกุม นายไพรินทร์ฯ อายุ 52 ปี ชาว จ.นครราชสีมา พร้อมของกลาง ยาเสพติดให้โทษประเภท 1 (ยาบ้า) บรรจุในกระสอบ พันด้วยเทปกาวใส จำนวน 5 กระสอบ ประมาณ 1,984,000 เม็ด รถยนต์กระบะ และโทรศัพท์มือถือ โดยกล่าวหาว่า มี ซึ่งจากการสอบสวนทราบว่า ผู้ว่าจ้างเป็นชาว สปป.ลาว ว่าจ้างผ่านคนไทยอีกทอดหนึ่ง เป็นจำนวนเงิน 50,000 บาท ให้ขนยาบ้าไปส่งทางภาคอีสานตอนในและในเขตรอบนอก กทม. ซึ่งเคยทำมาแล้ว 1 ครั้ง โดยจะขับรถไปจอดไว้ในชานเมือง กทม.จะมีคนมาขับไปอีกทอดหนึ่ง เจ้าหน้าที่แจ้งข้อหามียาเสพติดให้โทษประเภท 1 ชนิดร้ายแรง (ยาบ้าหรือเมทแอมเฟตามีน) เพื่อการค้าซึ่งทำให้เกิดผลกระทบกับความมั่นคงของรัฐหรือความปลอดภัยของประชาชนทั่วไป โดยไม่ได้รับอนุญาต ขณะนี้ได้ควบคุมตัวผู้ต้องหาพร้อมของกลางส่งพนักงานสอบสวน สภ.เหล่าหลวง อ.บึงโขงหลง จ.บึงกาฬ ดำเนินคดีตามกฎหมายแล้ว
3. จังหวัดอุตรดิตถ์ นายสมหวัง พ่วงบางโพ ผู้ว่าราชการจังหวัดอุตรดิตถ์ ได้สั่งการให้นายสามารถ อินทปัญญา นายอำเภอบ้านโคก พร้อมด้วยปลัดอำเภอฝ่ายความมั่นคง สมาชิก อส. อำเภอบ้านโคก กำนันตำบลม่วงเจ็ดต้น ผู้ใหญ่บ้านในตำบลม่วงเจ็ดต้น ชุดรักษาความปลอดภัยหมู่บ้านบูรณาการร่วมกับสถานีตำรวจภูธรบ้านโคก กองร้อยตำรวจตระเวนชายแดนที่ 317 สำนักงานสาธารณสุขอำเภอบ้านโคก และองค์การบริหารส่วนตำบลม่วงเจ็ดต้น ร่วมตั้งจุดตรวจ/จุดสกัด และตรวจปัสสาวะกลุ่มเป้าหมายจาก Re X-Ray เพื่อป้องกันยาเสพติดในเส้นทางถนนบ้านห้วยยศ หมู่ที่ 4 และในหมู่บ้าน บ้านห้วยยศ หมู่ที่ 4 ตำบลม่วงเจ็ดต้น ตามนโยบายจังหวัดอุตรดิตถ์ “เมืองสงบ มั่นคง ปลอดภัย” เพื่อป้องกันและแก้ไขปัญหายาเสพติดในพื้นที่หมู่บ้านเป้าหมาย โดยการตรวจปัสสาวะ จำนวน 12 ราย ตรวจพบสารเสพติด จำนวน 3 ราย จึงนำเข้าศูนย์คัดกรองตำบลม่วงเจ็ดต้นและเข้าสู่กระบวนการบำบัดต่อไป
4. จังหวัดแพร่ นายสมศักดิ์ สุขประเสริฐ นายอำเภอเมืองแพร่ มอบหมายให้ ฝ่ายความมั่นคง พร้อมด้วย สมาชิกร้อย อส. บูรณาการร่วมกับ สภ.เมืองแพร่ เจ้าหน้าที่สาธารณสุขอำเภอเมืองแพร่ เจ้าหน้าที่ รพ.สต.ทุ่งโฮ้ง เทศบาลตำบลทุ่งโฮ้ง และฝ่ายปกครองตำบลทุ่งโฮ้ง ดำเนินการคัดกรองค้นหาผู้ใช้ ผู้เสพ ผู้ป่วยจิตเวช และ Re X-Ray เป้าหมาย ตามโครงการค้นหาผู้ใช้ ผู้เสพ ผู้ติดยาเสพติด ผู้มีอาการทางจิต และผู้ป่วยจิตเวชฯ ประจำปีงบประมาณ 2566 ของตำบลทุ่งโฮ้ง จำนวน 7 หมู่บ้าน ณ วัดทุ่งโฮ้งเหนือ หมู่ที่ 5 ตำบลทุ่งโฮ้ง อำเภอเมืองแพร่ จังหวัดแพร่ ซึ่งสรุปผลการดำเนินการค้นหาผู้เสพในพื้นที่ตำบลทุ่งโฮ้ง จำนวนทั้งสิ้น 23 ราย พบผลเป็นบวก 6 ราย กรณีพบสารเสพติดในร่างกายได้ดำเนินการคัดกรองและสมัครใจเข้ารับการบำบัด จึงนำเข้าสู่กระบวนการบำบัดฟื้นฟูผู้ป่วยยาเสพติดต่อไป
5. จังหวัดลพบุรี นายสุรเดช สร้อยอุทา นายอำเภอสระโบสถ์ พ.ต.อ.ทศพล ทองใบ ผกก.สภ.สระโบสถ์ สั่งการให้เจ้าหน้าที่ฝ่ายปกครอง นำโดยนายจตุพัทธ์ ชูปลื้ม ปลัดอำเภอหัวหน้าฝ่ายความมั่นคง สมาชิก อส.อ.สระโบสถ์ที่ 6 บูรณาการร่วมกับเจ้าหน้าที่ตำรวจ สภ.สระโบสถ์ปิดล้อมตรวจค้น เป้าหมายผู้จำหน่ายยาเสพคิดรายย่อยตำบลห้วยใหญ่ อำเภอสระโบสถ์ จับกุมผู้ต้องหา 1 ราย คือ นายระทม (สงวนนามสกุล) อายุ 71 ปี อยู่ที่ ม.3 ต.ห้วยใหญ่ อ.สระโบสถ์ พร้อมด้วยของกลาง ยาบ้าจำนวน 129 เม็ด จึงนำผู้ต้องหาพร้อมของกลางส่งพนักงานสอบสวน สภ.สระโบสถ์ ดำเนินคดีตามกฎหมายต่อไป
6. จังหวัดกาฬสินธุ์ นายศุภศิษย์ กอเจริญยศ ผู้ว่าราชการจังหวัดกาฬสินธุ์ เป็นประธานในพิธีปล่อยแถวในการออกปฏิบัติการจัดระเบียบสังคมในช่วงเทศกาลปีใหม่ 2566 ณ บริเวณหน้าศาลากลางจังหวัดกาฬสินธุ์ (หลังเก่า) โดยมี นายธวัชชัย รอดงาม และนายสำเริง ม่วงสังข์ รองผู้ว่าราชการจังหวัดกาฬสินธุ์ นายธนภัทร ณ ระนอง ปลัดจังหวัดฯ นายสุเทพ ชัยวัฒน์ นายอำเภอเมืองฯ นายโรมรัก ภูหวล ป้องกันจังหวัดฯ และกลุ่มงานความมั่นคง ที่ทำการปกครองจังหวัดฯ บูรณาการร่วมกับ กอ.รมน. จังหวัดฯ ตำรวจภูธรจังหวัดฯ สำนักงานจังหวัดฯ ป้องกันและบรรเทาสาธารณภัยจังหวัดฯ สาธารณสุขจังหวัดฯ สรรพสามิตจังหวัดฯ แรงงานจังหวัดฯ สวัสดิการและคุ้มครองแรงงานจังหวัดฯ จัดหางานจังหวัดฯ และประชาสัมพันธ์จังหวัดฯ ออกตรวจสถานบริการและสถานประกอบการที่คล้ายกับสถานบริการ ในพื้นที่อำเภอเมืองจังหวัดกาฬสินธุ์ จำนวน 7 แห่ง โดยเน้นย้ำเรื่องความปลอดภัยของสถานที่ การก่ออาชญากรรม การค้ามนุษย์ แรงงานต่างด้าว ยาเสพติดและสิ่งผิดกฎหมาย พร้อมสุ่มตรวจปัสสาวะพนักงาน และผู้ใช้บริการ ผลปรากฏว่าไม่พบสารเสพติด และไม่พบผู้กระทำความผิดกฎหมาย เหตุการณ์ทั่วไปปกติ
“กระทรวงมหาดไทย เดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ ลงพื้นที่ลุยกวาดล้างผู้กระทำความผิดอย่างแข็งขัน พร้อมทั้งนำผู้หลงผิดเข้ารับการบำบัดรักษา เพื่อคืนคนดีให้กับสังคม ให้กับครอบครัว และหมั่นลงพื้นที่ติดตามผลการรักษาอย่างต่อเนื่อง เพื่อไม่ให้ปัญหายาเสพติดเป็นปัจจัยทำลายคนบริสุทธิ์อีก อันจะทำให้ลูกหลานของพวกเราทุกคนอยู่ในสังคมได้อย่างเป็นปกติสุข พร้อมทั้งได้กำชับผู้ว่าราชการจังหวัด นายอำเภอ กำนัน ผู้ใหญ่บ้าน สร้างการรับรู้ประชาสัมพันธ์หมายเลขติดต่อในการแจ้งเบาะแส โดยเฉพาะอย่างยิ่งสายด่วนศูนย์ดำรงธรรม 1567 และหมายเลขที่ติดต่อหน่วยงานที่เกี่ยวข้องในพื้นที่ได้อย่างสะดวก มีเจ้าหน้าที่สแตนบายพร้อมเข้าดำเนินการตามเบาะแสตลอด 24 ชั่วโมง เพื่อให้พี่น้องประชาชนสามารถจดจำและติดต่อได้ง่าย อันเป็นการอำนวยความสะดวกและเป็นการเพิ่มช่องทางการมีส่วนร่วมในการช่วยกันดูแลความสงบเรียบร้อยของบ้านเมือง” นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้าย
#WorldSoilDay #วันดินโลก #soilswherefoodbegins #Soils4Nutrition #FAO #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/63061