รัฐบาลไทย-ข่าวทำเนียบรัฐบาล-เตือนภัย!! ซื้อของออนไลน์ปีใหม่ ฉลาดเลือก ฉลาดซื้อ แบบคุ้มค่า ปลอดภัย ไม่ให้โดนโกง!


วันพฤหัสบดีที่ 29 ธันวาคม 2565
เตือนภัย!! ซื้อของออนไลน์ปีใหม่ ฉลาดเลือก ฉลาดซื้อ แบบคุ้มค่า ปลอดภัย ไม่ให้โดนโกง!
เตือนภัย!! ซื้อของออนไลน์ปีใหม่ ฉลาดเลือก ฉลาดซื้อ แบบคุ้มค่า ปลอดภัย ไม่ให้โดนโกง!
ดีอีเอส แจ้งเตือนประชาชน ให้ระมัดระวังการซื้อของออนไลน์ช่วงเทศกาลปีใหม่ให้คุ้มค่า ได้ของมีคุณภาพ และปลอดภัย ไม่ให้โดนหลอกลวง พบเห็นแจ้งสายด่วน 1212
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ในเทศกาลปีใหม่ จะเป็นช่วงเวลาที่ประชาชนจำนวนมากจะซื้อสินค้าในราคาพิเศษและโปรโมชั่นต่าง ๆ มากมาย อีกช่องทางในการซื้อสินค้าคือการสั่งซื้อทางออนไลน์ ทางศูนย์ต่อต้านข่าวปลอม กระทรวงดิจิทัลเพื่อเศรษฐกิจและสังคม ขอฝากเตือนประชาชนในการซื้อสินค้าให้สามารถซื้อสินค้าได้อย่างคุ้มค่า และปลอดภัย ดังนี้
1. เลือกดูสินค้าและสังเกตราคาก่อนเข้าร่วมโปรโมชันให้ดี ควรสำรวจราคาสินค้าที่ต้องการซื้อ เพื่อดูว่าสินค้าในราคาปกติก่อนเข้าร่วมโปรโมชันลดราคานั้นมีราคาเท่าไร เพราะบ่อยครั้งที่บางร้านใช้โอกาสติดป้าย ลดราคาเพื่อร่วมแคมเปญ แต่ถือโอกาสขึ้นราคาสินค้าให้แพงกว่าปกติ รวมทั้งเปรียบเทียบราคาสินค้าชนิดเดียวกันจากหลายร้านค้าเพื่อให้ได้สินค้าในราคาที่คุ้มค่าที่สุด
2. ศึกษาร้านค้าก่อนเลือกซื้อ ควรตรวจสอบความน่าเชื่อถือของร้านค้าออนไลน์เป็นอีกหนึ่งข้อสำคัญที่ควรทำไม่ว่าจะเป็นการตรวจดูว่าร้านค้านั้น ๆ ได้รับการรับรองจากแพลตฟอร์มหรือไม่ อ่านรีวิวสินค้าจากผู้ซื้อคนอื่น ๆ ประกอบการตัดสินใจ หรืออ่านนโยบายดูแลหลังการขาย/การเคลมสินค้าของร้าน
3. ศึกษาโปรโมชันพิเศษ/โค้ดส่วนลด เนื่องจากบ่อยครั้งสิทธิพิเศษต่าง ๆ จะมีจำนวนจำกัด หากอยากได้สินค้าในราคาที่สุดคุ้มค่ายิ่งกว่าเดิม ก็ควรทำการศึกษาเงื่อนไขโปรโมชัน ระยะเวลาที่เข้าร่วมโปรโมชัน และเตรียมตัวเก็บโค้ดส่วนลดในช่วงเวลาต่าง ๆ ที่ร้านค้าได้จัดเตรียมไว้ให้ผู้ซื้อ
4. เตรียมตัวให้พร้อมกับ “ช่วงเวลาดี” เพื่อให้สามารถซื้อสินค้าราคาพิเศษที่อาจมีจำนวนจำกัดรวมถึงจำกัดช่วงเวลาซื้อ ได้สำเร็จตามที่ต้องการ ควรศึกษาเงื่อนไขการลดราคาของแต่ละร้านค้า
5. ตรวจสอบสินค้าที่ได้รับให้ดี เมื่อกดสั่งซื้อสินค้าและชำระเงินเรียบร้อยแล้ว ขั้นตอนสุดท้ายของกิจกรรมจะอยู่ที่การได้รับสินค้าที่ได้ทำการสั่งซื้อในช่วงมหกรรมลดราคาต่าง ๆ เมื่อได้รับสินค้าควรรีบตรวจสอบสินค้าให้ละเอียดทุกครั้งเผื่อในกรณีที่เกิดข้อพิพาทจากสินค้าที่ได้รับ ไม่ว่าจะเป็น ได้รับสินค้าไม่ตรงปก ได้รับสินค้าผิดชนิด หรือสินค้าชำรุด จะได้สามารถส่งเคลม/คืน ร้านค้าได้ทันท่วงที
สำหรับข้อแนะนำของการตรวจรับสินค้า เมื่อได้รับสินค้าแล้วควรถ่ายวิดีโอทุกขั้นตอนในการเปิดรับสินค้าเพื่อเป็นหลักฐานยืนยันให้แก่ทางร้านในกรณีเกิดความเสียหายต่าง ๆ นอกจากนี้ควรระมัดระวังการเซ็นรับพัสดุ/สินค้าให้ดี เพราะในช่วงเวลาของการจัดมหกรรมสินค้าลดราคามักมีมิจฉาชีพที่อาจจะได้ข้อมูลส่วนตัวเราจากที่ต่าง ๆ ไป และหลอกจัดส่งสินค้าแบบเก็บเงินปลายทางให้เซ็นรับทั้งที่ไม่ได้สั่งซื้อ ซึ่งบางทีการสั่งซื้อของเยอะ ๆ ในช่วงเวลานี้อาจทำให้เผอเรอจนลืมเซ็นรับของทั้งที่ไม่สั่งก็เป็นได้ รวมทั้งควรแจ้งญาติหากเราไม่อยู่รับของเพื่อไม่ให้ทุกคนต้องตกเป็นเหยื่อ ซึ่งจะทำให้สูญเสียทรัพย์สินและเงินทองได้
หากท่านใดพบปัญหาจากการซื้อขายสินค้าออนไลน์ มีปัญหาในการใช้งานออนไลน์ หรือพบเนื้อหาข้อความที่ไม่ถูกต้องในโลกออนไลน์/โซเชียล สามารถร้องเรียน ขอคำปรึกษา หรือแจ้งเบาะแสเข้ามาได้ ทางศูนย์ฯ จะประสานงานไปยังหน่วยงานที่เกี่ยวข้องเพื่อร่วมแก้ปัญหาโดยเร็วที่สุด โดยสามารถติดต่อเราได้ผ่านช่องทาง ดังนี้ สายด่วนโทร. 1212 อีเมล์ [email protected] เว็บไซต์ 1212OCC.com เพจเฟซบุ๊ก : ข้อมูลข่าวสาร 1212 OCC
_________________

ที่มา : https://www.thaigov.go.th/news/contents/details/63242