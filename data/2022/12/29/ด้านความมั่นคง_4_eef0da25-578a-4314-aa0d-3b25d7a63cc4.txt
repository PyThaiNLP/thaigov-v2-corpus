รัฐบาลไทย-ข่าวทำเนียบรัฐบาล-มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้ทุกพื้นที่เฝ้าระวัง ฯ


วันพฤหัสบดีที่ 29 ธันวาคม 2565
29/12/2565
พิมพ์
มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้ทุกพื้นที่เฝ้าระวัง ฯ
มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้ทุกพื้นที่เฝ้าระวังการกระทำความผิดเกี่ยวกับยาเสพติดในทุกรูปแบบ หากพบเบาะแสสามารถร้องเรียนได้
มหาดไทย เน้นย้ำทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู เดินหน้า Re X-Ray สถานที่สุ่มเสี่ยงต่อการแพร่ระบาดของยาเสพติด พร้อมกำชับให้ทุกพื้นที่เฝ้าระวังการกระทำความผิดเกี่ยวกับยาเสพติดในทุกรูปแบบ หากพบเบาะแสสามารถร้องเรียนได้ที่สายด่วนศูนย์ดำรงธรรม 1567
เมื่อวันที่ 28 ธันวาคม 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ได้เน้นย้ำให้ทุกพื้นที่เร่งนำตัวผู้เสพและผู้ติดยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมอย่างจังหวัดมุกดาหาร ซึ่งจะนำตัวผู้ติดยาเสพติดเข้าสู่การบำบัดรักษา โดยใช้ “คลินิกอบอุ่น” ซึ่งเป็นโปรแกรม “นวัตกรรมสุขภาพ” และเป็นกระบวนการในการบำบัดรักษาโดยที่ครอบครัวและผู้ปกครองต้องให้ความร่วมมือกับทางราชการในการที่นำพาบุตรหลานที่ติดยาเสพติดเข้าสู่กระบวนการบำบัด ทั้งนี้ โครงการพัฒนาโปรแกรม "นวัตกรรมสุขภาพ" จัดการอบรมขึ้นระหว่างวันที่ 18-28 ธันวาคม 2565 ณ ธารจินดารีสอร์ท อ.เมือง จ.มุกดาหาร โดยการนำผู้ป่วยยาเสพติดประเภทแอมเฟตามีน จำนวน 30 คน เข้ารับการบำบัดพร้อมกับประยุกต์ใช้การแพทย์แผนไทยที่ต้องคัดกรองตามความสมัครใจ ใช้เวลานาน 10 วัน ซึ่งเป็นทั้งการบำบัดทางกาย บำบัดทางจิต และการบำบัดทางสังคมและทักษะอาชีพ โดยการส่งเสริมการอยู่ร่วมกัน การใช้สังคมบำบัด และการติดตามประเมินผลผู้ติดยาเสพติด ด้วยการติดตามหลังจากการอบรม 3 เดือน เพื่อประเมินผลการเสพยา การใช้ชีวิตในสังคม และการประเมินต่อยอดงานจากบุคคลภายนอกที่มาประเมินโครงการในภาพรวมต่อไป
พร้อมกันนี้ ปลัดกระทรวงมหาดไทย ยังได้กล่าวถึงการป้องกันและปราบปรามยาเสพติด โดยการเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม กดดันป้องปราม รวมทั้งสุ่มตรวจสถานบันเทิงต่าง ๆ และดำเนินการทางกฎหมายอย่างต่อเนื่อง ยกตัวอย่างเช่น จังหวัดขอนแก่น นายไกรสร กองฉลาด ผู้ว่าราชการจังหวัดขอนแก่น ได้ลงนามในคำสั่งจังหวัดขอนแก่นที่ 6181/2565 เรื่อง สั่งปิดสถานบริการ ประเภท 3 ชื่อ ยูบาร์ (U BAR) ตั้งอยู่เลขที่ 222/2 ถนนประชาสำราญ ตำบลในเมือง อำเภอเมืองขอนแก่น จังหวัดขอนแก่น ใบอนุญาตเลขที่ 9/2565 ผับดังเมืองขอนแก่น เป็นเวลา 5 ปี ซึ่งถูกจับกุมและพบสารเสพติดในสถานที่ โดยมีผลตั้งแต่วันที่ 31 ธันวาคม 2565 เนื่องด้วยมีพฤติการณ์เปิดให้บริการโดยฝ่าฝืนระเบียบกฎหมาย ขัดต่อความสงบเรียบร้อยหรือศีลธรรมอันดีของประชาชน โดยยินยอมหรือปล่อยปละละเลยให้มีการพกพายาเสพติดเข้าไปในสถานที่ของตน จนถูกเจ้าหน้าที่ฝ่ายปกครองและตำรวจจับกุมและดำเนินคดี
"นอกจากนี้ จังหวัดอุตรดิตถ์ นายสหวิช อภิชัยวิศรุตกุล รองผู้ว่าราชการจังหวัดอุตรดิตถ์ พร้อมด้วย พลตำรวจตรี สุทธิพงศ์ เป๊กทอง ผู้บังคับการตำรวจภูธรจังหวัดอุตรดิตถ์ ปล่อยแถวกองกำลังผสมระหว่างกองอำนวยการรักษาความมั่นคงภายในจังหวัดอุตรดิตถ์ ตำรวจภูธรจังหวัดอุตรดิตถ์ กองกำลังอาสารักษาดินแดน สำนักงานป้องกันและปราบปรามยาเสพติด ภาค 6 ทหารจาก มทบ.35 และเจ้าหน้าที่ราชทัณฑ์ เพื่อร่วมกันตรวจค้นเรือนนอน ทั้งแดนชาย และแดนหญิง ภายใต้ปฏิบัติการตรวจค้น จู่โจม เรือนจำจังหวัดอุตรดิตถ์ ตามนโยบายของทางรัฐบาล ในการแก้ไขปัญหายาเสพติดอย่างยั่งยืน ตั้งแต่ต้นทาง กลางทาง และปลายทาง โดยเน้นในเรื่องของการป้องกัน ปราบปราม ฟื้นฟู เน้นการมีส่วนร่วมในการแก้ไขปัญหาเสพติด และที่สำคัญคือการป้องกันและปราบปรามยาเสพติดภายในเรือนจำ การมีมาตรการป้องกันและเฝ้าระวังไม่ให้ยาเสพติดแพร่ระบาดเป็นการตัดช่องทางการติดต่อซื้อขายและการลักลอบนำยาเสพติดเข้าภายในเรือนจำ ทั้งยังเป็นการปราบปรามการกระทำผิดวินัยของผู้ต้องขังในเรือนจำ เพื่อหยุดยั้งกลุ่มขบวนการและเครือข่ายที่จะใช้เรือนจำเป็นฐานในการกระทำความผิดด้วย" ปลัดกระทรวงมหาดไทย กล่าว
จากนั้น ปลัดกระทรวงมหาดไทย ได้กล่าวเพิ่มเติมถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น ด้วยการใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่างๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1. จังหวัดหนองคาย นายราชันย์ ซุ้นหั้ว ผู้ว่าราชการจังหวัดหนองคาย และนายประทีป อุ่ยเจริญ ปลัดจังหวัดหนองคาย ร่วมกับ พล.ต.ต.พรชัย ชลอเดช ผบก.ภ.จว.หนองคาย เจ้าหน้าที่สำนักงานป้องกันและปราบปรามยาเสพติด ภาค 4 และนายธวัชชัย กงเพชร ปลัดอำเภอหัวหน้ากลุ่มงานความมั่นคง อำเภอเมืองหนองคาย แทนนายอำเภอเมืองหนองคาย จัดแถลงข่าวการสืบสวนสอบสวนขยายผลเครือข่ายนักค้ายาเสพติดรายสําคัญ สืบเนื่องจากเมื่อวันที่ 14 ธันวาคม 2565 หน่วยเรือรักษาความสงบเรียบร้อยตามลําแม่น้ําโขง (นรข.) เมืองหนองคาย ได้จับกุมผู้ต้องหาคดียาเสพติด จํานวน 1 ราย พร้อมยาบ้าของกลาง จำนวน 2,102,000 เม็ด จึงนำมาซึ่งการขยายผลเครือข่ายนักค้ายาเสพติดรายสําคัญในวันนี้ โดยมีการขยายผลจับกุมผู้ต้องหาในเครือข่ายยาเสพติดดังกล่าวที่ออกหมายจับไปแล้วจํานวน 5 ราย สามารถจับกุมได้แล้ว จำนวน 3 ราย พร้อมยึดอายัดทรัพย์สิน 6.4 ล้านบาท ซึ่งขณะนี้ยังอยู่ในขั้นตอนดําเนินการสืบสวนขยายผลออกหมายจับเพิ่มเติม และตรวจสอบทรัพย์สินทางบัญชี พร้อมทั้งตรวจสอบอสังหาริมทรัพย์รายการอื่นๆ เพื่อยึดอายัดทรัพย์สินอีกต่อไป
2. จังหวัดจันทบุรี พล.ต.ต.ผดุงศักดิ์ รักษาสุข ผบก.ภ.จว.จันทบุรี พร้อมด้วย พ.ต.อ.อรรฆพงษ์ สุนทรวิภาต รอง ผบก.ภ.จว.จันทบุรี และ พ.ต.อ.ชนะวงศ์ มีวิริยกุล ผกก.สภ.ท่าใหม่ ร่วมแถลงผลการจับกุม นายชะวาล หรือ “เสือแก่น คลองขุด” อายุ 52 ปี เอเยนต์ค้ายาเสพติดรายสำคัญในพื้นที่ อำเภอท่าใหม่ พร้อมของกลางยาบ้า จำนวน 2,200 เม็ด และยาไอซ์ จำนวน 50 กรัม จึงได้แจ้งข้อหามียาเสพติดให้โทษประเภท 1 (ยาบ้าหรือเมทแอมเฟตามีน) ไว้ในความครอบครองเพื่อจำหน่าย มีปริมาณเกินกว่า 20 กรัม โดยไม่ได้รับอนุญาต และมีอาวุธปืนและเครื่องกระสุนปืนไว้ในความครอบครองโดยไม่ได้รับอนุญาต และพกพาอาวุธปืนไปในเมืองหมู่บ้าน โดยไม่ได้รับอนุญาต
3. จังหวัดแพร่ นายนคร สายยืด นายอำเภอสูงเม่น มอบหมาย น.ส.นงลักษณ์ มะทะ ปลัดอำเภอฝ่ายความมั่นคง และ สมาชิก อส.อ.สูงเม่น 4 บูรณาการร่วมกับเจ้าหน้าที่ตำรวจ สภ.สูงเม่น ภายใต้การอำนวยการของ พ.ต.อ.สุชาติ สิงห์ขรณ์ ผกก.สภ.สูงเม่น พร้อมเจ้าหน้าที่ตำรวจในสังกัด, กำนัน ผู้ใหญ่บ้าน ต.เวียงทอง, ต.ดอนมูล ได้ร่วมกันปฏิบัติการตรวจค้นบ้านพักตามหมายศาลในพื้นที่ตำบลเวียงทอง โดยสามารถจับกุมตัวผู้ต้องหา จำนวน 2 ราย พร้อมของกลางยาบ้า จำนวน 2 เม็ด และได้ทำการตรวจปัสสาวะ เบื้องต้นผลเป็นบวกทั้งคู่ พร้อมกันนี้ยังมีตรวจค้นบ้านพักสองหลังตามหมายศาลในพื้นที่ตำบลดอนมูล กรณีได้รับเรื่องร้องเรียนจากศูนย์ดำรงธรรม จ.เเพร่ ขอให้ตรวจสอบบุคคลผู้มีพฤติกรรมเกี่ยวข้องกับยาเสพติด โดยสามารถจับกุมผู้ต้องหา จำนวน 3 ราย ไม่พบสิ่งผิดกฎหมายภายในบ้าน และได้ทำการตรวจปัสสาวะ เบื้องต้นผลเป็นบวก เจ้าหน้าที่จึงนำตัวส่งพนักงานสอบสวน สภ.สูงเม่น เพื่อดำเนินคดีตามกฎหมายต่อไป
4.จังหวัดกระบี่ นายภาสกร บุญญลักษม์ ผู้ว่าราชการจังหวัดกระบี่ มอบหมายให้ นายธานี หะยีมะสาและ ปลัดจังหวัดกระบี่ ปล่อยแถว เพื่อจัดระเบียบสังคมแบบบูรณาการ โดยออกตรวจสถานบริการ/สถานประกอบการที่มีลักษณะคล้ายสถานบริการ โดยมีนายภูเมศ ไกรทอง ป้องกันจังหวัดกระบี่ นายมณทิพย์ นำพา ปลัดอาวุโสอำเภอเมืองกระบี่ สมาชิก อส.จ.กบ.ที่1 สมาชิก อส.อ.เมืองกระบี่ที่ 2 ตำรวจ สภ.เมืองกระบี่ และเจ้าหน้าที่สาธารณสุขอำเภอเมืองกระบี่ ลงพื้นที่ตรวจสถานบริการ/สถานประกอบการที่มีลักษณะคล้ายสถานบริการในพื้นที่เขตเทศบาลเมืองกระบี่ จำนวน 8 ร้าน โซน rca ,เซ็นเตอร์พอยท์,อ่าวนางแลนด์มาร์ค จำนวน 7 ร้าน และอำเภออ่าวลึก จำนวน 3 ร้าน รวมทั้งสิ้น 18 ร้าน โดยสุ่มตรวจปัสสาวะพนักงานภายในร้าน รวมจำนวน 20 ราย ไม่พบสารเสพติดแต่อย่างใด
5.จังหวัดชัยภูมิ นายวรศิษย์ พุฒจีบ นายอำเภอเมืองชัยภูมิ พ.ต.ท.ชาญวิทย์ กิตติเมธาวี รอง สวป.สภ.เมืองชัยภูมิ และหัวหน้าส่วนราชการที่เกี่ยวข้อง ได้จัดชุดปฏิบัติการออกตรวจสถานบริการและคล้ายสถานบริการในพื้นที่อำเภอเมืองชัยภูมิ จำนวน 7 ร้าน โดยผลการตรวจเรียบร้อยปกติ ไม่พบสิ่งผิดกฎหมายและได้รับความร่วมมือจากผู้ประกอบการด้วยดี
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/63264