รัฐบาลไทย-ข่าวทำเนียบรัฐบาล-พม. มอบของขวัญปีใหม่ 2566 ให้กลุ่มเปราะบาง ซ่อมบ้านสร้างสุข 50,000 หลัง  บ้านผู้มีรายได้น้อย 15,000 หน่วย สร้างอาชีพใหม่ 15,300 คน


วันพฤหัสบดีที่ 29 ธันวาคม 2565
พม. มอบของขวัญปีใหม่ 2566 ให้กลุ่มเปราะบาง ซ่อมบ้านสร้างสุข 50,000 หลัง  บ้านผู้มีรายได้น้อย 15,000 หน่วย สร้างอาชีพใหม่ 15,300 คน
พม. มอบของขวัญปีใหม่ 2566 ให้กลุ่มเปราะบาง ซ่อมบ้านสร้างสุข 50,000 หลัง  บ้านผู้มีรายได้น้อย 15,000 หน่วย สร้างอาชีพใหม่ 15,300 คน
วันนี้ (29 ธ.ค. 65) นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ด้วย ปี 2565 กำลังจะผ่านพ้นไป ซึ่งเป็นปีที่ประชาชนยังคงได้รับผลกระทบต่อเนื่องจากการแพร่ระบาดของโควิด – 19 โดยเฉพาะกลุ่มเปราะบางที่เป็นเด็ก เยาวชน ผู้สูงอายุ คนพิการ และผู้ด้อยโอกาสในสังคม รวมทั้งผู้มีรายได้น้อย ซึ่งมีความเสี่ยงสูงในการดำเนินชีวิตที่มั่นคง และจำเป็นต้องได้รับการช่วยเหลือดูแลอย่างใกล้ชิด สำหรับปีใหม่ 2566 ที่กำลังใกล้เข้ามา กระทรวง พม. ได้เตรียมของขวัญปีใหม่ 2566 มอบให้กับกลุ่มเปราะบาง เพื่อพัฒนาคุณภาพชีวิตที่ดีอย่างต่อเนื่อง
นายอนุกูล กล่าวเพิ่มเติมว่า ของขวัญชิ้นแรก คือ “ซ่อมบ้าน สร้างสุข” จำนวน 50,000 หลัง เพื่อพัฒนาคุณภาพชีวิตด้านที่อยู่อาศัยให้กับครอบครัวกลุ่มเปราะบางทั่วประเทศ ได้มีบ้านที่มั่นคง แข็งแรง สะอาด และปลอดภัย รวมถึงมีสภาพแวดล้อมและระบบสาธารณูปโภคที่เหมาะสม ถูกสุขลักษณะ ตามหลักการการออกแบบเพื่อคนทั้งมวล (Universal Design) โดยบูรณาการความร่วมมือภาคีเครือข่ายทุกภาคส่วนทั่วประเทศ
ของขวัญชิ้นที่ 2 บ้านสำหรับผู้มีรายได้น้อย จำนวน 15,000 หน่วย ในโครงการที่อยู่อาศัยของการเคหะแห่งชาติ (กคช.) ทั้งในพื้นที่กรุงเทพและปริมณฑล รวมทั้งส่วนภูมิภาคทั่วประเทศ ประกอบด้วย 1) บ้านเช่าสำหรับผู้มีรายได้น้อย จำนวน 5,000 หน่วย ด้วยอัตราค่าเช่าราคาพิเศษ 1,200 – 1,500 บาทต่อเดือน หรือวันละเพียง 40 - 50 บาท และ 2) บ้านเช่าซื้อสำหรับผู้มีรายได้น้อย จำนวน 10,000 หน่วย ในระดับราคาที่เข้าถึงและเป็นเจ้าของได้ ด้วยอัตราดอกเบี้ยพิเศษ ทั้งนี้ สามารถติดต่อได้ที่ Call Center 1615 การเคหะแห่งชาติ
ของขวัญชิ้นที่ 3  การสร้างอาชีพ สร้างรายได้ จำนวน 15,300 คน ประกอบด้วย 1) สร้างอาชีพผู้ดูแลผู้สูงอายุ คนพิการ และกลุ่มเปราะบางติดเตียง (Care Giver) จำนวน 10,000 คน ด้วยหลักสูตรอาชีพที่ผ่านการรับรองจากกระทรวงสาธารณสุข 2) สร้างอาชีพธุรกิจด้านการท่องเที่ยวและบริการ จำนวน 5,000 คน สำหรับแม่เลี้ยงเดี่ยว กลุ่มเปราะบาง และผู้ว่างงาน พร้อมทั้งส่งเสริมการเข้าถึงแหล่งเงินทุนและทักษะที่ครบวงจรในการเป็นเจ้าของธุรกิจ และ 3) สร้างนักขายมือทอง จำนวน 300 คน สำหรับนักเรียน นักศึกษา และผู้ว่างงาน ในการแนะนำโครงการที่อยู่อาศัยทั่วประเทศของ กคช. โดยได้รับค่าตอบแทนที่เหมาะสม

ที่มา : https://www.thaigov.go.th/news/contents/details/63268