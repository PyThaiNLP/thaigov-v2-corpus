รัฐบาลไทย-ข่าวทำเนียบรัฐบาล-กรมเจ้าท่า ลงพื้นที่ตรวจตราความปลอดภัยทางน้ำ จังหวัดชลบุรี


วันพฤหัสบดีที่ 29 ธันวาคม 2565
กรมเจ้าท่า ลงพื้นที่ตรวจตราความปลอดภัยทางน้ำ จังหวัดชลบุรี
...
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย ลงพื้นที่ตรวจตราความปลอดภัยทางน้ำ จังหวัดชลบุรี ในวันที่ 28 ธันวาคม 2565 พร้อมด้วยนายพิทักษ์ วัฒนพงศ์พิศาล ผู้อำนวยการสำนักความปลอดภัยและสิ่งแวดล้อมทางน้ำ โดยตรวจการเตรียมความพร้อมด้านความปลอดภัยช่วงเทศกาลปีใหม่ 2566 ของสำนักงานเจ้าท่าภูมิภาคสาขาพัทยา ตามแผนปฏิบัติการและยกระดับมาตรฐานด้านความปลอดภัยที่มั่นคงและยั่งยืน โดยตรวจความพร้อมของเรือบรรทุกคนโดยสารบริเวณ ท่าเทียบเรือแหลมบาลีฮาย และท่าเทียบเรือเมืองพัทยา สาขาเกาะล้าน จากการตรวจพื้นที่ได้มอบนโยบายและแนวทางการปฏิบัติงานให้แก่เจ้าหน้าที่ ดังนี้
1. สั่งการและกำชับให้เจ้าหน้าที่ผู้ปฏิบัติงานเข้มงวดการปฏิบัติงานเพื่อยกระดับมาตรฐานด้านความปลอดภัย โดยให้เรือบรรทุกคนโดยสารทุกลำจัดให้มีเจ้าหน้าที่ประชาสัมพันธ์และรณรงค์ให้ผู้โดยสารทุกคนสวมใส่เสื้อชูชีพก่อนเรือออกจากท่าเทียบเรือ เพื่อสร้างจิตสำนึกและความเชื่อมั่นด้านความปลอดภัยแก่นักท่องเที่ยว
2. สั่งการให้เจ้าพนักงานตรวจเรือสำนักงานเจ้าท่าภูมิภาคสาขาพัทยาดำเนินการร่วมกับผู้ประกอบการ เจ้าของเรือบรรทุกคนโดยสารให้ดำเนินการใช้เทคโนโลยี ติดตั้งจอทีวีในเรือเพื่อเผยแพร่สื่อประชาสัมพันธ์การสวมใส่เสื้อชูชีพ ติดตั้งระบบติดตามเรืออัตโนมัติ AIS ระบบการสื่อสารคลื่นความถี่ VHFเพื่อยกระดับมาตรฐานด้านความปลอดภัยให้เป็นไปตามกฎข้อบังคับการตรวจเรือ โดยดำเนินการให้แล้วเสร็จภายใน 1 เดือน
3. สั่งการให้สำนักงานเจ้าท่าภูมิภาคสาขาพัทยาประสานผู้ประกอบการและเจ้าของเรือจัดให้มีเจ้าหน้าที่ให้บริการการประชาสัมพันธ์การปฏิบัติตนตามมาตรการด้านความปลอดภัยขณะโดยสารเรือให้เป็นไปตามกฎจัดให้มีเจ้าหน้าที่ให้เพียงพอในการให้บริการทุกครั้ง การบริหารจัดการคนโดยสารก่อนลงเรือและการให้บริการแก่นักท่องเที่ยว และคนพิการให้เป็นไปตามระบบมาตรฐาน
4. การบริหารจัดการท่าเทียบเรือของเมืองพัทยา การขนส่งสินค้าทั่วไปและสินค้าอันตราย ให้ดำเนินการให้เป็นไปตามกฎหมายและมาตรฐานด้านความปลอดภัย
5. ความปลอดภัยของท่าเทียบเรืออุปกรณ์ความปลอดภัยประจำท่าเทียบเรือให้ประสานเมืองพัทยา เพื่อดูแลรักษาให้เป็นไปตามมาตรฐาน
6. จัดทำระบบการแจ้งเรือเข้า ออกของเรือบรรทุกสินค้าและการบริหารจัดการท่าเทียบเรือให้เป็นไปตามมาตรฐานและความปลอดภัย ทั้งนี้ หากท่านใดพบเห็นเหตุการณ์ความไม่ปลอดภัยทางน้ำ สามารถโทรแจ้งสายด่วน กรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/63251