รัฐบาลไทย-ข่าวทำเนียบรัฐบาล-“อนุทิน” กำชับดูแลรักษาผู้ประสบภัยเพลิงไหม้บ่อนปอยเปตเต็มที่ เตรียมทีมนิติเวชช่วยพิสูจน์อัตลักษณ์บุคคล


วันพฤหัสบดีที่ 29 ธันวาคม 2565
“อนุทิน” กำชับดูแลรักษาผู้ประสบภัยเพลิงไหม้บ่อนปอยเปตเต็มที่ เตรียมทีมนิติเวชช่วยพิสูจน์อัตลักษณ์บุคคล
รองนายกรัฐมนตรีและรัฐมนตรีว่าการกระทรวงสาธารณสุข เผย ล่าสุดผู้บาดเจ็บจากเหตุเพลิงไหม้บ่อนปอยเปตเข้ารับการรักษาในจังหวัดสระแก้ว 34 ราย เป็นคนไทยทั้งหมด ต้องส่งรักษาต่อนอกจังหวัด 8 ราย ส่วนใหญ่มีอาการบาดเจ็บจากไฟไหม้ สำลักควัน กระดูกแตกหัก
รองนายกรัฐมนตรีและรัฐมนตรีว่าการกระทรวงสาธารณสุข เผย ล่าสุดผู้บาดเจ็บจากเหตุเพลิงไหม้บ่อนปอยเปตเข้ารับการรักษาในจังหวัดสระแก้ว 34 ราย เป็นคนไทยทั้งหมด ต้องส่งรักษาต่อนอกจังหวัด 8 ราย ส่วนใหญ่มีอาการบาดเจ็บจากไฟไหม้ สำลักควัน กระดูกแตกหัก มีผู้เสียชีวิต 1 ราย จากการตกจากที่สูง กำชับดูแลรักษาเต็มที่ทั้งคนไทยและต่างชาติตามหลักมนุษยธรรม พร้อมให้เตรียมทีมนิติเวชช่วยพิสูจน์อัตลักษณ์บุคคล
วันนี้ (29 ธันวาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข กล่าวถึงกรณีเหตุเพลิงไหม้บ่อนคาสิโนฝั่งปอยเปต ประเทศกัมพูชา ว่า ต้องขอแสดงความเสียใจกับเหตุการณ์ความสูญเสียที่เกิดขึ้น โดยสถานที่ที่เกิดเหตุมีคนไทยจำนวนหนึ่งทำงานเป็นพนักงานด้วย ได้ทราบจากนพ.โอภาส การย์กวินพงศ์ ปลัดกระทรวงสาธารณสุข ที่อยู่ระหว่างปฏิบัติราชการใน จ.ปราจีนบุรี ว่ามอบหมายผู้ตรวจราชการกระทรวงสาธารณสุข เขตสุขภาพที่ 6 ดูแลสั่งการ และให้สาธารณสุขนิเทศก์ เขตสุขภาพที่ 6 ลงไปประสานงานในพื้นที่ จ.สระแก้ว แล้ว โดยมีกองสาธารณสุขฉุกเฉิน จากส่วนกลาง ติดตามเหตุการณ์และประสานความช่วยเหลือ
สำหรับเหตุการณ์ดังกล่าว ได้รับรายงานข้อมูลล่าสุดเมื่อเวลา 12.30 น. ว่า มีผู้ประสบภัยจำนวน 108 ราย รับไว้รักษาในโรงพยาบาลในจังหวัดสระแก้วทั้งหมด 34 ราย ในจำนวนนี้ต้องส่งต่อรักษานอกจังหวัด 8 ราย และเสียชีวิต 1 ราย ได้แก่ 1.รพ.สมเด็จพระยุพราชสระแก้ว 9 ราย อาการสีแดง ส่งรักษาต่อ 4 ราย ไปยังรพ.พระปกเกล้า จ.จันทบุรี 2 ราย และ รพ.พุทธโสธร จ.ฉะเชิงเทรา 2 ราย  2.รพ.วัฒนานคร  6 ราย อาการสีแดง 2 ราย สีเหลือง 3 ราย และเสียชีวิต 1 ราย จากการตกจากตึกสูง 12 ชั้น 3.รพ.อรัญญประเทศ 8 ราย อาการสีแดง 5 ราย สีเหลือง 2 ราย และสีเขียว 1 ราย ส่งรักษาต่อ 4 รายไปยัง รพ.เจ้าพระยาอภัยภูเบศร จ.ปราจีนบุรี  4.รพ.โคกสูง 5 ราย อาการสีเหลือง และ 5.รพ.เกษมราษฎร์ อรัญประเทศ 6 ราย อาการสีเขียว ส่วน รพ.ค่ายสุรสิงหนาท ซึ่งเดิมรับผู้บาดเจ็บ 10 ราย ได้ส่งต่อไปยัง รพ.สมเด็จพระยุพราชสระแก้ว 7 ราย และจำหน่ายกลับบ้านแล้ว 3 ราย จึงไม่มีผู้ป่วยเข้ารับการรักษา
“ลักษณะอาการของผู้บาดเจ็บมีทั้งระดับเล็กน้อยจนถึงสาหัส ส่วนใหญ่เป็นบาดแผลจากไฟไหม้ มีอาการสำลักควัน แสบจมูก หายใจไม่ออก กระดูกแตกหักจากการตกจากที่สูง บางรายต้องใส่ท่อช่วยหายใจ ได้กำชับให้การดูแลรักษาพยาบาลอย่างเต็มที่ ไม่ว่าจะเป็นคนไทยหรือคนต่างชาติตามหลักมนุษยธรรม พร้อมกำชับให้เขตสุขภาพที่ 6 จัดเตรียมทีมนิติเวช อุปกรณ์เครื่องมือ สถานที่ที่คาดว่าจะใช้ในการพิสูจน์อัตลักษณ์บุคคลไว้ด้วย” นายอนุทินกล่าว
***********************************  29 ธันวาคม 2565

ที่มา : https://www.thaigov.go.th/news/contents/details/63267