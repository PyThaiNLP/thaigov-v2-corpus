รัฐบาลไทย-ข่าวทำเนียบรัฐบาล-ปลัด สธ. ติดตามความพร้อมด้านการแพทย์และสาธารณสุข ช่วงเทศกาลปีใหม่ 66 ย้ำคุมเข้ม สกัดผู้ดื่มแล้วขับ ป้องกันอุบัติเหตุ


วันพฤหัสบดีที่ 29 ธันวาคม 2565
ปลัด สธ. ติดตามความพร้อมด้านการแพทย์และสาธารณสุข ช่วงเทศกาลปีใหม่ 66 ย้ำคุมเข้ม สกัดผู้ดื่มแล้วขับ ป้องกันอุบัติเหตุ
ปลัดกระทรวงสาธารณสุข ลงพื้นที่จังหวัดปราจีนบุรี ติดตามการเตรียมความพร้อมด้านการแพทย์และสาธารณสุขรองรับการดูแลประชาชน ในช่วงเทศกาลปีใหม่ 2566 เผย สถานบริการในพื้นที่ประสานเตรียมความพร้อมเต็มที่
ปลัดกระทรวงสาธารณสุข ลงพื้นที่จังหวัดปราจีนบุรี ติดตามการเตรียมความพร้อมด้านการแพทย์และสาธารณสุขรองรับการดูแลประชาชน ในช่วงเทศกาลปีใหม่ 2566 เผย สถานบริการในพื้นที่ประสานเตรียมความพร้อมเต็มที่ ทั้งทีมบุคลากรทางการแพทย์ วัสดุอุปกรณ์ เครื่องมือแพทย์ ห้องผ่าตัด ห้องไอซียู รวมทั้งจัดช่องทางด่วน สำหรับผู้บาดเจ็บ ย้ำหน่วยงานบูรณาการภาคีเครือข่ายคัดกรองและประเมินผู้มีอาการมึนเมาสกัดกั้นไม่ให้ออกมาขับขี่บนท้องถนนเด็ดขาด เพื่อลดอุบัติเหตุ
วันนี้ (29 ธันวาคม 2565) ที่โรงพยาบาลเจ้าพระยาอภัยภูเบศร จ.ปราจีนบุรี นพ.โอภาส การย์กวินพงศ์ ปลัดกระทรวงสาธารณสุข พร้อมด้วย นพ.ณรงค์ อภิกุลวณิช รองปลัดกระทรวงสาธารณสุข และคณะผู้บริหาร ติดตามการเตรียมความพร้อมด้านการแพทย์และสาธารณสุข รองรับการดูแลประชาชนในช่วงเทศกาลปีใหม่ พ.ศ. 2566 และกล่าวว่า ช่วงเทศกาลปีใหม่ ประชาชนมีการใช้รถใช้ถนนมากกว่าช่วงปกติ ทั้งการเดินทางกลับภูมิลำเนาและ
การเดินทางท่องเที่ยว ทำให้มีโอกาสที่จะเกิดอุบัติเหตุเพิ่มขึ้นได้ ซึ่งจังหวัดปราจีนบุรี เป็นจังหวัดที่เชื่อมโยงการคมนาคมจากหลายภูมิภาค มีเส้นทางการจราจรที่หนาแน่น รวมทั้งมีอุบัติเหตุหมู่เกิดขึ้นบ่อยครั้ง ซึ่งจากการติดตามการดำเนินงานในวันนี้ พบว่า สำนักงานสาธารณสุขจังหวัดปราจีนบุรีและสถานบริการสาธารณสุขในพื้นที่ได้เตรียมความพร้อมอย่างเต็มที่ โดยเปิดศูนย์ปฏิบัติการป้องกันและลดอุบัติเหตุทางถนน และเปิดศูนย์ EOC-RTI ติดตามและเฝ้าระวัง ประเมินความเสี่ยงจากอุบัติเหตุจราจร รวมทั้งบูรณาการร่วมกับหน่วยงานที่เกี่ยวข้องตั้งจุดให้บริการประชาชนในช่วงควบคุมเข้ม 7 วัน บนถนนสายหลักและถนนในชุมชน ตลอดจนเฝ้าระวังติดตามเหตุการณ์ในพื้นที่อย่างใกล้ชิด
นพ.โอภาส กล่าวต่อว่า ในส่วนของ รพ.เจ้าพระยาอภัยภูเบศร ได้เตรียมทีมแพทย์เวชศาสตร์ฉุกเฉิน แพทย์ศัลยกรรม แพทย์ศัลยกรรมประสาท และแพทย์สาขาอื่นที่เกี่ยวข้อง ไว้รองรับสถานการณ์ตลอด 24 ชั่วโมง พร้อมเสริมอัตรากำลังทั้งในส่วนของศูนย์รับแจ้งเหตุและสั่งการ EMS ห้องฉุกเฉิน และศูนย์ประสานส่งต่อรวมทั้งจัดเตรียมอุปกรณ์ เครื่องมือทางการแพทย์ไว้อย่างเพียงพอและพร้อมใช้งาน มีการเตรียมการด้านห้องผ่าตัดฉุกเฉินและห้อง ICU รวมทั้ง  มีระบบช่องทางด่วนสำหรับผู้บาดเจ็บ (Trauma Fast Track) ที่สำคัญมีระบบ Ambulance Operation Center สามารถติดตามอาการผู้บาดเจ็บในรถพยาบาล และยังให้ความสำคัญกับความปลอดภัยของผู้ปฏิบัติงานและเครือข่าย โดยไม่ดื่มสุราในขณะปฏิบัติงาน พนักงานขับรถมีระดับแอลกอฮอล์เป็น 0 ในขณะขับยานพาหนะ มี Ambulance Safety เป็นต้น นอกจากนี้ โรงพยาบาลยังได้ซักซ้อมแผนรองรับอุบัติเหตุหมู่และแผนรองรับการเผชิญเหตุความรุนแรงภายในห้องฉุกเฉิน และเตรียมการเรื่องตรวจวัดระดับแอลกอฮอล์ในเลือด กรณีได้รับการร้องขอจากเจ้าหน้าที่ตำรวจด้วย
ส่วนการตรวจเยี่ยมจุดบริการประชาชนดงบัง ต.ดงขี้เหล็ก ถ.สุวรรณศรใหม่ และจุดบริการประชาชนสี่แยกโคกมะกอก เทศบาลตำบลโคกมะกอก ต.โนนห้อม ถ.ปราจีน-ประจันตคาม ซึ่งเป็นจุดที่เกิดอุบัติเหตุบ่อยครั้งได้กำชับให้เจ้าหน้าที่บูรณาการการทำงานร่วมกับตำรวจ ปภ. องค์กรปกครองส่วนท้องถิ่น และ อสม. คัดกรองผู้ที่ดื่มแอลกอฮอล์ มีอาการมึนเมา เพื่อสกัดกั้นไม่ให้ออกไปขับขี่บนถนนอย่างเข้มงวด
***********************************  29 ธันวาคม 2565

ที่มา : https://www.thaigov.go.th/news/contents/details/63259