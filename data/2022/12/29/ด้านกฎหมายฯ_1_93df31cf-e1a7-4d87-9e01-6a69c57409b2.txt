รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ควง "วิชัย"ตรวจหมอชิต บูรณาการร่วม ป.ป.ส.-ตำรวจ-ขนส่ง-กทม. เปิดปฏิบัติการเข้มปราบยาช่วงปีใหม่ เตือนอย่ารับฝากของจากคนแปลกหน้า 


วันพุธที่ 28 ธันวาคม 2565
28/12/2565
พิมพ์
รัฐมนตรีว่าการกระทรวงยุติธรรม ควง "วิชัย"ตรวจหมอชิต บูรณาการร่วม ป.ป.ส.-ตำรวจ-ขนส่ง-กทม. เปิดปฏิบัติการเข้มปราบยาช่วงปีใหม่ เตือนอย่ารับฝากของจากคนแปลกหน้า
รัฐมนตรีว่าการกระทรวงยุติธรรม ควง "วิชัย"ตรวจหมอชิต บูรณาการร่วม ป.ป.ส.-ตำรวจ-ขนส่ง-กทม. เปิดปฏิบัติการเข้มปราบยาช่วงปีใหม่ เตือนอย่ารับฝากของจากคนแปลกหน้า สกัดคนค้าลำเลียงของช่วงเทศกาล วอนทุกคนร่วมเป็นหูเป็นตาแจ้งเบาะแส 1386
เมื่อวันที่ 28 ธันวาคม 2565 เวลา17.30 น. สถานีขนส่งผู้โดยสารกรุงเทพฯ (หมอชิต) นายสมศักดิ์ เทพสุทิน รมว.ยุติธรรม เปิดปฏิบัติการป้องกันและปราบปรามยาเสพติดในช่วงเทศกาลปีใหม่ 2566 ภายใต้ปฏิบัติการ “ปีใหม่สุขใจ เดินทางปลอดภัย ไร้ยาเสพติด” โดยมี นายวิชัย  ไชยมงคล เลขาธิการ ป.ป.ส. พล.ต.ต.สำเริง สวนทอง รองผู้บัญชาการตำรวจนครบาล นายกิจจา สมสุข ผู้อำนวยการกองตรวจการขนส่งทางบก นายสัญลักข์ ปัญวัฒนลิขิต กรรมการผู้จัดการใหญ่บริษัท ขนส่ง จำกัด พญ.ภาวิณี รุ่งทนต์กิจ รองผอ.สำนักอนามัย กรุงเทพมหานคร นายอาคม สุทธิบุญ ผู้ช่วยผอ.เขตจตุจักร พ.ต.อ.ศรายุทธ มั่งเรือน รกท.ผกก.สน.บางซื่อ เจ้าหน้าที่และประชาชนร่วมงาน
นายสมศักดิ์ กล่าวว่า กิจกรรมในวันนี้เป็นอีกหนึ่งในกิจกรรมช่วงปีใหม่ปลอดภัย ที่ท่านนายกรัฐมนตรีมีความห่วงใยพี่น้องประชาชนในการเดินทาง และให้ทุกหน่วยงานร่วมกันบูรณาการป้องกัน และอำนวยความสะดวกแก่ประชาชนอย่างต่อเนื่อง กระทรวงยุติธรรม โดยสำนักงาน ป.ป.ส. ได้ร่วมกับหน่วยงานภาคีจัดกิจกรรมขึ้น เพื่อรณรงค์ประชาสัมพันธ์สร้างการรับรู้ ในการป้องกันและแก้ไขปัญหายาเสพติด โดยการสุ่มตรวจปัสสาวะในผู้ขับขี่รถโดยสารประจำทาง และอำนวยความสะดวกแก่ประชาชน เดินทางกลับบ้านอย่างปลอดภัย รวมทั้งบูรณาการ กับหน่วยงานในพื้นที่ สกัดกั้นการลักลอบลำเลียงนำเข้ายาเสพติด ในพื้นที่กรุงเทพมหานครในช่วงเทศกาลปีใหม่อย่างเข้มข้น เนื่องจากมีวันหยุดหลายวันเป็นเหตุให้กลุ่มผู้ค้ายาเสพติด ฉวยโอกาสลำเลียงยาเสพติด และป้องกันการแพร่ระบาดของยาเสพติดในช่วงนี้ ซึ่งส่งผลกระทบต่อความปลอดภัยในชีวิตและทรัพย์สินของประชาชนได้
นายสมศักดิ์ กล่าวอีกว่า ในโอกาสนี้ขอให้ประชาชนเฝ้าระวังสัมภาระ ไม่รับฝากสิ่งของจากคนแปลกหน้าในระหว่างเดินทาง เพราะอาจเป็นยาเสพติด และขอย้ำเตือนพี่น้องประชาชน อย่ารับจ้างเปิดบัญชีธนาคารเพราะอาจถูกหลอกใช้ เพื่อกระทำความผิดเกี่ยวกับยาเสพติดได้ และร่วมเป็นหูเป็นตาเฝ้าระวัง หากพบบุคคลที่มีพฤติการณ์เกี่ยวข้องกับยาเสพติด สามารถแจ้งสายด่วน ป.ป.ส. โทร. 1386 และอย่าลืมป้องกันตนเองจากการแพร่ระบาดของโรคติดเชื้อโควิด - 19 ขอให้ระมัดระวังปฏิบัติตามมาตรการควบคุม และป้องกันโรคที่กำหนดไว้ เพื่อความปลอดภัยของทุกท่าน และพี่น้องประชาชนที่ร่วมเดินทาง
"ผมขอขอบคุณทุกหน่วยงานภาคีที่ให้ความสำคัญ และร่วมกันอำนวยความสะดวกให้แก่ประชาชนในช่วงปีใหม่ปลอดภัยในครั้งนี้ ขอบคุณทุกท่านที่เป็นพลังสำคัญในความร่วมมือร่วมใจร่วมป้องกันยาเสพติด ในช่วงเทศกาลอย่างจริงจังและต่อเนื่องมาตลอด และขอขอบคุณพี่น้องสื่อมวลชนที่ช่วยกันเผยแพร่ข่าวสาร เพื่อสร้างความตระหนักในการมีส่วนร่วมของประชาชน และเป็นการช่วยป้องปรามนักค้ายาเสพติด ที่ฉวยโอกาสลำเลียงและนำเข้ายาเสพติดในช่วงเทศกาลปีใหม่ ผมยืนยันว่ากระทรวงยุติธรรมและ ป.ป.ส. เอาจริงเอาจังในการป้องกันและปราบปรามยาเสพติดอย่างเข้มข้นเพื่ออนาคตลูกหลานของเรา"นายสมศักดิ​์ กล่าว
จากนั้นนายสมศักดิ์ ได้เดิน พบปะประชาชน และเดินรณรงค์สร้างการรับรู้ภายในอาคารผู้โดยสาร ตรวจเยี่ยม การปฏิบัติหน้าที่ของเจ้าหน้าที่ตรวจปัสสาวะพนักงานขับรถโดยสารสาธารณะ พร้อมมอบใบขับขี่และของที่ระลึกแก่พนักงานขับรถที่ผ่านการตรวจ ติดสติ๊กเกอร์รณรงค์แจ้งเบาะแสยาเสพติด บนรถโดยสารสาธารณะ โดยมีประชาชนให้ความสนใจและขอร่วมถ่ายรูปจำนวนมาก

ที่มา : https://www.thaigov.go.th/news/contents/details/63231