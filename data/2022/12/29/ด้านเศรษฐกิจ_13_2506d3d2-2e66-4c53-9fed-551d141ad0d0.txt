รัฐบาลไทย-ข่าวทำเนียบรัฐบาล-บขส. ลงโทษปรับรถร่วมฯ “ไทยศรีรามทัวร์” 10,000 บาท ฐานทำผิดกฎหมายและฝ่าฝืนระเบียบบริษัทฯ จนทำให้ผู้โดยสารเดือดร้อน


วันพฤหัสบดีที่ 29 ธันวาคม 2565
บขส. ลงโทษปรับรถร่วมฯ “ไทยศรีรามทัวร์” 10,000 บาท ฐานทำผิดกฎหมายและฝ่าฝืนระเบียบบริษัทฯ จนทำให้ผู้โดยสารเดือดร้อน
.....
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ตามที่ผู้ใช้ TikTok ได้แชร์โพสต์ร้องเรียนบริการของรถร่วมฯ เอกชน โดยระบุว่า “ซื้อตั๋วรถทัวร์จากกรุงเทพไปเชียงใหม่ ใช้เวลาเดินทางยาวนานถึง 21 ชั่วโมง” จากการตรวจสอบพบว่า รถโดยสารคันดังกล่าว เป็นของ บริษัท ไทยศรีราม ขนส่ง จำกัด วิ่งเสริมในเส้นทางกรุงเทพฯ - เชียงใหม่ - บ้านท่าตอน เมื่อวันที่ 27 ธันวาคม 2565 เที่ยวเวลา 20.45 น. ก่อนออกเดินทางมีการตรวจเช็คสภาพความพร้อมของรถโดยสารและพนักงานขับรถ พบต้นทางมีคนขับรถ 2 คน ตามที่กำหนด แต่รถไปเสียระหว่างทาง จึงได้มีการเปลี่ยนรถ และคนขับรถ 1 คน ได้ละทิ้ง การปฏิบัติหน้าที่ ถือเป็นการกระทำความผิดฝ่าฝืนระเบียบฯ ไม่ปฏิบัติตามเงื่อนไขสัญญารถร่วมฯ และ พ.ร.บ. ขนส่งทางบก พ.ศ.2522 จึงได้ลงโทษปรับเป็นเงิน 10,000 บาท และจะพิจารณาไม่ให้มีการนำรถโดยสารเข้ามาเสริม ในเทศกาลต่อไป หากผู้โดยสารได้รับความเสียหายจากเหตุการณ์ที่เกิดขึ้น สามารถแจ้งได้ที่ ศูนย์คุ้มครองผู้โดยสาร บริษัท ขนส่ง จำกัด โทรศัพท์ 0 2537 8443
บขส. ขออภัยในความไม่สะดวกที่เกิดขึ้น และขอขอบคุณข้อมูลจากผู้โดยสารที่แจ้งเหตุดังกล่าว เพื่อนำไปพัฒนาและปรับปรุงบริการของรถร่วมฯ ต่อไป พร้อมได้กำชับไปยังผู้ประกอบการรถร่วมฯ ทุกราย ให้บริการประชาชน โดยคำนึงถึงประโยชน์ของผู้โดยสาร และขอให้ปฏิบัติตามกฎหมายและกฎระเบียบฯ อย่างเคร่งครัด นอกจากนี้ หากผู้โดยสารพบปัญหาในการเดินทาง
สามารถแจ้งเจ้าหน้าที่ของ บขส. ได้โดยตรง ณ จุดรับเรื่องร้องเรียน บริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร), สถานีเดินรถ บขส.ทั่วประเทศ, Call Center 1490 เรียก บขส. ตลอด 24 ชั่วโมง หรือร้องเรียนที่ศูนย์คุ้มครองผู้โดยสารสาธารณะ(ชั่วคราว) ของกรมการขนส่งทางบก โทร.1584

ที่มา : https://www.thaigov.go.th/news/contents/details/63263