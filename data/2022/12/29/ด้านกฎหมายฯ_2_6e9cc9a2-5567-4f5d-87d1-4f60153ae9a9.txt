รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยปี 65 นิติวิทย์พิสูจน์สัญชาติสำเร็จ 803 ราย ตั้งเป้าปี 66 ต้องได้ 1,600 ราย จับมือภาคีเครือข่ายช่วยคนเดือดร้อนให้ได้รับสิทธิตามที่ควรมี


วันพฤหัสบดีที่ 29 ธันวาคม 2565
29/12/2565
พิมพ์
รัฐมนตรีว่าการกระทรวงยุติธรรม เผยปี 65 นิติวิทย์พิสูจน์สัญชาติสำเร็จ 803 ราย ตั้งเป้าปี 66 ต้องได้ 1,600 ราย จับมือภาคีเครือข่ายช่วยคนเดือดร้อนให้ได้รับสิทธิตามที่ควรมี
รัฐมนตรีว่าการกระทรวงยุติธรรม เผยปี 65 นิติวิทย์พิสูจน์สัญชาติสำเร็จ 803 ราย ตั้งเป้าปี 66 ต้องได้ 1,600 ราย จับมือภาคีเครือข่ายช่วยคนเดือดร้อนให้ได้รับสิทธิตามที่ควรมี ยันยังมุ่งมั่นทำงานเต็มที่แม้เป็นปลายเทอมรัฐบาล
นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยว่า ในปี 2565 สถาบันนิติวิทยาศาสตร์ ได้ดำเนินงานการพิสูจน์สารพันธุกรรมแก่ราษฎรไร้สถานะและประสบปัญหาสถานะทางทะเบียนราษฎรสำเร็จจำนวน 458 ราย และบุคคลอ้างอิง 345 ราย รวมทั้งสิ้น 803 ราย และเดินทางไปจัดเก็บสารพันธุกรรมบุคคลในพื้นที่ต่างๆ ทั่วประเทศ อาทิ ประจวบคีรีขันธ์ แม่ฮ่องสอน ปราจีนบุรี อุบลราชธานี เชียงใหม่ สระแก้ว พิษณุโลก อุดรธานี ตราด และพื้นที่ชายแดนใต้ นอกจากนี้ ยังเกิดต้นแบบเครือข่ายการจัดเก็บตัวอย่างสารพันธุกรรมเพื่อแก้ไขปัญหาสถานะทางทะเบียนราษฎร 4 แห่ง ได้แก่ โรงพยาบาลเจ้าพระยาอภัยภูเบศร จ.ปราจีนบุรี โรงพยาบาลตราด จ.ตราด โรงพยาบาลสรรพสิทธิประสงค์ จ.อุบลราชธานี และโรงพยาบาลหาดใหญ่ จ.สงขลา โดยได้รับการสนับสนุนการดำเนินงานจากภาคีเครือข่ายทั้งภาครัฐและภาคประชาชน
นายสมศักดิ์ กล่าวอีกว่า เพื่อการแก้ปัญหาและการพัฒนาอย่างยั่งยืน สถาบันนิติวิทยาศาสตร์และภาคีเครือข่าย จึงร่วมกันพัฒนาเครือข่ายการจัดเก็บตัวอย่างสารพันธุกรรมเพื่อแก้ไขปัญหาสถานะทางทะเบียนราษฎร โดยได้รับความร่วมมือเป็นอย่างดีจากหลายภาคส่วนโดยเฉพาะภาคีเครือข่ายภาคประชาชนร่วมกับสำนักทะเบียนในพื้นที่ ตั้งแต่การค้นหาสำรวจคนไทยที่ยังไร้สิทธิสถานะ การนำเข้าสู่กระบวนการตามกฎหมาย การนำบุคคลเข้ารับการตรวจสารพันธุกรรม และการติดตามผลการพิจารณาแก้ไขปัญหาสถานะทางทะเบียนราษฎร จนกระทั่งได้รับบัตรประชาชนคนไทยและได้รับสิทธิต่างๆ ทั้งนี้ การดำเนินการที่ผ่านมาใช้งบประมาณจากเครือข่าย สำหรับแผนของปี 2566 สถาบันนิติวิทยาศาสตร์ มีเป้าหมาย 1,600 ราย
"เราต้องเร่งช่วยเหลือผู้ที่เดือดร้อน ให้เข้าถึงสิทธิตามที่พวกเขาควรจะมีและควรได้รับ เพื่อจะได้รับความคุ้มครองทางกฎหมายและเข้าถึงสิทธิอย่างเท่าเทียม ซึ่งแม้ในช่วงนี้จะเป็นปลายสมัยของรัฐบาล แต่ผมยังมุ่งมั่นตั้งใจทำงานอย่างเต็มที่ และยึดประโยชน์ของสังคมและประชาชนเป็นที่ตั้ง และจะเดินหน้าดำเนินงานอย่างต่อเนื่องเพื่อให้เกิดประโยชน์สูงสุด" นายสมศักดิ์ กล่าว

ที่มา : https://www.thaigov.go.th/news/contents/details/63235