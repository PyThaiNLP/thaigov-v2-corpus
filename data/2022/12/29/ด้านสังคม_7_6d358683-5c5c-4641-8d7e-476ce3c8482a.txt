รัฐบาลไทย-ข่าวทำเนียบรัฐบาล-ปลัด สธ.เปิดอาคารใหม่ รพ.เจ้าพระยาอภัยภูเบศร เป็น “คลังยา-วัตถุดิบสมุนไพร” และเปิดหอผู้ป่วยจิตเวช รองรับบริการเพิ่มขึ้น


วันพฤหัสบดีที่ 29 ธันวาคม 2565
ปลัด สธ.เปิดอาคารใหม่ รพ.เจ้าพระยาอภัยภูเบศร เป็น “คลังยา-วัตถุดิบสมุนไพร” และเปิดหอผู้ป่วยจิตเวช รองรับบริการเพิ่มขึ้น
ปลัดกระทรวงสาธารณสุข เปิด “อาคารธรรมรักษ์” รพ.เจ้าพระยาอภัยภูเศร ขนาด 5 ชั้น เป็นคลังยา วัตถุดิบสมุนไพร เวชภัณฑ์ และน้ำเกลือ รองรับการให้บริการ และเป็นสถานที่จัดประชุมวิชาการทางการแพทย์แผนไทยและสมุนไพร พร้อมเปิดหอผู้ป่วยจิตเวช “จิตตารมณ์”
ปลัดกระทรวงสาธารณสุข เปิด “อาคารธรรมรักษ์” รพ.เจ้าพระยาอภัยภูเศร ขนาด 5 ชั้น เป็นคลังยา วัตถุดิบสมุนไพร เวชภัณฑ์ และน้ำเกลือ รองรับการให้บริการ และเป็นสถานที่จัดประชุมวิชาการทางการแพทย์แผนไทยและสมุนไพร พร้อมเปิดหอผู้ป่วยจิตเวช “จิตตารมณ์” ขนาด 10 เตียง ช่วยดูแลผู้ป่วยจิตเวชและยาเสพติดที่มีความเสี่ยงก่อความรุนแรง
วันนี้ (29 ธันวาคม 2565) ที่โรงพยาบาลเจ้าพระยาอภัยภูเบศร จ.ปราจีนบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานพิธีเปิดอาคารธรรมรักษ์และหอผู้ป่วยจิตตารมณ์ โรงพยาบาลเจ้าพระยาอภัยภูเบศร พร้อมตรวจเยี่ยมติดตามการดำเนินงาน และให้สัมภาษณ์ว่า โรงพยาบาลเจ้าพระยาอภัยภูเบศร เป็นโรงพยาบาลศูนย์ขนาด 500 เตียง ให้การดูแลประชาชนในพื้นที่ จ.ปราจีนบุรี และจังหวัดข้างเคียง มีความโดดเด่นในเรื่องของการแพทย์แผนไทยและสมุนไพร ซึ่งสอดรับกับนโยบาย Health for Wealth ของกระทรวงสาธารณสุขที่ให้ความสำคัญกับการแพทย์แผนไทยและสมุนไพร เพื่อขับเคลื่อนเศรษฐกิจด้วยสุขภาพ โดยอาคารธรรมรักษ์ที่ทำพิธีเปิดในวันนี้ จะใช้เป็นสถานที่ปฏิบัติงานจัดซื้อ งานคลังยา คลังน้ำเกลือ รวมถึงเป็นสถานที่จัดประชุม อบรมวิชาการ สัมมนา จัดการเรียนการสอน และจัดกิจกรรมต่างๆ นอกจากนี้ ยังได้เปิดหอผู้ป่วยจิตตารมณ์ ซึ่งเป็นหอผู้ป่วยจิตเวช ขนาด 10 เตียง เพื่อให้บริการผู้ป่วยจิตเวชและยาเสพติดที่มีความเสี่ยง ก่อความรุนแรงและอยู่ในภาวะฉุกเฉินใน จ.ปราจีนบุรี
“การเปิดอาคารธรรมรักษ์และหอผู้ป่วยจิตตารมณ์ จะช่วยเพิ่มศักยภาพของโรงพยาบาลเจ้าพระยาอภัยภูเบศร ในการให้การดูแลและบริการประชาชนที่มีประสิทธิภาพ มีความสะดวก คล่องตัว และครอบคลุมมากยิ่งขึ้น รวมถึงเป็นสถานที่รองรับในการประชุมและจัดงานด้านวิชาการ เพิ่มโอกาสในการขับเคลื่อนงานวิชาการด้านการแพทย์ การแพทย์แผนไทย และสมุนไพรได้อย่างต่อเนื่อง” นพ.โอภาสกล่าว
ด้าน พญ.โศรยา ธรรมรักษ์ ผู้อำนวยการโรงพยาบาลเจ้าพระยาอภัยภูเบศร กล่าวว่า อาคารธรรมรักษ์ ก่อสร้างแล้วเสร็จ เมื่อเดือนสิงหาคม 2565  เป็นอาคารคอนกรีตเสริมเหล็กขนาด 5 ชั้น ใช้งบประมาณก่อสร้าง 36.6 ล้านบาท มีพื้นที่ใช้สอย 4,884 ตารางเมตร ชั้นที่ 1 เป็นคลังยาและคลังน้ำเกลือ ชั้นที่ 2 สำนักงาน งานจัดซื้อต่างๆ  ชั้นที่ 3 คลังยา วัตถุดิบสมุนไพร ยาเสพติด ชั้นที่ 4 คลังเวชภัณฑ์มิใช่ยา และคลังทั่วไป และชั้นที่ 5 เป็นห้องประชุมขนาดใหญ่ รองรับผู้เข้าร่วมประชุมได้ไม่น้อยกว่า 200 คน ส่วนหอผู้ป่วยจิตเวช “จิตตารมณ์” จะช่วยรองรับประชาชนที่มีปัญหาด้านสุขภาพจิต ซึ่ง จ.ปราจีนบุรี มีผู้ป่วยมารับการรักษาด้วยอาการทางจิตเวชเพิ่มขึ้นทุกปี ข้อมูลปี 2565 โรคที่มีผู้มารับการรักษามากที่สุด 5 อันดับ คือ โรคซึมเศร้า โรคจิต โรควิตกกังวล โรคสมองเสื่อม และโรคจิตจากสารเสพติด โดยในระยะแรก รองรับผู้ป่วยจิตเวช จำนวน 10 เตียง เนื่องจากยังมีข้อจำกัดเรื่องบุคลากรประจำหอผู้ป่วยและพยาบาลเฉพาะทางด้านจิตเวซ และในอนาคตเมื่อมีบุคลากรและพยาบาลเฉพาะทางด้านจิตเวชเพิ่มขึ้นจะเพิ่มจำนวนเตียงรองรับผู้ป่วยจิตเวชให้มากขึ้นต่อไป
***********************************  29 ธันวาคม 2565

ที่มา : https://www.thaigov.go.th/news/contents/details/63258