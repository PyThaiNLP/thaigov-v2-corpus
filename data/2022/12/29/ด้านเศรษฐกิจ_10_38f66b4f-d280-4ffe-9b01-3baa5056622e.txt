รัฐบาลไทย-ข่าวทำเนียบรัฐบาล-กรมเจ้าท่า เผยปีใหม่ 2566 นี้ อุบัติเหตุทางน้ำต้องเป็นศูนย์


วันพฤหัสบดีที่ 29 ธันวาคม 2565
กรมเจ้าท่า เผยปีใหม่ 2566 นี้ อุบัติเหตุทางน้ำต้องเป็นศูนย์
...
กรมเจ้าท่า เผย ปีใหม่ 2566 นี้ อุบัติเหตุทางน้ำต้องเป็นศูนย์
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย กำกับ ดูแล ความปลอดภัยทางน้ำช่วงเทศกาลปีใหม่ 2566 ตามแผนปฏิบัติการและยกระดับความปลอดภัยทางน้ำ ในช่วงเวลาส่งท้ายปีเก่า ต้อนรับปีใหม่ 2566 และเป็นการตอบรับการเปิดประเทศเพื่อการท่องเที่ยวอีกครั้ง โดยมอบนโยบายและแนวทางการปฏิบัติงานให้แก่เจ้าหน้าที่ ได้แก่ ประชาชนและนักท่องเที่ยวต้องสวมใส่เสื้อชูชีพทุกคนก่อนปล่อยเรือออกจากฝั่งเรือห้ามบรรทุกผู้โดยสารเกินกว่าที่กำหนด ผู้ควบคุมเรือต้องติดตามข่าวสาร และตรวจสอบสภาพภูมิอากาศจากกรมอุตุนิยมวิทยาอย่างต่อเนื่องและปฏิบัติตามประกาศกรมเจ้าท่า ที่ 243/2564 ในการกำหนดขนาดเรือห้ามเรือออกจากฝั่งโดยเคร่งครัด ผู้ควบคุมเรือ ผู้ควบคุมเครื่องจักรต้องมีใบประกาศนียบัตร และไม่หมดอายุ และให้ปฏิบัติงานในเรือครบถ้วนตามที่ใบอนุญาตกำหนด ในการนี้หากตรวจพบว่ากระทำความผิดหรือไม่เป็นไปตามที่ใบอนุญาตกำหนด จะต้องดำเนินคดีขั้นสูงสุดตามที่กฎหมายกำหนด
นายภูริพัฒน์ ธีระกุลพิศุทธิ์ รองอธิบดีกรมเจ้าท่า (ด้านปลอดภัย) กล่าวเพิ่มเติมว่า ได้สั่งการให้สำนักความปลอดภัยและสิ่งแวดล้อมทางน้ำ สำนักงานเจ้าท่าภูมิภาคและสาขาทั่วประเทศ บูรณาการผู้ประกอบการและเจ้าของเรือ จัดให้มีเจ้าหน้าที่ให้บริการการประชาสัมพันธ์การปฏิบัติตนตามมาตรการด้านความปลอดภัยขณะโดยสารเรือ และให้จัดเจ้าหน้าที่ให้เพียงพอในการให้บริการทุกครั้ง การบริหารจัดการคนโดยสารก่อนลงเรือและการให้บริการแก่นักท่องเที่ยว และคนพิการให้เป็นไปตามระบบมาตรฐานเพื่อให้เกิดความสะดวกและปลอดภัยเป็นไปตามมาตรการความปลอดภัยทางน้ำ ของกรมเจ้าท่า กระทรวงคมนาคมอย่างเคร่งครัด พร้อมเน้นย้ำ !! หากพบเห็นความไม่ปลอดภัยทางน้ำ เจ้าหน้าที่กรมเจ้าท่า พร้อมให้บริการรับเรื่องราวตลอด 24 ชั่วโมง ผ่านสายด่วนกรมเจ้าท่า 1199

ที่มา : https://www.thaigov.go.th/news/contents/details/63256