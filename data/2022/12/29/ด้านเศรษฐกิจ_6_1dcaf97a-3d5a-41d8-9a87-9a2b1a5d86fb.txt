รัฐบาลไทย-ข่าวทำเนียบรัฐบาล-บขส. เผยผู้โดยสารเดินทางกลับภูมิลำเนาเมื่อวานนี้ 28 ธันวาคม 2565 กว่า 5.6 หมื่นคน ส่งผลให้การเดินทางกลับช่วงเทศกาลปีใหม่ 2566 คึกคัก


วันพฤหัสบดีที่ 29 ธันวาคม 2565
บขส. เผยผู้โดยสารเดินทางกลับภูมิลำเนาเมื่อวานนี้ 28 ธันวาคม 2565 กว่า 5.6 หมื่นคน ส่งผลให้การเดินทางกลับช่วงเทศกาลปีใหม่ 2566 คึกคัก
แนะประชาชนเผื่อเวลาเดินทางมายังสถานีขนส่งฯ เช็ก ข้อมูลในตั๋วก่อนออกเดินทาง และหากพบปัญหาในการเดินทางแจ้งเจ้าหน้าที่ บขส. ได้ทันที
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยตัวเลขการเดินทางในช่วงเทศกาลปีใหม่ 2566 ว่า เมื่อวันที่ 28 ธันวาคม 2565 บขส. ได้จัดรถโดยสาร (รถ บขส. รถร่วม และ รถตู้) ประมาณวันละ 3,505 เที่ยว รองรับผู้โดยสารใช้บริการ 56,016 คน สูงกว่าประมาณการณ์ที่คาดว่าจะมีผู้โดยสารเดินทางประมาณ 55,000 คน เล็กน้อย ซึ่งวันนี้ (29 ธันวาคม 2565) คาดการณ์ว่าจะมีผู้โดยสารใช้บริการสูงสุด บขส. ได้จัดรถโดยสาร (รถ บขส. รถร่วม และ รถตู้) รองรับ 3,500 เที่ยว และจัดรถโดยสารไม่ประจำทาง (รถทะเบียน 30) มาวิ่งเสริมอีก 680 คัน สามารถรองรับผู้โดยสารเดินทางได้กว่า 60,000 คน โดยในช่วงเทศกาลปีใหม่นี้ มีประชาชนเดินทางกลับต่างจังหวัดเป็นจำนวนมาก ส่งผลให้การจราจร บริเวณโดยรอบสถานีขนส่งผู้โดยสารหนาแน่น จึงขอความร่วมมือผู้โดยสารเผื่อเวลาในการเดินทางมายังสถานีขนส่งฯ ตรวจเช็คข้อมูลการเดินทางในตั๋วโดยสาร และขอความมือสวมหน้ากากอนามัยตลอดการเดินทางด้วย
กรรมการผู้จัดการใหญ่ บขส. กล่าวเพิ่มเติมว่า ได้เน้นย้ำให้ บขส. และรถร่วมฯ เตรียมความพร้อมก่อนการเดินทาง ทั้งรถโดยสารและพนักงานขับรถ โดยตรวจเช็ครถโดยสารให้อยู่ในสภาพพร้อมใช้งานจัดให้รถโดยสารทุกคันต้องมีประกันภัย พนักงานขับรถต้องปลอดแอลกอฮอล์และสารเสพติด และใช้มาตรการ 4 พร้อม (สถานีพร้อม พนักงานพร้อม รถโดยสารพร้อม การบริการพร้อม) ในการอำนวยความสะดวกผู้โดยสาร รวมทั้งได้จัดเตรียมห้องปฐมพยาบาล  First Aid Room บริเวณชั้น 1 เพื่อรองรับผู้ป่วยฉุกเฉิน และจัดรถวีลแชร์ อำนวยความสะดวกแก่ประชาชนด้วย
อย่างไรก็ดี ผู้ใช้บริการ สามารถสอบถามข้อมูลและแจ้งปัญหาในการเดินทางเพิ่มเติมกับเจ้าหน้าที่ ของ บขส. ได้ที่จุดรับเรื่องร้องเรียน บริเวณประชาสัมพันธ์ ชั้น 1 และชั้น 3 สถานีขนส่งผู้โดยสารกรุงเทพ (จตุจักร) ซึ่งจะเปิดให้บริการตั้งแต่วันที่ 28 - 30 ธันวาคม 2565 ระหว่างเวลา 17.00 - 24.00 หรือ Call Center 1490 เรียก บขส. ตลอด 24 ชั่วโมย

ที่มา : https://www.thaigov.go.th/news/contents/details/63250