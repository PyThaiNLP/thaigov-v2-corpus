รัฐบาลไทย-ข่าวทำเนียบรัฐบาล-กสร. ย้ำนายจ้างอย่าลืมส่งรายงาน จป. ครั้งที่ 2 ภายในมกราคม 2566


วันพฤหัสบดีที่ 29 ธันวาคม 2565
29/12/2565
พิมพ์
กสร. ย้ำนายจ้างอย่าลืมส่งรายงาน จป. ครั้งที่ 2 ภายในมกราคม 2566
กรมสวัสดิการและคุ้มครองแรงงาน (กสร.) ย้ำนายจ้างส่งรายงานผลการดำเนินงานของเจ้าหน้าที่ความปลอดภัยในการทำงานระดับเทคนิค ระดับเทคนิคขั้นสูง และระดับวิชาชีพ ครั้งที่ 2 ภายในมกราคม 2566 ให้ครบถ้วนและถูกต้อง
กรมสวัสดิการและคุ้มครองแรงงาน (กสร.) ย้ำนายจ้างส่งรายงานผลการดำเนินงานของเจ้าหน้าที่ความปลอดภัยในการทำงานระดับเทคนิค ระดับเทคนิคขั้นสูง และระดับวิชาชีพ ครั้งที่ 2 ภายในมกราคม 2566 ให้ครบถ้วนและถูกต้อง
นายนิยม สองแก้ว อธิบดีกรมสวัสดิการและคุ้มครองแรงงาน (กสร.) เปิดเผยว่า กฎกระทรวง การจัดให้มีเจ้าหน้าที่ความปลอดภัยในการทำงาน บุคลากร หน่วยงาน หรือคณะบุคคล เพื่อดำเนินการด้านความปลอดภัยในสถานประกอบกิจการ พ.ศ. 2565 กำหนดให้นายจ้างจัดส่งรายงานผลการดำเนินงานของเจ้าหน้าที่ความปลอดภัยในการทำงานระดับเทคนิค ระดับเทคนิคขั้นสูง และระดับวิชาชีพ ต่ออธิบดีหรือผู้ซึ่งอธิบดีมอบหมาย 2 ครั้ง โดยครั้งแรกภายใน 30 วันนับตั้งแต่วันที่ 30 มิถุนายน และครั้งที่สองภายใน 30 วันนับแต่วันที่ 31 ธันวาคม ของทุกปี ทั้งนี้ ตามแบบที่อธิบดีประกาศกำหนด กสร. จึงขอให้นายจ้างดำเนินการให้เป็นไปตามที่กฎหมายกำหนด โดยจัดส่งรายงานผลการดำเนินงาน ครั้งที่ 2 ภายในวันที่ 31 มกราคม 2566 ให้เรียบร้อยและถูกต้อง
อธิบดี กสร. กล่าวต่อไปว่า นายจ้าง/เจ้าของสถานประกอบกิจการ สามารถยื่นแบบดังกล่าวได้ 2 ช่องทาง โดยนำส่งด้วยตนเองหรือไปรษณีย์ลงทะเบียนตอบรับที่สำนักงานสวัสดิการและคุ้มครองแรงงานกรุงเทพมหานครพื้นที่ 1-10 หรือสำนักงานสวัสดิการและคุ้มครองแรงงานจังหวัดที่สถานประกอบกิจการตั้งอยู่ หรือยื่นแบบผ่านออนไลน์โดยการกรอกข้อมูลผ่านเว็บไซต์กรมสวัสดิการและคุ้มครองแรงงาน (www.labour.go.th) ช่องทาง E-service (https://eservice.labour.go.th) ทั้งนี้ หากนายจ้าง/เจ้าของสถานประกอบกิจการใด มีข้อสงสัยเกี่ยวกับการดำเนินการจัดเตรียมข้อมูลและยื่นแบบรายงาน สามารถสอบถามเพิ่มเติมได้ที่ กองความปลอดภัยแรงงาน โทรศัพท์ 0 2448 9128-39

ที่มา : https://www.thaigov.go.th/news/contents/details/63237