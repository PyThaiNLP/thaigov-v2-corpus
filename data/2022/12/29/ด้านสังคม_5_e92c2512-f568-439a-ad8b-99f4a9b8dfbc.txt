รัฐบาลไทย-ข่าวทำเนียบรัฐบาล-ปลัด สธ. เผย รพ.ในสระแก้วให้การรักษาผู้บาดเจ็บเหตุเพลิงไหม้บ่อนปอยเปต 32 ราย


วันพฤหัสบดีที่ 29 ธันวาคม 2565
ปลัด สธ. เผย รพ.ในสระแก้วให้การรักษาผู้บาดเจ็บเหตุเพลิงไหม้บ่อนปอยเปต 32 ราย
ปลัดกระทรวงสาธารณสุข เผย ได้รับการประสานดูแลผู้บาดเจ็บจากเหตุเพลิงไหม้บ่อนคาสิโน แกรนด์ไดมอน ปอยเปต กัมพูชา ส่งต่อรักษาโรงพยาบาลในจังหวัดสระแก้ว 32 ราย เป็นผู้ป่วยอาการสีแดง 13 ราย สีเหลือง 3 ราย และสีเขียว 16 ราย
ปลัดกระทรวงสาธารณสุข เผย ได้รับการประสานดูแลผู้บาดเจ็บจากเหตุเพลิงไหม้บ่อนคาสิโน แกรนด์ไดมอน ปอยเปต กัมพูชา ส่งต่อรักษาโรงพยาบาลในจังหวัดสระแก้ว 32 ราย เป็นผู้ป่วยอาการสีแดง 13 ราย สีเหลือง 3 ราย และสีเขียว 16 ราย กำชับโรงพยาบาลในจังหวัดเตรียมพร้อมดูแลเต็มที่ และให้โรงพยาบาลจังหวัดใกล้เคียงเตรียมให้การสนับสนุน พร้อมประสานเครือข่ายหน่วยดูแลผู้ป่วยไฟไหม้น้ำร้อนลวก สำรองเตียงว่างรองรับหากมีผู้บาดเจ็บรุนแรงอีก 16 เตียง
วันนี้ (29 ธันวาคม 2565) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีเหตุเพลิงไหม้ที่คาสิโน แกรนด์ไดมอน ปอยเปต กัมพูชา เมื่อช่วงเวลา 00.58 น. วันที่ 29 ธันวาคม ทำให้มีผู้ได้รับบาดเจ็บจำนวนมาก โดยมีการส่งผู้บาดเจ็บเข้ามารับการรักษาในจังหวัดสระแก้ว ประเทศไทย ว่า ได้รับรายงานเหตุการณ์ดังกล่าวจาก นพ.ประภาส ผูกดวง นายแพทย์สาธารณสุขจังหวัดสระแก้ว แล้ว โดยข้อมูลเมื่อเวลา 08.20 น. ได้รับการประสานให้ดูแลรักษาผู้บาดเจ็บจำนวน 32 ราย แบ่งเป็น ผู้ป่วยสีแดง 13 ราย สีเหลือง 3 รายและสีเขียว 16 ราย นำส่งรักษาโรงพยาบาลต่างๆ ในจังหวัดสระแก้ว ดังนี้
โรงพยาบาลค่ายสุรสิงหนาท ผู้ป่วยสีแดง 6 ราย ใส่ท่อช่วยหายใจ ส่งต่อโรงพยาบาลสมเด็จพระยุพราชสระแก้ว สีเขียว 3 ราย, โรงพยาบาลอรัญประเทศ ผู้ป่วยสีแดง 5 ราย และสีเหลือง 2 ราย, โรงพยาบาลวัฒนานคร ผู้ป่วยสีแดง 2 ราย ส่งต่อโรงพยาบาลสมเด็จพระยุพราชสระแก้ว และสีเขียว 2 ราย, โรงพยาบาลโคกสูง ผู้ป่วยสีเหลือง 1 ราย และสีเขียว 8 ราย และโรงพยาบาลเกษมราษฎร์ อรัญประเทศ ผู้ป่วยเขียว 3 ราย และมีผู้เสียชีวิต 1 ราย (คนไทย)
นพ.โอภาสกล่าวต่อว่า ทีมบุคลากรทางการแพทย์ได้ให้การดูแลรักษาพยาบาลผู้บาดเจ็บอย่างเต็มที่ และได้กำชับโรงพยาบาลทุกแห่งในจังหวัดสระแก้วติดตามสถานการณ์เพื่อเตรียมพร้อมรับผู้ป่วย/ผู้บาดเจ็บจากเหตุการณ์ดังกล่าวแล้ว และให้โรงพยาบาลในจังหวัดใกล้เคียงเตรียมให้การสนับสนุนหากได้รับการร้องขอ พร้อมประสานหน่วยดูแลผู้ป่วยไฟไหม้น้ำร้อนลวกของโรงพยาบาลระยอง โรงพยาบาลชลบุรี โรงพยาบาลสรรพสิทธิประสงค์ โรงพยาบาลนพรัตน์ราชธานี โรงพยาบาลราชวิถี โรงพยาบาลมหาราช นครราชสีมา โรงพยาบาลรามาธิบดี โรงพยาบาลจุฬาลงกรณ์ และโรงพยาบาลวชิรพยาบาล สำรองเตียงว่างรองรับหากมีผู้บาดเจ็บรุนแรงอีก 16 เตียง
************************ 29 ธันวาคม 2565

ที่มา : https://www.thaigov.go.th/news/contents/details/63253