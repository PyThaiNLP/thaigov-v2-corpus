รัฐบาลไทย-ข่าวทำเนียบรัฐบาล-นายอนุทิน ชาญวีรกูล รองนายกรัฐมนตรี เป็นประธานเปิดกิจกรรมรณรงค์ ปีใหม่ปลอดภัย ร่วมใจ ลดอุบัติเหตุทางถนน


วันพฤหัสบดีที่ 29 ธันวาคม 2565
นายอนุทิน ชาญวีรกูล รองนายกรัฐมนตรี เป็นประธานเปิดกิจกรรมรณรงค์ ปีใหม่ปลอดภัย ร่วมใจ ลดอุบัติเหตุทางถนน
ณ อาคารสถานีขนส่งผู้โดยสารกรุงเทพ (จตุจักร)
นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เป็นประธานเปิดงานรณรงค์ปีใหม่ปลอดภัย ร่วมใจลดอุบัติเหตุทางถนน โดยมี นายแพทย์โอภาส การย์กวินพงศ์ ปลัดกระทรวงสาธารณสุข นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด นายอนามัย ดำเนตร กรรมการบริษัท ขนส่ง จำกัด นายแพทย์แท้จริง ศิริพานิช เลขาธิการมูลนิธิเมาไม่ขับ นายสุปรีดา อดุลยานนท์ ผู้จัดการสำนักงานกองทุนสนับสนุนการสร้างเสริมสุขภาพ และผู้แทนหน่วยงานภาครัฐและเอกชน เข้าร่วมกิจกรรม ในวันที่ 28 ธันวาคม 2565 ณ บริเวณชั้น 1 อาคารสถานีขนส่งผู้โดยสารกรุงเทพ (จตุจักร)
นายอนุทิน ชาญวีรกูล เปิดเผยว่า รัฐบาลมีความห่วงใยต่อสถานการณ์การแพร่ระบาดของ
โรคติดเชื้อไวรัส COVID-19 และอุบัติเหตุบนท้องถนนในช่วงเทศกาลปีใหม่ 2566 เนื่องจากมีวันหยุดยาวต่อเนื่อง 4 วัน จึงขอความร่วมมือประชาชนที่เดินทางด้วยรถโดยสารสาธารณะสวมหน้ากากอนามัย รักษาระยะห่าง เข้มงวดพนักงานขับรถโดยสารต้องปลอดแอลกอฮอล์ เนื่องจากผู้ขับขี่รถสาธารณะเป็นบุคคลที่ต้องรับผิดชอบชีวิตผู้อื่นเป็นจำนวนมากจึงจำเป็นต้องมีมาตรฐานในการขับขี่สูงกว่าผู้ขับขี่ทั่วไป การดื่มแอลกอฮอล์แม้เพียงเล็กน้อยถือว่าเป็นเจตนาที่จะละเมิดกฎแห่งความปลอดภัย ถือเป็นความผิดสำเร็จแล้ว ฐานดื่มสุราในขณะปฏิบัติหน้าที่ ผิดกฎหมายขนส่ง มีโทษจำคุกไม่เกิน 3 เดือน ปรับ 2,000 -10,000 บาท หรือทั้งจำและปรับ
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด กระทรวงคมนาคม กล่าวเพิ่มเติมว่า บริษัท ขนส่ง จำกัด (บขส.) ได้รับนโยบายจากนายศักดิ์สยาม ชิดชอบ รัฐมนตรีว่าการกระทรวงคมนาคม ให้เข้มงวดและดูแลความปลอดภัยในการเดินทางของพี่น้องประชาชนช่วงเทศกาลปีใหม่ 2566
บขส. จึงได้เน้นย้ำในเรื่อง “บขส. ยืนหนึ่ง เรื่องความปลอดภัย” โดยกำชับให้พนักงานประจำรถ บขส. และ
รถร่วมบริการต้องผ่านการตรวจหาสารเสพติดและแอลกอฮอล์เป็นศูนย์ สำหรับรถโดยสารทุกคันต้องมีการตรวจเช็กสภาพความพร้อม และมีประกันภัยภาคบังคับและภาคสมัครใจ เพื่อสร้างความมั่นใจให้กับผู้ใช้บริการ นอกจากนี้ บขส.ได้จัดเตรียมห้องปฐมพยาบาล First Aid Room บริเวณชั้น 1 อาคารสถานีขนส่งผู้โดยสารกรุงเทพ (จตุจักร) เพื่อรองรับผู้ป่วยฉุกเฉิน รวมทั้งจัดรถวีลแชร์ พร้อมตั้งจุดรับเรื่องร้องเรียน บริเวณประชาสัมพันธ์ ชั้น 1 และชั้น 3 ณ สถานีขนส่งผู้โดยสารกรุงเทพ (จตุจักร) ตั้งแต่วันที่ 28 - 30 ธันวาคม 2565 ระหว่างเวลา 17.00  - 24.00 น. เพื่ออำนวยความสะดวกแก่ประชาชนด้วย
ผู้ใช้บริการสอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส.

ที่มา : https://www.thaigov.go.th/news/contents/details/63252