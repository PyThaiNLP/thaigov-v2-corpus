รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ขอบคุณส.ส.ผ่านกฎหมายสำคัญเพื่อประโยชน์ประเทศชาติและประชาชน 


วันพฤหัสบดีที่ 29 ธันวาคม 2565
29/12/2565
พิมพ์
​โฆษกรัฐบาลเผย นายกฯ ขอบคุณส.ส.ผ่านกฎหมายสำคัญเพื่อประโยชน์ประเทศชาติและประชาชน
กฎหมายกู้ยืมเงิน กยศ. เก็บดอกเบี้ย 1% ต่อปี ปลดภาระผู้ค้ำประกัน
วันนี้ (29 ธันวาคม 2565๗ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ขอบคุณสมาชิกสภาผู้แทนราษฎร ที่ลงมติผ่านร่างกฎหมายสำคัญที่เสนอโดยรัฐบาลทั้ง 4 ฉบับ เพื่อประโยชน์ของประเทศชาติและประชาชน
โฆษกประจำสำนักนายกรัฐมนตรี ระบุว่า จากที่เมื่อวานนี้ (28 ธันวาคม 2565) ที่รัฐสภา ได้มีการประชุมสภาผู้แทนราษฎรนัดพิเศษหยิบยกกฎหมายซึ่งเป็นร่างของครม.รวม 4 ฉบับ ได้แก่
1. พิจารณากรณีวุฒิสภาแก้ไขเพิ่มเติมร่างพระราชบัญญัติสถาปนิก (ฉบับที่ ..) พ.ศ....
2. พิจารณากรณีวุฒิสภา แก้ไขเพิ่มเติมร่างพระราช บัญญัติการเดินเรือในน่านน้ำไทย (ฉบับที่ ..) พ.ศ....
3. พิจารณากรณีวุฒิสภาแก้ไขเพิ่มเติมร่างพระราชบัญญัติกองทุนบำเหน็จบำนาญข้าราชการ (ฉบับที่ ..) พ.ศ. ...
4. พิจารณากรณีวุฒิสภาแก้ไขเพิ่มเติมร่างพระราชบัญญัติกองทุนเงินให้กู้ยืมเพื่อการศึกษา (กยศ.)(ฉบับที่ ..) พ.ศ. ...
โดยกฎหมายฉบับที่ 1, ฉบับที่ 2 และฉบับที่ 3 ผลการพิจารณาที่ประชุมมีมติเห็นชอบกับการแก้ไขเพิ่มเติมของวุฒิสภา ส่วนกฎหมายฉบับที่ 4 ที่เกี่ยวกับกองทุนเงินให้กู้ยืมเพื่อการศึกษา (กยศ.) นั้น ได้มีการแก้ไขให้เก็บดอกเบี้ยได้ 1% ต่อปี และให้มีเบี้ยปรับไม่เกิน 0.5% ต่อปี และไม่ต้องมีผู้ค้ำทุกกรณีนั้น
โฆษกรัฐบาลกล่าวว่า นายกรัฐมนตรีขอขอบคุณประธานสภาฯ และสมาชิกสภาผู้แทนราษฎรที่ผู้เข้าร่วมการประชุมฯ ทุกคน ที่ลงมติผ่านร่างกฎหมายสำคัญ เห็นแก่ประโยชน์ของประชาชนเป็นสำคัญ เพื่อไม่ให้ผู้กู้ยืมได้รับผลกระทบ ด้วยการโดนฟ้องร้อง และการเรียกเก็บดอกเบี้ยในอัตราที่สูงตามกฎหมายเดิม
“นายกรัฐมนตรีให้ความสำคัญกับการศึกษาของประชาชน ทรัพยากรมนุษย์ของประเทศ เชื่อมั่นถึงประโยชน์ของการเข้าถึงการศึกษาอย่างเท่าเทียม จึงขอขอบคุณสมาชิกสภาฯ ทุกคนที่ผ่านร่างกฎหมายสำคัญทั้ง 4 ฉบับที่เสนอโดยรัฐบาล โดยเฉพาะร่างกฎหมายที่เกี่ยวข้องกับ กยศ. ครั้งนี้ เพื่อคำนึงถึงประโยชน์ และผลกระทบที่อาจเกิดแก่ประชาชน” นายอนุชาฯ กล่าว

ที่มา : https://www.thaigov.go.th/news/contents/details/63240