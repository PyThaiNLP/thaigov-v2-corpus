รัฐบาลไทย-ข่าวทำเนียบรัฐบาล-กรมการขนส่งทางบก แนะนำผู้ต้องการเช่าเหมารถโดยสาร ให้วางแผนการเดินทาง ตรวจสอบข้อมูลเกี่ยวกับประวัติของผู้รับจ้างทั้งข้อมูลคนขับและสภาพรถ ต้องเป็นรถป้ายเหลืองที่จดทะเบียนถูกต้อง


วันพฤหัสบดีที่ 29 ธันวาคม 2565
กรมการขนส่งทางบก แนะนำผู้ต้องการเช่าเหมารถโดยสาร ให้วางแผนการเดินทาง ตรวจสอบข้อมูลเกี่ยวกับประวัติของผู้รับจ้างทั้งข้อมูลคนขับและสภาพรถ ต้องเป็นรถป้ายเหลืองที่จดทะเบียนถูกต้อง
...
กรมการขนส่งทางบก แนะนำผู้ต้องการเช่าเหมารถโดยสาร ให้วางแผนการเดินทาง ตรวจสอบข้อมูลเกี่ยวกับประวัติของผู้รับจ้างทั้งข้อมูลคนขับและสภาพรถ ต้องเป็นรถป้ายเหลืองที่จดทะเบียนถูกต้อง มีอุปกรณ์เพื่อความปลอดภัยภายในรถ คนขับรถมีประสบการณ์ชำนาญเส้นทาง
นายจิรุตม์ วิศาลจิตร อธิบดีกรมการขนส่งทางบก กระทรวงคมนาคม เปิดเผยว่า เทศกาลปีใหม่เป็นเทศกาลที่มีวันหยุดยาวต่อเนื่องกันหลายวัน มีประชาชนเดินทางกลับภูมิลำเนาหรือเดินทางไปพักผ่อนท่องเที่ยวตามสถานที่ต่าง ๆ ประกอบกับตอนนี้สถานการณ์โรคติดเชื้อไวรัส COVID-19 ในประเทศไทยเข้าสู่สภาวะปกติ มีการคลายมาตรการทางด้านสาธารณสุข โดยคาดการณ์ว่าเทศกาลปีใหม่ในปีนี้จะมีประชาชนเดินทางและใช้รถ ใช้ถนนเป็นจำนวนมาก ทั้งนี้ รูปแบบการเดินทางที่เป็นที่นิยมคือใช้บริการเช่าเหมารถตู้โดยสารและรถบัสโดยสารขนาดใหญ่ ซึ่งมีขนาดและประเภทรถให้เลือกตามความเหมาะสมกับการเดินทาง โดยเฉพาะผู้ที่ต้องการเดินทางแบบหมู่คณะ กรมการขนส่งทางบก (ขบ.) ขอแนะนำว่าผู้เช่าเหมารถโดยสารควรวางแผนการเดินทางอย่างเหมาะสม เลือกเส้นทางที่ปลอดภัย เลือกขนาดรถให้เหมาะสมกับจำนวนผู้โดยสาร และตรวจสอบข้อมูลเกี่ยวกับประวัติของผู้รับจ้างทั้งข้อมูลคนขับและสภาพรถอย่างละเอียดก่อนการว่าจ้าง ด้านผู้ประกอบการมีความเป็นมืออาชีพ ประวัติการเดินรถดี มีการตรวจสภาพความพร้อมของรถและพนักงานขับรถเพื่อความปลอดภัยที่ ขบ. กำหนด ด้านตัวรถ จดทะเบียนเป็นรถโดยสารสาธารณะ (ป้ายเหลือง) มีการติดตั้ง GPS Tracking เพื่อประชาชนสามารถตรวจสอบพฤติกรรมการขับขี่และการใช้ความเร็วของรถแบบ Realtime ผ่านแอปพลิเคชัน “DLT GPS” ทางโทรศัพท์มือถือได้ซึ่งจะแสดงผลเช่นเดียวกันกับข้อมูลที่แสดงในศูนย์บริหารจัดการเดินรถด้วยระบบ GPS ของ ขบ. มีการทำประกันภัยตาม พ.ร.บ. คุ้มครองผู้ประสบภัยจากรถ ด้านคุณภาพตัวรถต้องมีความสมบูรณ์พร้อมใช้งาน ผ่านการตรวจสภาพรถและชำระภาษีถูกต้อง ตัวรถต้องมีอุปกรณ์เพื่อความปลอดภัย ได้แก่ เข็มขัดนิรภัย ประตูฉุกเฉิน ถังดับเพลิง ค้อนทุบกระจก ด้านคนขับ ต้องมีประสบการณ์ และชำนาญเส้นทาง หากเป็นรถบัสโดยสารขนาดใหญ่ที่สามารถบรรทุกคนได้ตั้งแต่ 20 คนขึ้นไป ต้องเป็นผู้ได้รับใบอนุญาตขับรถตาม พ.ร.บ. การขนส่งทางบกประเภท ทุกประเภทชนิดที่ 2, 3 และ 4 เท่านั้นส่วนรถตู้ คนขับสามารถใช้ใบอนุญาตขับรถประเภท ทุกประเภทชนิดที่ 1 ถึง 4
อธิบดีกรมการขนส่งทางบก กล่าวเพิ่มเติมว่า สำหรับการตรวจสอบก่อนออกเดินทาง ข้อมูลที่ต้องตรวจสอบ เช่น ทะเบียนรถตรงกับในสัญญา คนขับมีใบอนุญาตขับรถตรงตามประเภทรถ หากไม่ถูกต้องผู้ว่าจ้างสามารถยกเลิกสัญญาได้ทันที และสามารถเรียกร้องให้ผู้รับจ้างชดเชยความเสียหายที่เกิดขึ้น สำหรับข้อปฏิบัติระหว่างการเดินทาง ผู้โดยสารทุกคนต้องคาดเข็มขัดนิรภัยตลอดเวลาขณะโดยสารไปกับรถ ต้องเปลี่ยนคนขับ เมื่อปฏิบัติงานติดต่อกันเป็นเวลา 4 ชั่วโมง หรือให้หยุดพักขับรถไม่น้อยกว่าครึ่งชั่วโมงก่อนที่จะขับรถต่อไปอีกไม่เกิน 4 ชั่วโมง ผู้ขับรถต้องไร้สารเสพติดและแอลกอฮอล์ต้องเป็นศูนย์ หากไม่ได้รับความเป็นธรรมในการใช้บริการรถโดยสารสาธารณะทุกประเภท สามารถร้องเรียนที่ศูนย์คุ้มครองผู้โดยสารรถสาธารณะ โทร. 1584  ตลอด 24 ชั่วโมง

ที่มา : https://www.thaigov.go.th/news/contents/details/63248