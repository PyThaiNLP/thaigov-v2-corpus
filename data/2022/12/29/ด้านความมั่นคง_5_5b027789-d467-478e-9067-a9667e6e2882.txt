รัฐบาลไทย-ข่าวทำเนียบรัฐบาล-อำนาจเจริญ ทวนสอบ "โครงการถังขยะเปียกลดโลกร้อน" ทุกครัวเรือนจัดทำแล้ว ยืนยันเป็นเสียงเดียวว่า "เกิดประโยชน์จริง" พร้อมชวนคนไทยจัดทำถังขยะเปียกลดโลกร้อน เพื่อความยั่งยืนของโลก


วันพฤหัสบดีที่ 29 ธันวาคม 2565
29/12/2565
พิมพ์
อำนาจเจริญ ทวนสอบ "โครงการถังขยะเปียกลดโลกร้อน" ทุกครัวเรือนจัดทำแล้ว ยืนยันเป็นเสียงเดียวว่า "เกิดประโยชน์จริง" พร้อมชวนคนไทยจัดทำถังขยะเปียกลดโลกร้อน เพื่อความยั่งยืนของโลก
จังหวัดอำนาจเจริญ ทวนสอบ "โครงการถังขยะเปียกลดโลกร้อน" ทุกครัวเรือนจัดทำแล้ว ยืนยันเป็นเสียงเดียวว่า "เกิดประโยชน์จริง" พร้อมชวนคนไทยจัดทำถังขยะเปียกลดโลกร้อน เพื่อความยั่งยืนของโลกใบเดียวนี้
วันนี้ (29 ธ.ค. 65) นายชนาส ชัชวาลวงศ์ ผู้ว่าราชการจังหวัดอำนาจเจริญ เปิดเผยว่า จังหวัดอำนาจเจริญ โดยนางจินตนา ชัชวาลวงศ์ ประธานแม่บ้านมหาดไทยจังหวัดอำนาจเจริญ พร้อมด้วย นางสาวณัฐชยา ช่างแกะ ท้องถิ่นจังหวัดอำนาจเจริญ และเจ้าหน้าที่ที่เกี่ยวข้อง ร่วมให้การต้อนรับคณะผู้ประเมินโครงการถังขยะเปียกลดโลกร้อน และคณะทำงานจากกระทรวงมหาดไทย ในการลงพื้นที่ทวนสอบโครงการถังขยะเปียกลดโลกร้อน ณ พื้นที่จังหวัดอำนาจเจริญ 3 หมู่บ้าน ได้แก่ หมู่ที่ 10 บ้านหัวดง หมู่ที่ 1 บ้านเปือย และหมู่ที่ 4 บ้านน้ำท่วม ในพื้นที่รับผิดชอบของเทศบาลตำบลเปือย อำเภอลืออำนาจ จังหวัดอำนาจเจริญ ซึ่งมีเป้าหมายการทวนสอบตามโครงการฯ จำนวน 36 ครัวเรือน แต่ทวนสอบจริง จำนวน 45 ครัวเรือน
นายชนาส ชัชวาลวงศ์ ผู้ว่าราชการจังหวัดอำนาจเจริญ กล่าวว่า กระทรวงมหาดไทยมีนโยบายในการขับเคลื่อนประเทศไทยไปสู่การบรรลุเป้าหมายการพัฒนาที่ยั่งยืน (UN SDGs) ในทุกมิติ ซึ่งเมื่อวันที่ 6 มิ.ย. 65 ที่ผ่านมา นายสุทธิพงษ์ จุลเจริญ ปลัดกระทรวงมหาดไทย พร้อมด้วย ดร.วันดี กุญชรยาคง จุลเจริญ ผู้บริหารกระทรวงมหาดไทย และผู้ว่าราชการจังหวัดทุกจังหวัด ร่วมลงนามในการประกาศเจตนารมณ์เพื่อประเทศไทยยั่งยืน ด้วยแนวคิด "76 จังหวัด 76 คำมั่นสัญญา เพื่อการพัฒนาที่ยั่งยืน" ณ ศูนย์ประชุมสหประชาชาติประจำประเทศไทย ร่วมกับผู้ประสานงานองค์การสหประชาชาติประจำประเทศไทย ซึ่งจังหวัดอำนาจเจริญ ได้เป็นส่วนหนึ่งในการตอบสนองต่อการขับเคลื่อนประเทศไทยไปสู่เป้าหมายการพัฒนาที่ยั่งยืนทั้ง 17 ข้อ ขององค์การสหประชาติ อาทิ โครงการพัฒนาพื้นที่ต้นแบบการพัฒนาคุณภาพชีวิตตามหลักทฤษฎีใหม่ ประยุกต์สู่ “โคก หนอง นา" ที่ส่งเสริมให้ครัวเรือนทุกครัวเรือนน้อมนำหลักปรัชญาของเศรษฐกิจพอเพียงของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาประยุกต์ใช้ ซึ่งจะช่วยให้เกิดการพัฒนาคน ทำให้คนไปพัฒนาพื้นที่ สามารถสร้างงาน สร้างอาชีพ สร้างรายได้ และความมั่นคงทางอาหารได้ด้วยการพึ่งพาตนเอง สามารถยกระดับสู่ขั้นก้าวหน้าได้ด้วยการรวมกลุ่ม และสร้างเวทีเเลกเปลี่ยนองค์ความรู้ เป็นการปลูกฝังให้คนในชุมชนมีจิตสำนึกที่ดีในการรักษาทรัพยากรธรรมชาติทั้งดิน แหล่งน้ำ ป่า รวมถึงระบบนิเวศตามหลักธรรมชาติด้วย ซึ่งสามารถสร้างความอุดมสมบูรณ์ได้โดยไม่ต้องพึ่งสารเคมี
นายชนาส ชัชวาลวงศ์ ผู้ว่าราชการจังหวัดอำนาจเจริญ กล่าวต่ออีกว่า การจัดทำโครงการถังขยะเปียกลดโลกร้อน เป็นการส่งเสริมให้แต่ละครัวเรือนช่วยเติมเต็มกระบวนการสร้างความสมดุลให้แก่ระบบนิเวศ กล่าวคือ การจัดทำถังขยะเปียกลดโลกร้อนมีประโยชน์หลายประการนอกจากจะช่วยลดการปล่อยก๊าซคาร์บอนไดออกไซต์ ที่เป็นสาเหตุของภาวะโลกร้อนแล้ว ยังช่วยลดรายจ่ายขององค์กรปกครองส่วนท้องถิ่นในการบริหารจัดการขยะ ทั้งขยะทั่วไป ขยะเปียก ขยะรีไซเคิล เเละขยะอันตราย ลดการเน่าเหม็นของปริมาณขยะที่ต้องกำจัด ซึ่งหากมีการคัดแยกขยะอย่างถูกวิธีจะสามารถนำเงินงบประมาณในส่วนนี้กลับมาสู่การพัฒนาท้องถิ่นในด้านอื่น ๆ ได้
ผวจ.อำนาจเจริญ เน้นย้ำว่า สิ่งสำคัญที่สุด คือ ประโยชน์ที่ใกล้ตัวเรานั่นคือ เราได้ปุ๋ยอินทรีย์จากการทำถังขยะเปียกลดโลกร้อน เราได้คืนแร่ธาตุ คืนความอุดมสมบูรณ์ให้แก่ดิน ผ่านกระบวนการย่อยสลายด้วยกรรมวิธีทางธรรมชาติ ซึ่งเราสามารถนำปุ๋ยเหล่านี้ไปบำรุงดินให้ดินเลี้ยงพืช เป็นทางเลือกที่ Win - Win กับทุกฝ่ายก่อให้เกิดผลต่อทั้งตัวเอง ครัวเรือน คนในชุมชน สังคม และก็โลกใบเดียวของเรา สำหรับผลการลงพื้นที่ทวนสอบโครงการถังขยะเปียกลดโลกร้อน ในวันนี้พบว่ามีการดำเนินการติดตั้งและใช้ถังขยะเปียก ลดโลกร้อนฯ จริงครบทุกครัวเรือน ซึ่งเป็นเรื่องที่น่ายินดี
"ขอเชิญชวนพี่น้องประชาชนทุกท่านมาร่วมเป็นส่วนหนึ่งในการรณรงค์ให้เกิดการรักษาความอุดมสมบูรณ์ของดิน เพราะดินเป็นแหล่งกำเนิดก่อเกิดอาหาร (Soils, where food begins.) ทำให้แผ่นดินไทยเป็นผืนเเผ่นดินทอง ง่าย ๆ ด้วยการจุดทำถังขยะเปียกลดโลกร้อนและใช้ให้เกิดประโยชน์อย่างแท้จริง ขอเชิญชวนทุกคนมาร่วมช่วยกันขับเคลื่อนประเทศไทยไปสู่ความยั่งยืนกับชาวอำนาจเจริญและกระทรวงมหาดไทยกันนะครับ" ผวจ.อำนาจเจริญ กล่าวในช่วงท้าย
#WorldSoilDay #วันดินโลก #soilswherefoodbegins #Soils4Nurition #MOI #กระทรวงมหาดไทย #บำบัดทุกข์บำรุงสุข #SDGsforAll #ChangeforGood

ที่มา : https://www.thaigov.go.th/news/contents/details/63265