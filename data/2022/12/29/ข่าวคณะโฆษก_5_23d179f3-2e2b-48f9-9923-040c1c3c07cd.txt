รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ สั่งการหน่วยงานที่เกี่ยวข้องให้การช่วยเหลือดูแลคนไทยที่ได้รับผลกระทบเหตุเพลิงไหม้


วันพฤหัสบดีที่ 29 ธันวาคม 2565
29/12/2565
พิมพ์
​โฆษกรัฐบาลเผยนายกฯ สั่งการหน่วยงานที่เกี่ยวข้องให้การช่วยเหลือดูแลคนไทยที่ได้รับผลกระทบเหตุเพลิงไหม้
โรงแรมแกรนด์ ไดมอนด์ ซิตี้ แอนด์ คาสิโน บริเวณชายแดนไทย-กัมพูชา
วันนี้ (29 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ต่อกรณีเกิดเหตุไฟไหม้โรงแรมแกรนด์ ไดมอนด์ ซิตี้ แอนด์ คาสิโน ในฝั่งปอยเปต ประเทศกัมพูชา ซึ่งตั้งอยู่ตรงข้ามกับตลาดโรงเกลือและจุดด่านผ่านแดนถาวรบ้านคลองลึก ต.อรัญประเทศ อ.อรัญประเทศ จ.สระแก้ว ห่างจากชายแดนไทย-กัมพูชาประมาณ 100-200 เมตร และพบว่ามีคนไทยติดอยู่ภายในนั้น
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม สั่งการให้ทุกหน่วยงานที่เกี่ยวข้องเร่งช่วยเหลือคนไทย และให้ความช่วยเหลือต่อสถานการณ์ดังกล่าว ซึ่งมีรายงานว่าขณะนี้เพลิงสงบลงแล้ว
“นายกรัฐมนตรีห่วงใยคนไทยที่ได้รับผลกระทบต่อกรณีเหตุไฟไหม้ดังกล่าว สั่งการให้หน่วยงานที่เกี่ยวข้องเร่งให้การช่วยเหลือ ดูแลคนไทยผู้ได้รับผลกระทบ ติดค้าง สูญหาย บาดเจ็บอย่างเต็มกำลัง” นาย อนุชาฯ กล่าว
โฆษกประจำสำนักนายกรัฐมนตรีกล่าวเพิ่มเติมว่า ขณะนี้รับทราบจากการรายงานว่า หน่วยงานฝ่ายไทยตั้งศูนย์ประสานงานให้ความช่วยเหลือคนไทย และพบผู้เสียชีวิตและบาดเจ็บ รวมทั้งยังมีผู้สูญหายด้วย ซึ่งเจ้าหน้าที่ยังคงระดมค้นหาและช่วยเหลือผู้สูญหาย ส่วนกรณีผู้บาดเจ็บคนไทยจะได้ประสานเพื่อส่งเข้ามารักษาในประเทศไทยต่อไป

ที่มา : https://www.thaigov.go.th/news/contents/details/63261