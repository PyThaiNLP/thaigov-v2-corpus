รัฐบาลไทย-ข่าวทำเนียบรัฐบาล-รัฐบาลโชว์ยอดการจดทะเบียนรถยนต์เพิ่มในรอบปีกว่าล้านคัน ย้ำกำลังซื้อภาคประชาชนเพิ่ม อนุมัติโครงการผลิตรถEV แล้ว 26 โครงการ


วันเสาร์ที่ 17 ธันวาคม 2565
17/12/2565
พิมพ์
รัฐบาลโชว์ยอดการจดทะเบียนรถยนต์เพิ่มในรอบปีกว่าล้านคัน ย้ำกำลังซื้อภาคประชาชนเพิ่ม อนุมัติโครงการผลิตรถEV แล้ว 26 โครงการ
รองโฆษกรัฐบาลเผยรัฐบาลโชว์ยอดการจดทะเบียนรถยนต์เพิ่มในรอบปีกว่าล้านคัน ย้ำกำลังซื้อภาคประชาชนเพิ่ม อนุมัติโครงการผลิตรถEV แล้ว 26 โครงการ
วันนี้ (17 ธ.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยตัวเลขจำนวนรถยนต์ทุกประเภท ที่มีการจดทะเบียน รวบรวมโดยกรมขนส่งทางบก แสดงถึงจำนวนที่เพิ่มมากขึ้นกว่า 1 ล้านคัน ในช่วงเวลาเดียวกัน เมื่อเทียบกับปีที่แล้ว แสดงถึงการฟื้นตัวทางเศรษฐกิจ ทั้งภาคการบริโภค การบริการ และการผลิต รวมถึงการผลิตทำให้ประชาชนและผู้ประกอบการมีกำลังซื้อมากขึ้น และล่าสุดงานมหกรรมยานยนต์ ครั้งที่ 39 หรือ Motor Expo 2022 เมื่อ 12 ธ.ค. ที่ผ่านมา มียอดจองรถยนต์ภายในงานรวมทั้งสิ้น 36,679 คัน เพิ่มขึ้น 16.1% จากปีที่ผ่านมาคิดเป็นมูลค่ากว่า 50,000 ล้านบาท โดยเป็นยอดจองรถยนต์ไฟฟ้ามากถึง 5,800 คัน
นางสาวรัชดา กล่าวว่า จากข้อมูลสถิติของ กลุ่มสถิติการขนส่ง กองแผนงาน กรมการขนส่งทางบก ณ วันที่ 30 พฤษภาคม พ.ศ. 2565 พบว่า มีจำนวนรถยนต์จดทะเบียนสะสมทั้งสิ้น 41,955,920 คัน เพิ่มขึ้นจากปีที่แล้ว ณ วันเดียวกันถึง 1,067,969 คัน ซึ่งตัวเลขดังกล่าว ครอบคลุม
รถยนต์ชนิดต่าง ๆ, รถจักรยานยนต์, รถแทร็กเตอร์, รถบดถนน ฯลฯ แต่ไม่รวมรถโดยสาร รถบรรทุก และรถยนต์จดทะเบียนระงับ และรถยนต์แจ้งไม่ใช้ตลอดไป
สำหรับชนิดของยานยนต์ที่มีจำนวนเพิ่มขึ้นมากที่สุด 2 ลำดับแรกคือ
1 รถยนต์นั่งส่วนบุคคลไม่เกิน 7 คน มีจำนวน 11,314,722 คัน เพิ่มขึ้น 487,262 คัน
2 รถจักรยานยนต์ส่วนบุคคล มีจำนวน 22,094,056 คัน เพิ่มขึ้น 455,326 คัน
และเมื่อแยกเฉพาะรถยนต์ไฟฟ้า มีจำนวนทั้งหมด 326,918 คัน แบ่งเป็น
- รถไฮบริด (Hybrid Electric Vehicle; HEV) ทั้งหมด 255,733 คัน
- รถไฮบริดปลั๊กอิน (Plug-In Hybrid Electric Vehicle; PHEV) ทั้งหมด 41,743 คัน
- รถไฟฟ้าแบตเตอรี่ (Battery Electric Vehicle; BEV)  ทั้งหมด 29,402 คัน
จำนวนการใช้รถยนต์ไฟฟ้าที่โตขึ้นมาก สอดรับเป้าหมาย ปี 2573 การผลิตรถยนต์ไฟฟ้าในประเทศรวม 725,000 คันต่อปี คิดเป็น 30% ของการผลิตรถยนต์ทั้งหมด ซึ่งจะทำให้ภายในปี 2573 สามารถสร้างมูลค่าเพิ่มให้กับผลิตภัณฑ์มวลรวมในประเทศ (GDP) ไม่น้อยกว่า 200,000 ล้านบาท และสร้างความต้องการแรงงานยานยนต์สมัยใหม่ประมาณ30,000 อัตราต่อปี
“จำนวนรถยนต์ในประเทศไทย โดยเฉพาะในกลุ่มรถยนต์และรถจักรยานส่วนบุคคลที่เพิ่มขึ้นนับล้านคัน ชี้ให้เห็นถึงกำลังซื้อของคนไทยที่สูงขึ้นสะท้อนภาพการฟื้นตัวทางเศรษฐกิจอย่างชัดเจน ขณะเดียวกัน ตัวเลขรถยนต์ไฟฟ้า ที่ยอดรวมการจดทะเบียนกว่า 3 แสนคัน โดยเฉพาะในกลุ่มรถยนต์นั่งส่วนบุคคล เป็นการยืนยันถึงประสิทธิภาพของนโยบายส่งเสริมการใช้รถยนต์ไฟฟ้าของรัฐบาล ที่จะนำไปสู่การลดการปล่อยก๊าซคาร์บอนไดออกไซด์ แก้ปัญหาหาภาวะโลกร้อน สำหรับปี 2566 กระทรวงอุตสาหกรรมและผู้ประกอบการยานยนต์ คาดการณ์ว่าจะมียอดการใช้รถยนต์ไฟฟ้า เพิ่มขึ้นกว่า 50,000 คัน มากไปกว่านั้น มาตรการส่งเสริมการลงทุนการผลิตรถยนต์/จักรยานยนต์ไฟฟ้า ผ่านมาตรการทางภาษี ถือได้ว่ามีประสิทธิภาพอย่างมาก พิจารณาจากการที่คณะกรรมการสางเสริมการลงทุน หรือ บีโอไอ ได้อนุมัติโครงการยานยนต์ไฟฟ้าไปแล้ว 26 โครงการจาก 17 บริษัท” นางสาวรัชดา กล่าว
—————

ที่มา : https://www.thaigov.go.th/news/contents/details/62762