รัฐบาลไทย-ข่าวทำเนียบรัฐบาล-นายกรัฐมนตรียินดี วันนี้(17 ธ.ค.) เกาะสมุยได้ต้อนรับนักท่องเที่ยวจากเรือสำราญอีก 2,500 คน ตอกย้ำเที่ยวไทยคึกคัก


วันเสาร์ที่ 17 ธันวาคม 2565
17/12/2565
พิมพ์
นายกรัฐมนตรียินดี วันนี้(17 ธ.ค.) เกาะสมุยได้ต้อนรับนักท่องเที่ยวจากเรือสำราญอีก 2,500 คน ตอกย้ำเที่ยวไทยคึกคัก
นายกรัฐมนตรียินดี วันนี้(17 ธ.ค.) เกาะสมุยได้ต้อนรับนักท่องเที่ยวจากเรือสำราญอีก 2,500 คน ตอกย้ำเที่ยวไทยคึกคัก กำชับหน่วยงานเพิ่มความเข้มงวดตรวจสอบผู้ประกอบการร้านค้า ร้านอาหาร ให้บริการอย่างเป็นธรรม แท็กซี่ต้องกดมิเตอร์ ไม่เอาเปรียบผู้โดยสาร
วันที่ 17 ธ.ค. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า  พล.อ.ประยุทธ์ จันทร์โอชานายกรัฐมนตรีและรมว.กลาโหม มีความยินดีภายหลังได้รับรายงานว่าวันนี้(17 ธ.ค. 65) เกาะสมุย จ.สุราษฎร์ธานีหนึ่งในแหล่งท่องเที่ยวสำคัญของไทย จะได้ต้อนรับนักท่องเที่ยวที่เดินทางมาจากยุโรปพร้อมกับเรือสำราญไมน์ ชิฟฟ์5 (Mein Schiff 5) กว่า 2,500 คน ที่มาแวะท่องเที่ยวเกาะสมุยแบบ One Day Trip ซึ่งหน่วยงานในเกาะสมุย และจังหวัดสุราษฎร์ธานี ได้ร่วมเตรียมการต้อนรับ เพื่อกระจายนักท่องเที่ยวลงไปยังแหล่งท่องเที่ยวต่างๆ ในเกาะสมุยโดยเฉพาะแหล่งท่องเที่ยวชุมชน ให้เกิดการกระจายรายได้สู่ประชาชนในพื้นที่อย่างทั่วถึง
ทั้งนี้ เรือ ไมน์ ชิฟฟ์ 5 ถือเป็นเรือสำราญจากยุโรปลำที่ 2 ที่เดินทางมายังเกาะสมุย ต่อจากลำแรกที่เข้ามาประเทศไทยในรอบ 3 ปีหลังเกิดสถานการณ์โควิด19 เมื่อวันที่ 27 พ.ย. ที่ผ่านมา และหลังจากนี้ ในวันส่งท้ายปีเก่า 31 ธ.ค. 65 จะมีเข้ามาอีก 1 ลำ และข้อมูลจากจังหวัดสุราษฎร์ธานี ระบุว่าในปี 2566 และ 2567 มีเรือสำราญกำหนดจะเข้ามาเยือนเกาะสมุย เบื้องต้น 31 ลำ และ 32 ลำตามลำดับ
“การเดินทางเข้ามาท่องเที่ยวทางเรือสำราญจากต่างประเทศ ที่เพิ่มขึ้นเรื่อยๆ เป็นอีกสัญญาณที่ตอกย้ำถึงความคึกคักของการท่องเที่ยวไทย สอดคล้องกับการเดินทางเข้าในช่องทางอื่นๆ ทั้งทางอากาศและด่านทางบก ทำให้ขณะนี้กระทรวงการท่องเที่ยวฯ มั่นใจว่าถึงสิ้นปีจะมีนักท่องเที่ยวต่างชาติเดินทางมาไทยตามเป้าหมาย” น.ส.ไตรศุลี กล่าว
น.ส.ไตรศุลี กล่าวว่า  ขณะที่การท่องเที่ยวกำลังฟื้นตัวได้ดี นายกรัฐมนตรีได้กำชับให้หน่วยงานเกี่ยวข้องร่วมกันเพิ่มความเข้มงวดกวดขันไม่ให้เกิดกรณีผู้ประกอบการ ทั้งร้านค้า ร้านขายของที่ระลึก ร้านอาหาร ผับ บาร์ เอารัดเอาเปรียบนักท่องเที่ยว รวมถึงกรณีรถโดยสารสาธารณะเช่นรถแท็กซี่ ต้องดูแลกำชับให้มีการกดมิเตอร์ หากพบกรณีเอาเปรียบนักท่องเที่ยวขอให้มีมาตรการลงโทษที่เด็ดขาด
นายกรัฐมนตรีได้กำชับเรื่องดูแลให้นักท่องเที่ยวได้รับบริการที่เป็นธรรมนี้ก็เพื่อดูแลภาพลักษณ์การท่องเที่ยวของประเทศ ไม่ให้มีกรณีนักท่องเที่ยวถูกหลอกให้ซื้อสินค้าคุณภาพต่ำ การต้องจ่ายค่าอาหารหรือเครื่องดื่มราคาที่แพงกว่าคุณภาพบริการที่ได้รับ แท็กซี่ไม่ยอมกดมิเตอร์ หรือคิดราคาเหมาไม่เป็นไปตามที่ตกลงกัน หากเกิดปัญหาแล้วข่าวสารเผยแพร่ออกไปในต่างประเทศจะส่งผลกระทบต่อภาพลักษณ์ด้านการท่องเที่ยวของประเทศได้
————

ที่มา : https://www.thaigov.go.th/news/contents/details/62763