รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯปลื้ม นักกีฬายกน้ำหนักไทยปิดฉากการแข่งขันยกน้ำหนักชิงชนะเลิศแห่งโลก 2022 


วันเสาร์ที่ 17 ธันวาคม 2565
17/12/2565
พิมพ์
​โฆษกรัฐบาลเผย นายกฯปลื้ม นักกีฬายกน้ำหนักไทยปิดฉากการแข่งขันยกน้ำหนักชิงชนะเลิศแห่งโลก 2022
ณ กรุง Bogotá อย่างสวยงาม คว้า 5 เหรียญทอง 6 เหรียญเงิน และ 7 เหรียญทองแดง
วันนี้ (17 ธันวาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมผลการแข่งขันยกน้ำหนักชิงชนะเลิศแห่งโลก 2022 หรือ 2022 IWF World Championships ณ กรุงโบโกตา (Bogotá) ประเทศโคลอมเบีย ซึ่งจบการแข่งขันวันที่ 16 ธันวาคม 2565 โดยนักกีฬายกน้ำหนักทีมชาติไทย สามารถคว้ารางวัลจากการแข่งขัน ได้ถึง 18 เหรียญ แบ่งเป็น 5 เหรียญทอง 6 เหรียญเงิน และ 7 เหรียญทองแดง
โฆษกประจำสำนักนายกรัฐมนตรีเปิดเผยว่า ทัพนักกีฬายกน้ำหนักทีมชาติไทยทำผลงานได้อย่างยอดเยี่ยม ชัยชนะจากรุ่นการแข่งขัน ดังนี้ รุ่น 45 กิโลกรัม หญิง จากธรรญธร สุขข์เจริญ 2 เหรียญทอง 1 เหรียญเงิน และ จากสิริวิมล ประมงคล 1 เหรียญทอง 2 เหรียญเงิน รุ่น 55 กิโลกรัม ชาย จากธีรพงศ์ ศิลาชัย 2 เหรียญทอง รุ่น 67 กิโลกรัม ชาย จาก อส.ทพ.วิษณุ จันทรี 1 เหรียญเงิน จากวีรพล วิชุมา 3 เหรียญทองแดง รุ่น 64 กิโลกรัม หญิง จากรัตนวรรณ์ วามะลุน 2 เหรียญเงิน 1 เหรียญทองแดง และรุ่นมากกว่า 87 กิโลกรัมหญิง จากดวงอักษร ใจดี 3 เหรียญทองแดง ซึ่งการแข่งขันนี้ เป็นการเก็บคะแนนสะสมไปมหกรรมกีฬาโอลิมปิกเกมส์ 2024 ปารีสเกมส์ ประเทศฝรั่งเศส อีกด้วย
“นายกรัฐมนตรี ชื่นชมความสามารถของนักกีฬายกน้ำหนักทีมชาติไทย ที่สามารถทำผลงานได้อย่างยอดเยี่ยม คว้ารางวัล สร้างชื่อเสียงให้ประเทศไทย จากการแข่งขันในรายการ 2022 IWF World Championships นี้ จะเป็นส่วนสำคัญให้นักกีฬาสู่ความสำเร็จ ทั้งเป็นประสบการณ์และการสะสมคะแนนไปสู่ โอลิมปิกเกมส์ 2024 ปารีสเกมส์ โดยนายกรัฐมนตรีขอบคุณนักกีฬา ผู้ฝึกสอน และผู้มีส่วนเกี่ยวข้อง รวมทั้งให้กำลังใจนักกีฬาทุกคนสู่การแข่งขันต่อ ๆ ไป” นายอนุชาฯ กล่าว

ที่มา : https://www.thaigov.go.th/news/contents/details/62767