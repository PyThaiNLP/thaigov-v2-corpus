รัฐบาลไทย-ข่าวทำเนียบรัฐบาล-นายกฯ เปิดงาน “มหกรรมเที่ยวเมืองไทย Amazing ยิ่งกว่าเดิม” กระตุ้นเศรษฐกิจการท่องเที่ยวในประเทศ เสริมความแข็งแกร่งให้อุตสาหกรรมท่องเที่ยวไทย รองรับการท่องเที่ยวปี 66


วันศุกร์ที่ 16 ธันวาคม 2565
16/12/2565
พิมพ์
นายกฯ เปิดงาน “มหกรรมเที่ยวเมืองไทย Amazing ยิ่งกว่าเดิม” กระตุ้นเศรษฐกิจการท่องเที่ยวในประเทศ เสริมความแข็งแกร่งให้อุตสาหกรรมท่องเที่ยวไทย รองรับการท่องเที่ยวปี 66
นายกฯ เปิดงาน “มหกรรมเที่ยวเมืองไทย Amazing ยิ่งกว่าเดิม” กระตุ้นเศรษฐกิจการท่องเที่ยวในประเทศ เสริมความแข็งแกร่งให้อุตสาหกรรมท่องเที่ยวไทย รองรับการท่องเที่ยวปี 66 ย้ำร่วมผนึกกำลังขับเคลื่อนการท่องเที่ยวไทย ให้กลับมาสร้างรายได้ให้ประเทศ
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (16 ธ.ค. 65) เวลา 17.00 น. ณ เวทีการจัดงาน Exhibition Hall 5 ศูนย์การประชุมแห่งชาติสิริกิติ์ กรุงเทพฯ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เป็นประธานเปิดงาน “มหกรรมเที่ยวเมืองไทย Amazing ยิ่งกว่าเดิม” โดยมี นายพิพัฒน์ รัชกิจประการ รัฐมนตรีว่าการกระทรวงการท่องเที่ยวและกีฬา พร้อมด้วยนายยุทธศักดิ์ สุภสร ผู้ว่าการการท่องเที่ยวแห่งประเทศไทย คณะผู้บริหารการท่องเที่ยวแห่งประเทศไทย (ททท.) สภาอุตสาหกรรมท่องเที่ยวแห่งประเทศไทย ตัวแทนจากหน่วยงานภาครัฐ หน่วยงานและเอกชนที่เกี่ยวข้องเข้าร่วมงาน
รัฐมนตรีว่าการกระทรวงการท่องเที่ยวและกีฬากล่าวว่า จากสถานการณ์การแพร่ระบาดของโควิด-19 ในช่วง 2 ปีที่ผ่านมา อุตสาหกรรมและผู้ประกอบการในอุตสาหกรรมท่องเที่ยวได้รับผลกระทบอย่างหนัก เมื่อสถานการณ์คลี่คลายลง รัฐบาลได้ตั้งเป้าหมายฟื้นคืนเศรษฐกิจของประเทศให้กลับมาอย่างเร็วที่สุดด้วยการท่องเที่ยว สอดรับปีท่องเที่ยวไทย 2565-2566 เร่งเพิ่มอัตราการเดินทางท่องเที่ยวของนักท่องเที่ยวในประเทศ (Drive Demand) และยกระดับห่วงโซ่อุปทาน (Shape Supply) เพื่อให้พร้อมรองรับนักท่องเที่ยวคุณภาพ จึงได้กำหนดจัดงาน “มหกรรมเที่ยวเมืองไทย Amazing ยิ่งกว่าเดิม” ภายใต้โครงการ Save Partner จัดขึ้นระหว่างวันที่ 15-16 ธันวาคม 2565 โดยมีวัตถุประสงค์เพื่อกระตุ้นให้เกิดการท่องเที่ยวภายในประเทศ  และช่วยเหลือผู้ประกอบการท่องเที่ยวให้มีความแข็งแกร่งให้กับอุตสาหกรรมท่องเที่ยวไทยอย่างยั่งยืน ตามนโยบายของรัฐบาล พร้อมเข้าสู่ระบบนิเวศการท่องเที่ยวใหม่อย่างแข็งแรงและยั่งยืนต่อไป
โอกาสนี้ นายกรัฐมนตรีกล่าวแสดงความยินดีที่ได้มาเป็นประธานในพิธีเปิดงาน “มหกรรมเที่ยวเมืองไทย Amazing ยิ่งกว่าเดิม” ซึ่งการจัดงานครั้งนี้จะช่วยสนับสนุนให้ผู้ประกอบธุรกิจท่องเที่ยวมีช่องทางในการนำเสนอสินค้าและบริการทางการท่องเที่ยวในอีกรูปแบบหนึ่งให้แก่ประชาชนทั่วไป และจำหน่ายสินค้าและบริการในราคาพิเศษ ทั้งของขวัญปีใหม่ให้ประชาชนได้มีโอกาสสัมผัสความสวยงามของสถานที่ท่องเที่ยวไทย ซึ่งจะช่วยกระตุ้นเศรษฐกิจและภาคการท่องเที่ยวให้กลับมาอีกครั้ง อย่างไรก็ตาม ในช่วง 2-3 ปีที่ผ่านมา ภาคการท่องเที่ยวไทยได้รับผลกระทบโดยตรงจากวิกฤตการณ์การแพร่ระบาดของโควิด-19 ซึ่งเป็นช่วงเวลาที่จะต้องก้าวผ่าน และจากความร่วมมือร่วมใจของทุกภาคส่วนที่ร่วมกันผ่านวิกฤตนั้น จนทำให้ปัจจุบันเริ่มมีนักท่องเที่ยวชาวต่างชาติกลับมาท่องเที่ยวและจับจ่ายใช้สอยในประเทศไทยมากขึ้น จึงทำให้บรรยากาศการท่องเที่ยวในประเทศไทยกลับมาคึกคักอีกครั้ง โดยรัฐบาลตั้งเป้าไว้ว่า ในปีนี้อุตสาหกรรมการท่องเที่ยวไทยจะสามารถสร้างรายได้กว่า 1.5 ล้านล้านบาทอย่างแน่นอน
นายกรัฐมนตรีกล่าวว่า สำหรับในปี 2566 เป็นปีแห่งการเริ่มต้นใหม่ของภาคการท่องเที่ยว ที่จะสร้างประสบการณ์การเดินทางที่มีความหมายและทรงคุณค่าให้กับนักท่องเที่ยวทั้งชาวไทยและชาวต่างชาติ ตอกย้ำภาพลักษณ์ประเทศไทยในฐานะเป็นจุดหมายปลายทางยอดนิยมของนักท่องเที่ยวทั่วโลก ซึ่งสะท้อนความสำเร็จในการพลิกฟื้นการท่องเที่ยวไทยได้เป็นอย่างดี   นอกจากการปรับรูปแบบการท่องเที่ยว การสร้างนวัตกรรมและเทคโนโลยีใหม่ ๆ และเพิ่มความปลอดภัยให้กับนักท่องเที่ยว รวมทั้งการนำประโยชน์จากเทคโนโลยี AI เข้ามาช่วยให้ธุรกิจการท่องเที่ยวสามารถดำเนินต่อไปได้ และเกิดเป็นประสบการณ์การท่องเที่ยววิถีใหม่ในอนาคต การท่องเที่ยวเชิงสร้างสรรค์ให้เกิดมูลค่าบนพื้นฐานของความเป็นไทย วิถีชีวิต ภูมิปัญญาท้องถิ่น ศิลปวัฒนธรรม ที่มีเอกลักษณ์เฉพาะตัว ผ่านการออกแบบประสบการณ์ เพื่อเปิดโอกาสให้นักท่องเที่ยวได้มีส่วนร่วมกับชุมชนท้องถิ่น ผ่านการลงมือทำ ได้สร้างสรรค์ผลงาน ได้แลกเปลี่ยนเรียนรู้ มีจิตวิญญานของความเป็นไทย การสร้างแรงบันดาลใจ เกิดความประทับใจและความผูกพันระหว่างนักท่องเที่ยวและชุมชน พร้อมสร้างความภาคภูมิใจให้กับชุมชน พร้อมทั้งขอให้ทุกคนร่วมแรงร่วมใจผนึกกำลังขับเคลื่อนการท่องเที่ยวไทยให้ฟื้นฟูและกลับมางดงาม สร้างรายได้ให้กับประเทศอีกครั้ง และขอขอบคุณนักท่องเที่ยวคนไทยทุกคนที่ช่วยกันออกมาเดินทางท่องเที่ยวในประเทศ ซึ่งทำให้เราสามารถผ่านช่วงวิกฤตมาได้อย่างเข้มแข็ง
จากนั้น นายกรัฐมนตรีเดินเยี่ยมชมบูธต่าง ๆ ภายในงาน สำหรับงาน “มหกรรมเที่ยวเมืองไทย Amazing ยิ่งกว่าเดิม” แบ่งออกเป็น 3 ส่วน ได้แก่ ส่วนที่ 1 กิจกรรม B2C (Business to Consumer) : งาน Consumer Fair ท่องเที่ยวสุดยิ่งใหญ่ส่งท้ายปี ภายใต้แนวคิด “Travel Now Free Now : ยิ่งเที่ยว ยิ่งดี ยิ่งเที่ยว ยิ่งฟรี” เปิดพื้นที่ให้ผู้ประกอบการในอุตสาหกรรมท่องเที่ยวร่วมออกบูธนำเสนอสินค้าและบริการด้านการท่องเที่ยวแก่ผู้บริโภคในราคาสุดพิเศษ ส่วนที่ 2 กิจกรรม B2G (Business to Government) โซน Government Product Showcase นำเสนอข้อมูลประชาสัมพันธ์ด้านการท่องเที่ยว โดยหน่วยงานภาครัฐที่มาร่วมออกบูธประชาสัมพันธ์พื้นที่ท่องเที่ยว และส่วนที่ 3 กิจกรรม B2B (Business to Business) ททท. ให้ความสำคัญกับการเตรียมความพร้อมด้าน Supply Side เพื่อรองรับ High Value Tourism & Responsible Tourism ที่เป็นเป้าหมายในอนาคต นำเสนอกิจกรรมเสริมสร้างความแข็งแกร่งให้กับผู้ประกอบการในอุตสาหกรรมท่องเที่ยวที่สามารถนำไปเพิ่มมูลค่าต่อยอดธุรกิจได้ในอนาคต

ที่มา : https://www.thaigov.go.th/news/contents/details/62756