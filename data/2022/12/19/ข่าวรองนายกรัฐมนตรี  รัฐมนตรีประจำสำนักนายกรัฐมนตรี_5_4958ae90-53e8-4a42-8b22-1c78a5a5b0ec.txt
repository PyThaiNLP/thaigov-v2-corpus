รัฐบาลไทย-ข่าวทำเนียบรัฐบาล-รองนายกฯ อนุทิน ยืนยันเจตนารมณ์กระทรวงสาธารณสุขไม่สนับสนุนขยายเวลาเปิดสถานบันเทิงถึงตี 4 ย้ำความปลอดภัยของประชาชนต้องมาก่อน


วันจันทร์ที่ 19 ธันวาคม 2565
19/12/2565
พิมพ์
รองนายกฯ อนุทิน ยืนยันเจตนารมณ์กระทรวงสาธารณสุขไม่สนับสนุนขยายเวลาเปิดสถานบันเทิงถึงตี 4 ย้ำความปลอดภัยของประชาชนต้องมาก่อน
รองนายกฯ อนุทิน ยืนยันเจตนารมณ์กระทรวงสาธารณสุขไม่สนับสนุนขยายเวลาเปิดสถานบันเทิงถึงตี4 ย้ำความปลอดภัยของประชาชนต้องมาก่อน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า วันนี้ (19 ธ.ค. 65) เวลา 11.30 น. นายอนุทิน ชาญวีรกูล รองนายกรัฐมนตรีและรมว.สาธารณสุข ได้เปิดโอกาสให้ภาคประชาชนรวม 50 คน  จากเครือข่ายพัฒนาคุณภาพชีวิต  เครือข่ายเหยื่อเมาไม่ขับ เครือข่ายผู้ปกครองในสถานศึกษา   เครือข่ายสร้างเสริมสุขภาพเยาวชน และเครือข่ายผู้ได้รับผลกระทบจากเครื่องดื่มแอลกอฮอล์ เข้าพบเพื่อแสดงความขอบคุณที่รองนายกรัฐมนตรีและรมว.สาธารณสุขได้แสดงจุดยืนในการปกป้องสุขภาพและความปลอดภัยประชาชน ด้วยการไม่เห็นด้วยกับข้อเสนอให้เปิดสถานบันเทิงถึงเวลา 04.00 น. โดยมี นพ.โอภาส การย์กวินพงศ์ ปลัดกระทรวงสาธารณสุข  นายแพทย์พินิจ กุลละวณิชย์ ผู้ช่วยเลขาธิการสภากาชาดไทย ประธานคณะทำงานโครงการรณรงค์เพื่อความปลอดภัยบนท้องถนน และผู้บริหารกระทรวงสาธารณสุข เข้าร่วม ณ ห้องประชุม 301  ตึกบัญชาการ 1 ทำเนียบรัฐบาล
นายอนุทิน กล่าวว่า  กระทรวงสาธารณสุขยืนยันในเจตนารมณ์ในการคำนึงถึงความปลอดภัยของประชาชนเป็นหลัก โดยกระทรวงสาธารณสุขไม่สนับสนุนการเข้าถึงแอลกอฮอล์อย่างไร้การควบคุม และขอให้มั่นใจได้ว่าระดับหัวหน้าส่วนราชการของกระทรวงขณะนี้เห็นในทิศทางเดียวกับภาคประชาชนที่ไม่สนับสนุนการขยายเวลาเปิดสถานบันเทิง ผับบาร์ จาก 02.00 น. ไปถึง 04.00 น. เพราะไม่ต้องการให้เกิดอุบัติเหตุเมาแล้วขับ
ทั้งนี้ แม้จะมีข้อเสนอจากทางฝ่ายผู้ประกอบการต่าง ๆ ขอให้มีการเปิดสถานบันเทิงถึง 4 เพื่อให้การท่องเที่ยวไทยขยายตัวได้มากขึ้น แต่มองว่าเวลา 2 ชั่วโมงที่เพิ่มขึ้นไม่สามารถช่วยเรื่องเศรษฐกิจได้มากนัก แต่จะเป็นการดีและเป็นการแก้ไขปัญหาที่ยั่งยืนกว่าหากคำนึงถึงความปลอดภัยของประชาชนเป็นหลัก โดยไม่เสี่ยงอันตราย และแม้ว่าจะแบ่งเปิดเป็นโซนนิ่งก็ไม่สามารถแก้ปัญหาได้เพราะคนก็จะแห่ไปใช้บริการที่นั่น
ฉะนั้น ช่วงเวลาในปัจจุบันก็เหมาะสมดีแล้ว มีความเป็นสากล ไม่ต่างจากประเทศท่องเที่ยวอื่น เมืองใหญ่ของบางประเทศเปิดถึงเที่ยงคืน หรือตี 1 ในความเป็นจริงช่วงเวลา ตี 2 ก็ถือว่าเป็นเวลาที่ดึกมากแล้ว เนื่องจากในช่วงเช้าส่วนใหญ่มักเริ่มงานตอนเวลา 8 โมงเช้า หากผู้ที่ไปเที่ยวกลับในเวลาตี 4 ก็จะเกิดปัญหานอนไม่พอแล้ว ประสิทธิภาพในการทำงานต่าง ๆ ก็จะลดลง เช่นผู้ที่ทำงานกับเครื่องจักร หรือการขับรถ
“กระทรวงสาธารณสุข ยินดีที่จะใช้มาตรการต่าง ๆ ในการควบคุมการเข้าถึงแอลกอฮอล์ไม่ว่าจะเป็นทางตรงหรือทางอ้อม ขอให้มั่นใจได้ขณะนี้ผู้ที่ทำงานในส่วนหัวหน้าส่วนราชที่เป็นข้าราชการประจำมีความคิดไปในแนวทางเดียวกับภาคประชาชน มั่นใจได้ว่าแม้วันหนึ่งผมพ้นจากตำแหน่งรัฐมนตรีว่าการกระทรวงสาธารณสุขแล้วคนอื่นเข้ามา ข้าราชการประจำผู้ซึ่งเป็นฝ่ายดำเนินงานยังคงยึดถือเจตนารมณ์เดิม ต้องดำรงนโยบายนี้ต่อไปเรื่อย ๆ” นายอนุทิน กล่าว
น.ส.ไตรศุลี กล่าวว่า  ในการหารือครั้งนี้ภาคประชาชน ได้ยื่นหนังสือสนับสนุนจุดยืนของกระทรวงสาธารณสุขที่ไม่เห็นด้วยกับข้อเสนอการขยายเวลาเปิดสถานบันเทิงถึง 04.00 น.  ซึ่งโอกาสนี้ได้มีแกนนำเยาวชน นักเรียน และผู้ได้รับผลกระทบจากการเมาแล้วขับร่วมเขียนการ์ดขอบคุณแก่รองนายกรัฐมนตรีและรมว.สาธารณสุข และมีกิจกรรมเชิงสัญลักษณ์ “ไม่เอา ปิดผับบาร์ตี4”
ทั้งนี้ ตัวแทนจากภาคประชาชนได้กล่าวขอบคุณนายอนุทิน คณะกรรมการควบคุมเครื่องดื่มแอลกอฮอล์ และผู้บริหารกระทรวงสาธารณสุขที่ คำนึงถึงมิติต่างๆ อย่างรอบด้านทั้งความปลอดภัย คุณภาพชีวิตของประชาชน ขณะเดียวกันผู้ประกอบการยังประกอบอาชีพได้ โดยไม่เพิ่มความเสี่ยงจากอุบัติเหตุทางถนน ซึ่งช่วยลดภาระทางการแพทย์จากผู้ป่วยอุบัติเหตุทางถนน และเห็นว่าแม้จะนำร่องดำเนินการในบางพื้นที่ก็ยังเป็นความเสี่ยง จึงได้ขอให้คณะรัฐมนตรี(ครม.) เห็นความสำคัญในเรื่องนี้ด้วยเช่นกัน
..............

ที่มา : https://www.thaigov.go.th/news/contents/details/62818