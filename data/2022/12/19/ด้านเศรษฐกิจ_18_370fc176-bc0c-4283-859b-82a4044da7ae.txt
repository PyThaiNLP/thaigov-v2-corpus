รัฐบาลไทย-ข่าวทำเนียบรัฐบาล-กรมทางหลวงรายงานสถานการณ์อุทกภัยในภาคใต้ ผ่านไม่ได้ 10 แห่ง พร้อมจัดเจ้าหน้าที่ช่วยเหลือประชาชนอย่างทันท่วงที


วันจันทร์ที่ 19 ธันวาคม 2565
กรมทางหลวงรายงานสถานการณ์อุทกภัยในภาคใต้ ผ่านไม่ได้ 10 แห่ง พร้อมจัดเจ้าหน้าที่ช่วยเหลือประชาชนอย่างทันท่วงที
ประจำวันที่ 19 ธันวาคม  2565 เวลา 15.00 น.
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า จากสถานการณ์น้ำท่วมในจังหวัดพัทลุงและนราธิวาสในขณะนี้ ส่งผลให้ทางหลวงบางเส้นทางมีน้ำท่วมสูงเป็นเหตุให้ไม่สามารถใช้สัญจรได้ตามปกติ กรมทางหลวง (ทล.) ได้สั่งการให้สำนักงานทางหลวง แขวงทางหลวง หมวดทางหลวงในพื้นที่ ลงพื้นที่ติดตามสถานการณ์น้ำท่วมอย่างใกล้ชิด และจัดเจ้าหน้าที่คอยอำนวยความสะดวกแก่ประชาชน สำหรับเส้นทางที่น้ำลดแล้วได้มีการสำรวจความเสียหายของถนนและระบบระบายน้ำ เพื่อบรรเทาความเดือดร้อนของประชาชนให้ได้รับความสะดวกปลอดภัยในการสัญจรโดยเร็วที่สุดอย่างต่อเนื่อง พร้อมทั้งเฝ้าระวังตลอด 24 ชั่วโมง ตามข้อสั่งการของนายศักดิ์สยาม ชิดชอบ รัฐมนตรีว่าการกระทรวงคมนาคม ที่มีความห่วงใยประชาชนผู้ประสบภัยในครั้งนี้ พร้อมกันนี้ ทล. ได้ทำการสรุปสถานการณ์อุทกภัยและดินสไลด์บนทางหลวง โดยสถานการณ์ประจำวันที่ 19 ธันวาคม  2565 เวลา 15.00 น. พบทางหลวงถูกน้ำท่วมดินสไลด์ ในพื้นที่ภาคใต้ จำนวน 5 จังหวัด 21 สายทาง 31 แห่ง ที่การจราจรผ่านไม่ได้ 10 แห่ง ดังนี้
1. จังหวัดสงขลา จำนวน 2 แห่ง ได้แก่
- ทางหลวงหมายเลข 407 ตอน ควนหิน - สงขลา ในพื้นที่ อำเภอเมืองสงขลา ช่วง กม. ที่ 21+000 - 22+350 ขวาทางในช่องทางหลัก ระดับน้ำ 20 เซนติเมตร
- ทางหลวงหมายเลข 406 ตอน ปากจ่า - ค่ายรวมมิตร ในพื้นที่ อำเภอรัตภูมิ ช่วง กม. ที่ 22+700 - 23+330 ระดับน้ำ 30 เซนติเมตร ทางเลี่ยงใช้ทางหลวงท้องถิ่น
2. จังหวัดนราธิวาส จำนวน 5 แห่ง ได้แก่
- ทางหลวงหมายเลข 4055 ตอน มะนังตายอ - จือมอ ในพื้นที่อำเภอระแงะ ช่วง กม. ที่ 25+200 - 25+300 ระดับน้ำ 50 เซนติเมตร ใช้เส้นทางเลี่ยงท้องถิ่นแทน
- ทางหลวงหมายเลข 4055 ตอน มะนังตายอ - จือมอ ในพื้นที่อำเภอจะแนะ ช่วง กม. ที่ 33+100 - 33+500 ระดับน้ำ 50 เซนติเมตร
-  ทางหลวงหมายเลข 4060 ตอน ตะโล๊ะหะลอ - ศรีสาคร ในพื้นที่อำเภอรือเสาะ ช่วง กม. ที่ 43+365 - 44+700 ระดับน้ำ 150 เซนติเมตร ใช้เส้นทางเลี่ยงสาย 4058 ตอน มะรือโบ - รือเสาะ
- ทางหลวงหมายเลข 4271 ตอน ดอลอกาเว - ไอร์ซือเร๊ะ ในพื้นที่อำเภอแว้ง ช่วง กม. ที่ 14+300 - 14+700 ระดับน้ำ 110 เซนติเมตร ใช้เส้นทางเลี่ยงสาย 4058 ตอน มะรือโบ - รือเสาะ
- ทางหลวงหมายเลข 4271 ตอน ดอลอกาเว - ไอร์ซือเร๊ะ ในพื้นที่อำเภอศรีสาคร ช่วง กม. ที่ 12+300 - 12+800 ระดับน้ำ 100 เซนติเมตร
3. จังหวัดพัทลุง จำนวน 2 แห่ง ได้แก่
- ทางหลวงหมายเลข 4 ตอน ห้วยทราย - พรุพ้อ ในพื้นที่อำเภอป่าบอน ช่วง กม. ที่ 1119+900 - 1200+400 ระดับน้ำ 50 เซนติเมตร ด้านซ้ายทาง จัดการจราจรให้วิ่งสวนเลนด้านขวาทาง
- ทางหลวงหมายเลข 4237 ตอน แม่ขรี - ตะโหมด ในพื้นที่อำเภอตะโหมด ช่วง กม. ที่ 8+000 - 8+730 ระดับน้ำ 40 เซนติเมตร
ทั้งนี้ ทล. ได้สั่งการให้สำนักงานทางหลวง แขวงทางหลวง หมวดทางหลวงในพื้นที่ เฝ้าระวัง และติดตามสถานการณ์อย่างใกล้ชิด หากมีพื้นที่ใดประสบปัญหา เจ้าหน้าที่จะเข้าพื้นที่เพื่อช่วยเหลือประชาชน ที่ได้รับความเดือดร้อนทันที ตามนโยบายนายศักดิ์สยาม ชิดชอบ รัฐมนตรีว่าการกระทรวงคมนาคม นอกจากนี้ ทล. ได้ติดตั้งป้ายเตือนและอุปกรณ์ความปลอดภัย อุปกรณ์นำทาง ในบริเวณทางหลวงที่ถูกน้ำท่วม พร้อมเฝ้าระวังสถานการณ์จนกว่าจะคลี่คลาย โดยขอให้ประชาชนผู้ใช้ทางโปรดใช้ความระมัดระวังในการเดินทาง ปฏิบัติตามป้ายเตือน ป้ายแนะนำ และคำแนะนำของเจ้าหน้าที่อย่างเคร่งครัด หากประชาชนต้องการสอบถามสภาพเส้นทาง สภาพการจราจร หรือต้องการความช่วยเหลือสามารถติดต่อได้ที่สำนักงานทางหลวง แขวงทางหลวง หมวดทางหลวงในพื้นที่ และสายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง) และสามารถติดตามการรายงานสถานการณ์สภาพเส้นทางและเส้นทางเลี่ยงได้ที่ทวิตเตอร์กรมทางหลวง @prdoh1

ที่มา : https://www.thaigov.go.th/news/contents/details/62838