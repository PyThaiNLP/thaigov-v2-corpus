รัฐบาลไทย-ข่าวทำเนียบรัฐบาล-“ปลัดฯ ณัฐพล” ร่วมมอบรางวัลจากร้านกระทรวงอุตสาหกรรม สร้างความสุขให้ประชาชน ในงานกาชาดประจำปี 2565


วันอาทิตย์ที่ 18 ธันวาคม 2565
18/12/2565
พิมพ์
“ปลัดฯ ณัฐพล” ร่วมมอบรางวัลจากร้านกระทรวงอุตสาหกรรม สร้างความสุขให้ประชาชน ในงานกาชาดประจำปี 2565
ดร.ณัฐพล รังสิตพล ปลัดกระทรวงอุตสาหกรรม ร่วมมอบรางวัลจากร้านกระทรวงอุตสาหกรรม สร้างความสุขให้ประชาชน ในงานกาชาดประจำปี 2565
กรุงเทพฯ 16 ธันวาคม 2565 - ดร.ณัฐพล รังสิตพล ปลัดกระทรวงอุตสาหกรรม พร้อมด้วย นายใบน้อย สุวรรณชาตรี อธิบดีกรมส่งเสริมอุตสาหกรรม นายภาสกร ชัยรัตน์ และนางสาวณัฏฐิญา เนตยสุภา รองอธิบดีกรมส่งเสริมอุตสาหกรรม ร่วมด้วย ผู้แทนจากหน่วยงานเครือข่ายกระทรวงอุตสาหกรรม เยี่ยมชมร้านกระทรวงอุตสาหกรรมในงานกาชาดประจำปี 2565 พร้อมทั้งมอบรางวัลใหญ่ให้แก่ผู้โชคดีที่เข้าร่วมสนุกกับเกมกระสวยอวกาศ “ล้วง คว้า จับ แทง” ลุ้นรับโชค ณ บริเวณร้านที่ 3.4 กระทรวงอุตสาหกรรม โซนส่วนราชการ สวนลุมพินี
สำหรับร้านกระทรวงอุตสาหกรรม จัดขึ้นภายใต้แนวคิด “อุตสาหกรรมรวมใจ ใต้ร่มพระบารมี สดุดี 90 พรรษา” โดยมีกิจกรรมให้ประชาชนร่วมสนุกมากมาย อาทิ ลุ้นรับรางวัลใหญ่กับสลากกาชาดร้านกระทรวงอุตสาหกรรมกว่า 20 รางวัล อาทิ รถยนต์ไฟฟ้า MG EP PLUS รถยนต์ SUZUKI SWIFT รุ่น GL PLUS ทองคำรูปพรรณ สนุกและลุ้นโชคกับเกมกระสวยอวกาศภายในร้านกระทรวงอุตสาหกรรม อาทิ เครื่องใช้ไฟฟ้า รถจักรยาน สินค้าอุปโภคบริโภคมากมาย และตื่นตาตื่นใจกับศิลปินนักร้องที่หมุนเวียนมาสร้างสีสันและความบันเทิงทุกวัน ระหว่างวันที่ 8-18 ธันวาคม 2565
ทั้งนี้ งานกาชาดประจำปี 2565 จัดขึ้นภายใต้แนวคิด “9 ทศวรรษใต้ร่มพระบารมี สดุดีสภานายิกาสภากาชาดไทย” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา และทรงดำรงตำแหน่งสภานายิกาสภากาชาดไทยครบ 66 ปี ภายในงานมีกิจกรรมจากหน่วยงานต่าง ๆ ทั้งภาครัฐและเอกชนมาให้ประชาชนได้ร่วมสนุก และลุ้นรับรางวัล รวมถึงมีผลิตภัณฑ์มาจำหน่ายในราคาพิเศษมากมาย ### PR.DIPROM (กลุ่มประชาสัมพันธ์ สำนักงานเลขานุการกรม กรมส่งเสริมอุตสาหกรรม) รายงาน/ภาพข่าว

ที่มา : https://www.thaigov.go.th/news/contents/details/62795