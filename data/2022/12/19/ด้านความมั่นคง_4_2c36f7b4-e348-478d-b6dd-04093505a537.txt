รัฐบาลไทย-ข่าวทำเนียบรัฐบาล-​กรมการจัดหางาน ปั้น “นักจัดหางานยุคใหม่” สร้างความรู้ พัฒนาทักษะ สู่มืออาชีพ


วันจันทร์ที่ 19 ธันวาคม 2565
19/12/2565
พิมพ์
​กรมการจัดหางาน ปั้น “นักจัดหางานยุคใหม่” สร้างความรู้ พัฒนาทักษะ สู่มืออาชีพ
กรมการจัดหางาน จัดอบรมเจ้าหน้าที่ด้านจัดหางาน ระหว่างวันที่ 19 - 23 ธันวาคม 2565 ปั้น “นักจัดหางานยุคใหม่” รับนโยบายปรับเปลี่ยนภาครัฐสู่การเป็นรัฐบาลดิจิทัล
นายไพโรจน์ โชติกเสถียร อธิบดีกรมการจัดหางาน เปิดเผยว่า การระบาดของโรคโควิด – 19 เป็นตัวเร่งสำคัญที่ทำให้มีการใช้เทคโนโลยีควบคู่กับการทำงานอย่างก้าวกระโดดโลกของการทำงานมีการเปลี่ยนแปลงตลอดเวลาความล้ำหน้าทางเทคโนโลยีได้เข้ามาเปลี่ยนแปลงวิธีการทำงาน และการติดต่อสื่อสาร ซึ่งการบริหารทรัพยากรบุคคลก็มีความสำคัญอย่างมาก ในการสร้างกลไกบริหารการจัดหางานให้มีความสะดวก รวดเร็ว และทันสมัย เพื่อให้สามารถรองรับสิ่งใหม่ที่เข้ามา ทั้งการทำงานระยะไกล การใช้ระบบอัตโนมัติ และการนำแพลตฟอร์มต่าง ๆ เข้ามาให้บริการประชาชนมากขึ้น นอกจากนี้แรงงานยังมีการปรับเปลี่ยนพฤติกรรมเป็นแรงงานอิสระมากขึ้น กรมการจัดหางาน จึงจำเป็นอย่างยิ่งที่ต้องส่งเสริม สนับสนุนให้นักจัดหางานมองการณ์ไกล และเตรียมหาหนทางรับมือกับการเปลี่ยนแปลง ซึ่งเป็นไปตามนโยบายปรับเปลี่ยนภาครัฐสู่การเป็นรัฐบาลดิจิทัล ที่มุ่งสร้างความเชื่อมั่นในการใช้เทคโนโลยี
นายไพโรจน์ กล่าวว่า กรมการจัดหางานได้ตระหนักถึงความสำคัญของการพัฒนาศักยภาพบุคลากรและการสร้างทุนมนุษย์ แก่บุคลากรที่ปฏิบัติงานด้านจัดหางาน เพื่อให้มีองค์ความรู้และทักษะที่จำเป็นอันจะทำให้เกิดการเรียนรู้และนำไปปรับใช้ เพื่อเป็นเครื่องมือในการขับเคลื่อนให้องค์กรไปสู่เป้าหมาย คือ "คนไทยมีงานทำ" จนนำมาซึ่งการจัดฝึกอบรมเชิงปฏิบัติการหลักสูตรนักจัดหางานระดับต้น ประจำปี พ.ศ. 2566 ในครั้งนี้ ระหว่างวันที่ 19 - 23 ธันวาคม 2565 ณ โรงแรมเดอะพาลาสโซ ถนนรัชดาภิเษก เขตดินแดง กรุงเทพมหานคร โดยมีวัตถุประสงค์เพื่อให้เจ้าหน้าที่มีความรู้ ความเข้าใจ มีทักษะ และทัศนคติที่ดีในการปฏิบัติงาน สามารถนำเครื่องมือต่างๆ ของกรมการจัดหางานที่มีมาให้บริการ เพื่อให้ผู้ที่ต้องการมีงานทำ กลับเข้าสู่ตลาดแรงงาน เพิ่มประสิทธิภาพในการให้บริการจัดหางานและได้รับความเชื่อถือจากผู้ใช้บริการซึ่งมีข้าราชการบรรจุใหม่ที่ปฏิบัติงานด้านจัดหางานทั้งส่วนกลางและส่วนภูมิภาคเข้ารับการฝึกอบรมเชิงปฏิบัติการ“นักจัดหางานระดับต้น” จำนวน 35 คน โดยปีงบประมาณที่ผ่านมา มีผู้ผ่านการฝึกอบรมนักจัดหางานระดับต้น จำนวน 91 คน และได้รับการฝึกอบรมเพิ่มเติม เป็นนักจัดหางานระดับกลาง จำนวน 82 คน
“การพัฒนาใด ๆ ต้องเริ่มเรียนรู้ที่ตัวเราก่อนเป็นอันดับแรก หากนักจัดหางานมีความรู้ ความสามารถ ทักษะ และความเชี่ยวชาญในการให้บริการจัดหางานแก่มาผู้ใช้บริการมากเท่าใด การบริหารจัดหางานก็ยิ่งจะมีประสิทธิภาพมากเท่านั้น อันจะส่งผลให้ผู้สมัครงานได้งานตามความรู้ ความสามารถ ทักษะและความถนัดของตนเอง รวมทั้งนายจ้างได้คนที่มีความพร้อม มีศักยภาพในการทำงานตรงตามความต้องการ”อธิบดีกรมการจัดหางาน กล่าว
ทั้งนี้ สำหรับผู้ที่ต้องการหางานทำ ต้องการเปลี่ยนงาน และนายจ้าง/สถานประกอบการที่มีความประสงค์จ้างคนเข้าทำงาน สามารถใช้บริการจัดหางานออนไลน์กับกรมการจัดหางานได้ที่เว็บไซต์ ไทยมีงานทำ.doe.go.th หรือ Application “ไทยมีงานทำ” ซึ่งรวบรวมตำแหน่งงานจากประเทศไว้มากที่สุด หรือสอบถามรายละเอียดเพิ่มเติมได้ที่สำนักงานจัดหางานจังหวัด สำนักงานจัดหางานกรุงเทพมหานครพื้นที่ 1 – 10 หรือที่สายด่วนกระทรวงแรงงาน โทร.1506 กด 2 กรมการจัดหางาน และสายด่วนกรมการจัดหางาน โทร. 1694

ที่มา : https://www.thaigov.go.th/news/contents/details/62831