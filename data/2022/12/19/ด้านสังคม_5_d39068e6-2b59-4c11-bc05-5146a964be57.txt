รัฐบาลไทย-ข่าวทำเนียบรัฐบาล-ดีอีเอส พบข่าวปลอมนโยบายรัฐฯ สูงสุด รับกระแสการเมืองร้อนแรง ขณะที่ข่าวปลอมโควิด-19 ยังมีต่อเนื่อง หลังเป็นโรคติดต่อที่ต้องเฝ้าระวัง


วันจันทร์ที่ 19 ธันวาคม 2565
ดีอีเอส พบข่าวปลอมนโยบายรัฐฯ สูงสุด รับกระแสการเมืองร้อนแรง ขณะที่ข่าวปลอมโควิด-19 ยังมีต่อเนื่อง หลังเป็นโรคติดต่อที่ต้องเฝ้าระวัง
ดีอีเอส พบข่าวปลอมนโยบายรัฐฯ สูงสุด รับกระแสการเมืองร้อนแรง ขณะที่ข่าวปลอมโควิด-19 ยังมีต่อเนื่อง หลังเป็นโรคติดต่อที่ต้องเฝ้าระวัง
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด พบข่าวปลอมมากที่สุด อยู่ในกลุ่มข่าวนโยบายรัฐบาล สอดรับกับกระแสข่าวการเมืองที่ร้อนแรงในปัจจุบัน ขณะที่ข่าวปลอมโควิด-19 ยังมีต่อเนื่องและข่าวปลอมเรื่อง ธนาคารกรุงไทยเปิดเว็บไซต์ทางการใหม่ ที่ได้รับความสนใจสูงสุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 9-15 ธันวาคม 2565 โดยศูนย์ต่อต้านข่าวปลอม พบข้อความที่เข้ามาจำนวน 5,179,994 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 212 ข้อความ แบ่งเป็นข้อความที่มาจาก Social listening จำนวน 201 ข้อความ และข้อความที่มาจาก Line Official จำนวน 11 ข้อความ รวมเรื่องที่ต้องดำเนินการตรวจสอบ 100 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1 ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม ขัดศีลธรรมอันดี และความมั่นคงภายในประเทศจำนวน 47 เรื่อง
กลุ่มที่ 2 ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน 37 เรื่อง
กลุ่มที่ 3 ข่าวปลอมเศรษฐกิจ จำนวน 12 เรื่อง
กลุ่มที่ 4 ข่าวปลอมเรื่องภัยพิบัติ จำนวน 4 เรื่อง
สำหรับข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 5 เรื่อง
นางสาวนพวรรณ กล่าวต่อว่า เมื่อพิจารณาจากข่าวปลอมที่ได้รับความสนใจสูงสุด 10 อันดับระหว่างวันที่ 9-15 ธันวาคม ดังนี้
อันดับที่ 1 เรื่อง ธนาคารกรุงไทยเปิดเว็บไซต์ทางการใหม่
อันดับ 2 เรื่อง เป็นตะคริวบ่อยจะทำให้เป็นอัมพฤกษ์ อัมพาตได้
อันดับที่ 3 เรื่อง ออมสินให้ประชาชนกดรับสิทธิ์จากลิงก์ เพื่อขอสินเชื่อ GSB
อันดับที่ 4 เรื่อง กรุงไทยให้สิทธิ์ยื่นสินเชื่อฟรีผ่านลิงก์
อันดับที่ 5 เรื่อง โปรตีนจากอกไก่ปั่นไข่ขาวเป็นอาหารเลี้ยงเซลล์มะเร็ง
อันดับที่ 6 เรื่อง หน้ามืดหลังตื่นนอนบ่อย สัญญาณหัวใจอ่อนแอ
อันดับที่ 7 เรื่อง ไทยจะเกิดสึนามิครั้งใหญ่จากแผ่นดินไหวภูเขาไฟปะทุให้รีบหนีทันที
อันดับที่ 8 เรื่อง ประกันสังคมปล่อยกู้ดอกเบี้ยต่ำให้ทุกอาชีพ
อันดับที่ 9 เรื่อง เทน้ำอัดลมใส่เนื้อหมูสด ทำให้หนอนหรือพยาธิออกจากเนื้อหมู
อันดับที่ 10 เรื่อง มีการโพสต์ขายธนบัตรปลอมบนสื่อออนไลน์
“ปัจจุบันข่าวปลอมยังคงมีจำนวนมาก ดีอีเอส ให้ความสําคัญในการตรวจสอบข่าวปลอม และตระหนักถึงผลกระทบของข่าวปลอมที่มีผลกระทบกับชีวิตประจำวันของประชาชนอย่างมาก ขอให้ประชาชนอย่างหลงเชื่อข่าวปลอมที่มีการแพร่ระบาดในทุกช่องทางทั้งจากโซเชียลมีเดีย โทรศัพท์ หากท่านได้รับการแจ้งข้อมูลที่ผิดปรกติ ผ่านโซเชียลมีเดีย เอสเอ็มเอส หรือทางโทรศัพท์ เพื่อป้องกันความเสียหายที่จะเกิดขึ้น ท่านสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์ https://www.antifakenewscenter.com/
ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87 ” นางสาว นพวรรณ กล่าว
_______________________

ที่มา : https://www.thaigov.go.th/news/contents/details/62827