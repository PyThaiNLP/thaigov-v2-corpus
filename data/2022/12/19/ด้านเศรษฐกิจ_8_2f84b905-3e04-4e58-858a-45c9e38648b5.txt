รัฐบาลไทย-ข่าวทำเนียบรัฐบาล-กรมเจ้าท่า ตรวจสอบ กรณีเรือสันทัดสมุทร 2 อับปางบริเวณอ่าวไทย ลูกเรือปลอดภัย ก่อนเร่งกู้เรือ พร้อมสอบสวนหาสาเหตุต่อไป


วันจันทร์ที่ 19 ธันวาคม 2565
กรมเจ้าท่า ตรวจสอบ กรณีเรือสันทัดสมุทร 2 อับปางบริเวณอ่าวไทย ลูกเรือปลอดภัย ก่อนเร่งกู้เรือ พร้อมสอบสวนหาสาเหตุต่อไป
...
จากนโยบายท่านรัฐมนตรีว่าการกระทรวงคมนาคมและรัฐมนตรีช่วยว่าการกระทรวงคมนาคม สั่งการให้กรมเจ้าท่า ดูแลความปลอดภัยทางน้ำอย่างเข้มงวดเพื่อความปลอดภัยของประชาชน ในการนี้ นายสรพงศ์ไพฑูรย์พงษ์ รักษาการอธิบดีกรมเจ้าท่า ได้สั่งการให้สำนักความปลอดภัยและสิ่งแวดล้อมทางน้ำ สำนักงานเจ้าท่าภูมิภาคและสาขา เข้มงวดและตรวจตรา รวมทั้งเฝ้าระวัง ตลอด 24 ชั่วโมง
วันที่ 18 ธันวาคม 2565  นายสรพงศ์ ไพฑูรย์พงษ์ รักษาการอธิบดีกรมเจ้าท่า ได้มอบหมายให้นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัยกรมเจ้าท่า และสำนักงานเจ้าท่าภูมิภาค สาขาสุราษฎร์ธานี ติดตามสถานการณ์เรืออับปาง โดยได้รับแจ้งเหตุเรือจม เมื่อเวลา 17.45 น. เบื้องต้น จากคำให้การของชาวบ้านตำบลพุมเรียง แจ้งว่าเห็นเรือสินค้า ส่งสัญญาณขอความช่วยเหลือ กรณีเรืออับปางลงในทะเล โดยมีรายละเอียดดังนี้ ชื่อเรือสันทัดสมุทร 2 หมายเลขทะเบียนเรือ 5500 01475 ใบอนุญาตใช้เรือสิ้นอายุ 20 เมษายน 2566 ประเภทเรือ กลเดินทะเลเฉพาะเขต ประเภทการใช้ บรรทุกตู้สินค้าโดยเรือลำดังกล่าว บรรจุไม้ยางพาราจำนวน 36 ตู้ มีผู้ควบคุมเรือและลูกเรือรวม 9 คน  ออกเดินทางจากจังหวัดสุราษฎร์ธานี เมื่อวันที่ 17 ธันวาคม 2565 เวลา 06.44 น. เพื่อไปยังท่าเรือแหลมฉบัง กรุงเทพ ก่อนประสบเหตุจมลงบริเวณทะเลอ่าวไทย อำเภอไชยา จังหวัด สุราษฎร์ธานี โดยสำนักงานเจ้าท่าภูมิภาค สาขาสุราษฎร์ธานี ได้ประสานบูรณาการร่วมกับศรชล.
ปัจจุบันลูกเรือทั้ง 9 คน ได้ขึ้นฝั่งอย่างปลอดภัยและหน่วยงานท้องถิ่นได้ช่วยเหลือ นำส่งโรงพยาบาลไชยาเพื่อรับการตรวจร่างกายเบื้องต้นต่อไป ทั้งนี้ สำนักงานเจ้าท่าภูมิภาค สาขาสุราษฎร์ธานี ได้มีการออกประกาศระมัดระวังการเดินเรือ พร้อมแจ้งยังช่องทางต่าง ๆ และออกหนังสืองดใช้เรือลำดังกล่าว เรียบร้อยแล้ว ส่วนการกู้ตัวเรือ และการสอบสวนหาสาเหตุจะดำเนินการและรายงานให้ทราบต่อไป

ที่มา : https://www.thaigov.go.th/news/contents/details/62805