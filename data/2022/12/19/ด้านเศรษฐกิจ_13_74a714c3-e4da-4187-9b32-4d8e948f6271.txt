รัฐบาลไทย-ข่าวทำเนียบรัฐบาล-รมช.สุนทร เปิดงานดินโลกปี 2565 จ.สมุทรปราการ ภายใต้หัวข้อ “Soils, where food begins: อาหาร ก่อกำเนิด เกิดจากดิน” 


วันจันทร์ที่ 19 ธันวาคม 2565
รมช.สุนทร เปิดงานดินโลกปี 2565 จ.สมุทรปราการ ภายใต้หัวข้อ “Soils, where food begins: อาหาร ก่อกำเนิด เกิดจากดิน”
รมช.สุนทร เปิดงานดินโลกปี 2565 จ.สมุทรปราการ ภายใต้หัวข้อ “Soils, where food begins: อาหาร ก่อกำเนิด เกิดจากดิน” สร้างความสำคัญต่อการอนุรักษ์และพัฒนาทรัพยากรดินที่ดี นำไปสู่ความมั่นคงของพี่น้องเกษตรกร
เมื่อวันจันทร์ที่ 19 ธันวาคม 2565 ณ สถานีพัฒนาที่ดินสมุทรปราการ อำเภอบางพลี จังหวัดสมุทรปราการ       นายสุนทร ปานแสงทอง รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานเปิดงานวันดินโลก จังหวัดสมุทรปราการ ปี 2565 “Soils, where food begins: อาหาร ก่อกำเนิด เกิดจากดิน” โดยมี นายเศรษฐเกียรติ กระจ่างวงษ์ รองปลัดกระทรวงเกษตรและสหกรณ์ นายปราโมทย์ ยาใจ อธิบดีกรมพัฒนาที่ดิน  นายวิณะโรจน์ ทรัพย์ส่งสุข เลขาธิการสำนักงานการปฏิรูปที่ดินเพื่อเกษตรกรรม นายสุพิศ พิทักษ์ธรรม รองอธิบดีกรมฝนหลวงและการบินเกษตร พร้อมหน่วยงานที่เกี่ยวข้องเข้าร่วม ว่า ตามที่สหภาพวิทยาศาสตร์ทางดินนานาชาติ ได้ทูลเกล้าทูลกระหม่อมถวายรางวัล“นักวิทยาศาสตร์ดินเพื่อมนุษยธรรม” แด่พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เมื่อวันที่ 16 เมษายน 2555เพื่อยกย่องพระเกียรติคุณ และพระอัจฉริยภาพที่ทรงศึกษา ค้นคว้าวิธีการจัดการดิน แก้ไขปัญหาทรัพยากรดิน นำมาซึ่งความเป็นอยู่ที่ดีของพสกนิกร และเป็นแบบอย่างการพัฒนาทรัพยากรดินของโลก ต่อมาในปี 2556 การประชุมสมัชชาสหประชาชาติ สมัยสามัญที่ 68 มีมติรับรองให้วันที่ 5 ธันวาคม ของทุกปีเป็น“วันดินโลก” (World Soil Day) โดยประเทศสมาชิกองค์การสหประชาชาติกว่า 100 ประเทศได้ร่วมกันจัดกิจกรรม  เพื่อสร้างความตระหนักถึงความสำคัญของทรัพยากรดิน และในปี 2565 สมัชชาความร่วมมือทรัพยากรดินโลก ได้กำหนดจัดงานในหัวข้อ “Soils, where food begins” อาหาร ก่อกำเนิด เกิดจากดิน โดยให้ความสำคัญของการสร้างสุขภาพดินที่ดี ซึ่งจะส่งผลถึงความมั่นคงและปลอดภัยทางอาหาร และสิ่งแวดล้อมที่ดี ตามแนวคิด One Health ซึ่งหมายถึง การพัฒนาสุขภาพคน สัตว์ และสิ่งแวดล้อมที่มีความเกี่ยวข้อง และเชื่อมโยงเป็นหนึ่งเดียวกัน ให้มีสุขภาพที่ดีแบบองค์รวม ภายใต้เป้าหมายการพัฒนาความมั่นคงทางอาหารอย่างยั่งยืน
“ในวันที่ 5 ธันวาคมของทุกปี กระทรวงเกษตรและสหกรณ์ โดยกรมพัฒนาที่ดินพร้อมทั้งสถานีพัฒนาที่ดินทั้ง 77 จังหวัดทั่วประเทศ จะร่วมจัดงานวันดินโลก เพื่อถวายสดุดีและเทิดพระเกียรติ ในฐานะทรงเป็น “นักวิทยาศาสตร์ดินเพื่อมนุษยธรรม” พระองค์แรกและพระองค์เดียวของโลก พระองค์ทรงบำเพ็ญ พระราชกรณียกิจด้านการจัดการทรัพยากรดิน และน้ำ จนเป็นรากฐานการผลิตที่มั่นคงของเกษตรกร นอกจากนี้ทรงศึกษา และพัฒนาด้านการจัดการดิน ด้วยวิธีการเรียบง่ายและประหยัดที่เกษตรกรสามารถนำไปปฏิบัติเองได้ จวบจนรัชสมัยพระบาทสมเด็จพระปรเมนทรรามาธิบดีศรีสินทร มหาวชิราลงกรณพระวชิรเกล้าเจ้าอยู่หัว ทรงสืบสาน รักษาและต่อยอด พระราชปณิธานและแนวพระราชดำริการทรงงานของพระบรมราชชนกอย่างต่อเนื่อง ผลที่เกิดขึ้นนั้น ล้วนแต่นำประโยชน์สุขมาสู่พสกนิกรชาวไทย กระทรวงเกษตรฯ ขอยืนยันเจตนารมณ์ในการสืบสานพระราชปณิธาน น้อมนำพระราชดำริ เป็นแนวทางในการอนุรักษ์และพัฒนาทรัพยากรดิน ทำให้เกษตรกรมีความมั่นคงมีคุณภาพชีวิตที่ดี สามารถดำรงชีวิตได้อย่างมีเกียรติและศักดิ์ศรี และมุ่งสู่การบรรลุเป้าหมายการพัฒนาที่ยั่งยืน ในเรื่องทรัพยากรดินและสิ่งแวดล้อม ความปลอดภัยและความมั่นคงทางอาหาร เพื่อขจัดความหิวโหยให้หมดไป” รมช.สุนทร กล่าว
ด้านนายปราโมทย์ ยาใจ อธิบดีกรมพัฒนาที่ดิน กล่าวเพิ่มเติมว่า สำหรับงานวันดินโลกในปีนี้ กำหนดจัดทุกจังหวัดทั่วประเทศในเดือนธันวาคม 2565 โดยมีวัตถุประสงค์ 1) เพื่อน้อมรำลึกถึงพระมหากรุณาธิคุณพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร และเผยแพร่พระราชกรณียกิจด้านการพัฒนาทรัพยากรดินเพื่อการเกษตร 2) เพื่อสร้างการรับรู้ และความเข้าใจถึงความสำคัญของวันดินโลก และความสำคัญของทรัพยากรดินที่เป็นแหล่งผลิตอาหารที่สำคัญสำหรับประชากรโลก และ 3) เพื่อสร้างการมีส่วนร่วมของทุกภาคส่วน ในการดูแลรักษาทรัพยากรดินอย่างยั่งยืน โดยกิจกรรมภายในงานจะประกอบด้วย การแสดงนิทรรศการเฉลิมพระเกียรติ นิทรรศการด้านการพัฒนาที่ดินในรูปแบบต่าง ๆ ของจังหวัดสมุทรปราการ รวมถึงนิทรรศการบูรณาการด้านการเกษตรของหน่วยงานในสังกัดกระทรวงเกษตรฯ และผู้เข้าร่วมงานในวันนี้ ประกอบด้วย ผู้แทนจากหน่วยงานราชการ ผู้นำชุมชน หมอดินอาสา นักเรียน เกษตรกร ประชาชนทั่วไป และภาคเอกชน จำนวน 250 รายด้วย

ที่มา : https://www.thaigov.go.th/news/contents/details/62825