รัฐบาลไทย-ข่าวทำเนียบรัฐบาล-"สมศักดิ์" เร่งผลักดันร่าง พ.ร.บ.คู่ชีวิต ผ่านสภา เข้าสู่ชั้น ส.ว. ทำ กม.ให้มีชีวิต ไม่ตกไป ยันรัฐบาลให้ความสำคัญส่งเสริมสิทธิมนุษยชน ขอทุกคนเข้าใจสังคมเคารพความแตกต่างที่หลากหลาย


วันจันทร์ที่ 19 ธันวาคม 2565
19/12/2565
พิมพ์
"สมศักดิ์" เร่งผลักดันร่าง พ.ร.บ.คู่ชีวิต ผ่านสภา เข้าสู่ชั้น ส.ว. ทำ กม.ให้มีชีวิต ไม่ตกไป ยันรัฐบาลให้ความสำคัญส่งเสริมสิทธิมนุษยชน ขอทุกคนเข้าใจสังคมเคารพความแตกต่างที่หลากหลาย
"สมศักดิ์" เร่งผลักดันร่าง พ.ร.บ.คู่ชีวิต ผ่านสภา เข้าสู่ชั้น ส.ว. ทำ กม.ให้มีชีวิต ไม่ตกไป ยันรัฐบาลให้ความสำคัญส่งเสริมสิทธิมนุษยชน ขอทุกคนเข้าใจสังคมเคารพความแตกต่างที่หลากหลาย
นายสมศักดิ์ เทพสุทิน รมว.ยุติธรรม เปิดเผยว่า สัปดาห์ที่ผ่านมาตนได้ เป็นประธานพิธีมอบรางวัลอรรถนารีศวร ครั้งที่ 4 ประจำปี 2565 ซึ่งจัดโดยกรมคุ้มครองสิทธิและเสรีภาพ ร่วมกับสมาคมฟ้าสีรุ้งแห่งประเทศไทย ซึ่งรางวัลนี้เป็นรางวัล สำหรับบุคคลและหน่วยงานที่มุ่งมั่นตั้งใจทำงานเพื่อส่งเสริมสิทธิ ความเสมอภาค ความเท่าเทียม และศักดิ์ศรีความเป็นมนุษย์ให้เกิดขึ้นในสังคมไทยอย่างแท้จริง โดยรัฐบาลเองก็ได้ให้ความสำคัญกับการส่งเสริมและคุ้มครองสิทธิมนุษยชนให้กับประชาชนทุกคนอย่างทั่วถึง เท่าเทียม และเป็นธรรม
นายสมศักดิ์ กล่าวว่า สำหรับการส่งเสริมความเท่าเทียมและความหลากหลายนั้น กระทรวงยุติธรรม ได้ริเริ่มจัดทำร่าง พ.ร.บ.บัญญัติคู่ชีวิต ตั้งแต่ ปี 2555 เข้าสู่การพิจารณาของ สภาผู้แทนฯ และผ่านวาระแรก ไปเมื่อวันที่ 15 มิ.ย. 2565 ขณะนี้อยู่ระหว่างการรอการบรรจุเพื่อพิจารณาในวาระ 2-3 ซึ่งตนต้องการให้กฎหมายมีชีวิต โดยจะเร่งผลักดันให้เข้าสู่การพิจารณาของวุฒิสภาให้ได้ เพราะจะเป็นการการันตีว่า กฎหมายจะไม่ตกไป
นายสมศักดิ์ กล่าวว่า สาระสำคัญหลักของร่าง พ.ร.บ.คู่ชีวิต คือ การรับรองสิทธิของคู่รักที่มีความหลากหลายทางเพศให้ สามารถจดทะเบียนสมรสได้ โดยไม่จำกัดเพศ ซึ่งประเทศที่มีกฎหมายลักษณะนี้ มี 30 ประเทศ คือการรับรองสิทธิในการก่อตั้งครอบครัวของคู่รักที่มีเพศเดียวกัน โดยประเทศแรกในโลกที่มีกฎหมายรับรองคู่สมรสเพศเดียวกัน คือ  เนเธอร์แลนด์ ตั้งแต่วันที่ 1 เม.ย.2544 ซึ่งประเทศมหาอำนาจที่มีกฎหมาย อาทิ สหรัฐฯ อังกฤษ เยอรมนี ออสเตรเลีย และฝรั่งเศส ดังนั้นเราต้องร่วมแรงร่วมใจสร้างความตระหนักรู้และความเข้าใจให้กับสังคมในการเคารพความแตกต่างหลากหลาย

ที่มา : https://www.thaigov.go.th/news/contents/details/62820