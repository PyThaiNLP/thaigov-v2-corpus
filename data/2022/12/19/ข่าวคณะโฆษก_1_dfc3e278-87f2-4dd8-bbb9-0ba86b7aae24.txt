รัฐบาลไทย-ข่าวทำเนียบรัฐบาล-นายกฯ ติดตามสถานการณ์เรือหลวงสุโขทัยน้ำทะลักเข้าเรือกลางอ่าวไทย สั่งการกองทัพเรือ เร่งช่วยเหลือกำลังพลทุกคนให้ปลอดภัย  


วันจันทร์ที่ 19 ธันวาคม 2565
19/12/2565
พิมพ์
นายกฯ ติดตามสถานการณ์เรือหลวงสุโขทัยน้ำทะลักเข้าเรือกลางอ่าวไทย สั่งการกองทัพเรือ เร่งช่วยเหลือกำลังพลทุกคนให้ปลอดภัย
นายกฯ ติดตามสถานการณ์เรือหลวงสุโขทัยน้ำทะลักเข้าเรือกลางอ่าวไทย สั่งการกองทัพเรือ เร่งช่วยเหลือกำลังพลทุกคนให้ปลอดภัย
วันที่ 19 ธันวาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ติดตามกรณีเหตุการณ์เรือหลวง (ร.ล.) สุโขทัย ประสบเหตุการณ์พายุคลื่นลมแรงกลางทะเลอ่าวไทย บริเวณพื้นที่ อ.บางสะพาน จ.ประจวบคีรีขันธ์ เมื่อช่วงค่ำวันที่ 18 ธันวาคม 2565 โดยนายกรัฐมนตรีมีความห่วงใย สั่งการให้กองทัพเรือส่งเจ้าหน้าที่เร่งเข้าช่วยเหลือกำลังพลของ ร.ล.สุโขทัยทุกคนให้กลับขึ้นฝั่งอย่างปลอดภัย
นายอนุชาฯ กล่าวว่า กรณีดังกล่าว พลเรือเอก อะดุง พันธุ์เอี่ยม ผู้บัญชาการกองเรือยุทธการ กองทัพเรือ ยืนยันว่า ร.ล.สุโขทัย ไม่ได้อับปาง แต่เกิดการเอียงเนื่องจากกระแสคลื่นลมแรง ทำให้น้ำทะเลทะลักเข้าไปในตัวเรือ จนทำให้เรือเอียง ขณะอยู่ห่างจากฝั่ง อ.บางสะพาน จ.ประจวบคีรีขันธ์ ประมาณ 20 ไมล์ทะเล โดยกองทัพเรือได้ส่ง ร.ล.กระบุรี ออกเดินทางไปช่วยเหลือ เพื่อลำเลียงกำลังพลที่ประจำการบนเรือประมาณ 110 นาย ออกมาก่อน ซึ่ง ร.ล.กระบุรี ได้ออกเดินทางจากบางสะพานถึงที่หมายพร้อมกับเครื่องสูบน้ำเคลื่อนที่ ขณะเดียวกัน ร.ล.ภูมิพล และ ร.ล.อ่างทอง ตามเข้าไปสมทบช่วยเหลือ นอกจากนี้ เฮลิคอปเตอร์ซีฮอว์กได้นำเครื่องมือและอุปกรณ์ค้นหาบินไปสำรวจพิกัด เพื่อประสานการช่วยเหลือกำลังพล ซึ่งกำลังพลของเรือมีเสื้อชูชีพหมดคน ทั้งนี้ กองทัพเรือมีคำสั่งให้สละเรือแล้ว
“นายกรัฐมนตรีห่วงใยกำลังพล ร.ล.สุโขทัย กำชับให้กองทัพเรือเร่งช่วยเหลือกำลังพลทุกคนให้กลับขึ้นฝั่งอย่างปลอดภัย ซึ่งกองทัพเรือจะได้ชี้แจงความคืบหน้าต่อไป นอกจากนี้ ประกาศกรมอุตุนิยมวิทยา (18 ธ.ค.65 เวลา 17.00 น.) ระบุว่า ช่วงวันที่ 18-19 ธ.ค.65 จังหวัดที่คาดว่าจะมีฝนตกหนักถึงหนักมากบางแห่ง ภาคใต้ ได้แก่ จังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา นราธิวาส กระบี่ ตรัง และสตูล คลื่นลมบริเวณอ่าวไทยและอันดามันมีกำลังแรง โดยห่างฝั่งมีคลื่นสูง 2-4 เมตร บริเวณที่มีฝนฟ้าคะนองมีคลื่นสูงมากกว่า 4 เมตร ขอให้ประชาชนบริเวณชายฝั่งภาคใต้ฝั่งตะวันออกระวังอันตรายจากคลื่นที่ซัดเข้าหาฝั่งไว้ด้วย ชาวเรือบริเวณอ่าวไทยและทะเลอันดามันเดินเรือด้วยความระมัดระวัง และเรือเล็กควรงดออกจากฝั่ง จนถึงวันที่ 20 ธ.ค.65 จึงขอให้ประชาชนติดตามประกาศจากกรมอุตุนิยมวิทยาอย่างใกล้ชิด” นายอนุชาฯ กล่าว

ที่มา : https://www.thaigov.go.th/news/contents/details/62798