รัฐบาลไทย-ข่าวทำเนียบรัฐบาล-รมช.ประภัตร เปิด “ศูนย์รวมและกระจายการขนส่งสินค้าเกษตรทางราง ศรีสำราญ” จ.สุพรรณบุรี 


วันจันทร์ที่ 19 ธันวาคม 2565
รมช.ประภัตร เปิด “ศูนย์รวมและกระจายการขนส่งสินค้าเกษตรทางราง ศรีสำราญ” จ.สุพรรณบุรี
รมช.ประภัตร เปิด “ศูนย์รวมและกระจายการขนส่งสินค้าเกษตรทางราง ศรีสำราญ” จ.สุพรรณบุรี เพื่อเพิ่มช่องทางขนส่งสินค้าผ่านระบบราง ช่วยลดต้นทุน ประหยัดเวลา และเพิ่มความปลอดภัยในการขนส่งสินค้าเกษตร
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานพิธีเปิด “ศูนย์รวมและกระจายการขนส่งสินค้าเกษตรทางราง ศรีสำราญ” พร้อมด้วยผู้แทนจากบริษัท ไทยเรล โลจิสติกส์ จำกัด และการรถไฟแห่งประเทศไทย ณ ที่หยุดรถศรีสำราญ อ.สองพี่น้อง จ.สุพรรณบุรี ว่า การเปิดศูนย์ฯ ดังกล่าวมีวัตถุประสงค์เพื่อเพิ่มช่องทางการขนส่งสินค้าผ่านระบบรางให้เกษตรกรและผู้ประกอบการด้านสินค้าเกษตร ช่วยลดต้นทุนการขนส่ง ประหยัดระยะเวลา และเพิ่มความปลอดภัยในการขนส่งสินค้า และเป็นส่วนหนึ่งของแผนยุทธศาสตร์ชาติในการพัฒนาและยกระดับการขนส่งทางราง
รมช.เกษตรฯ กล่าวเพิ่มเติมว่า กระทรวงเกษตรและสหกรณ์ ได้ช่วยเหลือเกษตรกรและผู้ประกอบการสินค้าเกษตรแปรรูปที่ประสบปัญหาในการจำหน่ายสินค้าเกษตรทั้งในประเทศและส่งออกไปต่างประเทศ ในช่วงสถานการณ์การแพร่ระบาดของโรคโควิด-19 รวมถึงสภาวะน้ำมันมีการปรับราคาสูงขึ้นจากสงครามรัสเซีย-ยูเครนที่ผ่านมา และ ได้เล็งเห็นว่าจังหวัดสุพรรณบุรี เป็นแหล่งผลิตสินค้าเกษตรที่ตลาดมีความต้องการสูง ได้แก่ ข้าว อ้อยโรงงาน กุ้งก้ามกราม โคเนื้อ และแพะ เป็นต้น ประกอบกับเป็นพื้นที่ที่มีศักยภาพ สามารถรองรับปริมาณสินค้าจำนวนมากได้ และมีความพร้อมในการเป็นจุดศูนย์กลางเชื่อมโยงการกระจายสินค้าไปทั่วทุกภาคของประเทศ และส่งออกไปยังประเทศเพื่อนบ้านใกล้เคียง ผ่านระบบการขนส่งทางรางซึ่งสามารถช่วยลดต้นทุน ย่นระยะเวลาการขนส่ง และมีความปลอดภัยต่อสินค้าให้แก่เกษตรกรและผู้ประกอบการสินค้าเกษตรกร โดยร่วมมือกับหน่วยงานราชการในพื้นที่และผู้ประกอบการที่ให้บริการขนส่งสินค้า เข้ามาพัฒนาพื้นที่บริเวณที่หยุดรถศรีสำราญ อ.สองพี่น้อง จ.สุพรรณบุรี โดย “ศูนย์รวมและกระจายการขนส่งสินค้าเกษตรทางราง ศรีสำราญ” จะเป็นศูนย์กลางในการรวบรวม กักกัน ตรวจเชื้อ คัดแยก และบรรจุกล่องสินค้าเกษตรจากทุกภูมิภาคของประเทศไทยให้เป็นไปตามมาตรฐานที่กำหนด ก่อนที่จะทำการขนส่งด้วยระบบรางรวมถึงการขนส่งต่อเนื่องด้วยรูปแบบอื่น ๆ ไปยังปลายทางทั้งในและต่างประเทศต่อไป

ที่มา : https://www.thaigov.go.th/news/contents/details/62819