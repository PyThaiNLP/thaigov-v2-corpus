รัฐบาลไทย-ข่าวทำเนียบรัฐบาล-กรมทางหลวงชนบท เตรียมพร้อมมาตรการอำนวยความสะดวก และความปลอดภัยให้กับประชาชน


วันจันทร์ที่ 19 ธันวาคม 2565
กรมทางหลวงชนบท เตรียมพร้อมมาตรการอำนวยความสะดวก และความปลอดภัยให้กับประชาชน
รองรับการเดินทางช่วงเทศกาลปีใหม่ 2566 ตามนโยบายของรัฐมนตรีว่าการกระทรวงคมนาคม
กรมทางหลวงชนบท (ทช.) กระทรวงคมนาคม เตรียมความพร้อมรองรับการเดินทางกลับภูมิลำเนาของประชาชนในช่วงเทศกาลปีใหม่ 2566 ระหว่างวันที่ 29 ธันวาคม 2565 - 4 มกราคม 2566 เนื่องจากในช่วงเทศกาลมีการเดินทางของประชาชนเป็นจำนวนมาก เสี่ยงต่อการเกิดอุบัติเหตุบนท้องถนน จึงได้มอบหมายให้หน่วยงานส่วนกลางและส่วนภูมิภาค ดำเนินการป้องกันพร้อมอำนวยความสะดวกในการเดินทางให้กับประชาชน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม อีกทั้งกำชับให้หน่วยงานในสังกัดปฏิบัติตามมาตรการ ดังนี้
ช่วงเตรียมความพร้อมและช่วงการรณรงค์
- ปรับปรุง/ซ่อมแซม ถนน สะพานในความรับผิดชอบให้มีความสะดวกและปลอดภัยไร้หลุมบ่อ มีเครื่องหมายจราจร อุปกรณ์อำนวยความปลอดภัย ไฟฟ้าแสงสว่าง และไฟสัญญาณจราจร ครบถ้วน
- ตรวจสอบ/ปรับปรุง ป้ายจราจร เครื่องหมายจราจร ทางม้าลาย ไฟฟ้าแสงสว่าง และไฟสัญญาณจราจร
- โครงการก่อสร้าง/บูรณะถนนและสะพาน โดยเฉพาะงานที่ดำเนินการบนเส้นทางที่เปิดใช้การจราจร
- ตรวจสอบ/เตรียมความพร้อมสายด่วน 1146 ระบบ CCTV และระบบวิทยุสื่อสารและระบบ Conference
- ประชาสัมพันธ์และรณรงค์การอำนวยความสะดวกปลอดภัยบนถนนของ ทช. โดยผ่านช่องทางต่าง ๆ
ช่วงควบคุมเข้มข้น
- โครงการก่อสร้าง/บูรณะถนนและสะพาน คืนพื้นผิวจราจรเรียบร้อยพร้อมหยุดงาน โดยติดตั้งป้ายจราจร เครื่องหมายเตือน ไฟฟ้าแสงสว่าง สัญญาณจราจร และอุปกรณ์อำนวยความปลอดภัย
- จัดตั้งศูนย์ความปลอดภัยทั้งส่วนกลางและส่วนภูมิภาค
- จัดตั้งหน่วยบริการประชาชน โดยรูปแบบการดำเนินการให้พิจารณาตามความเหมาะสมของแต่ละพื้นที่
- จัดเจ้าหน้าที่ประจำการสายด่วน 1146 ระบบ CCTV และระบบวิทยุสื่อสารและระบบ Conference
- จัดชุดตรวจการณ์เฝ้าระวังอุบัติเหตุอำนวยความสะดวกและปลอดภัยแก่ผู้ใช้ทาง
- จัดเจ้าหน้าที่เฝ้าระวังเส้นทาง พร้อมติดตั้งสัญญาณไฟบริเวณเสี่ยงอันตรายและเกิดอุบัติเหตุบ่อยครั้ง
- ประชาสัมพันธ์และเผยแพร่ข้อมูลผ่านสื่ออิเล็กทรอนิกส์ แอปพลิเคชัน คลิปเสียง หนังสือพิมพ์ และวิทยุกระจายเสียง
ช่วงหลังวันหยุดราชการหรือหลังเทศกาล
- รวบรวมสรุปข้อมูลอุบัติเหตุ วิเคราะห์ ประมวลผล พร้อมทั้งเสนอแนวทางแก้ไขและป้องกัน
- สนับสนุนงบประมาณในการปรับปรุง/แก้ไข จุดอันตรายที่เกิดอุบัติเหตุช่วงควบคุมเข้มข้น
- เร่งดำเนินการปรับปรุง/แก้ไข จุดที่เกิดอุบัติเหตุให้แล้วเสร็จโดยเร็ว
ทั้งนี้ ทช. ได้จัดเจ้าหน้าที่อำนวยความสะดวกปลอดภัยให้กับประชาชนบนโครงข่ายทางหลวงชนบทตลอดช่วงเทศกาล พร้อมขอให้ประชาชนระมัดระวังในการเดินทาง สังเกตป้ายเตือน ป้ายแนะนำและปฏิบัติตามกฎที่เจ้าหน้าที่กำหนดอย่างเคร่งครัด เพื่อความปลอดภัยของตนเอง โดยประชาชนสามารถติดต่อสอบถามเส้นทางหรือแจ้งเหตุได้ที่สายด่วน ทช. โทร. 1146

ที่มา : https://www.thaigov.go.th/news/contents/details/62808