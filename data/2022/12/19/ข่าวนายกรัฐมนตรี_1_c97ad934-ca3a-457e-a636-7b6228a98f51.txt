รัฐบาลไทย-ข่าวทำเนียบรัฐบาล-นายกฯ และภริยาเปิดงาน OTOP City 2022 “มอบความสุขจากภูมิปัญญา ส่งต่อคุณค่าจากฝีมือคนไทย” เน้นย้ำ OTOP คืออัตลักษณ์ วิถีชีวิตไทย รัฐบาลพร้อมส่งเสริมต่อเนื่อง 


วันจันทร์ที่ 19 ธันวาคม 2565
19/12/2565
พิมพ์
นายกฯ และภริยาเปิดงาน OTOP City 2022 “มอบความสุขจากภูมิปัญญา ส่งต่อคุณค่าจากฝีมือคนไทย” เน้นย้ำ OTOP คืออัตลักษณ์ วิถีชีวิตไทย รัฐบาลพร้อมส่งเสริมต่อเนื่อง
นายกฯ และภริยาเปิดงาน OTOP City 2022 “มอบความสุขจากภูมิปัญญา ส่งต่อคุณค่าจากฝีมือคนไทย” เน้นย้ำ OTOP คืออัตลักษณ์ วิถีชีวิตไทย รัฐบาลพร้อมส่งเสริมต่อเนื่อง กำชับทุกภาคส่วนที่เกี่ยวข้องสนับสนุนและพัฒนา ยกระดับสินค้าภูมิปัญญาไทยสู่สากล
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (19 ธันวาคม 2565) เวลา 15.00 น. ณ ห้องชาเลนเจอร์ 2 อาคารชาเลนเจอร์ ศูนย์แสดงสินค้าและการประชุมอิมแพ็ค เมืองทองธานี อำเภอปากเกร็ด จังหวัดนนทบุรี พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วยนางนราพร จันทร์โอชา ภริยา เป็นประธานในพิธีเปิดงาน OTOP City 2022 ภายใต้ธีมงาน “มอบความสุขจากภูมิปัญญา ส่งต่อคุณค่าจากฝีมือคนไทย” โดยมี นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายชัยวุฒิ ธนาคมานุสรณ์ รัฐมนตรีว่าการกระทรงงดิจิทัลเพื่อเศรษฐกิจและสังคม นายทรงศักดิ์ ทองศรี รัฐมนตรีช่วยว่าการกระทรวงมหาดไทย ประธานสภาสตรีแห่งชาติในพระบรมราชินูปถัมภ์และนายกสมาคมแม่บ้านมหาดไทย อธิบดีกรมการพัฒนาชุมชนและภริยา คณะผู้บริหารกระทรวงมหาดไทย ทูตานุทูต และเจ้าหน้าที่ที่เกี่ยวข้องเข้าร่วมงาน
นายกรัฐมนตรีและภริยาเยี่ยมชมนิทรรศการเฉลิมพระเกียรติพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินี จากนั้น ชมการแสดงชุด “กึกก้องกองชัยเภรีย์ OTOP City จตุรวิถีจากภูมิปัญญาไทย” และรับฟังรายงานความเป็นมา วัตถุประสงค์การจัดงานฯ ซึ่งรัฐบาลให้ความสำคัญในการสร้างงาน สร้างอาชีพ สร้างรายได้ของประชาชน ขยายผลและสนับสนุนให้มีโครงการหนึ่งตำบล หนึ่งผลิตภัณฑ์ (OTOP) และมีการพัฒนายกระดับผลิตภัณฑ์ OTOP โดยการพัฒนาผู้ผลิต ผู้ประกอบการ ยกระดับคุณภาพมาตรฐานผลิตภัณฑ์ เพิ่มช่องทางการตลาดให้กว้างและก้าวไกลมากยิ่งขึ้น ตลอดจนอำนวยความสะดวกทำให้ประชาชนเข้าถึงแหล่งเงินทุน มีการส่งเสริมพัฒนาเพื่อช่วยยกระดับคุณภาพของชีวิตของประชาชน และผู้ประกอบการ ช่วยสร้างรายได้ สร้างเศรษฐกิจฐานรากที่เข้มแข็งของประเทศ
จากนั้น นายกรัฐมนตรีกล่าวเปิดงาน OTOP City 2022 ว่า งานจำหน่ายสินค้าและผลิตภัณฑ์ OTOP มีการจัดต่อเนื่องมาตลอดทุกปี ซึ่งมีพัฒนาการที่ดีขึ้นเป็นลำดับ ทั้งในด้านตัวผลิตภัณฑ์ที่มีความทันสมัย มีการนำเทคโนโลยีมาใช้ในการผลิตมากขึ้น มีการทำการตลาดที่สามารถเข้าถึงลูกค้าได้อย่างมีประสิทธิภาพมากขึ้น นอกจากนี้สินค้าทุกชิ้นยังมีเรื่องราวและแสดงให้เห็นถึงอัตลักษณ์ วิถีชีวิต และภูมิปัญญาของแต่ละพื้นที่ได้อย่างชัดเจน นายกรัฐมนตรีกล่าวถึง ผลิตภัณฑ์ OTOP ที่ได้มีการเริ่มต้นพัฒนามายาวนานตั้งแต่สมัยสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ผ่านโครงการศิลปาชีพซึ่งพระองค์ท่านได้ทรงช่วยเหลือ เยี่ยมเยียน และมีการเริ่มต้นทำให้สินค้าต่าง ๆ ในแต่ละพื้นที่มีความหวังมากขึ้นจนถึงทุกวันนี้ และมีการสืบสานรักษาต่อยอดเรื่อยมาจนถึงปัจจุบัน
นายกรัฐมนตรีกล่าวถึงการผลิตสินค้า OTOP ต่าง ๆ ต้องคำนึงถึงสิ่งแวดล้อม มีความรับผิดชอบในการใช้ทรัพยากรให้เหมาะสม ประหยัด และคุ้มค่ามากที่สุด ซึ่งจะเป็นส่วนสำคัญที่ทำให้มีการพัฒนาต่อเนื่องสืบไปในระยะยาว โดยประเทศไทยเป็นศูนย์กลางของอาเซียนและเป็นที่หมายในการค้าการลงทุนจากต่างประเทศ ซึ่งจากการได้พบปะหารือในการประชุมต่าง ๆ ทั้งภายในประเทศ การพบปะทูตานุทูตและผู้นำประเทศ ทุกคนให้ความชื่นชมประเทศไทยเป็นอย่างมาก ยืนยันว่ารัฐบาลมุ่งเน้นการพัฒนาเศรษฐกิจฐานราก โดยคำนึงถึงประชาชนในพื้นที่ทุกภูมิภาคของประเทศ ซึ่งแต่ละภาคมีความหลากหลายแตกต่างกัน จึงมีความจำเป็นต้องแสวงหาและใช้ประโยชน์ให้ได้มากที่สุดด้วยความระมัดระวังในการใช้ทรัพยากรที่มีอยู่อย่างจำกัด
นายกรัฐมนตรีกล่าวย้ำถึงการปรับปรุงพัฒนาผลิตภัณฑ์ให้ดีขึ้นมีความทันสมัย มีเรื่องราวที่น่าสนใจ และคำนึงความต้องการของตลาดโดยสิ่งสำคัญที่สุดคือต้องรับฟังเสียงของผู้บริโภคและความพึงพอใจเป็นสิ่งสำคัญ โดยในการประชุมเอเปคที่ผ่านมา สินค้า OTOP ยังได้เป็นส่วนหนึ่งในการเผยแพร่มรดกทางภูมิปัญญาไทยให้กับชาวต่างประเทศได้รับทราบถึงศักยภาพของคนไทยในการสร้างสรรค์งานด้านศิลปหัถตกรรมพื้นบ้านที่มีคุณภาพและได้มาตรฐาน ตลอดจนมีเอกลักษณ์เฉพาะตัวในแต่ละภูมิภาค ทั้งภาคใต้ ภาคเหนือ ภาคกลาง และ
ภาคตะวันออกเฉียงเหนือ อีกทั้งยังสร้างความประทับใจให้แก่ผู้นำประเทศที่เข้าร่วมการประชุมทุกคน
นายกรัฐมนตรีเน้นย้ำว่า รัฐบาลพร้อมให้การส่งเสริมอย่างต่อเนื่องโดยได้กำชับหน่วยงานภาครัฐและทุกส่วนที่เกี่ยวข้องให้การสนับสนุนและพัฒนาเพื่อยกระดับสินค้าจากภูมิปัญญาไทยให้ก้าวสู่ระดับสากลมากยิ่งขึ้นต่อไป พร้อมกันนี้ นายกรัฐมนตรีกล่าวเชิญชวนทุกคนร่วมงาน OTOP City 2022 พร้อมแสดงความขอบคุณผู้ที่มีส่วนเกี่ยวข้องทุกภาคส่วนทั้งภาครัฐและภาคเอกชน ที่ได้ให้การสนับสนุนและขับเคลื่อนสินค้าของคนไทย ด้วยความมุ่งมั่น ตั้งใจ และทุ่มเท พร้อมทั้งขอให้การจัดงานประสบความสำเร็จตามวัตถุประสงค์ที่กำหนดไว้
สำหรับงาน OTOP City 2022 จัดขึ้นเพื่อจัดแสดงและจำหน่ายผลิตภัณฑ์ OTOP เพิ่มช่องทางการตลาด สร้างโอกาสในการเรียนรู้และเพิ่มทักษะในการจัดแสดงและจำหน่ายสินค้าให้กับผู้ผลิต ผู้ประกอบการ OTOP โดยมีกิจกรรมต่าง ๆ เช่น การจัดแสดงและจำหน่ายสินค้า OTOP นำเสนอผลงานที่มีอัตลักษณ์ บ่งบอกถึงภูมิปัญญาอันทรงคุณค่า มีคุณภาพมาตรฐาน จัดจำหน่ายทั้งในรูปแบบออนไซต์และออนไลน์ พร้อมกิจกรรมส่งเสริมการขายต่าง ๆ นอกจากนี้ยังมีชุมชนท่องเที่ยว OTOP นวัตวิถี นำเสนอชีวิต ประเพณี วัฒนธรรม ภูมิปัญญา และผลิตภัณฑ์ที่มีภายในท้องถิ่น กิจกรรมผ้าไทยใส่ให้สนุก ส่งเสริมและกระตุ้นผ้าไทยให้ทันสมัยสู่สากล เป็นที่นิยมในทุกเพศ ทุกวัย และทุกโอกาส และกิจกรรมของขวัญของฝาก OTOP จัดแสดงสาธิตและจำหน่ายสินค้า OTOP ที่เหมาะสมเป็นของขวัญของฝากในช่วงปีใหม่ เป็นต้น โดยกำหนดจัดงานระหว่างวันที่ 17 – 25 ธันวาคม 2565 ณ ชาเลนเจอร์ 1 – 3 ศูนย์แสดงสินค้าและการประชุมอิมแพ็ค เมืองทองธานี จังหวัดนนทบุรี

ที่มา : https://www.thaigov.go.th/news/contents/details/62836