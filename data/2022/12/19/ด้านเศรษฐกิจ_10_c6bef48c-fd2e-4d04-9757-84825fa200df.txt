รัฐบาลไทย-ข่าวทำเนียบรัฐบาล-กรมเจ้าท่า เตรียมพร้อมกำลังพล และยานพาหนะช่วยเหลือประชาชน พร้อมออกประกาศให้ระมัดระวังในการเดินเรือ


วันจันทร์ที่ 19 ธันวาคม 2565
กรมเจ้าท่า เตรียมพร้อมกำลังพล และยานพาหนะช่วยเหลือประชาชน พร้อมออกประกาศให้ระมัดระวังในการเดินเรือ
...
กรมเจ้าท่า เตรียมพร้อมกำลังพล และยานพาหนะช่วยเหลือประชาชน พร้อมออกประกาศให้ระมัดระวังในการเดินเรือ
ตามประกาศกรมอุตุนิยมวิทยา ฉบับที่ 1 (346/2565) ลงวันที่ 15 ธันวาคม 2565เรื่อง อากาศหนาวเย็นบริเวณประเทศไทยตอนบน และคลื่นลมแรงบริเวณอ่าวไทย (มีผลระทบตั้งแต่วันที่ 17 - 20 ธันวาคม 2565) มรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ทำให้ภาคใต้ตอนล่างมีฝนตกหนักถึงหนักมากบางพื้นที่คลื่นลมบริเวณอ่าวไทยและทะเลอันดามันจะมีกำลังแรงขึ้น โดยอ่าวไทยตอนบนมีคลื่นสูง 2 - 3 เมตร บริเวณที่มีฝนฟ้าคะนองคลื่นสูงมากกว่า 3 เมตร อ่าวไทยตอนล่างมีคลื่นสูง 2 - 4 เมตร บริเวณที่มีฝนฟ้าคะนองคลื่นสูงมากกว่า 4 เมตร ทะเลอันดามันมีคลื่นสูงประมาณ 2 เมตร บริเวณที่มีฝนฟ้าคะนองคลื่นสูงมากกว่า 2 เมตร นั้น
ในการนี้ รัฐบาลมีความเป็นห่วงประชาชนที่ได้รับผลกระทบจากสถานการณ์ดังกล่าว กระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วยว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการช่วยเหลือประชาชน โดยรักษาการอธิบดีกรมเจ้าท่า (นายสรพงศ์ ไพฑูรย์พงษ์) ได้สั่งการให้ทุกหน่วยงานของกรมเจ้าท่า ที่อยู่ในพื้นที่ภาคใต้ฝั่งอ่าวไทย ดำเนินการเร่งช่วยเหลือและเตรียมพร้อมออกประกาศกรมเจ้าท่าที่ 291/2565 ให้ระมัดระวังในการเดินเรือ ขอให้นายเรือและผู้ควบคุมเรือระมัดระวังการเดินเรือ หลีกเลี่ยงบริเวณที่มีฝนฟ้าคะนอง ติดตามข่าวอากาศอย่างต่อเนื่อง เรือเล็กบริเวณอ่าวไทยที่มีขนาดความยาวเรือน้อยกว่า 13 เมตร และเรือเล็กบริเวณทะเลอันดามันขนาดความยาวเรือน้อยกว่า 7 เมตร ห้ามออกจากฝั่งไปยังทะเลเปิดในระยะนี้ โดยในวันที่ 18 ธันวาคม 2565 ศูนย์ช่วยเหลือผู้ประสบอุทกภัยฯ โดยสำนักงานเจ้าท่าภูมิภาคสาขาสงขลา ออกให้ความช่วยเหลือประชาชนที่ได้รับความเดือดร้อนจากสถานการณ์อุทกภัยในพื้นที่จังหวัดสงขลา โดยมอบถุงยังชีพและน้ำดื่มให้ประชาชนในพื้นที่อำเภอเมือง จังหวัดสงขลา มอบถุงยังชีพ 50 ชุด น้ำดื่ม 30 แพ็ค
ทั้งนี้ กรมเจ้าท่า กระทรวงคมนาคม เตรียมพร้อมกำลังคน ยานพาหนะ เพื่อให้ความช่วยเหลือประชาชนได้อย่างทันท่วงทีที่ได้รับแจ้งเหตุ และจัดเจ้าหน้าที่ติดตามสถานการณ์ พยากรณ์อากาศ รับข่าวสาร และสามารถโทรแจ้งได้ที่สายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/62809