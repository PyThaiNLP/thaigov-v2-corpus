รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคมให้คณะกรรมการบริหารร่วม 4 สมาคมแท็กซี่ และสมาพันธ์แรงงานแท็กซี่ไทยเข้าพบเพื่อสอบถามความคืบหน้าเกี่ยวกับการปรับอัตราค่าโดยสาร


วันพุธที่ 9 พฤศจิกายน 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคมให้คณะกรรมการบริหารร่วม 4 สมาคมแท็กซี่ และสมาพันธ์แรงงานแท็กซี่ไทยเข้าพบเพื่อสอบถามความคืบหน้าเกี่ยวกับการปรับอัตราค่าโดยสาร
...
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ให้คณะกรรมการบริหารร่วม 4 สมาคมแท็กซี่ และสมาพันธ์แรงงานแท็กซี่ไทย เข้าพบ เพื่อสอบถามความคืบหน้าเกี่ยวกับการปรับอัตราค่าโดยสารรถแท็กซี่ที่จดทะเบียนในเขตกรุงเทพมหานคร
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม พร้อมด้วย นางสุขสมรวย วันทนียกุล เลขานุการรัฐมนตรีว่าการกระทรวงคมนาคม เป็นผู้แทน ให้คณะกรรมการบริหารร่วม 4 สมาคมแท็กซี่ และสมาพันธ์แรงงานแท็กซี่ไทย นำโดย นายศดิศ ใจเที่ยง เข้าพบ เพื่อสอบถามความคืบหน้าเกี่ยวกับการปรับอัตราค่าโดยสาร โดยมี นายจิรุตม์ วิศาลจิตร อธิบดีกรมการขนส่งทางบก นายเสกสม อัครพันธุ์ รองอธิบดีกรมการขนส่งทางบก และเจ้าหน้าที่ที่เกี่ยวข้องร่วมหารือ ในวันที่ 9 พฤศจิกายน 2565 ณ ห้องประชุมกระทรวงคมนาคม
ที่ปรึกษารัฐมนตรีว่าการกระทรวงคมนาคม กล่าวว่า กระทรวงคมนาคมมีความเห็นใจทุกฝ่ายไม่ว่าจะเป็นผู้ขับรถแท็กซี่และประชาชนผู้ใช้บริการ โดยท่านรัฐมนตรีว่าการกระทรวงคมนาคม มีความห่วงใย และเน้นย้ำให้ดำเนินการช่วยเหลือคนทุกกลุ่มที่เดือนร้อนด้วยความเป็นธรรม และภายใต้กรอบของกฎหมาย จึงสั่งการให้กรมการขนส่งทางบก ดำเนินการในส่วนที่เกี่ยวข้อง โดยให้มีผลกระทบต่อประชาชนผู้ใช้บริการน้อยที่สุด
ด้านนายจิรุตม์ วิศาลจิตร อธิบดีกรมการขนส่งทางบก กล่าวว่า กรมการขนส่งทางบกเข้าใจถึงความเดือนร้อนของทุกคนด้วยความจริงใจ และพร้อมรับฟังความเห็นของทุกฝ่าย ทุกภาคส่วน ทั้งนี้ คณะทำงานพิจารณาผลกระทบจากการปรับอัตราค่าจ้างบรรทุกคนโดยสารสำหรับรถยนต์รับจ้างบรรทุกคนโดยสารไม่เกินเจ็ดคน (TAXI - METER) ที่จดทะเบียนในเขตกรุงเทพมหานคร โดยมีรองปลัดกระทรวงคมนาคมเป็นประธานคณะทำงาน ได้นำข้อเสนอของคณะกรรมการบริหารร่วม 4 สมาคมซึ่งส่วนใหญ่เป็นผู้ให้บริการในเขตสนามบิน พร้อมทั้งข้อมูลการเปลี่ยนแปลงต้นทุนในการขับรถแท็กซี่ที่ทาง TDRI ได้วิเคราะห์ มารับฟังความคิดเห็นเกี่ยวกับการปรับอัตราค่าโดยสารรถแท็กซี่จากประชาชนและหน่วยงานที่เกี่ยวข้อง ได้แก่ มูลนิธิคุ้มครองผู้บริโภค สภาองค์กรของผู้บริโภค สำนักงานคณะกรรมการคุ้มครองผู้บริโภค สำนักงานสภาพัฒนาการเศรษฐกิจและสังคมแห่งชาติ สำนักงานผู้ตรวจการแผ่นดิน สถาบันวิจัยเพื่อการพัฒนาประเทศไทย (TDRI) ผู้แทนภาคประชาชน และผู้ขับรถแท็กซี่กลุ่มอื่น ๆ ไม่ว่าจะเป็นผู้ขับรถแท็กซี่ส่วนบุคคล และกลุ่มสหกรณ์ผู้ขับรถแท็กซี่ โดยในภาพรวมที่ประชุมเห็นพ้องด้วยกับการปรับขึ้นอัตราค่าโดยสารให้สอดคล้องกับค่าครองชีพที่เปลี่ยนแปลงไป และคำนึงถึงความเป็นธรรมกับประชาชนผู้ใช้บริการ ดังนั้น คณะทำงานฯ จึงได้มีมติเห็นชอบอัตราค่าโดยสารที่ TDRI นำเสนอ โดยอัตราดังกล่าวจะทำให้ค่าโดยสารเพิ่มขึ้นเฉลี่ยร้อยละ 7.34 ซึ่งสอดคล้องกับการเปลี่ยนแปลงของดัชนีราคาผู้บริโภคพื้นฐาน (Core CPI) ในเขตกรุงเทพมหานครและปริมณฑล หากแต่ยังไม่ตรงกับความต้องการของกลุ่มผู้ขับรถแท็กซี่ที่มาเรียกร้องในวันนี้ ที่ประชุมจึงได้ทำความเข้าใจกับกลุ่มแท็กซี่ดังกล่าวถึงอัตราที่จะปรับเพิ่ม โดยยึดความเห็นส่วนใหญ่ของตัวแทนภาคประชาชน และหน่วยงานที่เกี่ยวข้อง ซึ่งต้องการให้การปรับอัตราค่าโดยสารในครั้งนี้ทำให้ผู้ขับรถแท็กซี่มีรายได้เพียงพอต่อการดำรงชีพ และมีผลกระทบกับประชาชนผู้ใช้บริการน้อยที่สุด โดยหลังจากนี้กรมการขนส่งทางบกจะเร่งดำเนินการในเรื่องของเอกสารข้อกฎหมายการประกาศใช้อัตราค่าโดยสารใหม่ และดำเนินการส่งเรื่องต่อมายังกระทรวงคมนาคม ภายใน 2 สัปดาห์ เพื่อให้กระบวนการของการประกาศใช้รวดเร็วที่สุด ภายหลังการหารือ กลุ่มผู้ขับรถแท็กซี่ที่มาชุมนุมได้เข้าใจและยอมรับในอัตราค่าโดยสารตามมติคณะทำงานฯ ซึ่งหลังจากการประกาศใช้อัตราค่าโดยสารใหม่แล้ว กรมการขนส่งทางบกจะแต่งตั้งคณะทำงานขึ้นมา 1 ชุด ร่วมกับที่ปรึกษาที่มีองค์ความรู้ มีข้อมูลครบถ้วนรอบด้าน เพื่อพิจารณาโครงสร้างอัตราค่าโดยสารที่เหมาะสมต่อไป

ที่มา : https://www.thaigov.go.th/news/contents/details/61457