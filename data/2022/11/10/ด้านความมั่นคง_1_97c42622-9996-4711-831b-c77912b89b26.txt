รัฐบาลไทย-ข่าวทำเนียบรัฐบาล-ชลบุรี ขานรับนโยบาย ขับเคลื่อนประเทศไทยสู่เป้าหมายการพัฒนาที่ยั่งยืน ร่วม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น พร้อมกันทั้งจังหวัดวันนี้


วันพฤหัสบดีที่ 10 พฤศจิกายน 2565
พิมพ์
ชลบุรี ขานรับนโยบาย ขับเคลื่อนประเทศไทยสู่เป้าหมายการพัฒนาที่ยั่งยืน ร่วม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น พร้อมกันทั้งจังหวัดวันนี้
ชลบุรี ขานรับนโยบาย ขับเคลื่อนประเทศไทยสู่เป้าหมายการพัฒนาที่ยั่งยืน ร่วม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น พร้อมกันทั้งจังหวัดวันนี้
เมื่อวันที่่ 9 พ.ย. 65 นายธวัชชัย ศรีทอง ผู้ว่าราชการจังหวัดชลบุรี เปิดเผยว่า เมื่อเวลา 08.00 น. จังหวัดชลบุรี ได้จัดกิจกรรม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น พร้อมกันทุกอำเภอ และองค์กรปกครองส่วนท้องถิ่นทั้ง 99 แห่ง โดยที่จังหวัดชลบุรีได้จัดกิจกรรม Kick Off บริเวณ ศูนย์พัฒนาเด็กเล็กเทศบาลเมืองบ้านสวน 2 ตำบลบ้านสวน อำเภอเมืองชลบุรี ซึ่งผู้เข้าร่วมกิจกรรมประกอบด้วย นางสาวประภัสรา ศรีทอง ประธานแม่บ้านมหาดไทยจังหวัดชลบุรี นายนริศ นิรามัยวงศ์ รองผู้ว่าราชการจังหวัดชลบุรี นายสุคนธ์ สุวรรณศักดิ์สิน นายอำเภอเมืองชลบุรี นางสาวอสิตรา รัตนะมณี หัวหน้าสำนักงานจังหวัดชลบุรี นางสาวสุดินา แก้วดี ท้องถิ่นจังหวัดชลบุรี นางพนิดา จันทวัฒน์ ประชาสัมพันธ์จังหวัดชลบุรี นายวิชิต ชิตวิเศษ นายกเทศมนตรีเมืองบ้านสวน ผู้นำท้องที่ สมาชิกสภาท้องถิ่น ประชาชนในพื้นที่ อสม. อถล. ประชาชนจิตอาสา และเจ้าหน้าที่จากหน่วยงานที่เกี่ยวข้องและองค์กรปกครองส่วนท้องถิ่น ในพื้นที่เข้าร่วมกิจกรรม
นายธวัชชัย ศรีทอง กล่าวว่า จังหวัดชลบุรี ได้จัดกิจกรรม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น ซึ่งเป็นการ Change for Good สร้างสรรค์สิ่งดี ๆ ที่เป็นรูปธรรม เพื่อสนับสนุนการบรรลุเป้าหมายการพัฒนาอย่างยั่งยืน (SDGs) ตามที่ พลเอก ประยุทธ์ จันทร์โอชา นายกรัฐมนตรี ได้ประกาศเจตนารมณ์ว่าประเทศไทยพร้อมยกระดับการแก้ไขปัญหาภูมิอากาศอย่างเต็มที่ด้วยทุกวิถีทาง เพื่อบรรลุเป้าหมายความเป็นกลางทางคาร์บอน ภายในปี ค.ศ. 2050 และบรรลุเป้าหมายการปล่อยก๊าซเรือนกระจกสุทธิเป็นศูนย์ได้ในปี ค.ศ. 2065 ในการประชุมสมัชชาประเทศภาคีอนุสัญญาสหประชาชาติว่าด้วยการเปลี่ยนแปลงสภาพภูมิอากาศ ครั้งที่ 26 (Conference of the Parties – COP 26) เมื่อวันที่ 1 พฤศจิกายน 2564 ณ เมืองกลาสโกว์ สหราชอาณาจักร ประกอบกับการประกาศเจตนารมณ์เพื่อประเทศไทยที่ยั่งยืน (Statement of Commitment to Sustainable Thailand) ของกระทรวงมหาดไทย และผู้ว่าราชการจังหวัดทั้ง 76 จังหวัด เมื่อวันที่ 6 มิ.ย. 65 ที่มุ่ง Change for Good ทำให้โลกใบเดียวของทุกคนมีอายุยืนยาวตราบนานเท่านาน ด้วยแนวคิด “76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน “โลกนี้เพื่อเรา”
นายธวัชชัย ศรีทอง กล่าวต่อว่า นอกจากนี้ แผนปฏิบัติการจัดการขยะมูล “จังหวัดสะอาด” ของจังหวัดชลบุรี ได้กำหนดเป้าหมายให้ทุกครัวเรือนที่มีบริเวณหรือพื้นที่ จัดทำถังขยะเปียกครัวเรือนร้อยละ 100 เพื่อให้บรรลุเป้าหมายความเป็นกลางทางคาร์บอนในปี พ.ศ. 2593 และบรรลุเป้าหมายก๊าซเรือนกระจกสุทธิเป็นศูนย์ในปี พ.ศ. 2608 ตามที่กระทรวงมหาดไทยกำหนด สำหรับกิจกรรม Kick Off โครงการถังขยะเปียก ลดโลกร้อนขององค์กรปกครองส่วนท้องถิ่น ในครั้งนี้ คณะผู้บริหาร เจ้าหน้าที่ และประชาชนที่เข้าร่วมกิจกรรม ได้ร่วมกันจัดทำถังขยะเปียก ลดโลกร้อน ในศูนย์พัฒนาเด็กเล็กเทศบาลเมืองบ้านสวน เพื่อเป็นต้นแบบและนำไปขยายผลให้ได้ตามเป้าหมายที่กระทรวงมหาดไทยและจังหวัดชลบุรีกำหนด สอดคล้องกับนโยบายผู้ว่าราชการจังหวัดชลบุรีในการพัฒนาจังหวัดให้เป็นเมืองสะอาดต่อไป ทั้งนี้ ขอเชิญชวนพี่น้องประชาชนชาวจังหวัดชลบุรี และประชาชนในจังหวัดอื่น ๆ ร่วมเป็นส่วนหนึ่งในการขับเคลื่อนประเทศไทยสู่เป้าหมายการพัฒนาที่ยั่งยืนไปด้วยกัน ด้วยกิจกรรมง่าย เพียงจัดทำถังขยะเปียกลดโลกร้อน เปลี่ยนจากเศษอาหาร ขยะเปียกให้กลับกลายเป็นปุ๋ยเติมความอุดมสมบูรณ์ให้แก่ผืนดิน หรือหากท่านใดไม่มีพื้นที่สำหรับจัดทำถังขยะเปลี่ยนลดโลกร้อน ก็ขอเชิญชวนให้คัดแยกขยะด้วยการใช้หลักการ 3Rs คือ Reduce ใช้น้อย Reuse ใช้ซ้ำ และ Recycle นำกลับมาใช้ใหม่ เพื่อกำจัดขยะอย่างถูกวิธี อีกทั้งยังเป็นการช่วยลดโลกร้อนอีกด้วย

ที่มา : https://www.thaigov.go.th/news/contents/details/61471