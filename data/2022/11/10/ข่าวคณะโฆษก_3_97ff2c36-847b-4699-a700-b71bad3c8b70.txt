รัฐบาลไทย-ข่าวทำเนียบรัฐบาล-"ทิพานัน" ย้ำทุกสิทธิรักษา บัตรทอง-สวัสดิการข้าราชการ-พนง.ส่วนท้องถิ่น-ประกันสังคม ติดเชื้อโควิด สามารถรับบริการผ่าน 4 แอปฯ ส่งยาฟรีถึงบ้าน ย้ำรัฐบาลเดินหน้าเพิ่มสิทธิใหม่ 


วันพฤหัสบดีที่ 10 พฤศจิกายน 2565
พิมพ์
"ทิพานัน" ย้ำทุกสิทธิรักษา บัตรทอง-สวัสดิการข้าราชการ-พนง.ส่วนท้องถิ่น-ประกันสังคม ติดเชื้อโควิด สามารถรับบริการผ่าน 4 แอปฯ ส่งยาฟรีถึงบ้าน ย้ำรัฐบาลเดินหน้าเพิ่มสิทธิใหม่
"ทิพานัน" ย้ำทุกสิทธิรักษา บัตรทอง-สวัสดิการข้าราชการ-พนง.ส่วนท้องถิ่น-ประกันสังคม ติดเชื้อโควิด สามารถรับบริการผ่าน 4 แอปฯ ส่งยาฟรีถึงบ้าน ย้ำรัฐบาลเดินหน้าเพิ่มสิทธิใหม่ ยกระดับคุณภาพบริการใหม่ให้บัตรทอง สร้างความเท่าเทียมทางสุขภาพ
วันที่ 10 พฤศจิกายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ตามที่รัฐบาลพล.อ.ประยุทธ์ จันทร์โอชา ได้เดินหน้าในการปรับปรุงสิทธิประโยชน์และเพิ่มบริการใหม่ๆ ให้กับผู้สิทธิตามโครงการหลักประกันสุขภาพแห่งชาติ หรือบัตรทอง เพื่อดูแลสุขภาพประชาชนให้เข้าถึงสิทธิประโยชน์และการรักษาพยาบาลอย่างทั่วถึง สร้างความเท่าเทียมทางสุขภาพ ลดเหลื่อมล้ำทุกด้านโดยเฉพาะด้านถิ่นที่อยู่อาศัย ล่าสุดได้มีการเพิ่มบริการใหม่ โดยสำนักงานหลักประกันสุขภาพแห่งชาติ (สปสช.) ร่วมกับ 4 ผู้ให้บริการด้านสุขภาพ เพื่อดูแลผู้ป่วยโควิดผ่านบริการการแพทย์ทางไกล (Telemedicine) พร้อมบริการจัดส่งยาถึงบ้านครอบคลุมทุกสิทธิรักษาพยาบาล สิทธิบัตรทอง(สิทธิหลักประกันสุขภาพแห่งชาติ) สิทธิพนักงานองค์กรปกครองส่วนท้องถิ่น สิทธิสวัสดิการข้าราชการ สิทธิผู้ประกันตนในระบบประกันสังคม โดยเมื่อประชาชนตรวจ  ATK ขึ้น 2 ขีด ติดเชื้อโควิด-19 สามารถเลือกลงทะเบียนเพื่อพบแพทย์ผ่านออนไลน์ ซักถามและจ่ายยาตามอาการ หากเข้าเกณฑ์จะได้รับยาฟาวิพิราเวียร์หรือยาโมลนูพิราเวียร์ตามดุลพินิจของแพทย์ พร้อมจัดส่งถึงบ้านฟรี ไม่เสียค่าใช้จ่าย ตามประกาศหลักเกณฑ์การดูแลผู้ติดเชื้อโควิด-19 ฉบับใหม่ของสํานักงานหลักประกันสุขภาพแห่งชาติ (สปสช.) เมื่อวันที่ 15 สิงหาคม 2565 ที่ผ่านมา  ผ่าน 3 แอปพลิเคชัน โดยเลือกอย่างใดอย่างหนึ่ง ดังนี้
1.แอปพลิเคชัน Clicknic (คลิกนิก) ให้บริการโดย บริษัท คลิกนิก เฮลท์ จำกัด : https://forms.gle/hfo2Wr9jdvybn8d57 ดูแลผู้ป่วยโควิด-19 ทั่วประเทศที่เป็นกลุ่มอาการสีเขียวและกลุ่ม 608 สอบถามเพิ่มเติม Line ID : @clicknic
2. แอปพลิเคชัน MorDee (หมอดี) ให้บริการโดย บริษัท ทรู ดิจิทัล กรุ๊ป จำกัด : https://form.typeform.com/to/cNKqNz3p ดูแลผู้ป่วยโควิด-19 ทั่วประเทศที่เป็นกลุ่มอาการสีเขียว สอบถามเพิ่มเติม Line ID : @mordeeapp
3.แอปพลิเคชัน Good Doctor Technology ให้บริการโดย บริษัท กู๊ด ด็อกเตอร์ เทคโนโลยี (ประเทศไทย) : https://forms.gle/YKVMKy1p8FRDDBje7 ดูแลผู้ป่วยโควิด-19 กลุ่มอาการสีเขียว ที่อยู่ในพื้นที่ กทม. นนทบุรี ปทุมธานี สมุทรปราการ และชลบุรี เท่านั้น สอบถามเพิ่มเติม Line ID: @gdtt
น.ส.ทิพานัน กล่าวว่า ล่าสุดแอปพลิเคชัน โททอลเล่เทเลเมด (เดอะโททอลเล่คลินิก) เข้าร่วมเพื่อขยายการให้บริการที่ครอบคลุมมากยิ่งขึ้น โดยสามารถลงทะเบียนผ่าน LINE Official Account ที่ https://lin.ee/a1lHjXZn ได้เข้าร่วมโครงการเพื่อดูแลผู้ป่วยโควิด-19 ทั่วประเทศ ทุกกลุ่ม ทั้งเด็ก ผู้ใหญ่ รวมทั้งกลุ่ม 608 สอบถามเพิ่มเติม Line ID : @totale หรือสายด่วน 0620462944, 0618019577 โดยทุกแอปพลิเคชันเมื่อลงทะเบียนเสร็จเรียบร้อยแล้วขั้นตอนต่อไปสามารถทำตามคำแนะนำในแต่ละขั้นตอนเพื่อพบแพทย์ผ่านออนไลน์ เข้ารับบริการประเมินอาการเบื้องต้น และปรึกษาแพทย์ออนไลน์พร้อมรับคำแนะนำในการดูแลตัวเอง  หากเข้าเกณฑ์อาจได้รับยาฟาวิพิราเวียร์หรือยาโมลนูพิราเวียร์ตามดุลยพินิจของแพทย์ โดยจัดส่งยาถึงบ้านฟรี ไม่เสียค่าใช้จ่าย
“ที่ผ่านมาระบบบริการสุขภาพไทยมีมาตรฐานติดอันดับโลก รวมถึงการบริหารจัดการโควิด-19 ด้วยจนทำให้ผู้อำนวยการใหญ่องค์การอนามัยโลก (WHO) ชื่นชมที่ประเทศไทยมีระบประกันสุขภาพถ้วนหน้า ระบบสุขภาพปฐมภูมิ หรือ Primary Health Care ที่มีมาตรฐาน และไทยได้รับเลือกให้เข้าร่วมโครงการนำร่องการทบทวนหลักประกันสุขภาพถ้วนหน้าและความมั่นคงทางสุขภาพด้านการเตรียมความพร้อมและการตอบสนอง (Universal Health Preparedness and Response, UHPR) เพื่อเป็นเวทีแลกเปลี่ยนประสบการณ์และแนวทางปฏิบัติทั้งในระดับประเทศและภูมิภาคเกี่ยวกับการเตรียมความพร้อมในการรับมือกับภาวะฉุกเฉินทางสาธารณสุขขององค์การอนามัยโลกแล้ว รัฐบาล พล.อ. ประยุทธ์ จันทร์โอชา ยังได้ดำเนินนโยบายของรัฐบาลมุ่งมั่นเพิ่มสิทธิใหม่และยกระดับคุณภาพบริการเพื่อสร้างความมั่นคงทางสุขภาพที่เป็นพื้นฐานความสุขของประชาชน โดยยึดหลักไม่ทิ้งใครไว้ข้างหลัง และเดินหน้าสร้างความเท่าเทียมทางสุขภาพให้กับพี่น้องประชาชนไทยทุกกลุ่ม” น.ส.ทิพานัน กล่าว

ที่มา : https://www.thaigov.go.th/news/contents/details/61483