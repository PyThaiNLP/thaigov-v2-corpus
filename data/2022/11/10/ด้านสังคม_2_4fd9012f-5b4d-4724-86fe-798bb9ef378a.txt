รัฐบาลไทย-ข่าวทำเนียบรัฐบาล-รมว.พม. ร่วมมือครอบครัวอาเซียน หนุนวัฒนธรรมและศาสนา แก้ปัญหาสังคม สู้กระแสการเปลี่ยนแปลงโลก


วันพฤหัสบดีที่ 10 พฤศจิกายน 2565
รมว.พม. ร่วมมือครอบครัวอาเซียน หนุนวัฒนธรรมและศาสนา แก้ปัญหาสังคม สู้กระแสการเปลี่ยนแปลงโลก
รมว.พม. ร่วมมือครอบครัวอาเซียน หนุนวัฒนธรรมและศาสนา แก้ปัญหาสังคม สู้กระแสการเปลี่ยนแปลงโลก
วันนี้ (10 พ.ย. 65) นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พร้อมด้วย นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) ร่วมแชร์ความท้าทายและแนวทางแก้ไขสถานการณ์ด้านครอบครัวกับประเทศในภูมิภาคเอเชียและประเทศสมาชิกอาเซียน โดยเห็นพ้องว่าพลังทางวัฒนธรรมของชาวเอเชีย และความช่วยเหลือของชุมชนและภาคีเครือข่ายทุกภาคส่วนจะสามารถช่วยแก้ปัญหาและสร้างความเข้มแข็งของครอบครัว ในระหว่างการประชุมด้านครอบครัวของเอเชีย (Asian Family Conference) ซึ่งจัดขึ้นระหว่างวันที่ 8 - 10 พ.ย.2565 ณ ประเทศสิงคโปร์
นายจุติ กล่าวว่า คนไทยและครอบครัวชาวเอเชียมีความมุ่งมั่นและความอดทนอยู่แล้ว และจะสามารถผ่านวิกฤตเหล่านี้ไปได้ ซึ่งตนเห็นว่ารัฐบาลทุกประเทศประสบปัญหาทางการเงินในภาวะนี้เช่นกัน จึงต้องใช้ประโยชน์จากทรัพยากรที่มีอยู่รวมถึงคน เช่น อาสาสมัครและชุมชน เป็นพลังในการแก้ปัญหาครอบครัวให้ได้ ทั้งนี้ ตนยังเชื่อมั่นว่า ความรักเป็นสิ่งสำคัญที่ทำให้เด็กและคนในครอบครัวสามารถเอาชนะทุกอุปสรรคได้
นายจุติ กล่าวเพิ่มเติมว่า จากการพูดคุยกับรัฐมนตรีและผู้แทนประเทศต่างๆ ทุกคนเห็นตรงกันว่าภูมิภาคเอเชีย
มีวัฒนธรรมและสายใยในครอบครัวที่เข้มแข็ง และมีบริบททางสังคมที่ต่างจากประเทศตะวันตก ดังนั้น เราจึงควรใช้จุดแข็งนี้ในการแก้ไขปัญหาครอบครัวและปัญหาสังคมอื่น เพื่อให้เกิดผลดีที่สุดต่อประชาชนชาวเอเชีย

ที่มา : https://www.thaigov.go.th/news/contents/details/61488