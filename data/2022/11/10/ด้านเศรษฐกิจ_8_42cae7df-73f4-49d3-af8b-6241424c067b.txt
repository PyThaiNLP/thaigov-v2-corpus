รัฐบาลไทย-ข่าวทำเนียบรัฐบาล-กรมเจ้าท่า ขับเคลื่อนพัฒนาโครงการสำคัญ ให้เกิดเป็นรูปธรรม ยกระดับคุณภาพชีวิตประชาชน ตามนโยบายรัฐบาล


วันพฤหัสบดีที่ 10 พฤศจิกายน 2565
กรมเจ้าท่า ขับเคลื่อนพัฒนาโครงการสำคัญ ให้เกิดเป็นรูปธรรม ยกระดับคุณภาพชีวิตประชาชน ตามนโยบายรัฐบาล
...
กรมเจ้าท่า ขับเคลื่อนพัฒนาโครงการสำคัญ ให้เกิดเป็นรูปธรรม ยกระดับคุณภาพชีวิตประชาชน ตามนโยบายรัฐบาล
วันที่ 9 พฤศจิกายน 2565 ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม และคณะ ประชุมติดตามผลการดำเนินงานพร้อมมอบนโยบายให้แก่กรมเจ้าท่า โดยมีนายสรพงศ์ ไพฑูรย์พงษ์ รักษาการอธิบดีกรมเจ้าท่า นายสมชาย สุมนัสขจรกุล รองอธิบดีกรมเจ้าท่า ด้านวิชาการ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย และคณะผู้บริหาร ร่วมให้การต้อนรับและเข้าร่วมประชุม ณ ห้องประชุมวิสูตรสาครดิษฐ์ ชั้น 4 อาคาร 162 ปี กรมเจ้าท่า พร้อมด้วยผู้อำนวยการสำนักงานเจ้าท่าภูมิภาคที่ 1 - 7 และสาขา และผู้อำนวยการสำนักงานพัฒนาและบำรุงรักษาทางน้ำที่ 1 - 8 ร่วมประชุมผ่านระบบทางไกล cisco
กรมเจ้าท่า ได้รายงานผลการเบิกจ่ายงบประมาณปี 2565 ผลสัมฤทธิ์ปี 2565 ภาพรวมการดำเนินโครงการสำคัญต่างๆ ในปี 2566 ตามแผนยุทธศาสตร์กรมเจ้าท่า และได้รายงานผลการดำเนินการตามข้อสั่งการรัฐมนตรีว่าการกระทรวงคมนาคม ทั้ง 15 นโยบาย และรัฐมนตรีช่วยว่าการกระทรวงคมนาคม 2 นโยบาย รวมถึงการดำเนินการในช่วงอุทกภัย โดยการจัดตั้ง “ศูนย์ช่วยเหลือผู้ประสบอุทกภัย” พร้อมบูรณาการร่วมกับหน่วยงานที่เกี่ยวข้อง เพื่อเฝ้าระวังและช่วยเหลือประชาชนตลอดระยะเวลาที่ประสบปัญหาอุทกภัยจนกระทั่งเข้าสู่สภาวะการณ์ปกติ นอกจากนี้ กรมเจ้าท่า ได้จัดกิจกรรมกับหน่วยงานที่เกี่ยวข้องในการรวมพลบูรณาการ ปฏิบัติงาน “ลอยกระทงปลอดภัย..ไร้อุบัติเหตุ” ซึ่งผลจากการดำเนินการทำให้ไม่มีอุบัติเหตุและเหตุการณ์โดยรวมปกติ
ในการนี้ นายอธิรัฐ ได้ติดตามผลการดำเนินงานตามนโยบาย/ แผนงานและข้อสั่งการ ปี 2565 และมอบนโยบายการดำเนินงานกรมเจ้าท่า ปี 2566 ดังนี้
1. การปรับปรุงท่าเรือโดยสารแม่น้ำเจ้าพระยา (Smart Pier) ในปี 2565 กรมเจ้าท่าสร้างท่าเรือแล้วเสร็จพร้อมใช้งาน จำนวน 5 ท่า ได้แก่ ท่ากรมเจ้าท่า ท่าสะพานพุทธ ท่านนทบุรี ท่าช้าง ท่าสาทร ซึ่งอยู่ระหว่างดำเนินการพร้อมเปิดใช้งานภายในปี 2565 จำนวน 6 ท่า ได้แก่ ท่าเตียน ท่าบางโพ ท่าพระราม 7 ท่าพายัพ ท่าราชินี ท่าเกียกกาย ในปี 2566 ปรับปรุงก่อสร้างจำนวน 3 ท่าเรือ ได้แก่ ท่าปิ่นเกล้า ท่าพระราม 5 ท่าปากเกร็ด
2. การขุดลอกต่างตอบแทนแก้ปัญหาภัยแล้งในปี 2565 กรมเจ้าท่าได้ดำเนินการขุดลอกไปแล้ว 132 แห่ง ปริมาณดินรวม 18,160,500 ลบ.ม./ ขุดลอกต่างตอบแทนและอื่นๆ ปริมาณ 5.00 ล้าน ลบ.ม. ประหยัดงบประมาณ 285 ล้านบาท ในปี 2566 จำนวน 54 แห่ง ปริมาณดินรวม 4,048,600 ลบ.ม./ ขุดลอกต่างตอบแทนและอื่นๆ (ออกใบอนุญาตแล้ว) รวม 170,101.2 ลบ.ม.
3. เรือไฟฟ้า (EV BOAT) ในแม่น้ำเจ้าพระยา ปัจจุบันมี จำนวน 26 ลำ ในปี 2565 เพิ่มขึ้น 11 ลำ ในปี 2566 เพิ่มขึ้น 7 ลำ
4. องค์การทางทะเลระหว่างประเทศ (IMO) ในปี 2565 ดำเนินการตามแผนปฏิบัติการแก้ไขข้อบกพร่อง (CAP) จำนวน 29 รายการ ในปี 2566 เตรียมความพร้อมรับการตรวจประเมินจากองค์กรทางทะเลระหว่างประเทศ (IMO) ในเดือนกุมภาพันธ์ 2566 (ระหว่างวันที่ 20 - 27 กุมภาพันธ์ 2566)
ท้ายนี้ รักษาการอธิบดีกรมเจ้าท่า รับนโยบายของรัฐมนตรีว่าการกระทรวงคมนาคม และรัฐมนตรีช่วยว่าการกระทรวงคมนาคม เพื่อนำไปสู่การปฏิบัติให้เป็นไปตามแผนและสอดรับนโยบายของรัฐบาล พร้อมเดินหน้าโครงการสำคัญต่างๆ ของกรมเจ้าท่า เพื่อให้ประชาชนได้รับประโยชน์สูงสุด และดำเนินการด้วยความรอบคอบ โปร่งใส เป็นไปตามระเบียบ กฎหมายที่เกี่ยวข้องและหลักธรรมาภิบาลอย่างเคร่งครัดต่อไป

ที่มา : https://www.thaigov.go.th/news/contents/details/61475