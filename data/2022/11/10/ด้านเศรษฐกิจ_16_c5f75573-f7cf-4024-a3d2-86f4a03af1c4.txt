รัฐบาลไทย-ข่าวทำเนียบรัฐบาล-รถบรรทุกพ่วง 18 ล้อ จอดรถขวางกลางรางรถไฟ ทำให้เกิดอุบัติเหตุชนกับขบวนรถด่วนกรุงเทพ - เชียงใหม่


วันพฤหัสบดีที่ 10 พฤศจิกายน 2565
รถบรรทุกพ่วง 18 ล้อ จอดรถขวางกลางรางรถไฟ ทำให้เกิดอุบัติเหตุชนกับขบวนรถด่วนกรุงเทพ - เชียงใหม่
เกิดเหตุขบวนรถด่วนที่ 51 กรุงเทพ - เชียงใหม่ ชนกับรถบรรทุกพ่วง 18 ล้อ ที่จอดรถขวางกลางรางรถไฟ มีเครื่องกั้นถนนชนิดเครื่องกั้นอัตโนมัติ มีป้ายไฟ ป้ายสัญญาณจราจรครบถ้วน ระหว่างสถานีศาลาแม่ทา - หนองหล่ม อ.แม่ทา จ.ลำพูน ในเบื้องต้นไม่มีผู้ได้รับบาดเจ็บ
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า วันนี้ (10 พ.ย. 65) เวลา 11.24 น. รฟท. ได้รับรายงาน เกิดเหตุขบวนรถด่วนที่ 51 กรุงเทพ - เชียงใหม่ ชนกับรถบรรทุกพ่วง 18 ล้อ หมายเลขทะเบียน 71-0497 เชียงใหม่ ที่จอดรถขวางกลางรางรถไฟ บริเวณจุดตัดเสมอระดับทางรถไฟ-รถยนต์ หลักกิโลเมตรที่ 703/7-8 ระหว่างสถานีศาลาแม่ทา - หนองหล่ม อำเภอแม่ทา จังหวัดลำพูน ซึ่งในบริเวณดังกล่าวมีเครื่องกั้นถนนชนิดเครื่องกั้นอัตโนมัติ มีป้ายไฟ ป้ายสัญญาณจราจรครบถ้วน ส่งผลให้รถจักรดีเซล หมายเลข 4501 ได้รับความเสียหายอย่างมาก และตกราง 6 ล้อ กีดขวางการเดินรถ เบื้องต้น ไม่มีผู้ได้รับบาดเจ็บหรือเสียชีวิต
ทั้งนี้ ภายหลังเกิดเหตุนายนิรุฒ มณีพันธ์ ผู้ว่าการรถไฟแห่งประเทศไทย ได้สั่งการให้เจ้าหน้าที่ดำเนินการขนถ่ายผู้โดยสารบนขบวนรถจากบริเวณที่เกิดเหตุไปยังสถานีปลายทางที่สถานีลำพูน และเชียงใหม่ พร้อมทั้ง ได้ให้เจ้าหน้าที่ลงพื้นที่ตรวจสอบที่เกิดเหตุอย่างเร่งด่วนเพื่อหาสาเหตุการเกิดอุบัติเหตุในครั้งนี้ และเข้าดำเนินการยกรถจักรดีเซลที่ตกรางกีดขวางการเดินรถ ให้กลับมาเปิดให้บริการได้โดยเร็วที่สุด คาดว่าจะแล้วเสร็จในเวลาไม่เกิน 17.00 น. ซึ่งจะไม่ส่งผลกระทบต่อการเดินทางในเส้นทางสายเหนือแต่อย่างใด

ที่มา : https://www.thaigov.go.th/news/contents/details/61489