รัฐบาลไทย-ข่าวทำเนียบรัฐบาล-คำกล่าวนายกรัฐมนตรี ในการประชุมสุดยอดธุรกิจและการลงทุนอาเซียน ค.ศ. 2022 (ASEAN Business and Investment Summit (ABIS) 2022)


วันพฤหัสบดีที่ 10 พฤศจิกายน 2565
คำกล่าวนายกรัฐมนตรี ในการประชุมสุดยอดธุรกิจและการลงทุนอาเซียน ค.ศ. 2022 (ASEAN Business and Investment Summit (ABIS) 2022)
คำกล่าวนายกรัฐมนตรี
ในการประชุมสุดยอดธุรกิจและการลงทุนอาเซียน ค.ศ. 2022
(ASEAN Business and Investment Summit (ABIS) 2022)
คำกล่าวนายกรัฐมนตรี
ในการประชุมสุดยอดธุรกิจและการลงทุนอาเซียน ค.ศ. 2022
(ASEAN Business and Investment Summit (ABIS) 2022)
ในหัวข้อ “อาเซียนที่มีความพร้อมด้านดิจิทัล (Digital-Ready ASEAN)”
ท่านผู้นำและรัฐมนตรีจากประเทศสมาชิกอาเซียน
ท่านประธานสภาที่ปรึกษาธุรกิจอาเซียน
สมาชิกสภาที่ปรึกษาธุรกิจอาเซียน
และแขกผู้มีเกียรติทุกท่าน
ผมรู้สึกยินดีที่ได้รับเชิญให้มาร่วมแสดงวิสัยทัศน์ในการประชุมสุดยอดธุรกิจและการลงทุนอาเซียนอีกครั้งในปีนี้ ภายใต้หัวข้อ “อาเซียนที่มีความพร้อมด้านดิจิทัล” ซึ่งเป็นประเด็นที่รัฐบาลไทยและอาเซียนให้ความสำคัญ เป็นลำดับต้น โดยเฉพาะการขับเคลื่อนการพัฒนาเศรษฐกิจและสังคมในยุคหลังโควิด-19
ในช่วง 2 - 3 ปีที่ผ่านมา ความท้าทายต่าง ๆ ทั้งด้านสาธารณสุข และเศรษฐกิจ เป็นปัจจัยเร่ง ที่ทำให้เทคโนโลยีดิจิทัลกลายมาเป็นวิถีชีวิต ความจำเป็น และความอยู่รอดของหลาย ๆ ภาคส่วน โดยเฉพาะภาคธุรกิจ ตั้งแต่ปี 2562 เป็นต้นมา อาเซียนเล็งเห็นถึงความสำคัญของการขับเคลื่อนการเปลี่ยนผ่านสู่ดิจิทัล จึงได้ส่งเสริมความร่วมมือด้านนี้อย่างจริงจัง ผ่านการจัดทำแผนงานต่าง ๆ ตั้งแต่แผนแม่บทอาเซียนด้านดิจิทัล ค.ศ. 2025 จนถึงแผนยุทธศาสตร์อาเซียนในประเด็นการปฏิวัติอุตสาหกรรม ครั้งที่ 4 และแผนงานบันดาร์เสรีเบกาวัน ซึ่งล้วนแต่มีเป้าหมายสำคัญในการทำให้อาเซียนเป็นประชาคมที่มีความพร้อมด้านดิจิทัลในทุกมิติ และสามารถเก็บเกี่ยวประโยชน์จากเทคโนโลยีดิจิทัลอย่างเต็มที่
ท่ามกลางความท้าทายระดับโลกต่าง ๆ เราควรให้ความสำคัญแก่ 3 ประเด็นหลัก ในการพัฒนาความพร้อมด้านดิจิทัลของอาเซียนเพื่อบรรลุการเป็นประชาคมเศรษฐกิจและสังคมดิจิทัลที่มีความยืดหยุ่น ครอบคลุม บูรณาการ และสามารถแข่งขันกับนานาชาติได้ ได้แก่
ประการแรก: การสร้างความเข้มแข็งของเศรษฐกิจดิจิทัล เพื่อปลดล็อกศักยภาพเศรษฐกิจดิจิทัลในอาเซียน ยกระดับความเป็นอยู่ของประชาชน รวมทั้งเสริมสร้างขีดความสามารถในการแข่งขันของอาเซียน ทั้งนี้ ในช่วงที่ผ่านมา เศรษฐกิจดิจิทัลในอาเซียนมีการขยายตัวและเติบโตอย่างรวดเร็ว โดยมีจำนวนผู้ใช้อินเทอร์เน็ตมากกว่า 400 ล้านคน และคาดว่า เศรษฐกิจดิจิทัลในภูมิภาคจะมีมูลค่ากว่า 360,000 ล้านดอลลาร์สหรัฐ ในอีก 3 ปีข้างหน้า ดังนั้น เพื่อรองรับการเติบโตของเศรษฐกิจดิจิทัลในภูมิภาคและของโลก อาเซียนควรเร่งเสริมสร้างความเข้มแข็งอย่างรอบด้านต่อการเปลี่ยนผ่านสู่ดิจิทัล โดยเฉพาะการปรับปรุงมาตรฐานและกฎระเบียบด้านดิจิทัลที่โปร่งใสและเป็นธรรม การบริการดิจิทัลที่มีคุณภาพ การบริหารจัดการข้อมูลดิจิทัลที่ปลอดภัย การพัฒนาทักษะดิจิทัลที่มีคุณภาพสูงในภาคแรงงานและธุรกิจ ตลอดจนการส่งเสริมดิจิทัลสตาร์ทอัพที่เข้มแข็ง ทั้งนี้ ไทยได้ให้ความสำคัญกับการส่งเสริมดิจิทัลสตาร์ทอัพให้สามารถประยุกต์ใช้เทคโนโลยีเชิงลึก เพื่อต่อยอดสู่การสร้างผลิตภัณฑ์ด้านเทคโนโลยีและนวัตกรรมดิจิทัลและการขยายธุรกิจ ตลอดจนมุ่งส่งเสริมการลงทุนจากบริษัทเทคโนโลยีชั้นนำทั้งในและนอกอาเซียน โดยเฉพาะในสาขาที่มีศักยภาพ อาทิ เทคโนโลยีบล็อคเชน อิเล็กทรอนิกส์อัจฉริยะ โลจิสติกส์อัจฉริยะ และเกษตรอัจฉริยะ
ประการที่สอง: การสร้างความเชื่อมโยงดิจิทัล โดยเฉพาะการเร่งพัฒนาโครงสร้างพื้นฐานดิจิทัล ระบบโลจิสติกส์ที่มีประสิทธิภาพและไร้ร้อยต่อ ความเชื่อมโยงด้านข้อมูลและระบบการชำระเงินดิจิทัล ตลอดจนความเชื่อมโยง   ของระบบ ASEAN Single Window เพื่อส่งเสริมระบบนิเวศที่เอื้อต่อธุรกิจดิจิทัล และเสริมสร้างการบูรณาการด้านดิจิทัลของอาเซียน ในส่วนของไทย ภายใต้โครงการ ASEAN Digital Hub ได้มีการยกระดับโครงสร้างพื้นฐานโทรคมนาคมทั่วประเทศ และพัฒนาความเชื่อมโยงของโครงข่ายอินเทอร์เน็ตระหว่างประเทศในภูมิภาค การพัฒนาโครงการ Thailand Digital Valley ในพื้นที่ EEC เพื่อเป็นศูนย์กลางด้านเทคโนโลยีและนวัตกรรมขั้นสูงแห่งใหม่ของอาเซียน เน้นการพัฒนาและออกแบบนวัตกรรมดิจิทัล รวมทั้งมีการส่งเสริมเมืองอัจฉริยะ โดยนำเทคโนโลยีดิจิทัลจากเครือข่ายดิจิทัลสตาร์ทอัพมาประยุกต์ใช้แก้ไขปัญหาของเมืองอย่างตรงจุด นอกจากนี้ บริษัทชั้นนำระดับโลกอย่างอะเมซอนเว็ปเซอร์วิสยังได้เข้ามาเป็นส่วนหนึ่งของโครงสร้างพื้นฐานคลาวด์ส่วนกลางสำหรับ
หน่วยราชการไทย ซึ่งจะช่วยสนับสนุนการปฏิรูประบบดิจิทัลของภาครัฐ
ประการที่สาม: การสร้างความยั่งยืนและครอบคลุม โดยให้ความสำคัญกับการลดความเหลื่อมล้ำทางดิจิทัล การพัฒนาบุคลากรดิจิทัล การสนับสนุนการเข้าถึงแหล่งเงินทุน และการใช้ประโยชน์จากเทคโนโลยีดิจิทัล ตลอดจนการพัฒนาขีดความสามารถของผู้ประกอบการ MSMEs และสตรี เพื่อให้การเปลี่ยนผ่านสู่ดิจิทัลของอาเซียนนำไปสู่การเติบโตทางเศรษฐกิจที่ยั่งยืน ครอบคลุม และเป็นประโยชน์ต่อประชาชนในภูมิภาค โดยไม่ทิ้งกลุ่มใด ๆ ไว้ข้างหลัง ไทยจึงให้ความสำคัญกับการเร่งพัฒนาทักษะดิจิทัลในบุคคลทุกกลุ่ม ทุกระดับ และดึงดูดแรงงานดิจิทัลทักษะสูงจากต่างประเทศ รวมถึงประเทศสมาชิกอาเซียนให้เข้ามาทำงานในไทย นอกจากนี้ ไทยยังให้ความสำคัญกับความมั่นคงปลอดภัยไซเบอร์และความเป็นส่วนตัวของข้อมูลและสารสนเทศโดยได้ออกกฎหมายภายใน
เพื่อส่งเสริมเรื่องดังกล่าว อีกทั้งยังได้ปรับปรุงกฎระเบียบเพื่อให้การทำธุรกรรมทางอิเล็กทรอนิกส์
และการประกอบธุรกิจบริการแพลตฟอร์มดิจิทัลมีมาตรฐาน โปร่งใส และเป็นธรรม ซึ่งจะช่วยลดช่องว่าง
ด้านการพัฒนา และขับเคลื่อนประเทศไปสู่การเติบโตอย่างยั่งยืนและครอบคลุม
ทั้งนี้ ผมขอเน้นย้ำด้วยว่า โดยที่เรากำลังเผชิญกับความไม่มั่นคงทางอาหารและพลังงาน อาเซียนควรให้ความสำคัญอย่างยิ่งต่อการส่งเสริมความร่วมมือและการประยุกต์ใช้เทคโนโลยีและนวัตกรรมใหม่ ๆ เพิ่มมากขึ้น โดยเฉพาะสาขาเกษตรอัจฉริยะ พลังงานสะอาด เศรษฐกิจหมุนเวียน และเศรษฐกิจสีเขียว ซึ่งรวมถึงการถ่ายทอดองค์ความรู้และการแลกเปลี่ยนแนวปฏิบัติที่เป็นเลิศและเทคโนโลยีใหม่ ๆ เพื่อพัฒนาห่วงโซ่อุปทานที่เข้มแข็ง ยั่งยืน และพร้อมสำหรับอนาคต
นอกจากนี้ ผมขอชื่นชมบทบาทของประเทศคู่เจรจาและภาคีภายนอกของอาเซียนในการสนับสนุน          การดำเนินงานเพื่อขับเคลื่อนวาระการเปลี่ยนผ่านด้านดิจิทัลของอาเซียนอย่างต่อเนื่อง อีกทั้งขอสนับสนุน      ให้ทุกฝ่ายใช้ประโยชน์อย่างเต็มที่จากศูนย์ความร่วมมืออาเซียน-สิงคโปร์เพื่อความเป็นเลิศด้านความมั่นคงปลอดภัยทางไซเบอร์ ที่ประเทศสิงคโปร์ และศูนย์ความร่วมมืออาเซียน-ญี่ปุ่นเพื่อพัฒนาบุคลากรความมั่นคงปลอดภัยไซเบอร์ ที่ประเทศไทย เพื่อเตรียมพร้อมรับมือกับความท้าทายด้านไซเบอร์ในระดับภูมิภาค ทั้งนี้  ผมเห็นว่า การเสริมสร้างความร่วมมือระหว่างภาครัฐและเอกชน โดยเฉพาะในด้านการส่งเสริมและการเข้าถึงนวัตกรรม การพัฒนาระบบนิเวศที่ปลอดภัย การลงทุนด้านการวิจัยและพัฒนา รวมทั้งการเข้าถึงแหล่งเงินทุนสำหรับผู้ประกอบการดิจิทัล มีความจำเป็นอย่างยิ่งสำหรับการขยายโอกาสและผลักดันการเติบโตด้านดิจิทัล   ในยุคหลังโควิด-19
สุดท้ายนี้ โดยที่อาเซียนกำลังมุ่งหน้าสู่การจัดทำวิสัยทัศน์ประชาคมอาเซียนภายหลังปี ค.ศ. 2025
ผมหวังเป็นอย่างยิ่งว่า ความร่วมมือและการสอดประสานในการพัฒนาด้านดิจิทัลของอาเซียนจะเป็นไป3 เสาของประชาคมอาเซียน โดยให้ความสำคัญกับการมีประชาชนเป็นศูนย์กลาง ความเชื่อมโยงดิจิทัลที่เข้มแข็ง และการขับเคลื่อนเศรษฐกิจสีเขียวอย่างยั่งยืน และขอถือโอกาสนี้เน้นย้ำถึง ความมุ่งมั่นของไทยในการขับเคลื่อนประชาคมดิจิทัลอาเซียนที่เข้มแข็ง เชื่อมโยง และครอบคลุม และพร้อม  ก้าวสู่การบูรณาการด้านดิจิทัลอย่างเต็มรูปแบบเพื่อการเป็น “ดิจิทัลอาเซียน” และทำให้อาเซียนเป็นพลังสำคัญในการขับเคลื่อนเศรษฐกิจของภูมิภาคและของโลก เพื่อประโยชน์ของประชาชนของเราสืบต่อไป
ขอบคุณครับ

ที่มา : https://www.thaigov.go.th/news/contents/details/61481