รัฐบาลไทย-ข่าวทำเนียบรัฐบาล-นายกรัฐมนตรีกล่าวแสดงข้อคิดเห็น ระหว่างการหารือผู้นำอาเซียนกับสมัชชารัฐสภาอาเซียน เชื่อมั่น AIPA ชวนร่วมสนับสนุนการดำเนินการของรัฐบาลสมาชิกในอาเซียน 


วันพฤหัสบดีที่ 10 พฤศจิกายน 2565
พิมพ์
นายกรัฐมนตรีกล่าวแสดงข้อคิดเห็น ระหว่างการหารือผู้นำอาเซียนกับสมัชชารัฐสภาอาเซียน เชื่อมั่น AIPA ชวนร่วมสนับสนุนการดำเนินการของรัฐบาลสมาชิกในอาเซียน
นายกรัฐมนตรีกล่าวแสดงข้อคิดเห็นระหว่างการหารือผู้นำอาเซียนกับสมัชชารัฐสภาอาเซียน เชื่อมั่น AIPA ชวนร่วมสนับสนุนการดำเนินการของรัฐบาลสมาชิกในอาเซียน
วันนี้ (วันที่ 10 พฤศจิกายน 2565) เวลา 08.45 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และภริยา เดินทางถึงกรุงพนมเปญ ซึ่งในช่วงสายของวันนี้ นายกรัฐมนตรีได้เข้าเฝ้าฯ พระบาทสมเด็จพระบรมนาถนโรดม สีหมุนี ณ พระบรมราชวัง
ต่อมา เวลา 14.20 น. ณ โรงแรมสกคา กรุงพนมเปญ ได้กล่าวแสดงข้อคิดเห็นในการหารือระหว่างผู้นำอาเซียนกับผู้แทนสมัชชารัฐสภาอาเซียน (ASEAN Inter-Parliamentary Assembly: AIPA) ซึ่งในปีนี้ วัตถุประสงค์สำคัญของการจัดการประชุม AIPA คือ เพื่อส่งเสริมความร่วมมือระหว่างฝ่ายบริหารและฝ่ายนิติบัญญัติในการขับเคลื่อนประชาคมอาเซียน และปรึกษาหารือในการรับมือประเด็นความท้าทายร่วมกัน
การประชุม AIPA เป็นการประชุมแบบเต็มคณะ (plenary) โดยมีสมเด็จอัคคมหาเสนาบดีเดโชฮุน เซน นายกรัฐมนตรีกัมพูชาและประธานอาเซียน เป็นประธานการประชุม และมีผู้นำประเทศสมาชิกอาเซียน 9 ประเทศ ผู้แทนจากรัฐสภาประเทศสมาชิก อาเซียน 9 ประเทศ (เมียนมาไม่เข้าร่วม) เลขาธิการอาเซียน และเลขาธิการ AIPA ซึ่งนายชวน หลีกภัย ประธานรัฐสภาเป็นผู้แทนรัฐสภาไทยเข้าร่วม ในโอกาสนี้ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญจากคำกล่าวนายกรัฐมนตรี ดังนี้
นายกรัฐมนตรี ยินดีที่ได้พบกับสมาชิก AIPA วันนี้ การควบคุมการแพร่ระบาดของโควิด-19 อย่างมีประสิทธิภาพแสดงถึงความสำเร็จของรัฐบาล ฝ่ายนิติบัญญัติ และประชาชนที่ร่วมมือเพื่อรับมือกับความท้าทายนี้ อย่างไรก็ดี ต้องร่วมมือกันต่อไปเพื่อฟื้นฟูเศรษฐกิจ แก้ไขประเด็นด้านสังคมและสิ่งแวดล้อมตามคำกล่าวของประธาน AIPA
นายกรัฐมนตรี เชื่อว่า AIPA สนับสนุนการดำเนินการของรัฐบาลสมาชิกในอาเซียนได้ 3 ประการ ดังนี้
1. ตอบสนองต่อการรับมือและบรรเทาผลกระทบจากความท้าทายต่าง ๆ อย่างทันท่วงทีและมีประสิทธิภาพ ฝ่ายนิติบัญญัติและฝ่ายบริหารต้องร่วมมือกันต่อไปเพื่อพิจารณาผ่านร่างกฎหมายที่จำเป็นและงบประมาณของประเทศเพื่อส่งเสริมความมั่นคงด้านสาธารณสุข
2. ขับเคลื่อนวาระของประชาชน หลังการแพร่ระบาดของโควิด-19 ถ่ายทอดความเห็นของประชาชนมายังรัฐบาล โดยเฉพาะในประเด็นที่เกี่ยวกับประชาชนเพื่อขยายผลไปสู่เป้าหมายการพัฒนาที่ยั่งยืน และเพื่อความผาสุกของประชาชน
3. แก้ไขหรือออกกฎหมายภายในให้สอดคล้องกับพันธกรณี และความตกลงของอาเซียน ส่งเสริมการรวมตัวทางเศรษฐกิจ โดยนายกรัฐมนตรียินดีที่ RCEP มีผลบังคับใช้แล้ว และหวังว่าประเทศที่เหลือจะเร่งดำเนินการให้สัตยาบันโดยเร็ว เพื่อใช้ผลประโยชน์จากความตกลงฯ ร่วมกัน
ในตอนท้าย นายกรัฐมนตรีเชื่อมั่นว่ารัฐสภาอาเซียนจะช่วยส่งเสริมความร่วมมือระหว่างทุกภาคส่วน นำประชาคมอาเซียนสู่การพัฒนาที่ยั่งยืนเป็นประชาคมเพื่อประชาชนอย่างแท้จริง

ที่มา : https://www.thaigov.go.th/news/contents/details/61497