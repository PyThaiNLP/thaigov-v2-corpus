รัฐบาลไทย-ข่าวทำเนียบรัฐบาล-“กรุงไทย”ตอกย้ำผู้นำการลงทุนดิจิทัล เปิดเทรดทองออนไลน์กับ “วายแอลจี” ผ่าน Gold Wallet บนเป๋าตัง ดีเดย์ 10 พ.ย.นี้


วันพฤหัสบดีที่ 10 พฤศจิกายน 2565
พิมพ์
“กรุงไทย”ตอกย้ำผู้นำการลงทุนดิจิทัล เปิดเทรดทองออนไลน์กับ “วายแอลจี” ผ่าน Gold Wallet บนเป๋าตัง ดีเดย์ 10 พ.ย.นี้
“ธนาคารกรุงไทย” เดินหน้าตอบโจทย์ผู้ลงทุน เปิดเทรดทองออนไลน์ครบวงจรกับ “วายแอลจี บูลเลี่ยน อินเตอร์เนชั่นแนล” ร้านทองชั้นนำของไทย ผ่าน Gold Wallet บนแอปฯเป๋าตัง นับเป็นพันธมิตรรายที่ 2 เพื่อเพิ่มทางเลือกให้ผู้ลงทุน ตั้งแต่วันที่ 10 พ.ย.65 เป็นต้นไป
นายรวินทร์ บุญญานุสาสน์ รองกรรมการผู้จัดการใหญ่ สายงานธุรกิจตลาดเงินตลาดทุน ธนาคารกรุงไทย เปิดเผยว่า จากความมุ่งมั่นพัฒนาเทคโนโลยีและนวัตกรรมการลงทุน เพื่อตอบโจทย์ผู้ลงทุนทุกกลุ่มผ่านช่องทางดิจิทัลอย่างครบวงจร ครอบคลุมทั้งพันธบัตรรัฐบาล หุ้นกู้ดิจิทัล และการลงทุนทองคำออนไลน์ ล่าสุด ธนาคารจับมือกับ บริษัท วายแอลจี บูลเลี่ยน อินเตอร์เนชั่นแนล จำกัด ร้านค้าทองชั้นนำของไทย เปิดซื้อขายทองออนไลน์ครบวงจร ผ่านบริการ Gold Wallet บนแอปพลิเคชันเป๋าตัง ซึ่งนับเป็นพันธมิตรรายที่ 2 เพื่อเพิ่มทางเลือกการลงทุนให้กับผู้ลงทุน ในการซื้อ-ขาย-ถอนทองออนไลน์ 99.99% ได้แบบเรียลไทม์ สะดวก รวดเร็ว ปลอดภัย และทันต่อสถานการณ์ที่เกิดขึ้น โดยเริ่มตั้งแต่วันที่ 10 พฤศจิกายน 2565 เป็นต้นไป
ธนาคารมีเป้าหมายพัฒนา Gold Wallet บนแอปฯเป๋าตัง ให้เป็นตลาดซื้อ-ขาย-ถอนทองคำออนไลน์แบบครบวงจรแห่งแรกของประเทศไทย โดยให้ความสำคัญกับผลประโยชน์สูงสุดของผู้ลงทุน จากการเปิดให้บริการครั้งแรกเมื่อเดือนเมษายน 2565 ที่ผ่านมา นักลงทุนให้การตอบรับเป็นอย่างดี ด้วยบริการที่ครอบคลุม ทั้งการส่งคำสั่งซื้อ-ขาย-ถอนทองออนไลน์ พร้อมบริการรายงานความเคลื่อนไหวของราคาทอง และอัตราแลกเปลี่ยน ผ่านช่องทาง Krungthai Connext ซึ่งปัจจุบันมีปริมาณการเปิดบัญชี Gold Wallet รวมจำนวน 140,000 บัญชี
“ทิศทางการลงทุนทองคำ มีแนวโน้มเติบโตอย่างต่อเนื่อง ทั้งการเปิดบัญชีและปริมาณการซื้อ-ขายที่เพิ่มขึ้นมาก ธนาคารจึงขยายความร่วมมือกับพันธมิตร เพื่อเพิ่มจำนวนร้านค้าทองใน Gold Wallet และมีแผนขยายความร่วมมือเพิ่มขึ้นอีกเร็วๆนี้ เพื่อเพิ่มทางเลือกให้ผู้ลงทุน และสร้างผลตอบแทนการลงทุนกับร้านทองชั้นนำในประเทศ ที่มีความน่าเชื่อถือ มีมาตรฐานทั้งด้านราคา และคุณภาพเพิ่มขึ้น”
ทั้งนี้ การลงทุนทองคำออนไลน์ผ่าน Gold Wallet มีความสะดวก ง่าย และปลอดภัย ด้วยจุดเด่น ซื้อ-ขายทองขั้นต่ำ 0.1 ออนซ์ หรือเท่ากับ 6,000 บาท (ขึ้นกับอัตราแลกเปลี่ยน ณ เวลาซื้อ-ขาย) สามารถส่งคำสั่ง ซื้อ-ขาย ผ่านแอปฯเป๋าตัง โดยไม่มีค่าธรรมเนียม สามารถเปิดบัญชีผ่านช่องทางออนไลน์ได้ทุกที่ทุกเวลา โดยไม่กำหนดวงเงินขั้นต่ำ ซื้อ-ขายทองผ่านแอปฯด้วยสกุลดอลลาร์สหรัฐ USD โดยอ้างอิงราคาตลาดโลก สอบถามข้อมูลเพิ่มเติมได้ที่ธนาคารกรุงไทยทุกสาขา และ Krungthai Contact Center โทร 02-111-1111

ที่มา : https://www.thaigov.go.th/news/contents/details/61482