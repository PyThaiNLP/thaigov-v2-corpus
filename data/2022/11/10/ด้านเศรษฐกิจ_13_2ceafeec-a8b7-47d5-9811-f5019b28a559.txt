รัฐบาลไทย-ข่าวทำเนียบรัฐบาล-DAD สานต่อโครงการ “แยกขวด สู้ภัยโควิด”


วันพฤหัสบดีที่ 10 พฤศจิกายน 2565
พิมพ์
DAD สานต่อโครงการ “แยกขวด สู้ภัยโควิด”
DAD Asset Development ร่วม ส่งมอบขวดพลาสติกที่ใช้แล้ว (ขวด PET) ในโครงการ “แยกขวด สู้ภัยโควิด” ให้แก่ พระราชวัชรบัณฑิต (ประนอม ธมฺมาลงฺกาโร) เจ้าอาวาสวัดจากแดง อ.พระประแดง จ.สมุทรปราการ เพื่อนำขวดมาแปรรูปทำชุด PPE สำหรับพระสงฆ์ใช้ในการปฏิบัติศาสนกิจ
นายธีธัช สุขสะอาด รองกรรมการผู้จัดการ บริษัท ธนารักษ์พัฒนาสินทรัพย์ จำกัด หรือ DAD Asset Development ร่วมกับนายจรง เจียมอนุกูลกิจ ผู้จัดการโครงการ บริษัท สโตนเฮ้นจ์ อินเตอร์ จำกัด (มหาชน) หรือ STI ผู้แทนกลุ่มที่ปรึกษาควบคุมงานก่อสร้างโครงการพัฒนาพื้นที่ส่วนขยายศูนย์ราชการเฉลิมพระเกียรติ ๘๐ พรรษา ๕ ธันวาคม ๒๕๕๐ โซน C ส่งมอบขวดพลาสติกที่ใช้แล้ว (ขวด PET) ในโครงการ “แยกขวด สู้ภัยโควิด” ให้แก่ พระราชวัชรบัณฑิต (ประนอม ธมฺมาลงฺกาโร) เจ้าอาวาสวัดจากแดง อ.พระประแดง จ.สมุทรปราการ เพื่อนำขวดมาแปรรูปทำชุด PPE สำหรับพระสงฆ์ใช้ในการปฏิบัติศาสนกิจ ในช่วงสถานการณ์โควิด-19 ระบาด และนำมาขวดพลาสติกที่ใช้แล้วมารีไซเคิลเป็นผ้าผืน เพื่อให้จิตอาสาของชุมชนนำมาตัดเย็บเป็นชุดผ้าไตรจีวรถวายให้แก่พระสงฆ์ได้สวมใส่
สำหรับโครงการ “แยกขวด สู้ภัยโควิด” DAD ได้ส่งมอบขวด PET ในเฟสแรก จำนวน 275 กิโลกรัม เมื่อวันที่ 6 กันยายน 2565 ที่ผ่านมา และในครั้งนี้เฟสที่สอง DAD ได้ตั้งจุดรับบริจาคบริเวณโดยรอบโครงการศูนย์ราชการเฉลิมพระเกียรติฯ แจ้งวัฒนะ ทั้งหมด 3 จุด ได้แก่ 1. อาคารราชบุรีดิเรกฤทธิ์ (อาคาร A) บริเวณประตู 6 ชั้น 1 2. อาคารรัฐประศาสนภักดี (อาคาร B) บริเวณทางเชื่อมอาคารจอดรถ ชั้นที่ 2 และ 3. กองอำนวยการร่วมโครงการศูนย์ราชการเฉลิมพระเกียรติฯ โซน C (ตั้งอยู่บริเวณตรงข้ามอาคาร B) ได้ขวด PET ทั้งหมดรวม จำนวน 99 กิโลกรัม
ทั้งนี้ โครงการดังกล่าว ยังสอดคล้องตามแผนพัฒนารัฐวิสาหกิจ พ.ศ. 2566-2570 ที่ให้ความสำคัญกับภาวะโลกร้อน การลดปริมาณของก๊าซคาร์บอนไดออกไซต์ (CO2) และการใช้ทรัพยากรที่มีอยู่อย่างคุ้มค่าและยั่งยืน (Reduce Reuse and Recycle) เพื่อเป็นการช่วยลดปัญหาการแยกขยะ การหมุนเวียนพลาสติกที่ใช้แล้ว และการส่งเสริมการรีไซเคิลขยะให้เกิดมูลค่าทำให้เกิดประโยชน์ต่อสิ่งแวดล้อมและถือเป็นงานด้านกิจกรรมเพื่อสังคม อีกด้วย

ที่มา : https://www.thaigov.go.th/news/contents/details/61485