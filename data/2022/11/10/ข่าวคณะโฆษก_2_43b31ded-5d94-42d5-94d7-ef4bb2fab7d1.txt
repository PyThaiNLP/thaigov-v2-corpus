รัฐบาลไทย-ข่าวทำเนียบรัฐบาล-วันนี้(10 พ.ย.) บช.น.และกระทรวงการต่างประเทศจะดำเนินการซักซ้อมรถนำขบวนเอเปค ครั้งที่2 ใน 2 ช่วงเวลา 16.30-20.00 น. และ 21.00-03.00 น.ของวันถัดไป 


วันพฤหัสบดีที่ 10 พฤศจิกายน 2565
พิมพ์
วันนี้(10 พ.ย.) บช.น.และกระทรวงการต่างประเทศจะดำเนินการซักซ้อมรถนำขบวนเอเปค ครั้งที่2 ใน 2 ช่วงเวลา 16.30-20.00 น. และ 21.00-03.00 น.ของวันถัดไป
วันนี้(10 พ.ย.) บช.น.และกระทรวงการต่างประเทศจะดำเนินการซักซ้อมรถนำขบวนเอเปค ครั้งที่2 ใน 2 ช่วงเวลา 16.30-20.00 น. และ 21.00-03.00 น.ของวันถัดไป ชี้เป้าประชาชนติดตามข้อมูลแนะนำเลี่ยงเส้นทางที่เพจเฟซบุ๊ค กองบัญชาการตำรวจนครบาล และสายด่วน 1197
วันนี้ (10 พฤศจิกายน 2565) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ขณะนี้หน่วยงานและภาคส่วนต่างๆ ทั้งรัฐและเอกชนได้เตรียมความพร้อมสำหรับสัปดาห์การประชุมผู้นำเขตเศรษฐกิจเอเปค ซึ่งจะมีขึ้นระหว่างวันที่ 14-19 พ.ย.นี้  โดยส่วนของการรักษาความปลอดภัยและการจัดจราจรให้กับคณะผู้นำแต่ละเขตเศรษฐกิจ สำนักงานตรวจแห่งชาติได้มอบหมายให้กองบัญชาการตำรวจนครบาล(บช.น.) เป็นหน่วยงานรับผิดชอบ
สำหรับการเตรียมการนั้น บช.น.ได้ร่วมกับกระทรวงการต่างประเทศซักซ้อมรถนำขบวนผู้นำเอเปค ครั้งที่1 ไปเมื่อวันที่ 6 พ.ย. ที่่ผ่านมา ซึ่งการซักซ้อมผ่านไปได้ด้วยความเรียบร้อย และในวันนี้ (10 พ.ย.) จะมีการซักซ้อมเป็นครั้งที่ 2 ใน 2 ช่วงเวลา ได้แก่  16.30-20.00 น. และ 21.00-03.00 น. ของวันถัดไป ซึ่ง บช.น.ได้แจ้งถึงความจำเป็นต้องปิดการจราจรบนทางด่วนและทางพื้นราบในบางช่วงเวลา  เพื่อเป็นข้อมูลการวางแผน และลดผลกระทบต่อการเดินทางของประชาชน บช.น. จึงได้แจ้งเส้นทางที่จะมีการปิดจราจร และแจ้งเส้นทางแนะนำ ดังนี้
เส้นทางที่จะปิดการจราจร ใน 2 ช่วงเวลา ประกอบด้วย เวลา 16.30 -20.00 น. ปิดการจราจร ถนนพิษณุโลก(แยกมิสกวัน-แยกสี่เสาเทเวศร์), ถนนราชดำเนินตลอดสาย(แยกสวนมิสกวัน-แยกผ่านฟ้าลีลาศ-แยกผ่านพิภพ-แยกป้อมเผด็จ), ถนนหน้าพระลาน(ตลอดสาย), ถนนหน้าพระธาตุ(ตลอดสาย), ถนนมหาราช(แยกท่าช้าง-แยกท่าเตียน), ถนนท้ายวัง(ตลอดสาย), ถนนสนามไชย(แยก นรด.-แยกป้อมเผด็จ), สะพานสมเด็จพระปิ่นเกล้า
ส่วนเวลา 21.00-03.00 น. ของวันถัดไป มีการปิดจราจร 3 ส่วน ประกอบด้วย 1)เส้นทาง(พื้นราบ) ฝั่งขึ้น/ลง ด่วนพระราม4/2  ประกอบด้วย ถนนเพลินจิต(แยกราชประสงค์-แยกเพลินจิต), ถนนสุขุมวิท (แยกเพลินจิต-ซอยสุขุมวิท22), ถนนราชดำริ (แยกราชประสงค์-แยกศาลาแดง), ถนนวิทยุ(แยกเพลินจิต-แยกวิทยุ), ถนนรัชดาภิเษก(แยกอโศกมนตรี-แยกพระราม4), ถนนพระราม4 (แยกศาลาแดง-แยกพระราม4) และถนนสาทร(แยกวิทยุ-แยกนรินธร)
2)เส้นทาง(พื้นราบ) ฝั่งขึ้น/ลง ด่วนยมราช ประกอบด้วยถนนเพชรบุรี (แยกอุรุพงษ์-แยกยมราช), ถนนพิษณุโลก(แยกยมราช-แยกสวนมิสกวัน), ถนนราชดำเนินตลอดสาย(แยกสวนมิสกวัน-แยกผ่านฟ้า-แยกผ่านพิภพ-แยกป้อมเผด็จ),ถนนหน้าพระลาน(ตลอดสาย), ถนนหน้าพระธาตุ(ตลอดสาย), ถนนมหาราช(แยกท่าช้าง-แยกท่าเตียน), ถนนท้ายวัง(ตลอดสาย) 7)ถนนสนามไชย(แยก นรด.-แยกป้อมเผด็จ) และ สะพานสมเด็จพระปิ่นเกล้า
3)เส้นทางบนทางด่วน ได้แก่  ทางขึ้นด่วนสุรวงศ์, ทางลงด่วนสีลม, ทางลงด่วนอุรุพงษ์, ทางขึ้น/ลงด่วนยมราช, ต่างระดับพญาไท-ต่างระดับมักกะสัน, ทางขึ้น/ลงด่วนเพลินจิต และ ทางขึ้น/ลงด่วนพระราม4/2
น.ส.ไตรศุลี กล่าวว่า  บช.น.ได้แจ้งเส้นทางแนะนำสำหรับประชาชนในช่วงเวลาที่มีการปิดจราจร 2 ช่วงดังกล่าว ดังนี้ 1)เส้นทางแนะนำ(พื้นราบ) ฝั่งขึ้น/ลง ด่วนยมราช ตั้งแต่เวลา 16.30-20.00 น. และ 21.00-03.00 น.ของวันถัดไป ประกอบด้วย ถนนราชวิถี, ถนนศรีอยุธยา, ถนนกรุงเกษม, ถนนประชาธิปไตย, ถนนพระสุเมรุ, ถนนดินสอ, ถนนตะนาว, ถนนบำรุงเมือง, ถนนหลานหลวง, ถนนจักรวรรดิ, ถนนเจริญกรุง, ถนนเยาวราช, ถนนจรัญสนิทวงศ์, สะพานซังฮี้, สะพานพระราม8, สะพานพระพุทธยอดฟ้า และสะพานพระปกเกล้า
2)เส้นทางแนะนำ(พื้นราบ) ฝั่งขึ้น/ลง ด่วนพระราม4/2  ช่วงเวลา 21.00-03.00น.ของวันถัดไป  ประกอบด้วย ถนนเพชรบุรี,ถนนพญาไท, ถนนอังรีดูนังต์, ถนนสีลม, ถนนนราธิวาสฯ, ถนนจันทน์, ถนนสุทรโกษา, ซอยทองหล่อ, ซอยเอกมัย, ซอยสุขุมวิท24, ซอยแสนสบาย และซอยกล้วยน้ำไท
"ขอให้ประชาชนเลี่ยงเส้นทางที่ บช.น. แจ้งจะมีการปิดการจราจรในแต่ละช่วงเวลา หากต้องการข้อมูลเพิ่มเติมเกี่ยวกับการจราจรในช่วงสัปดาห์ประชุมผู้นำเอเปคสามารถติดตามที่เพจเฟซบุ๊ค "กองบัญชาการตำรวจนครบาล-บช.น." หรือโทรสายด่วนศูนย์ควบคุมและสั่งการจราจร 1197" น.ส.ไตรศุลี กล่าว

ที่มา : https://www.thaigov.go.th/news/contents/details/61468