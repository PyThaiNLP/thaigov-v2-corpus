รัฐบาลไทย-ข่าวทำเนียบรัฐบาล-นายนราพัฒน์ฯ เข้าร่วมการประชุมระดับรัฐมนตรี BIMSTEC ด้านการเกษตร ครั้งที่ 2 และการประชุมอื่นๆที่เกี่ยวข้อง


วันพฤหัสบดีที่ 10 พฤศจิกายน 2565
นายนราพัฒน์ฯ เข้าร่วมการประชุมระดับรัฐมนตรี BIMSTEC ด้านการเกษตร ครั้งที่ 2 และการประชุมอื่นๆที่เกี่ยวข้อง
นายนราพัฒน์ฯ เข้าร่วมการประชุมระดับรัฐมนตรี BIMSTEC ด้านการเกษตร ครั้งที่ 2 และการประชุมอื่นๆที่เกี่ยวข้อง
นายนราพัฒน์ แก้วทอง ผู้ช่วยรัฐมนตรีประจำกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เข้าร่วมการประชุมระดับรัฐมนตรีภายใต้กรอบความริเริ่มแห่งอ่าวเบงกอลสำหรับความร่วมมือหลากหลายสาขาทางวิชาการและเศรษฐกิจ (BIMSTEC หรือ Bay of Bengal Initiative for Multi-Sectoral Technical and Economic Cooperation) ด้านการเกษตร ครั้งที่ 2 (Second BIMSTEC Agriculture Ministers Meeting : 2nd BAMM) ในฐานะหัวหน้าคณะผู้แทนไทย พร้อมด้วยนางสาวนฤมล สงวนวงศ์ ผู้ช่วยปลัดกระทรวงเกษตรและสหกรณ์ ในฐานะหัวหน้าคณะผู้แทนไทยของการประชุมระดับเจ้าหน้าที่อาวุโส BIMSTEC ด้านการเกษตร ครั้งที่ 2 (Second Meeting of the BIMSTEC Senior Officials on Agriculture : 2nd SOM-A)  และผู้แทนหน่วยงานสังกัดกระทรวงเกษตรฯ ผ่านระบบออนไลน์ (Zoom Meeting)
สำหรับการประชุมระดับเจ้าหน้าที่อาวุโส BIMSTEC ด้านการเกษตร ครั้งที่ 2 เมื่อวันที่ 9 พฤศจิกายน 2565 ไทยร่วมกับสำนักเลขาธิการ BIMSTEC และประเทศสมาชิก พิจารณาร่างแผนปฏิบัติงาน (Plan of Action) การเสริมสร้างความเข้มแข็ง ด้านความร่วมมือทางการเกษตรภายใต้กรอบ BIMSTEC และร่าง MOU ระหว่างสถาบันวิจัยนโยบายอาหารระหว่างประเทศ (International Food Policy Research Institute: IFPRI) กับ BIMSTEC เพื่อรับรองในการประชุม BAMM ครั้งที่ 2 รวมทั้งได้พิจารณาเพิ่มสาขาความร่วมมือย่อยประมงและปศุสัตว์ ให้อยู่ภายใต้กลไกความร่วมมือของการประชุมระดับเจ้าหน้าที่อาวุโสเกษตร (SOM-A) และระดับรัฐมนตรีเกษตร (BAMM)
นอกจากนี้ การประชุมระดับรัฐมนตรี BIMSTEC ด้านการเกษตร ครั้งที่ 2 เมื่อวันที่ 10 พฤศจิกายน 2565 โดยที่ประชุมเห็นชอบร่างแผนปฏิบัติงาน (Plan of Action) การเสริมสร้างความเข้มแข็งด้านความร่วมมือทางการเกษตรฯ และ (ร่าง)MOU IFPRI กับ BIMSTEC ซึ่งให้ความสำคัญต่อความร่วมมือด้านการเกษตรในภูมิภาค BIMSTEC เพื่อส่งเสริมการจ้างงานในภาคชนบท การบรรเทาความยากจน ความมั่นคงอาหาร โภชนาการ การบริโภคที่ยั่งยืน การเสริมสร้างรายได้เกษตรกร การพัฒนาการค้า และการลงทุนด้านการเกษตร
นายนราพัฒน์ฯ กล่าวเพิ่มเติมว่า BIMSTEC เป็นกรอบความร่วมมือที่สำคัญเพื่อแลกเปลี่ยนความรู้และหารือกับประเทศสมาชิก ประเทศไทยยินดีที่จะประยุกต์แนวทางโยบายต่าง ๆ เช่น โมเดลเศรษฐกิจ BGC การส่งเสริมระบบเกษตรอาหารยั่งยืน (Sustainable Agri-Food Systems) และนโยบายการเกษตรและอาหาร 3S (Safety, Security and Sustainability) เพื่อพัฒนา และสนับสนุนภาคเกษตรและอาหารในภูมิภาค BIMSTEC ต่อไป

ที่มา : https://www.thaigov.go.th/news/contents/details/61494