รัฐบาลไทย-ข่าวทำเนียบรัฐบาล-กรมทางหลวงชนบท เร่งซ่อมแซมถนนสาย พง.1004 อ.ตะกั่วทุ่ง จ.พังงา หลังได้รับผลกระทบจากอุทกภัย


วันพฤหัสบดีที่ 10 พฤศจิกายน 2565
กรมทางหลวงชนบท เร่งซ่อมแซมถนนสาย พง.1004 อ.ตะกั่วทุ่ง จ.พังงา หลังได้รับผลกระทบจากอุทกภัย
เพื่อให้ประชาชนสามารถสัญจรได้อย่างปลอดภัย ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท เปิดเผยว่า ได้กำชับให้สำนักงานทางหลวงชนบท แขวงทางหลวงชนบท และหมวดบำรุงทางหลวงชนบทในพื้นที่ภาคใต้ จัดเจ้าหน้าที่ลงพื้นที่ลาดตระเวนโครงข่ายทางหลวงชนบท เพื่อรับมือสถานการณ์อุทกภัยได้อย่างทันท่วงที รวมถึงหากมีสายทางที่ได้รับความเสียหายทำให้ประชาชนไม่สามารถสัญจรผ่านได้ ให้บริหารจัดการเส้นทางและอำนวยความสะดวกให้กับประชาชนอย่างเร่งด่วน ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม และจากการรายงานล่าสุดในพื้นที่จังหวัดพังงา แขวงทางหลวงชนบทพังงา ได้นำกำลังเจ้าหน้าที่พร้อมเครื่องจักรเข้าซ่อมแซมผิวจราจร บริเวณทางเบี่ยง บนถนนทางหลวงชนบทสาย พง.1004 แยก ทล.4 - บ้านคลองเคียน อำเภอตะกั่วทุ่ง จังหวัดพังงา ช่วง กม.ที่ 16+300 เนื่องจากในช่วงที่ผ่านมามีฝนตกหนัก ทำให้กระแสน้ำกัดเซาะส่งผลให้ถนนบริเวณดังกล่าวทรุดตัว ปัจจุบันได้ดำเนินการซ่อมแซมเบื้องต้นให้ประชาชนสามารถสัญจรผ่านได้ชั่วคราวเรียบร้อยแล้ว แต่อย่างไรก็ตามขอให้ประชาชนใช้รถใช้ถนนอย่างระมัดระวัง โดยสังเกตป้ายเตือนหรืออุปกรณ์อำนวยความปลอดภัยที่หน่วยงานได้นำไปติดตั้งไว้ ส่วนในด้านการซ่อมบำรุงเพื่อให้กลับเข้าสู่ภาวะปกติ ได้กำชับให้ทุกแขวงทางหลวงชนบทที่ได้รับผลกระทบจากอุทกภัยเร่งสำรวจ ออกแบบ และประมาณการราคา รายงานมาที่กรม เพื่อที่จะรายงานเสนอกระทรวงคมนาคมเพื่อของบซ่อมบำรุงอย่างถาวรต่อไป
นอกจากนี้ ยังได้สั่งการให้หน่วยงานในพื้นที่ภาคใต้ ได้แก่ สำนักงานทางหลวงชนบทที่ 4 (เพชรบุรี)สำนักงานทางหลวงชนบทที่ 11 (สุราษฏร์ธานี) สำนักงานทางหลวงชนบทที่ 12 (สงขลา) และสำนักงานทางหลวงชนบทที่ 14 (กระบี่) ซึ่งดูแลพื้นที่โครงข่ายทางหลวงชนบทครอบคลุม 15 จังหวัด เฝ้าระวังและติดตามสถานการณ์อุทกภัย พร้อมรายงานให้ได้รับทราบอย่างรวดเร็วทันต่อเหตุการณ์ หากมีเส้นทางที่ได้รับผลกระทบ ให้ติดตั้งป้ายเตือน ป้ายบอกทาง ให้สามารถสังเกตได้อย่างชัดเจน เพื่อความปลอดภัยของประชาชน ทั้งนี้ หากต้องการความช่วยเหลือหรือแจ้งเหตุสามารถติดต่อได้ที่แขวงทางหลวงชนบททุกจังหวัด หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61467