รัฐบาลไทย-ข่าวทำเนียบรัฐบาล-นายกรัฐมนตรีหารือผู้แทนเยาวชนอาเซียน เสนอแนวทางความร่วมมือเพื่อการพัฒนาและสร้างโอกาสแก่เยาวชน พร้อมสร้างความตระหนักรู้เรื่องสิ่งแวดล้อม


วันพฤหัสบดีที่ 10 พฤศจิกายน 2565
พิมพ์
นายกรัฐมนตรีหารือผู้แทนเยาวชนอาเซียน เสนอแนวทางความร่วมมือเพื่อการพัฒนาและสร้างโอกาสแก่เยาวชน พร้อมสร้างความตระหนักรู้เรื่องสิ่งแวดล้อม
นายกรัฐมนตรีหารือผู้แทนเยาวชนอาเซียน เสนอแนวทางความร่วมมือเพื่อการพัฒนาและสร้างโอกาสแก่เยาวชน พร้อมสร้างความตระหนักรู้เรื่องสิ่งแวดล้อม
วันนี้ (10 พฤศจิกายน 2565) เวลา 15.15 น. ณ โรงแรมสกคา กรุงพนมเปญ ประเทศกัมพูชา พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมการหารือระหว่างผู้นำอาเซียนกับผู้แทนเยาวชนอาเซียน 20 คน เพื่อส่งเสริมการมีปฏิสัมพันธ์และแลกเปลี่ยนข้อคิดเห็นและข้อเสนอแนะระหว่างผู้นำอาเซียนกับผู้แทนเยาวชนอาเซียน ให้เยาวชนในฐานะผู้มีส่วนได้ส่วนเสียมีส่วนร่วมในกระบวนการสร้างประชาคมอาเซียน ที่มีประชาชนเป็นศูนย์กลาง  โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี สรุปสาระสำคัญดังนี้
นายกรัฐมนตรีรู้สึกยินดีที่ได้มาพบปะกับคนรุ่นใหม่ของอาเซียนอีกครั้งหนึ่ง ซึ่งในปีนี้ เป็นปีเยาวชนอาเซียน ความคิดเห็นและข้อเสนอแนะจากเยาวชนทั้งหลายล้วนมีความสำคัญต่อการกำหนดนโยบายเพื่อพัฒนาประเทศและประชาคมอาเซียน พร้อมหวังว่าเยาวชนอาเซียนจะเป็นพลังสำคัญ และมีส่วนร่วมในการพัฒนาเศรษฐกิจและสังคมอย่างยั่งยืน และช่วยขับเคลื่อนประชาคมอาเซียนให้มีความเข้มแข็ง มีขีดความสามารถในการรับมือกับสถานการณ์ต่าง ๆ ดังเช่นที่ได้เห็นบทบาทที่สำคัญของเยาวชนในการปรับตัวเพื่อรับมือกับผลกระทบของการแพร่ระบาดของโควิด-19 ในช่วงที่ผ่านมา โดยนายกรัฐมนตรีได้เสนอทิศทางการพัฒนาและส่งเสริมบทบาทของเยาวชน ดังนี้
ประการแรก  ไทยสนับสนุนให้เยาวชนสามารถก้าวผ่านสถานการณ์วิกฤตที่เกิดขึ้น โดยส่งเสริมการพัฒนาศักยภาพให้เยาวชนเป็นผู้ประกอบการรุ่นใหม่ในอาเซียน เน้นนวัตกรรมและแนวคิดข้อริเริ่มใหม่ และสร้างความร่วมมือของสถาบันการศึกษาและผู้ประกอบการในแต่ละประเทศสมาชิก ซึ่งทั้งหมดนี้ จะนำไปสู่การพัฒนาและสร้างโอกาสให้แก่เยาวชนอาเซียนให้สามารถยืนหยัดได้ด้วยตนเอง และเรียนรู้ที่จะปรับตัวและสร้างภูมิคุ้มกันที่ดีในอนาคต
ประการที่สอง นายกรัฐมนตรีสนับสนุนการส่งเสริมศักยภาพของเยาวชนในด้านการใช้เทคโนโลยีและนวัตกรรมเป็นเครื่องมือในการพัฒนาตนเองให้มีขีดความสามารถที่สูงขึ้นและพร้อมรับการเปลี่ยนแปลง รวมไปถึงการช่วยลดช่องว่างระหว่างเยาวชนของประเทศสมาชิกอาเซียนให้เกิดการแลกเปลี่ยนเรียนรู้ และการบอกเล่าประสบการณ์และวัฒนธรรม สร้างแรงบันดาลใจ และความเชื่อมั่นร่วมกัน
ประการที่สาม นายกรัฐมนตรีให้ความสำคัญในเรื่องความตระหนักรู้เกี่ยวกับการเปลี่ยนแปลงสภาพภูมิอากาศและสิ่งแวดล้อม โดยเยาวชนอาเซียนจำเป็นต้องได้รับการสนับสนุนเพื่อพัฒนาความสามารถในการริเริ่ม ป้องกัน รักษา และฟื้นฟูสิ่งแวดล้อม ควบคู่ไปกับการพัฒนาไปสู่ความยั่งยืนทางธรรมชาติ
ในช่วงท้าย นายกรัฐมนตรีกล่าวถึงการสนับสนุนการพัฒนาให้เยาวชนอาเซียนทุกคนเป็นพลังขับเคลื่อนที่ยิ่งใหญ่ของภูมิภาคนี้ ซึ่งนอกจากทักษะสำคัญต่าง ๆ ที่ต้องมีแล้ว เชื่อมั่นว่า เยาวชนรุ่นใหม่ของอาเซียนต้องเป็นพลเมืองที่มีความรับผิดชอบในทุกมิติ มีความรักและหวงแหนในอัตลักษณ์ขนบธรรมเนียมที่ดีงามของอาเซียน และมีจิตสาธารณะที่พร้อมช่วยเหลือซึ่งกันและกัน เพื่อร่วมสร้างประชาคมอาเซียนให้เป็นประชาคม เพื่อประชาชนอย่างแท้จริง

ที่มา : https://www.thaigov.go.th/news/contents/details/61498