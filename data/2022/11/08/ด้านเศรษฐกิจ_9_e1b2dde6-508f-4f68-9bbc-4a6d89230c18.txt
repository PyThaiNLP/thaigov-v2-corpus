รัฐบาลไทย-ข่าวทำเนียบรัฐบาล-กรมเจ้าท่า บูรณาการร่วมสำนักงานตำรวจแห่งชาติ คุมเข้มดูแลความปลอดภัยทางน้ำก่อนเทศกาลลอยกระทง


วันอังคารที่ 8 พฤศจิกายน 2565
กรมเจ้าท่า บูรณาการร่วมสำนักงานตำรวจแห่งชาติ คุมเข้มดูแลความปลอดภัยทางน้ำก่อนเทศกาลลอยกระทง
...
กรมเจ้าท่า บูรณาการร่วมสำนักงานตำรวจแห่งชาติ คุมเข้มดูแลความปลอดภัยทางน้ำก่อนเทศกาลลอยกระทง
วันที่ 7 พฤศจิกายน 2565 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย กระทรวงคมนาคม ร่วมประชุมแผนบูรณาการความปลอดภัยร่วมกับสำนักงานตำรวจแห่งชาติ โดยมี พลตำรวจเอก ดำรงศักดิ์ กิตติประภัสร์ เป็นประธานฯ
ในคืนวันลอยกระทง วันที่ 8 พฤศจิกายน 2565 กรุงเทพมหานครร่วมกับการท่องเที่ยวแห่งประเทศไทย จัดกิจกรรมลอยกระทงบริเวณสวนสันติชัยปราการ สะพานพระราม 8 ฝั่งธนบุรี มีปลัดกรุงเทพมหานคร เป็นประธานฯ ซึ่งภายในงานมีการจำลองตลาดโบราณย้อนยุค ของเล่นโบราณ มีกิจกรรมต่างๆ อาทิ  การแสดงศิลปวัฒนธรรมไทย เช่น การแสดงลำตัด เพลงเรือ และการแสดงจากศิลปิน การจัดจำหน่ายผลิตภัณฑ์กรุงเทพมหานคร (Bangkok Brand) ของดี 50 เขต สินค้าหัตถกรรมและอาหารพื้นบ้าน
ทั้งนี้ กรมเจ้าท่า ถือเป็นหน่วยงานหลักในการบูรณาการการทำงานร่วมกับสำนักงานตำรวจแห่งชาติ และกรุงเทพมหานคร ในการตรวจตรา ดูแลรักษาความปลอดภัยทางน้ำ สำหรับพื้นที่ริมแม่น้ำเจ้าพระยาที่จะมีการจัดกิจกรรมลอยกระทง ได้แก่ โซนพื้นที่ 1 ด้านเหนือ ประกอบไปด้วย สะพานพระราม 8 สวนสันติชัยปราการ ท่าเรือมหาราช ท่าเรือวัดระฆัง ท่าเรือวัดพระเชตุพน ท่าเรือวัดอรุณ ท่าเรือวัดกัลยา และท่าเรือวัดประยูร โซนพื้นที่ 2 ด้านใต้ ประกอบไปด้วย ท่าเรือล้ง ท่าเรือไอคอนสยาม ท่าเรือสาทร และท่าเรือเอเชียทีค รวม 12 พื้นที่ ซึ่งที่ผ่านมา กรมเจ้าท่า ได้มีการจัดชุดเจ้าหน้าที่ ลงพื้นที่ตรวจเข้มเรือโดยสารทุกชนิดในแม่น้ำเจ้าพระยา โป๊ะเทียบเรือ พร้อมจัดเรือตรวจการณ์ บูรณาการร่วมทุกหน่วยงาน ในการรักษาความปลอดภัยทางน้ำในทุกพื้นที่ที่มีการจัดกิจกรรมลอยกระทง เพื่อให้ค่ำคืนในเทศกาลลอยกระทงในปี พ.ศ.2565 สร้างความปลอดภัยต่อชีวิตและทรัพย์สินของประชาชน และหากท่านใดพบเห็นเหตุการณ์ไม่ปลอดภัยทางน้ำ โทร.สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/61387