รัฐบาลไทย-ข่าวทำเนียบรัฐบาล-กรมทางหลวงชนบท เตรียมรับมืออุทกภัยในพื้นที่ภาคใต้ จัดเจ้าหน้าที่เฝ้าระวังสถานการณ์อย่างใกล้ชิด


วันอังคารที่ 8 พฤศจิกายน 2565
กรมทางหลวงชนบท เตรียมรับมืออุทกภัยในพื้นที่ภาคใต้ จัดเจ้าหน้าที่เฝ้าระวังสถานการณ์อย่างใกล้ชิด
พร้อมเตรียมป้ายเตือนเครื่องมือเครื่องจักร เพื่อเข้าช่วยเหลือประชาชนทันทีเมื่อเกิดเหตุ ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม กล่าวว่า เนื่องจากอิทธิพลของมรสุมที่พัดผ่านภาคใต้ตอนล่างพัดปกคลุมบริเวณทะเลอ่าวไทยและทะเลอันดามัน ทำให้หลายพื้นที่มีฝนฟ้าคะนองและฝนตกหนักในพื้นที่ภาคใต้ ทช.จึงได้เตรียมความพร้อมรับมือสถานการณ์อุทกภัย จัดเจ้าหน้าที่เฝ้าระวังสายทาง พร้อมด้วยเครื่องจักรและอุปกรณ์ เพื่อให้สามารถเข้าช่วยเหลือประชาชนได้ทันทีเมื่อเกิดเหตุ ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม โดยได้กำชับให้หน่วยงานพื้นที่ภาคใต้ในสังกัด ประกอบด้วย สำนักงานทางหลวงชนบทที่ 4 (เพชรบุรี) สำนักงานทางหลวงชนบทที่ 11 (สุราษฎร์ธานี) สำนักงานทางหลวงชนบทที่ 12 (สงขลา) และสำนักงานทางหลวงชนบทที่ 14 (กระบี่)  เตรียมดำเนินการรับมืออุทกภัย ดังนี้
- ดำเนินการทำความสะอาดช่องทางระบายน้ำ ตัดหญ้า กำจัดวัชพืชที่ขวางทางระบายน้ำ ท่อลอด สะพาน
- เตรียมความพร้อมด้านบุคลากร เครื่องมือ เครื่องจักร วัสดุอุปกรณ์ สะพานเบลีย์ สนับสนุนยานพาหนะ อุปกรณ์การขนส่ง พร้อมสนับสนุนการอพยพเคลื่อนย้ายประชาชนออกจากพื้นที่ประสบภัยหรือพื้นที่เสี่ยงต่อการเกิดเหตุอุทกภัยเพื่อให้ประชาชนมีความปลอดภัย
- เตรียมป้ายเตือน ป้ายแนะนำเส้นทาง หลักนำทาง (กำหนดช่องจราจร) เพื่ออำนวยความสะดวกให้แก่ประชาชน กรณีมีน้ำท่วมสูง ถนนขาด/สะพานขาด ไม่สามารถสัญจรไปมาได้
- ตัดแต่งกิ่งไม้ในเขตทางหลวงชนบท เพื่อป้องกันกิ่งไม้ตกหล่น หักโค่น เมื่อเกิดพายุ หรือลมพัดรุนแรง
- ตรวจสอบข้อมูลสายทางที่อยู่ในพื้นที่เสี่ยงกรณีดินถล่มบริเวณไหล่เขาและสายทางที่มีความเสี่ยงต่อการเกิดอุทกภัย โดยให้หน่วยงานในสังกัด จัดชุดลาดตระเวนสำรวจพื้นที่เสี่ยงและเข้าดำเนินการแก้ไข
อย่างรวดเร็วเมื่อเกิดเหตุการณ์
สำหรับสถานการณ์อุทกภัยในพื้นที่ภาคใต้ ขณะนี้มีถนนทางหลวงชนบทได้รับผลกระทบ 1 สายทาง คือ ถนนทางหลวงชนบทสาย สข.4051 แยก ทล.4208 - บ้านโล๊ะหนุน อำเภอควนเนียง จังหวัดสงขลา สามารถสัญจรผ่านได้ จึงขอให้ประชาชนระมัดระวังในการใช้เส้นทาง สังเกตป้ายเตือน  ป้ายแนะนำเส้นทาง เพื่อความปลอดภัยในการเดินทาง โดย ทช. จะเฝ้าระวังและติดตามสถานการณ์อย่างต่อเนื่อง หากเกิดเหตุบริเวณสายทางประชาชนสามารถแจ้งเหตุอุทกภัยได้ที่สายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61368