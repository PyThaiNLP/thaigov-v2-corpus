รัฐบาลไทย-ข่าวทำเนียบรัฐบาล-​การประชุมคณะกรรมการบริหารสมาพันธ์ทหารผ่านศึกอาเซียน ครั้งที่ ๓๔ และการประชุมสมัชชาสมาพันธ์ทหารผ่านศึกอาเซียน ครั้งที่ ๒๑


วันอังคารที่ 8 พฤศจิกายน 2565
​การประชุมคณะกรรมการบริหารสมาพันธ์ทหารผ่านศึกอาเซียน ครั้งที่ ๓๔ และการประชุมสมัชชาสมาพันธ์ทหารผ่านศึกอาเซียน ครั้งที่ ๒๑
​สมาพันธ์ทหารผ่านศึกอาเซียน (The Veterans Confederation of ASEAN Countries: VECONAC) ก่อตั้งขึ้นในปี พ.ศ. ๒๕๒๓ โดยมีวัตถุประสงค์เพื่อกระชับสัมพันธ์อันดีต่อกันในกลุ่มประเทศอาเซียน และแลกเปลี่ยนข่าวสารและความคิดเห็นร่วมกัน
อีกทั้งให้การช่วยเหลือซึ่งกันและกัน ในด้านการให้การสงเคราะห์ทหารผ่านศึกและผู้ที่ได้รับบาดเจ็บจากสงครามให้มีคุณภาพชีวิตที่ดีทั้งด้านสุขภาพและสังคม ตลอดจนเพื่อส่งเสริมให้เกิดความเข้าใจอันดี เกิดความสงบสุข และความเจริญรุ่งเรืองแก่ภูมิภาคแห่งนี้ ในปัจจุบันสมาพันธ์ฯ มีประเทศภาคีสมาชิกทั้งสิ้น ๑๐ ประเทศ ได้แก่ บรูไนดารุสซาลาม, ราชอาณาจักรกัมพูชา, สาธารณรัฐอินโดนีเซีย, สาธารณรัฐประชาธิปไตยประชาชนลาว, ประเทศมาเลเซีย, สาธารณรัฐแห่งสหภาพเมียนมาร์, สาธารณรัฐฟิลิปปินส์, สาธารณรัฐสิงคโปร์, ประเทศไทย และสาธารณรัฐสังคมนิยมเวียดนาม ซึ่งความร่วมมือของภาคีสมาชิกนั้นจะขับเคลื่อนโดยการจัดให้มีการประชุมของสมาพันธ์ทหารผ่านศึกอาเซียนเป็นประจำทุกปี ประกอบด้วย
- การประชุมคณะกรรมการบริหารสมาพันธ์ทหารผ่านศึกอาเซียน (Executive Board Meeting)
- การประชุมสมัชชาสมาพันธ์ทหารผ่านศึกอาเซียน (General Assembly)
ซึ่งประเทศภาคีสมาชิกสมาพันธ์ฯ จะหมุนเวียนกันเป็นเจ้าภาพในการจัดประชุมในแต่ละประเทศ โดยในช่วง ๒ ปีที่ผ่านมา เนื่องจากมีการแพร่ระบาดของโรคติดเชื้อไวรัสโคโรนา 2019 (COVID - 19) อย่างต่อเนื่อง จึงได้จัดประชุมในรูปแบบการประชุมทางไกล ทั้งนี้ เพื่อให้เป็นการจัดประชุมที่นอกจากภาคีสมาชิกจะได้แลกเปลี่ยนข่าวสารและความคิดเห็นร่วมกัน ในการพัฒนาการให้การสงเคราะห์ทหารผ่านศึกและผู้ที่ได้รับบาดเจ็บจากสงครามให้มีคุณภาพชีวิตที่ดีทั้งทางด้านสุขภาพและสังคมแล้ว ยังเป็นการกระชับความสัมพันธ์อันดีต่อกันระหว่างหน่วยงานทหารผ่านศึกในกลุ่มประเทศอาเซียนด้วย
สำหรับในปี พ.ศ. ๒๕๖๕ องค์การสงเคราะห์ทหารผ่านศึก ในพระบรมราชูปถัมภ์ ได้เป็นเจ้าภาพจัดการประชุมสมาพันธ์ทหารผ่านศึกอาเซียน ประจำปี ๒๕๖๕ และนับเป็นโอกาสที่ดีอีกครั้งที่ภาคีสมาชิกสมาพันธ์ฯ ทั้ง ๑๐ ประเทศ ได้กลับมาประชุมร่วมกันแบบพบหน้าในที่ประชุม โดยมี พลเอก สัณทัศน์ นันทิภาคย์หิรัญ ผู้อำนวยการองค์การสงเคราะห์ทหารผ่านศึก/ประธานสมาพันธ์ทหารผ่านศึกอาเซียน เป็นประธาน โดยจัดให้มีการประชุมคณะทำงานสมาพันธ์ทหารผ่านศึกอาเซียน ครั้งที่ ๓ เมื่อวันที่ ๑๑ กรกฎาคม ๒๕๖๕ ณ โรงแรมดุสิตธานี พัทยา ซึ่งได้มีการหารือในเรื่องร่างญัตติเพื่อหารือเรื่องที่สำคัญที่จะบรรจุในธรรมนูญสมาพันธ์ทหารผ่านศึกอาเซียน และยังหารือถึงร่างกำหนดการประชุมคณะกรรมการบริหารสมาพันธ์ทหารผ่านศึกอาเซียน ครั้งที่ ๓๔ และการประชุมสมัชชาสมาพันธ์ทหารผ่านศึกอาเซียน ครั้งที่ ๒๑
โดยการประชุมสมัชชาสมาพันธ์ทหารผ่านศึกอาเซียน ครั้งที่ ๒๑ มีกำหนดจัดขึ้นในวันพุธที่ ๒๓ พฤศจิกายน ๒๕๖๕ โดยมี พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม/นายกสภาทหารผ่านศึก เป็นประธานในพิธีเปิดการประชุม ในเวลา ๐๙.๐๐ น. ณ โรงแรมเซ็นทารา แกรนด์ แอท เซ็นทรัล พลาซา ลาดพร้าว กรุงเทพมหานคร
ทั้งนี้ องค์การสงเคราะห์ทหารผ่านศึก ในพระบรมราชูปถัมภ์ ได้เตรียมความพร้อมในการจัดประชุมสมัชชาสมาพันธ์ทหารผ่านศึกอาเซียน ครั้งที่ ๒๑ นี้ เพื่อให้การประชุมบรรลุวัตถุประสงค์ในการกระชับความสัมพันธ์และผลักดันความร่วมมือด้านต่าง ๆ ของภาคีสมาชิกสมาพันธ์ฯ เสริมสร้างความแข็งแกร่งให้แก่สมาพันธ์ทหารผ่านศึกอาเซียน เป็นองค์กรระหว่างประเทศที่มีบทบาทและมีส่วนร่วมในการพัฒนาประชาคมอาเซียนต่อไป

ที่มา : https://www.thaigov.go.th/news/contents/details/61369