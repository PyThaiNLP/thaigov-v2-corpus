รัฐบาลไทย-ข่าวทำเนียบรัฐบาล-เตือนภัยคนลอยกระทงออนไลน์ ตรวจสอบและใช้บริการเว็บไซต์ที่น่าเชื่อถือ และไม่กรอกข้อมูลสำคัญป้องกันมิจฉาชีพดูดข้อมูล สำหรับคนไปร่วมกิจกรรมนอกบ้านแนะใช้ “แอปนำทาง”


วันอังคารที่ 8 พฤศจิกายน 2565
พิมพ์
เตือนภัยคนลอยกระทงออนไลน์ ตรวจสอบและใช้บริการเว็บไซต์ที่น่าเชื่อถือ และไม่กรอกข้อมูลสำคัญป้องกันมิจฉาชีพดูดข้อมูล สำหรับคนไปร่วมกิจกรรมนอกบ้านแนะใช้ “แอปนำทาง”
เตือนภัยคนลอยกระทงออนไลน์ ตรวจสอบและใช้บริการเว็บไซต์ที่น่าเชื่อถือ และไม่กรอกข้อมูลสำคัญป้องกันมิจฉาชีพดูดข้อมูล สำหรับคนไปร่วมกิจกรรมนอกบ้านแนะใช้ “แอปนำทาง” เตือนความหนาแน่นในพื้นที่งานและระบบขนส่งมวลชน
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ในโอกาสที่วันนี้ (8 พ.ย.) เป็นวันลอยกระทง คาดว่าประชาชนจำนวนมากจะเดินทางออกไปร่วมกิจกรรมสืบทอดประเพณีสำคัญนี้ แต่อาจมีบางส่วนที่ไม่สามารถไปร่วมกิจกรรมและเลือกใช้บริการการลอยกระทงออนไลน์ ซึ่งหลายปีมานี้ก็ได้รับความนิยมมากขึ้นโดยเฉพาะในช่วงการแพร่ระบาดของโควิด 19 ที่แม้จะไม่ได้ลอยกระทงจริงแต่ก็ได้ร่วมสืบสานประเพณี ได้อธิษฐานขอพรจากสิ่งศักดิ์สิทธิ์ เป็นที่พึ่งทางใจได้ และยังได้ช่วยลดขยะลดผลกระทบต่อสิ่งแวดล้อมด้วย
อย่างไรก็ตาม กองบัญชาการตำรวจสืบสวนสอบสวนอาชญากรรมทางเทคโนโลยี (บช.สอท.) สำนักงานตำรวจแห่งชาติ ได้มีคำเตือนถึงประชาชนที่จะลอยกระทงออนไลน์ว่า ขอให้ระมัดระวังตรวจสอบเว็บไซต์ที่เปิดให้ลอยกระทงออนไลน์ ขอให้ใช้บริการเว็บไซต์ที่น่าเชื่อถือ และต้องตรวจสอบชื่อเว็บไซต์ให้ละเอียด เพราะอาจมีการสร้างเว็บไซต์ปลอม ทั้งลักษณะปลอมทั้งหมด หรือทำให้คล้ายคลึงกับเว็บที่เป็นที่รู้จัก แล้วหลอกลวงให้ประชาชนกรอกข้อมูลสำคัญก่อนให้ลอยกระทงและอธิษฐานจิต เช่น กรอกเช่น ชื่อ-นามสกุล วันเดือนปีเกิด เบอร์โทรศัพท์ หมายเลขบัตรประชาชน เลขบัญชีธนาคาร เลขบัตรเครดิต รหัสหลังบัตร 3 หลัก รหัส OTP
จากนั้น อาจมีการนำข้อมูลไปใช้ในทางทุจริต เช่น นำข้อมูลไปเข้าถึงบัญชีเฟซบุ๊ค ไลน์ โดยมิชอบ แล้วไปหลอกยืมเงินผู้อื่น หรือใช้บัตรเครดิตรูดซื้อสินค้า หรือถูกโอนเงินจากบัญชีธนาคาร หรือไปแอบอ้างทำเรื่องที่ผิดกฎหมายได้ ดังนั้น จึงขอให้ประชาชนตรวจสอบเว็บไซต์อย่างละเอียดและไม่กรอกข้อมูลสำคัญลงในกิจกรรมลอยกระทงออนไลน์
น.ส.ไตรศุลี กล่าวว่า ทาง บช.สอท. ยังมีคำเตือนถึงผู้ที่คิดกระทำผิดโดยการหลอกลวงเอาข้อมูลของประชาชนผ่านวิธีต่างๆ ขอให้งดการกระทำเพราะไม่เช่นนั้นจะมีความผิด ฐานฉ้อโกงประชาชนมีโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ และยังมีความผิดตามพระราชบัญญัติคอมพิวเตอร์ฯ ในฐานกระทำโดยทุจริตหรือโดยหลอกลวง นําเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน มีโทษจําคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ
ทั้งนี้ หากประชาชนพบเบาะแสการกระทำผิด สามารถแจ้งเบาะแสได้ ที่สายด่วนหมายเลข 1441 หรือหมายเลขโทรศัพท์ 081-866-3000 ตลอด 24 ชั่วโมง  และแจ้งความออนไลน์ที่เว็บไซต์ www.thaipoliceonline.com
น.ส.ไตรศุลี กล่าวว่า สำหรับประชาชนที่จะเดินทางไปร่วมกิจกรรมลอยกระทงในพื้นที่ต่างๆ นั้น สามารถเลือกใช้ ระบบการแจ้งเตือนความหนาแน่นผู้ใช้บริการขนส่งมวลชนผ่านแอปพลิเคชัน NAMTANG (เทศกาลลอยกระทง 2565) ซึ่งพัฒนาขึ้นโดย สำนักงานนโยบายและแผนการขนส่งและจราจร (สนข.) กระทรวงคมนาคม เพื่อตรวจสอบข้อมูลความหนาแน่นของผู้ใช้บริการในสถานี/ท่าเรือปลายทางของระบบขนส่งมวลชนทางรางและทางน้ำที่อยู่ใกล้ หรือสามารถเชื่อมต่อเข้าไปยังพื้นที่จัดงาน และนำมาวางแผนการเดินทางได้
โดยวิธีการรับข่าวสารการแจ้งเตือนในเทศกาลวันลอยกระทงบนแอปพลิเคชัน NAMTANG นั้นสามารถสามารถดาวน์โหลดแอปพลิเคชั่นผ่าน App Store และ Play Store โดยใช้ค้นหาคำว่า “Namtang” หรือ “นำทาง” จากนั้นเข้าเมนูและเลือกหัวข้อเหตุการณ์ และเมื่อกดเลือกเหตุการณ์ที่ต้องการ แอปพลิเคชันจะนำทางท่านไปยังตำแหน่งที่เกิดเหตุการณ์พร้อมข้อมูลรายละเอียดของเหตุการณ์นั้นๆ

ที่มา : https://www.thaigov.go.th/news/contents/details/61372