รัฐบาลไทย-ข่าวทำเนียบรัฐบาล-สธ. เผย จังหวัดที่มีการถ่ายโอน รพ.สต. สสจ.-อบจ. ร่วมมือกันดูแลประชาชนเต็มที่ ยังไม่พบปัญหาการบริการ


วันอังคารที่ 8 พฤศจิกายน 2565
สธ. เผย จังหวัดที่มีการถ่ายโอน รพ.สต. สสจ.-อบจ. ร่วมมือกันดูแลประชาชนเต็มที่ ยังไม่พบปัญหาการบริการ
รองปลัดกระทรวงสาธารณสุข เผย รพ.สต.ที่ถ่ายโอนไปอบจ.แล้วกว่า 2,100 แห่ง ใน 30 จังหวัด สสจ.และ อบจ. มีการประสานร่วมกันดูแลประชาชนดี ทำให้ไม่พบปัญหาการบริการ เช่นที่นครราชสีมา ย้ำ สสจ.ที่เหลือ ประสานความร่วมมือกับ อบจ. ต่อเนื่อง ให้ประชาชนได้รับบริการ
รองปลัดกระทรวงสาธารณสุข เผย รพ.สต.ที่ถ่ายโอนไปอบจ.แล้วกว่า 2,100 แห่ง ใน 30 จังหวัด สสจ.และ อบจ. มีการประสานร่วมกันดูแลประชาชนดี ทำให้ไม่พบปัญหาการบริการ เช่นที่นครราชสีมา ย้ำ สสจ.ที่เหลือ ประสานความร่วมมือกับ อบจ. ต่อเนื่อง ให้ประชาชนได้รับบริการไม่สะดุด พร้อมรวบรวมปัญหาและแนวทางแก้ไขที่สำเร็จเป็นตัวอย่างพื้นที่อื่น ส่วนประเด็นที่เป็นปัญหาภาพรวม ส่วนกลางรับดำเนินการต่อ
นพ.พงศ์เกษม ไข่มุกด์ รองปลัดกระทรวงสาธารณสุข กล่าวถึงความคืบหน้าการถ่ายโอนภารกิจสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ให้แก่องค์การบริหารส่วนจังหวัด (อบจ.) 49 แห่ง ในปีงบประมาณ 2566 ว่า ภาพรวม สอน./รพ.สต.ที่ถ่ายโอนไปแล้ว 2,121 แห่ง ใน 30 จังหวัด สำนักงานสาธารณสุขจังหวัด มีการประสานงานกับ อบจ.ในการจัดบริการประชาชนอย่างใกล้ชิดทำให้ยังไม่พบปัญหาการให้บริการ เช่น จังหวัดนครราชสีมา มี รพ.สต. ทั้งหมด 182 แห่ง บุคลากรรวม 1,829 คน การประสานงานระหว่าง นายแพทย์สาธารณสุขจังหวัด กับนายก อบจ.เป็นไปด้วยดี มี รพ.สต. ถ่ายโอนไปแล้ว 50% การถ่ายโอนพัสดุและครุภัณฑ์มีความพร้อมส่งมอบ 100% ขณะที่ด้านบุคลากร พบว่าไม่มีบุคลากรจากโรงพยาบาลศูนย์/โรงพยาบาลทั่วไปถ่ายโอนไปด้วย ส่วนงบประมาณที่เป็นเงินสนับสนุนจาก สปสช. ในการจัดบริการผู้ป่วยนอกและบริการส่งเสริมสุขภาพ ป้องกันโรค หน่วยบริการประจำแม่ข่าย (CUP) จะหารือกับรพ.สต.ที่ถ่ายโอน และเป็นมติข้อตกลงร่วมกันตามบริบทของพื้นที่ ก่อนแจ้งให้ สปสช.รับทราบเพื่อจัดสรรเงินตรงไปที่ รพ.สต. และ CUP ต่อไป
นพ.พงศ์เกษมกล่าวต่อว่า สอน./รพ.สต.ที่มีการถ่ายโอนไปแล้วหลายแห่ง อบจ.มีการประสานงานกับสำนักงานสาธารณสุขจังหวัด ในเรื่องการจัดบริการ เช่น ให้สำนักงานสาธารณสุขจังหวัดช่วยจัดซื้อยาให้ รพ.สต.ไปใช้ก่อน เพื่อไม่ให้การบริการต้องสะดุด ซึ่งเป็นแนวทางที่ดีและประชาชนได้ประโยชน์ จึงได้กำชับให้นายแพทย์สาธารณสุขจังหวัดที่กำลังจะถ่ายโอนดำเนินงานเชิงรุกในการประสานหารือกับนายก อบจ.อย่างต่อเนื่อง เพื่อให้การถ่ายโอนภารกิจเป็นไปด้วยความเรียบร้อยและไม่เกิดผลกระทบต่อการบริการประชาชน พร้อมทั้งรวบรวมข้อปัญหาต่างๆ ที่เกิดขึ้นในการถ่ายโอน รวมถึงแนวทางแก้ไขปัญหาที่ดำเนินการได้สำเร็จ เพื่อเป็นแนวทางให้กับพื้นที่อื่น ส่วนประเด็นปัญหาที่เป็นภาพรวมส่วนกลางจะดำเนินการแก้ไขทั้งระบบต่อไป
************************************* 8 พฤศจิกายน 2565

ที่มา : https://www.thaigov.go.th/news/contents/details/61409