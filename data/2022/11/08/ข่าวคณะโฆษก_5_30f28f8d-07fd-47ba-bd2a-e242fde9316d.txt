รัฐบาลไทย-ข่าวทำเนียบรัฐบาล-ครม.อนุมัติ MOU อาชีวศึกษาฝึกอบรมโดยใช้การทำงานเป็นฐานระหว่างไทย-ออสเตรีย พัฒนา 


วันอังคารที่ 8 พฤศจิกายน 2565
พิมพ์
ครม.อนุมัติ MOU อาชีวศึกษาฝึกอบรมโดยใช้การทำงานเป็นฐานระหว่างไทย-ออสเตรีย พัฒนา
ครม.อนุมัติ MOU อาชีวศึกษาฝึกอบรมโดยใช้การทำงานเป็นฐานระหว่างไทย-ออสเตรีย พัฒนา "อาชีวะไทย" รองรับอีอีซี สร้างความร่วมมือด้านฝึกอบรมระดับสากล
น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า ที่ประชุมคณะรัฐมนตรี หรือครม. เมื่อวันที่ 8 พฤศจิกายน 2565 มีมติเห็นชอบและอนุมัติการลงนามบันทึกความเข้าใจว่าด้วยความร่วมมือด้านอาชีวศึกษาในการฝึกอบรมโดยใช้การทำงานเป็นฐานระหว่างกระทรวงศึกษาธิการของไทย กับกระทรวงแรงงานและเศรษฐกิจแห่งสาธารณรัฐออสเตรีย (บันทึกความเข้าใจฯ) เพื่อพัฒนากรอบความร่วมมือในการฝึกอบรมด้านอาชีวศึกษา
โดยจะส่งเสริมการเรียนรู้ผ่านการทำงานจริงในโรงเรียน วิทยาลัย สถาบันอาชีวศึกษาและสถานประกอบการ ซึ่งเน้นการสนับสนุน การมีส่วนร่วมของภาคเอกชนและตอบสนองความต้องการของภาคเอกชนในด้านแรงงาน รวมถึงการแลกเปลี่ยนองค์ความรู้ ความเชี่ยวชาญ และประสบการณ์ตามความสนใจของทั้งสองฝ่าย โดยจะมีการจัดตั้งคณะทำงานร่วม (Joint Working Group) เพื่อเป็นกลไกขับเคลื่อนการดำเนินงาน
น.ส.ทิพานัน กล่าวว่า การดำเนินการภายใต้กรอบความร่วมมือระหว่างไทยและออสเตรียจะประกอบด้วยการส่งเสริมความร่วมมือระหว่างโรงเรียน วิทยาลัย สถาบันอาชีวศึกษาและนายจ้างที่เป็นบริษัทที่จัดฝึกอบรม สำหรับวิทยาลัยจะมีวิทยาลัยเทคนิคสัตหีบเป็นสถาบันการศึกษานำร่อง    เนื่องจากเดิมเป็นฐานในการฝึกอบรมของออสเตรียและจะมีการขยายไปสู่วิทยาลัยอื่นๆ ในภาคตะวันออก
โครงการนำร่องจะมุ่งเน้นการเพิ่มภาคปฏิบัติของการฝึกอบรมด้านอาชีวศึกษาในบริษัทต่างๆ ของแต่ละประเทศ และจะมีการส่งเสริมให้นายจ้างที่เป็นบริษัทจัดอบรมเข้ามามีส่วนร่วมและรับผิดชอบในกระบวนการฝึกอบรมและการปรับเนื้อหาของหลักสูตรการฝึกอบรมที่มีอยู่ให้สอดคล้องกับความต้องการของชุมชนธุรกิจ และการจัดเตรียมโรงเรียนอาชีวศึกษาให้เป็นศูนย์ปฏิบัติ
“โดยร่างบันทึกความเข้าใจฯ จะมีการลงนามในวันที่ 14 พ.ย. 65 นี้  เพื่อความร่วมมือกันอันเป็นประโยชน์ในการส่งเสริมความร่วมมือด้านอาชีวศึกษา รวมถึงการพัฒนาทรัพยากรบุคคลสำหรับรองรับอุตสาหกรรม และโครงการต่าง ๆ ในเขตพัฒนาพิเศษภาคตะวันออก (EEC)” น.ส.ทิพานัน กล่าว

ที่มา : https://www.thaigov.go.th/news/contents/details/61392