รัฐบาลไทย-ข่าวทำเนียบรัฐบาล-ปลัด มท. เผย ทุกพื้นที่เร่งทำงานเชิงรุกทุกมิติ เฝ้าระวัง ตั้งจุดตรวจ ป้องปราบ บำบัด ฟื้นฟู พร้อมบูรณาการทุกภาคส่วน ขจัดยาเสพติดให้หมดไปจากสังคมไทย วอนพบเห็นเบาะแสอย่างนิ่งเฉย 


วันอังคารที่ 8 พฤศจิกายน 2565
พิมพ์
ปลัด มท. เผย ทุกพื้นที่เร่งทำงานเชิงรุกทุกมิติ เฝ้าระวัง ตั้งจุดตรวจ ป้องปราบ บำบัด ฟื้นฟู พร้อมบูรณาการทุกภาคส่วน ขจัดยาเสพติดให้หมดไปจากสังคมไทย วอนพบเห็นเบาะแสอย่างนิ่งเฉย
ปลัด มท. เผย ทุกพื้นที่เร่งทำงานเชิงรุกทุกมิติ เฝ้าระวัง ตั้งจุดตรวจ ป้องปราบ บำบัด ฟื้นฟู พร้อมบูรณาการทุกภาคส่วน ขจัดยาเสพติดให้หมดไปจากสังคมไทย วอนพบเห็นเบาะแสอย่างนิ่งเฉย ขอให้แจ้งเจ้าหน้าที่ทราบทันที
เมื่อวันที่ 7 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่าตามที่รัฐบาล และกระทรวงมหาดไทยรวมถึงหน่วยงานด้านความมั่นคงได้ประกาศทำสงครามกับยาเสพติด ซึ่งที่ผ่านมาทุกภาคส่วนได้เพิ่มระดับความเข้มข้นการปฏิบัติการ รวมถึงบูรณาการการทำงานในระดับอย่างที่มีการปรากฎในข่าว จนเป็นเกิดผลงานที่เป็นที่ประจักษ์สู่สายตาสาธารณชน มาโดยตลอด แต่อย่างไรก็ตามกระทรวงมหาดไทย รวมถึงหน่วยงานภาคีเครือข่าย ยังคงมีความมุ่งมั่นที่จะเนินการในทุกพื้นที่อย่างเข้มข้นต่อไป ในทุกมิติ ด้วยหลักคิด Change for Good และหลักการทำงานเชิงรุก โดยใช้หลักการกลไก 3 5 7 (3 ระดับ 5 กลไก 7 ภาคีเครือข่าย) มาเป็นกลไกสำคัญในการบูรณาการในการขับเคลื่อนปฏิบัติการขจัดยาเสพติดให้สิ้นซากอย่างมีประสิทธิภาพ ในวันนี้ได้รับรายงานผลการปฏิบัติมากโดยมีตัวอย่างการปฏิบัติการที่น่าใจโดยเฉพาะดัานการป้องกัน และด้านการบำบัดฟื้นฟู จึงขอยกส่วนหนึ่งมาเป็นกรณีตัวอย่าง ได้แก่ คลินิคบำบัดผู้ป่วยยาเสพติดเคลื่อนที่ของจังหวัดกระบี่ โดยนายพุฒิพงศ์ ศิริมาตย์ ผู้ว่าราชการจังหวัดกระบี่ ได้ทำการคัดกรองกลุ่มเสี่ยงยาเสพติด ซึ่งพบว่ามีผู้ป่วยทั้งที่มีอาการรุนแรงและไม่รุนแรง (สีเหลือง/เขียว) โดยหลังจากได้คัดกรองและแยกประเภทแล้วได้นำตัวผู้ป่วยที่มีอาการรุนแรง (สีแดง) ส่งตัวไปบำบัดที่โรงพยาบาลธัญญารักษ์ จังหวัดสงขลา ผู้ป่วยอาการไม่รุนแรง จังหวัดกระบี่ได้จับมือกับสมาคมนิสิตเก่าจุฬาลงกรณ์มหาวิทยาลัย จังหวัดกระบี่ จัดทำโครงการ “กระบี่สีขาว” โดยสมาคมนิสิตเก่าจุฬาลงกรณ์ฯ จะจัดทีมแพทย์ พยาบาล นักจิตวิทยา และจิตอาสา เพื่อทำการบำบัดรักษา ซึ่งมี น.พ.สมเกียรติ กิจธรรมเชษฐ์ (นิสิตเก่าจุฬาคณะแพทยศาสตร์) เป็นหัวหน้าโครงการในส่วนของจังหวัดกระบี่ จะนำผู้ป่วยเข้าสู่กระบวนการบำบัด โดยให้บริการทุกอำเภอทุกพื้นที่ สัปดาห์ละ 3 วัน (วันจันทร์ วันพุธ และวันพฤหัสบดี) ในแต่ละวันจะบำบัดได้ 30 คน ซึ่งแต่ละคนจะใช้เวลาบำบัดประมาณ 3 – 4 ครั้ง ทั้งนี้ ระบบการบำบัดดังกล่าวจะเริ่มต้นที่ศาลาประชาคม อำเภอเมืองกระบี่ ในวันนี้ (7 พ.ย. 65) เวลา 13.00 - 16.00 น. ต่อมา โครงการวัดสีขาวของจังหวัดปราจีนบุรี ในวันนี้ (7 พ.ย. 65) นายเสฏฐวุฒิ วงศ์เลอวุฒิ นายอำเภอบ้านสร้าง พร้อมด้วยเจ้าหน้าที่ฝ่ายปกครอง และสมาชิก อส. ลงพื้นที่วัด จำนวน 4 แห่ง เพื่อป้องปรามการแพร่ระบาดของยาเสพติดในวัด และมุ่งเน้นทำนุบำรุงพระพุทธศาสนาในพื้นที่ เสริมความเข้มแข็งของชุมชนตามหลักการทำงานด้วยพลัง บ ว ร (บ้าน วัด ราชการ) ให้เป็นเสาหลักและพลังในการร่วมต่อต้าน และขจัดปัญหายาเสพติดในพื้นที่ โดยผลการตรวจหาสารเสพติดภายใต้เงื่อนไขความยินยอมของคณะสงฆ์ ตลอดจนลูกวัด ผลการปฏิบัติ ไม่พบสารเสพติดในร่างกายแต่อย่างใด
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า สำหรับการดำเนินการกวดขัน ป้องปราม จัดระเบียบสังคม รวมถึงการจับกุมผู้กระทำความผิดเกี่ยวกับยาเสพติดนั้น ไม่ได้ลดหลั่นความเข้มข้นแต่อย่างใด ยังคงมีการปฏิบัติการที่ต่อเนื่องและจริงจังในทุกพื้นที่ ซึ่งได้รับความร่วมมือจากพี่น้องประชาชนในทุกพื้นที่เป็นอย่างดีในการแจ้งเบาะแส ซึ่งทำให้เจ้าหน้าที่สามารถขยายผล และทำการจับกุมผู้กระทำความผิดมาดำเนินคดีได้อย่างต่อเนื่อง ซึ่งในวันนี้มีผลการดำเนินการที่น่าสนใจ ดังนี้
1. จังหวัดเชียงใหม่ พล.ต.ต.ธวัชชัย พงษ์วิวัฒนชัย ผู้บังคับการตำรวจภูธรจังหวัดเชียงใหม่ พร้อมด้วย พ.ต.อ.สัมพันธ์ ศิริมา ผกก.สภ.แม่โจ้ และทางเจ้าหน้าที่ชุดปฏิบัติการสืบสวน สอบสวนขยายผล ภ.จว.เชียงใหม่ ได้ร่วมกันแถลงข่าวผลการจับกุมและตรวจยึดยาเสพติด จากขบวนการค้ายาเสพติดรายสำคัญเครือข่าย นายบัติ และนายอาป่าว เป็นของกลางยาบ้าจำนวน 200,000 เม็ด พร้อมกับผู้ต้องหา 2 คน คือ นายเจริญ หรือโต้ง และนายจิรายุ หรือฮู ที่เป็นกลุ่มเครือรับจ้างนำยาเสพติด (นักบิน หรือกลุ่มผู้ลำเลียง) มาส่งวางทิ้งไว้ตามสถานที่นัดหมาย ซึ่งเมื่อวันที่ 2 พ.ย.65 โดยกลุ่มนักบินได้ทำการนำยาบ้าบรรจุไว้ในกระสอบไปซุกไว้ในสวนลำไยแห่งหนึ่งในเขตพื้นที่ ต.หนองหาร อ.สันทราย จ.เชียงใหม่ โดยใช้ใบไม้ปกคลุมเพื่ออำพรางไม่ให้เป็นจุดสนใจ และเมื่อทางสายลับและเจ้าหน้าที่ตำรวจทราบ จึงได้ไปตามที่นัดหมาย โดยที่บริเวณดังกล่าวพบผู้ต้องหาทั้ง 2 คนอยู่ จึงทำการควบคุมตัว และตรวจค้นบริเวณจุดที่มีการนำของกลางไปซุกซ่อน จึงทำการตรวจยึดของกลางทั้งหมดไว้เป็นหลักฐาน เพื่อดำเนินคดีและขยายผลต่อไป
2. จังหวัดพังงา พล.ต.ต.ณฐกรญ์ กาญจนาพรณ์ ผู้บังคับการตำรวจภูธรจังหวัดพังงา และเจ้าหน้าที่ชุดสืบสวนตำรวจภูธรจังหวัดพังงา นำโดย พ.ต.อ.ประวิทย์ เอ่งฉ้วน ผกก.สืบสวนตำรวจภูธรจังหวัดพังงา นำกำลังเจ้าหน้าที่ ร่วมกันติดตามเข้าจับกุมตัวนายวิโรจน์ หรือ “โรจน์ บ้านลาน” อายุ 45 ปี ชาวตำบลโคกเจริญ อ.ทับปุด จ.พังงา ผู้ต้องหาตามหมายจับของศาลจังหวัดสุราษฎร์ธานี ที่ จ.123/2565 ลง 27 เม.ย. 65 ในความผิดฐานสมคบกันตั้งแต่สองคนเพื่อกระทำความผิดร้ายแรงเกี่ยวกับยาเสพติดและได้กระทำความผิดร้ายแรงเกี่ยวกับยาเสพติดที่ได้สมคบกันฯ ร่วมกันจำหน่ายยาเสพติดให้โทษประเภท 1 โดยมียาเสพติดให้โทษประเภท 1 ไว้ในครอบครอบครอง เพื่อจำหน่ายโดยผิดกฎหมาย อันเป็นการกระทำเพื่อการค้า หรือการก่อให้เกิดการแพร่กระจายในชุมชน โดยเจ้าหน้าที่ชุดสืบสวนได้ทำการล่อซื้อยาเสพติดจากนายวิโรจน์ ในพื้นที่ ม.5 ต.บางเตย อ.เมืองพังงา แต่ผู้ต้องหาได้ไหวตัวทัน และขับรถยนต์กระบะสีขาว หลบหนีเจ้าหน้าที่มุ่งหน้าไปทาง อ.ทับปุด ซึ่งเจ้าหน้าที่ได้ขับติดตามไล่ล่าอย่างกระชั้นชิด ผู้ต้องหาได้ขับหลบหนีเข้าซอยในพื้นที่ ม.1 ต.บ่อแสน อ.ทับปุด จากนั้นได้จอดรถแล้วพยายามใช้อาวุธปืนที่ติดตัวอยู่ยิงเจ้าหน้าที่ชุดจับกุมจึงได้ถูกเจ้าหน้าที่ใช้อาวุธปืนยิงป้องกันตัว จากนั้นได้วิ่งหลบหนีเข้าไปในสวนปาล์มน้ำมันในซอย ต่อมาเจ้าหน้าที่ได้กระจายกำลังเข้าตรวจสอบภายในสวนปาล์ม พบร่างนายวิโรจน์ นอนหงายเสียชีวิตอยู่ ข้างกายมีอาวุธปืนกึ่งอัตโนมัติ ขนาด 9 มม. จำนวน 1 กระบอก พร้อมด้วยเครื่องกระสุน จำนวน 13 นัด และกระเป๋าผ้า ภายในมีกระสุนปืนขนาด 9 มม.จำนวน 20 นัด และเงินสดจำนวนหนึ่ง ซึ่งในเวลาต่อมาได้ทำการชันสูตรพลิกศพ โดยมีพนักงานสอบสวน อัยการ แพทย์เวรโรงพยาบาลทับปุด ปลัดอำเภอทับปุด และญาติ เข้าร่วมการชันสูตรพลิกศพ
3. จังหวัดจันทบุรี นายพีระศักดิ์ สนั่นเครื่อง นายอำเภอเขาคิชฌกูฏ มอบหมายให้ นายจตุรงค์ ลามหลิ่ง ปลัดอำเภอฝ่ายความมั่นคง นำกำลังสมาชิก อส. ผู้ใหญ่บ้าน ผู้ช่วยผู้ใหญ่บ้าน และสมาชิก ชรบ.ม.1 ร่วมกับ สภ.เขาคิชฌกูฏ ดำเนินการ Re X-ray ผู้ที่เกี่ยวข้องกับยาเสพติด โดยตั้งจุดตรวจจุดสกัด เพื่อหาสารเสพติดในร่างกายที่บริเวณสามแยกทุ่งจันดำ ต.คลองพลู ผลการปฏิบัติเป็นไปด้วยความเรียบร้อย สามารถตรวจหาสารเสพติดได้ จำนวน 50 คน พบสารเสพติดในร่างกาย (เมทแอมเฟตามีน) จำนวน 1 ราย ซึ่งได้นำตัวส่งโรงพยาบาลเขาคิชฌกูฏ เพื่อบำบัดฟื้นฟูตามกระบวนการแล้ว พร้อมกันนี้ได้ทำการจับกุมนายปิติพงษ์ (สงวนนามสกุล) อายุ 36 ปี ในข้อหา มีอาวุธปืนและเครื่องกระสุนปืนไว้ในความครอบครองโดยไม่ได้รับอนุญาต (ปืนผิดมือ) ของกลาง คือ อาวุธปืนยาวลูกกรด ขนาด .22 จำนวน 1 กระบอก และเครื่องกระสุนปืน ขนาด .22 จำนวน 10 นัด ซึ่งนำตัวส่งพนักงานสอบสวน สภ.เขาคิชฌกูฏ เพื่อดำเนินคดีตามกฎหมายแล้ว
4. จังหวัดพระนครศรีอยุธยา นายสมลักษ์ ยกน้อยวงษ์ นายอำเภออุทัย พร้อมด้วย ผู้กำกับสถานีตำรวจภูธรอุทัย รองสาธารณสุขอำเภออุทัย นายกองค์การบริหารส่วนตำบลสามบัณฑิต กำนัน ผู้ใหญ่บ้าน อาสาสมัครหมู่บ้าน ตำรวจชุมชน ปฏิบัติการยุทธการฟ้าสาง ที่กลางอุทัยเปิดการคัดกรองกลุ่มผู้ใช้ ผู้เสพ ผู้ติด ผู้ป่วยจิตเวช ณ ศาลาประชาคมบ้านเสาตะพาน หมู่ 8 ตำบลสามบันฑิต อำเภออุทัย ทั้งนี้ ศูนย์คัดกรองระดับตำบลได้รายงานสรุปภาพรวม พบผู้เสพยาเสพติด จำนวน 85 ราย คัดกรองแล้ว 35 คน แยกเป็น - ผู้ใช้ 2 ราย - ผู้เสพ 24 ราย - ผู้ติด 2 ราย - ผู้ป่วยทางจิต 7 ราย ชึ่งได้ส่งต่อเข้ารับการบำบัดต่อไป
5. จังหวัดกาฬสินธุ์ นายศุภศิษย์ กอเจริญยศ รองผู้ว่าราชการจังหวัดกาฬสินธุ์ พร้อมด้วย พล.ต.ต.สุวรรณ์ เชี่ยวนาวินธวัช ผู้บังคับการตำรวจภูธรจังหวัดกาฬสินธุ์ พ.อ.กฤตติภูมิ หอมหวล รอง ผอ.กอ.รมน.กาฬสินธุ์ (ท) ผู้แทน ป.ป.ส. ภาค ๔ หัวหน้าส่วนราชการระดับจังหวัด นายอำเภอทุกอำเภอ กำลังฝ่ายพลเรือน ตำรวจ ทหาร และอาสาสมัคร ร่วมเปิดปฏิบัติการปิดล้อมตรวจค้น ระดมกวาดล้างยาเสพติด ตามแผน ยุทธการฟ้าแดดสงยาง ระดมกวาดล้างยาเสพติดจังหวัดกาฬสินธุ์ สู่ชุมชนมั่นคง ประจำปีงบประมาณ พ.ศ. 2566 ประจำเดือนพฤศจิกายน 65 โดยได้ปล่อยแถวชุดปฏิบัติการ ยุทธการฟ้าแดดสงยาง ที่สนธิกำลังทุกภาคส่วน ระดมกวาดล้าง พร้อมกันทั้ง 18 อำเภอ โดยออกปฏิบัติการเร่งด่วน และเข้มข้น ซึ่งผลจากการปฏิบัติการกวาดล้างในวันนี้ จำนวน 62 เป้าหมาย สามารถจับกุมผู้ต้องหา รวม 45 ราย ในข้อหาครอบครองเพื่อจำหน่าย 4 ราย ครอบครอง 14 ราย และเสพ 27 ราย พร้อมของกลาง เป็นยาบ้า 451 เม็ด อาวุธปืน 15 กระบอก และกระสุน 10 นัด โดยมียอดรวมผลดำเนินการ ตั้งแต่ 1 ต.ค. - 7 พ.ย.65 ทั้งสิ้น จำนวน 276 เป้าหมาย สามารถจับกุมผู้ต้องหา รวม 247 ราย ในข้อหาครอบครองเพื่อจำหน่าย 79 ราย ครอบครอง 55 ราย และเสพ 113 ราย โดยมีของกลาง เป็นยาบ้า 31,829 เม็ด อาวุธปืน 31 กระบอก กระสุน 11 นัด รถจักรยานยนต์ 1 คัน
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า นอกจากนี้ ยังมีอีกหลายพื้นที่ได้ทำงานเชิงรุกเพื่อร่วมกันยับยั้ง ขจัดภัยจากยาเสพติด เช่น การปล่อยแถวปฏิบัติการปิดล้อมตรวจค้น ระดมกวาดล้างยาเสพติดในหลายพื้นที่ การแข่งขันกีฬาต้านยาเสพติดที่จังหวัดตรัง เพื่อให้ประชาชน เด็กและเยาวชนใช้เวลาว่างให้เป็นประโยชน์ รวมถึงการ Re X-Ray ตรวจค้นหาสารเสพติดในปัสสาวะของบุคลากรภาครัฐอย่างต่อเนื่อง เป็นต้น ซึ่งเป็นเพียงส่วนน้อยของการดำเนินการทั้งหมด จึงขอให้พี่น้องประชาชนมั่นใจการทำงานของกระทรวงมหาดไทย หน่วยงานด้านความมั่นคง และภาคีเครือข่ายทุกภาคส่วนในการเอาจริงเอาจัง มุ่งมั่นที่จะขจัดภัยของยาเสพติดให้หมดสิ้นไป และขอเชิญชวนเป็นหูเป็นตา เป็นตัวแทนของเจ้าหน้าที่ในการช่วยสอดส่องดูแลให้สังคมอยู่อย่างสงบเรียบร้อย ทั้งนี้ หากพบเห็นเบาะแส หรือ บุคคลผู้มีพฤติกรรมเสี่ยงที่เกี่ยวข้องกับยาเสพติด หรือ อาจเป็นภัยต่อสังคมโดยรวม วอนอย่านิ่งเฉย ขอให้เร่งแจ้งเจ้าหน้าที่ฝ่ายปกครอง หรือเจ้าหน้าที่ตำรวจในพื้นที่ หากไม่สะดวก ขอให้แจ้งสายด่วน 191 หรือ สายด่วนศูนย์ดำรงธรรมที่หมายเลข 1567 โทรฟรี ตลอด 24 ชั่วโมง เพื่อร่วมกันขับเคลื่อนไปสู่สังคมไทยที่ปลอดยาเสพติดอย่างแท้จริงและยั่งยืนตลอดไป

ที่มา : https://www.thaigov.go.th/news/contents/details/61380