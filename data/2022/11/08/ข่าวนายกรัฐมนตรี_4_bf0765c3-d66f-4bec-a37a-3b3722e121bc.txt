รัฐบาลไทย-ข่าวทำเนียบรัฐบาล-นายกฯ หารือทางโทรศัพท์นายกรัฐมนตรีเครือรัฐออสเตรเลีย ชื่นชมความสัมพันธ์ทวิภาคีภายใต้ความเป็นหุ้นส่วนทางยุทธศาสตร์ (Strategic Partnership) ระหว่างกัน ซึ่งนายกฯยืนยันพร้อมให้การต้อนร


วันอังคารที่ 8 พฤศจิกายน 2565
พิมพ์
นายกฯ หารือทางโทรศัพท์นายกรัฐมนตรีเครือรัฐออสเตรเลีย ชื่นชมความสัมพันธ์ทวิภาคีภายใต้ความเป็นหุ้นส่วนทางยุทธศาสตร์ (Strategic Partnership) ระหว่างกัน ซึ่งนายกฯยืนยันพร้อมให้การต้อนร
นายกฯ หารือทางโทรศัพท์นายกรัฐมนตรีเครือรัฐออสเตรเลีย ชื่นชมความสัมพันธ์ทวิภาคีภายใต้ความเป็นหุ้นส่วนทางยุทธศาสตร์ (Strategic Partnership) ระหว่างกัน ซึ่งนายกฯยืนยันพร้อมให้การต้อนรับนายกฯออสเตรเลียในการประชุมเอเปคที่ไทย
วันนี้ (วันที่ 8 พฤศจิกายน 2565) เวลา 14.00 น. ณ ห้องโดมทอง ชั้น 2 ตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม หารือทางโทรศัพท์กับ นายแอนโทนี แอลบาเนซี (The Honourable Anthony Albanese MP) นายกรัฐมนตรีเครือรัฐออสเตรเลีย ซึ่งเป็นการหารือครั้งแรกระหว่างนายกรัฐมนตรีไทยและเครือรัฐออสเตรเลีย ภายหลังออสเตรเลียจัดตั้งรัฐบาลใหม่เมื่อเดือนพฤษภาคม 2565 โดยในการหารือครั้งนี้ ฝ่ายออสเตรเลียเป็นผู้ทาบทาม ภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญของการหารือ ดังนี้
นายกรัฐมนตรียินดีกับการเข้ารับตำแหน่งของนายกรัฐมนตรีออสเตรเลีย เชื่อมั่นว่านายกรัฐมนตรีออสเตรเลียจะช่วยขับเคลื่อนความสัมพันธ์และความร่วมมือไทย-ออสเตรเลียให้เพิ่มพูนแน่นแฟ้นยิ่งขึ้น ชื่นชมความสัมพันธ์ไทย-ออสเตรเลียที่มีพลวัตรสูงและหวังว่าปีนี้ในโอกาสครบรอบ 70 ปี การสถาปนาความสัมพันธ์ทางการทูต ทั้งสองประเทศจะเพิ่มพูนความร่วมมือระหว่างกันมากยิ่งขึ้น ในโอกาสนี้ นายกรัฐมนตรียืนยันความพร้อมการเป็นเจ้าภาพจัดการประชุมผู้นำเขตเศรษฐกิจเอเปค และให้การต้อนรับนายกรัฐมนตรีออสเตรเลียซึ่งจะเดินทางมาร่วมการประชุมฯ ถือเป็นโอกาสสำคัญในการหารือร่วมกันเพื่อขับเคลื่อนเอเปคท่ามกลางความท้าทายในโลก
นายกรัฐมนตรีออสเตรเลียขอบคุณนายกรัฐมนตรี และเป็นเกียรติที่ได้หารือกับนายกรัฐมนตรีในวันนี้ ชื่นชมความสัมพันธ์ทวิภาคีไทย-ออสแตรเลียที่จะครบรอบการสถาปนาความสัมพันธ์ทางการทูต 70 ปี ในปีนี้ นายกรัฐมนตรีออสเตรเลียกล่าวถึงการต่อสู้กับไวรัสโควิด – 19 ว่าเป็นความท้าทายที่ส่งผลกระทบไปทั่วโลกทุกประเทศต้องร่วมมือกัน ทั้งนี้ นายกรัฐมนตรีออสเตรเลียเฝ้ารอที่จะได้พบนายกรัฐมนตรีในการประชุมสุดยอดอาเซียนที่ราชอาณาจักรกัมพูชา และเดินทางเข้าร่วมการประชุมเอเปค 2022 ที่ประเทศไทย ซึ่งหวังว่าจะได้มีโอกาสพบปะหารือนายกรัฐมนตรี (Bilateral Meeting) อีกครั้ง
ทั้งสองฝ่ายได้หารือเกี่ยวกับความร่วมมือทวิภาคีภายใต้ความเป็นหุ้นส่วนทางยุทธศาสตร์ (Strategic Partnership) และยินดีที่มีการลงนามร่วมในแผนปฏิบัติการร่วมว่าด้วยความเป็นหุ้นส่วนทางยุทธศาสตร์ ซึ่งแผนปฏิบัติการร่วมนี้ จะเป็นกลไกสำคัญที่ช่วยขับเคลื่อนความร่วมมือทวิภาคีระหว่างกันในทุกมิติ
ในด้านความมั่นคงรูปแบบใหม่ ยินดีที่ทั้งสองฝ่ายจะได้ร่วมกันจัดตั้งศูนย์ความเป็นเลิศเพื่อต่อสู้กับการค้ามนุษย์ร่วมกัน
ในด้านเศรษฐกิจ ยินดีกับความคืบหน้าของการจัดทำยุทธศาสตร์ความร่วมมือ ด้านเศรษฐกิจระหว่างกัน ซึ่งครอบคลุมทั้งเศรษฐกิจชีวภาพ-เศรษฐกิจหมุนเวียน เศรษฐกิจสีเขียว (BCG)
ด้านการลงทุน ยินดีที่ภาคเอกชนมีการลงทุนขนาดใหญ่ระหว่างกัน หวังให้มีการลงทุนระหว่างกันเพิ่ม เพื่อฟื้นฟู กระตุ้นเศรษฐกิจ
ในส่วนของความสัมพันธ์พหุภาคี นายกรัฐมนตรีทั้งสองตกลงร่วมกันที่จะกระชับความร่วมมือ โดยไทยพร้อมเสริมสร้างความร่วมมือกับออสเตรเลีย รวมทั้งสนับสนุนบทบาทของออสเตรเลียในภูมิภาค
ในโอกาสนี้ นายกรัฐมนตรีเชื่อว่าการประชุมเอเปคจะเปิดโอกาสสำคัญให้ความร่วมมือในโลก ซึ่งนายกรัฐมนตรีขอบคุณออสเตรเลียที่สนับสนุนไทยในการเป็นเจ้าภาพ หัวข้อหลัก “เปิดกว้าง สร้างสัมพันธ์ เชื่อมโยงกัน สู่สมดุล” หรือ “Open. Connect. Balance.” ตลอดจนประเด็นที่ไทยให้ความสำคัญ ได้แก่ แนวคิด BCG ของไทย

ที่มา : https://www.thaigov.go.th/news/contents/details/61404