รัฐบาลไทย-ข่าวทำเนียบรัฐบาล-รัฐบาลพร้อมดูแลความปลอดภัย “งานลอยกระทง 2565” ขอ ปชช. ปฏิบัติตามประกาศท้องถิ่นที่ตนอยู่ กทม. – ท่าอากาศยาน ห้ามเล่น พลุ ตะไล บั้งไฟ โคมลอย โคมควัน ฯลฯ ฝ่าฝืน มีโทษจำคุก – ประหาร


วันอังคารที่ 8 พฤศจิกายน 2565
รัฐบาลพร้อมดูแลความปลอดภัย “งานลอยกระทง 2565” ขอ ปชช. ปฏิบัติตามประกาศท้องถิ่นที่ตนอยู่ กทม. – ท่าอากาศยาน ห้ามเล่น พลุ ตะไล บั้งไฟ โคมลอย โคมควัน ฯลฯ ฝ่าฝืน มีโทษจำคุก – ประหาร
.....
รัฐบาลตรวจสอบโป๊ะและท่าน้ำต่าง ๆ ให้แข็งแรงพร้อมรองรับประชาชนที่จะร่วมกิจกรรมลอยกระทง ปี 2565 ในวันอังคารที่ 8 พ.ย. 65 รวมถึงจัดเตรียมเจ้าหน้าที่ป้องกันและบรรเทาสาธารณภัยและท้องถิ่น เพื่ออำนวยความสะดวกและช่วยเหลือประชาชนหากเกิดเหตุต่าง ๆ ทั้งนี้ ขอให้ประชาชนติดตามประกาศของท้องถิ่นที่ตนอยู่และปฏิบัติตามมาตรการความปลอดภัย เช่น พื้นที่ กทม. ห้ามขาย ห้ามจุด ห้ามปล่อย พลุ บั้งไฟ ตะไล โคมลอย หรือวัตถุที่คล้ายกัน เด็ดขาด หากฝ่าฝืนมีโทษจำคุกไม่เกิน 3 ปี หรือปรับไม่เกิน 60,000 บาท หรือทั้งจำและปรับ เช่นเดียวกับ จ.สมุทรปราการ
.
ส่วนท่าอากาศยานมีการห้ามปล่อยวัตถุ เช่น โคมลอย โคมไฟ โคมควัน พลุ ตะไล บั้งไฟ ดอกไม้ไฟ ลูกโป่ง แสงเลเซอร์ และโดรน ขึ้นสู่ท้องฟ้าบริเวณสนามบินและโดยรอบสนามบินทั่วประเทศ เนื่องจากเป็นอันตรายต่ออากาศยานและการมองเห็นของนักบิน ฝ่าฝืนมีโทษทั้งจำและปรับ นอกจากนี้ หากก่อให้เกิดความเสียหายต่ออากาศยานจนไม่สามารถบินได้ หรือเกิดอันตรายระหว่างบิน มีโทษตั้งแต่จำคุก 5 - 20 ปี จำคุกตลอดชีวิต ไปจนถึงประหารชีวิต และปรับ 600,000 – 800,000 บาท
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61365