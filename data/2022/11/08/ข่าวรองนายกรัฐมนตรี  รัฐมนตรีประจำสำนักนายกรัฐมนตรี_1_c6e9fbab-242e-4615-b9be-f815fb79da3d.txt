รัฐบาลไทย-ข่าวทำเนียบรัฐบาล-ชาวนาเตรียมเฮ จุรินทร์หารือนายกฯ ประกันรายได้เข้าครม.สัปดาห์หน้า


วันอังคารที่ 8 พฤศจิกายน 2565
พิมพ์
ชาวนาเตรียมเฮ จุรินทร์หารือนายกฯ ประกันรายได้เข้าครม.สัปดาห์หน้า
ชาวนาเตรียมเฮ จุรินทร์หารือนายกฯ ประกันรายได้เข้าครม.สัปดาห์หน้า
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ภายหลังการประชุมคณะรัฐมนตรี นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์ ตอบคำถามผู้สื่อข่าวถึงเรื่องการพิจารณาโครงการประกันรายได้ รอบปี 65/66 ซึ่งนายจุรินทร์ กล่าวว่า ได้หารือกับนายกรัฐมนตรีแล้ว โดยจะนำเรื่องนี้เข้าสู่การพิจารณาของคณะรัฐมนตรีในวันอังคารหน้า 15 พ.ย. ทั้งนี้ เกณฑ์การจ่ายเงินส่วนต่างประกันรายได้จะเป็นเหมือนกับของปีก่อน ครอบคลุมเกษตรกร   4.6 ล้าน ครัวเรือน อีกทั้งจะได้มีการพิจารณาโครงการสนับสนุนค่าบริหารจัดการและพัฒนาคุณภาพผลผลิตเกษตรกรผู้ปลูกข้าว ไร่ละพัน ไม่เกิน 20 ไร่ต่อครัวเรือนด้วย
นายจุรินทร์ย้ำว่า กรอบวงเงินโครงการประกันรายได้ และโครงการสนับสนุนค่าบริหารจัดการข้าวฯ อยู่ภายใต้กรอบวินัยการเงินการคลังที่รัฐบาลให้ความสำคัญ ในส่วนของราคาข้าว ขณะนี้มีแนวโน้มขยับตัวสูงขึ้น เนื่องจากมีการส่งออกข้าวมากขึ้น ซึ่งจะทำให้การใช้งบประมาณเพื่อจ่ายส่วนต่างระหว่างราคาประกันกับราคาตลาดน้อยลงกว่าปีก่อน

ที่มา : https://www.thaigov.go.th/news/contents/details/61400