รัฐบาลไทย-ข่าวทำเนียบรัฐบาล-8 พ.ย. นี้ ชวนชมปรากฏการณ์ 'จันทรุปราคาเต็มดวง' เหนือฟ้าเมืองไทย คืนวันลอยกระทง


วันอังคารที่ 8 พฤศจิกายน 2565
8 พ.ย. นี้ ชวนชมปรากฏการณ์ 'จันทรุปราคาเต็มดวง' เหนือฟ้าเมืองไทย คืนวันลอยกระทง
.....
กระทรวงการอุดมศึกษา วิทยาศาสตร์ วิจัยและนวัตกรรม (อว.) และสถาบันวิจัยดาราศาสตร์แห่งชาติ (องค์การมหาชน) ชวนชาวไทยดู “จันทรุปราคาเต็มดวงคืนวันลอยกระทง” 8 พ.ย. 65 ซึ่งตรงกับคืนเดือนเพ็ญ และเป็นวันลอยกระทงของปีนี้ จะเกิดปรากฏการณ์ “จันทรุปราคาเต็มดวง” มองเห็นได้ด้วยตาเปล่าทุกภูมิภาคของประเทศไทย จะเริ่มสังเกตการณ์ได้เมื่อดวงจันทร์จะโผล่พ้นขอบฟ้าทางทิศตะวันออกเวลาประมาณ 17:44 น. ซึ่งเป็นช่วงคราสเต็มดวงพอดี จะมองเห็นดวงจันทร์เต็มดวงปรากฏเป็นสีแดงอิฐ จนถึงเวลา 18:41 น. รวมระยะเวลานาน 57 นาที
.
หลังจากนั้นจะเริ่มเห็นดวงจันทร์ปรากฏเว้าแหว่งบางส่วนและค่อย ๆ ออกจากเงามืดของโลก และสิ้นสุดปรากฏการณ์จันทรุปราคาแบบบางส่วนในเวลา 19.49 น. จากนั้นเปลี่ยนเป็นปรากฏการณ์จันทรุปราคาเงามัวที่สังเกตได้ยาก เนื่องจากความสว่างของดวงจันทร์เปลี่ยนแปลงเพียงเล็กน้อยเท่านั้น และจะพ้นจากเงามัวของโลกเวลา 20:56 น. ถือว่าสิ้นสุดปรากฏการณ์จันทรุปราคาในครั้งนี้โดยสมบูรณ์
.
สามารถรับชมถ่ายทอดสดปรากฏการณ์ได้ที่เพจเฟซบุ๊ก NARIT สถาบันวิจัยดาราศาสตร์แห่งชาติ https://www.facebook.com/NARITpage ได้ตั้งแต่เวลา 18:00 น. เป็นต้นไป
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61395