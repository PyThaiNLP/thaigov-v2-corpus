รัฐบาลไทย-ข่าวทำเนียบรัฐบาล-ครม. ปรับเพิ่มค่าอาหารกลางวันเด็กเล็ก- ป.6  ตามขนาดของรร. ในอัตรา 22 - 36 บาท/คน/วัน ครอบคลุมจำนวนนักเรียนกว่า 5.8 ล้านคน


วันอังคารที่ 8 พฤศจิกายน 2565
พิมพ์
ครม. ปรับเพิ่มค่าอาหารกลางวันเด็กเล็ก- ป.6  ตามขนาดของรร. ในอัตรา 22 - 36 บาท/คน/วัน ครอบคลุมจำนวนนักเรียนกว่า 5.8 ล้านคน
ครม. ปรับเพิ่มค่าอาหารกลางวันเด็กเล็ก- ป.6  ตามขนาดของรร. ในอัตรา 22 - 36 บาท/คน/วัน ครอบคลุมจำนวนนักเรียนกว่า 5.8 ล้านคน
วันที่ 8 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี  แถลงมติคณะรัฐมนตรี อนุมัติปรับเพิ่มค่าอาหารกลางวันให้แก่นักเรียนระดับชั้นเด็กเล็กถึงระดับชั้น ป.6 เป็น 4 ระดับ ดังนี้
-โรงเรียนที่มีจำนวนนักเรียน 1 -  40 คน ใช้เงินค่าอาหารกลางวัน  36 บาท/คน/วัน
-โรงเรียนที่มีจำนวนนักเรียน 41 -  100 คน   ใช้เงินค่าอาหารกลางวัน  27 บาท/คน/วัน
-โรงเรียนที่มีจำนวนนักเรียน  101 - 120 คน  ใช้เงินค่าอาหารกลางวัน  24 บาท/คน/วัน
-โรงเรียนที่มีจำนวนนักเรียน  121 - คนขึ้นไป ใช้เงินค่าอาหารกลางวัน  22 บาท/คน/วัน
โดยคณะรัฐมนตรียังอนุมัติหลักการในการใช้งบประมาณรายจ่ายประจำปีงบประมาณ 2566 งบกลาง รายการเงินสำรองจ่ายเพื่อกรณีฉุกเฉินหรือจำเป็น พร้อมทั้งอนุมัติหลักการในการตั้งงบประมาณรายจ่ายประจำปี รายการค่าใช้จ่ายค่าอาหารกลางวันของนักเรียนเป็นอัตราดังกล่าว ตั้งแต่ ปีงบประมาณ  2567 เป็นต้นไปด้วย
สำหรับอัตราค่าอาหารกลางวันตามขนาดของโรงเรียน ครอบคลุมนักเรียนระดับชั้นอนุบาล 1 - ป.6  ของ รร.ประถมศึกษา 5 สังกัด จำนวนนักเรียน 5,792,119 คน  ได้แก่ (1) โรงเรียนสังกัด สพฐ. (2) โรงเรียนและศูนย์พัฒนาเด็กเล็กสังกัดองค์กรปกครองส่วนท้องถิ่น (อปท.)  (รวมทั้งที่จัดตั้งขึ้นเองและรับถ่ายโอน)  (3) โรงเรียนสังกัดตำรวจตะเวนชายแดน(4) สถานศึกษาสังกัดการศึกษานอกระบบและ (5) สถานศึกษาสังกัด กรมพัฒนาสังคมและสวัสดิการ
โฆษกประจำสำนักนายกรัฐมนตรีกล่าวถึงการปรับเพิ่มค่าอาหารกลางวันตามขนาดของโรงเรียนว่า จะช่วยแก้ปัญหาความเหลื่อมล้ำของโรงเรียนขนาดเล็กที่มีนักเรียนน้อยกว่า 120 คน  ช่วยให้การบริหารจัดการงบประมาณเป็นไปอย่างเหมาะสม  สอดคล้องกับขนาดของโรงเรียนและจำนวนนักเรียน ทำให้โครงการอาหารกลางวันให้มีคุณภาพและเกิดประสิทธิภาพสูงสุด

ที่มา : https://www.thaigov.go.th/news/contents/details/61389