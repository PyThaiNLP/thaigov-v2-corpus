รัฐบาลไทย-ข่าวทำเนียบรัฐบาล-แรงงาน ปลื้ม รมว.เฮ้ง จับมือ AOT จัดตลาดนัดแรงงานสุวรรณภูมิ


วันอังคารที่ 8 พฤศจิกายน 2565
พิมพ์
แรงงาน ปลื้ม รมว.เฮ้ง จับมือ AOT จัดตลาดนัดแรงงานสุวรรณภูมิ
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า หลังสถานการณ์การแพร่ระบาดของ โรคโควิด – 19 คลี่คลาย แนวโน้มเศรษฐกิจของประเทศไทยมีแนวโน้มปรับตัวดีขึ้น อัตราการว่างงานลดลง ประชาชนมีงานทำมากขึ้น
ผู้ประกอบการในอุตสาหกรรมต่างทยอยเพิ่มการจ้างงานให้สอดคล้องกับภาวะเศรษฐกิจ ซึ่งถือว่าเป็นไปตามเป้าหมายของรัฐบาล ภายใต้การนำของพลเอก ประยุทธ์ จันทร์โอชา นายกรัฐมนตรี และพลเอก ประวิตร วงษ์สุวรรณ รองนายกรัฐมนตรี ซึ่งกำกับดูแลกระทรวงแรงงาน ที่ผลักดันนโยบายรักษาการจ้างงานตลอดช่วงการแพร่ระบาดของโรคโควิด-19 ในส่วนกระทรวงแรงงานขานรับข้อสั่งการเดินหน้าส่งเสริมการมีงานทำให้ประชาชนทุกกลุ่มเป้าหมาย โดยเน้นการให้บริการจัดหางานออนไลน์ ผ่านแพลตฟอร์ม “ไทยมีงานทำ” เพื่อคนหางานยุคใหม่เข้าถึงได้ทุกเวลา ควบคู่กับการลงพื้นที่บูรณาการร่วมกันระหว่างภาคีเครือข่ายที่เกี่ยวข้อง เพื่อสร้างโอกาสการเข้าถึงตำแหน่งงานแก่ประชาชนทุกพื้นที่ ล่าสุดท่าอากาศยานสุวรรณภูมิ (AOT) มีกำหนดจัดงาน “ตลาดนัดแรงงาน” ณ ศูนย์การขนส่งสาธารณะ ท่าอากาศยานสุวรรณภูมิ ระหว่างวันที่ 9 -11 พฤศจิกายน 2565 กรมการจัดหางาน โดยสำนักงานจัดหางานจังหวัดสมุทรปราการจึงได้เตรียมกิจกรรมตามภารกิจเพื่อให้บริการแก่ประชาชนที่มาร่วมงานด้วย
“การจัดตลาดนัดแรงงาน ถือเป็นการเพิ่มโอกาสในการสมัครงาน คนหางานได้คัดเลือกตำแหน่งงานว่างที่ตรงกับความรู้ความสามารถ โดยสามารถสมัครงานกับนายจ้าง/สถานประกอบการจำนวนมากในคราวเดียว ทั้งยังเป็นโอกาสที่ดี ที่นายจ้าง/สถานประกอบการและผู้สมัครงานจะได้พบและพิจารณาคัดเลือกกันโดยตรง ผมในฐานะรัฐมนตรีว่าการกระทรวงแรงงานเชื่อว่ากิจกรรมของท่าอากาศยานสุวรรณภูมิในครั้งนี้จะเกิดประโยชน์แก่คนที่กำลังมองหางาน” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า กรมการจัดหางานได้เตรียมกิจกรรมให้บริการสำหรับผู้เข้าร่วมงาน “ตลาดนัดแรงงาน ณ ทสภ.” ครั้งที่ 8 (Suvarnabhumi Airport Job Fair 2022) อาทิ ตำแหน่งงานว่างสำหรับผู้ที่ต้องการหางานประจำ การให้บริการส่งเสริมการประกอบอาชีพอิสระสำหรับผู้ที่ต้องการหาอาชีพเสริม การให้คำแนะนำการใช้บริการหางานออนไลน์กับกรมการจัดหางาน บนแพลตฟอร์ม ไทยมีงานทำ.doe.go.th ที่รวบรวมตำแหน่งงานภาครัฐและเอกชนจากทั่วประเทศไว้ในที่เดียว และรวมหลักสูตรอบรมเพื่อเพิ่มโอกาสมีงานทำอย่างมีประสิทธิภาพ โดยภายในงานจะมีบริษัทและผู้ประกอบการใน ทสภ.กว่า 30 แห่ง  ที่มีความต้องการรับสมัครพนักงาน ในตำแหน่ง วิศวกรไฟฟ้า พนักงานบริการลูกค้าภาคพื้น ช่างเทคนิค พนักงานคลังสินค้า รวมกว่า 1,500 อัตรา ระดับวุฒิการศึกษาตั้งแต่ระดับประถมศึกษา – ระดับปริญญาโท
ทั้งนี้ ผู้สนใจเข้าร่วมงานสามารถสอบถามข้อมูลเพิ่มเติมได้ที่ส่วนชุมชนสัมพันธ์ ฝ่ายกิจกรรมพิเศษและมวลชนสัมพันธ์ ท่าอากาศยานสุวรรณภูมิ โทร 02 132 9084, 02 132 9093 และสำหรับคนหางานที่ต้องการใช้บริการผ่านระบบออนไลน์ สามารถใช้บริการผ่านแพลตฟอร์ม “ไทยมีงานทำ” ซึ่งให้บริการทั้ง Web application ที่เว็บไซต์ ไทยมีงานทำ.doe.go.th และ Mobile Application หรือสอบถามเพิ่มเติมที่สายด่วนกระทรวงแรงงาน โทร 1506 กด 2 กรมการจัดหางาน หรือสายด่วนกรมการจัดหางาน โทร 1694

ที่มา : https://www.thaigov.go.th/news/contents/details/61388