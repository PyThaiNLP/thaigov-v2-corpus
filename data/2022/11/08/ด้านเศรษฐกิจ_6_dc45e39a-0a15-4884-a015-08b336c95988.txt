รัฐบาลไทย-ข่าวทำเนียบรัฐบาล-ก.อุตสาหกรรม ยกขบวนสินค้าจากผู้ประกอบการ SMEs ต่อเนื่อง ณ ศูนย์การค้าเซ็นทรัลเวสต์เกต


วันอังคารที่ 8 พฤศจิกายน 2565
พิมพ์
ก.อุตสาหกรรม ยกขบวนสินค้าจากผู้ประกอบการ SMEs ต่อเนื่อง ณ ศูนย์การค้าเซ็นทรัลเวสต์เกต
ก.อุตสาหกรรม ยกขบวนสินค้าจากผู้ประกอบการ SMEs ต่อเนื่อง ณ ศูนย์การค้าเซ็นทรัลเวสต์เกต
(วันที่ 7 พฤศจิกายน 2565) ดร.กฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม พร้อมด้วยอุตสาหกรรมจังหวัดนนทบุรี จังหวัดพระนครศรีอยุธยา จังหวัดปทุมธานี จังหวัดราชบุรี จังหวัดสมุทรปราการ จังหวัดสมุทรสาคร จังหวัดนครราชสีมา และจังหวัดสุพรรณบุรี เปิดงาน อุตสาหกรรมแฟร์ “สินค้าดี เพื่อประชาชน” ที่ยกขบวนสินค้าจากร้านค้าผู้ประกอบการ SMEs กว่า 60 ร้าน มาออกบูธให้ได้เลือกชม ชิม ช้อป กันอย่างจุใจ เพื่อสนับสนุนผู้ประกอบการ SMEs สู้ภาวะวิกฤติเศรษฐกิจ พร้อมการออกร้านจำหน่ายสินค้าอุปโภคบริโภค จากเครือสหพัฒน์ เครือ CP และอื่น ๆ ทั้งของกิน ของใช้ สินค้าแปรรูป ของตกแต่งบ้าน ในราคาประหยัด รวมทั้ง กิจกรรมอบรมสัมมนา เพื่อเป็นของขวัญปีใหม่ให้กับผู้ประกอบการ SMEs และประชาชนทุกคน โดยครั้งนี้ จัดขึ้นเป็นครั้งที่ 2 ระหว่างวันที่ 7-10 พฤศจิกายน 2565 ณ เวสต์เกตฮอลล์ ชั้น 4 ศูนย์การค้าเซ็นทรัลเวสต์เกต
กระทรวงอุตสาหกรรม โดยกองทุนพัฒนาเอสเอ็มอีตามแนวประชารัฐ ได้จัดงาน อุตสาหกรรมแฟร์ “สินค้าดี เพื่อประชาชน” ขึ้นเพื่อสนับสนุนพื้นที่ขายสินค้าสําหรับผู้ประกอบการ SMEs ซึ่งจะสามารถช่วยกระตุ้นยอดขายให้ SMEs ได้ การจัดงานครั้งนี้ เป็นครั้งที่ 2 จากจํานวนทั้งหมด 5 ครั้ง โดยครั้งแรกที่ผ่านมา จัดที่ ศูนย์การค้าเซ็นทรัล พระราม 2 ซึ่งสามารถสร้างยอดขายให้กับผู้ประกอบการ SMEs ได้มากกว่า 2 ล้านบาท และในครั้งนี้มีผู้ประกอบการ SMEs ที่ผ่านการคัดเลือก จากทั่วประเทศมาร่วมออกบูธจําหน่ายสินค้าและบริการ ร่วมกับผู้ประกอบการขนาดใหญ่ มาร่วมออกบูธจําหน่ายสินค้าอุปโภค บริโภค ในราคาประหยัด กว่า 60 ราย นอกจากนี้ ผู้ประกอบการ และประชาชนที่เข้าร่วมงานยังจะได้รับความรู้จากวิทยากรชื่อดัง ที่จะมาสร้างแรงบันดาลใจให้กับ SMEs ในการสร้างรายได้ทางช่องทางออนไลน์ให้ปัง เรียกได้ว่าเป็นของขวัญปีใหม่ จากกระทรวงอุตสาหกรรม ที่มอบให้แก่ผู้ประกอบการ และประชาชนทุกคน

ที่มา : https://www.thaigov.go.th/news/contents/details/61376