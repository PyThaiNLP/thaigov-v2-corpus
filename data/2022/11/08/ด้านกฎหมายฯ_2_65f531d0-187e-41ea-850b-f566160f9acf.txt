รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผยนายกฯชมคุ้มครองสิทธิ ตั้งใจทำงานช่วยชาวบ้านได้เร็ว ขอผู้ไกล่เกลี่ยฟังปัญหาอย่างรอบด้าน นำความรู้ไปช่วยสังคมให้มากที่สุด


วันอังคารที่ 8 พฤศจิกายน 2565
พิมพ์
รัฐมนตรีว่าการกระทรวงยุติธรรม เผยนายกฯชมคุ้มครองสิทธิ ตั้งใจทำงานช่วยชาวบ้านได้เร็ว ขอผู้ไกล่เกลี่ยฟังปัญหาอย่างรอบด้าน นำความรู้ไปช่วยสังคมให้มากที่สุด
รัฐมนตรีว่าการกระทรวงยุติธรรม เผยนายกฯชมคุ้มครองสิทธิ ตั้งใจทำงานช่วยชาวบ้านได้เร็ว ขอผู้ไกล่เกลี่ยฟังปัญหาอย่างรอบด้าน นำความรู้ไปช่วยสังคมให้มากที่สุด
เมื่อวันที่ 8 พฤศจิกายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานในพิธีการฝึกอบรมหลักสูตรการไกล่เกลี่ยข้อพิพาท ตามพ.ร.บ.การไกล่เกลี่ยข้อพิพาท พ.ศ. 2562 (รุ่นที่ 43) ผ่านระบบวิดีโอ คอนเฟอร์เร็นซ์ไปยัง จ.ร้อยเอ็ด โดยมีนายเรืองศักดิ์ สุวารี อธิบดีกรมคุ้มครองสิทธิและเสรีภาพ ผู้บริหาร และผู้เข้าอบรม 105 คนร่วมงาน
นายเรืองศักดิ์ กล่าวรายงานว่า การจัดฝึกอบรมผู้ไกล่เกลี่ยตามพ.ร.บ.การไกล่เกลี่ยข้อพิพาท พ.ศ. 2562 รุ่นที่ 43 มีกลุ่มเป้าหมายเป็นคณะทำงานศูนย์ยุติธรรมชุมชนและผู้นำชุมชน 50 คน จาก 6 จังหวัด ภาคตะวันออกเฉียงเหนือ  ระหว่างวันที่ 7-11 พ.ย  65 ประกอบด้วย จ.ร้อยเอ็ด 16 คนอุบลราชธานี 18 คน ศรีสะเกษ 4 คน อำนาจเจริญ 2 คน สุรินทร์ 8 คน และยโสธร 2 คน และยังมีการจัดอบรมเพิ่มทักษะและฝึกปฏิบัติสำหรับเจ้าหน้าที่ในการปฏิบัติงานตามพ.ร.บ.การไกล่เกลี่ยข้อพิพาท พ.ศ. 2562 รุ่นที่ 1 มีเจ้าหน้าระดับหัวหน้ากลุ่มงานและพนักงานคุ้มครองสิทธิและเสรีภาพในสำนักงานยุติธรรมจังหวัด ในภาคตะวันออกเฉียงเหนือ 20 จังหวัด รวม 55 คน ร่วมการอบรม
นายสมศักดิ์ กล่าวว่า ตนภาคภูมิใจที่ได้เห็นผู้ที่เข้ารับการอบรมจากภาคอีสาน เป็นการบูรณาการ ผู้เข้าอบรมที่มีความตั้งใจและเห็นประโยชน์จากการไกล่เกลี่ยข้อพิพาท อยากให้ประชาชนสงบสุขและไกล่เกลี่ยปัญหาต่อกันคุยกันได้ ตนได้เห็นความตั้งใจผู้เข้าอบรมตรงนี้ ตนมีความสุขมาก อย่างไรก็ตามการไกล่เกลี่ยอะไรก็แล้วแต่ ทั้งคดีแพ่งหรือคดีอาญาเล็กๆ ที่ตกลงกันได้ ก็จะไกล่เกลี่ยได้ ซึ่งตนก็ถือเป็นรุ่นพี่ของท่านทั้งหลายในที่นี้ เพราะเคยได้ไปอบรมมาเช่นกัน และตั้งใจไว้ว่าหากเลิกลาจากการเมืองแล้ว ก็อาจจะไปสมัครเป็นผู้ไกล่เกลี่ยที่ศูนย์ไกล่เกลี่ย ก็จะทำให้เรามีความสุข ซึ่งผู้ไกล่เกลี่ยต้องไปช่วยคนอื่น เป็นคนกลางในการช่วยข้อพิพาท บางครั้งน้ำผึ้งหยดเดียวเรื่องเล็กๆ ก็อาจจจะทำให้คนฆ่ากันได้ โดยการจะเป็นผู้ไกล่เกลี่ยต้องเข้าใจปัญหาของเขา ต้องฟังจนเข้าใจ ตนเจอมาหลายกรณีในเรื่องที่เกิดขึ้นจริง สิ่งที่พวกเราต้องอดทนคืออย่าไปโกรธเขา ก็อาจจะหันมาวิวาทกับเราแทน ต้องใจเย็นอดทน มองด้วยความเข้าใจ อย่าผลีผลามเพราะเราจะฟังไม่ครบ
นายสมศักดิ์ กล่าวอีกว่า นายกรัฐมนตรีได้ กล่าวชื่นชมในที่ประชุมคณะรัฐมนตรี ว่าการไกล่เกลี่ยของพวกเราเป็นประโยชน์อย่างมากเพราะช่วยให้คนเข้าใจกันมากขึ้น และได้ขอบคุณและชื่นชมการทำงานของกรมคุ้มครองสิทธิ ที่ได้ช่วยเยียวยาผู้เสียหายในคดีอาญาได้อย่างรวดเร็ว โดยเหตุการณ์กราดยิงที่จ.หนองบัวลำภู เราเป็นหน่วยงานแรกที่จ่ายเงินเยียวยาให้กับประชาชน และเมื่อมีเสียงท้วงติงและร้องเรียนเข้ามา เราก็ยังดำเนินการแก้ไขและช่วยเหลือได้รวดเร็วอีกด้วย ตรงนี้ตนต้องขอขอบคุณทุกท่านที่ได้ร่วมมือและตั้งใจทำงานเพื่อช่วยเหลือชาวบ้านที่เดือดร้อน ก็ขอให้ทุกท่านตั้งใจทำงานกันต่อไปให้มากขึ้นอีก
"ตอนนี้มีคนขึ้นทะเบียนเป็นผู้ไกล่เกลี่ยทั่วประเทศ 3,522 คน ศูนย์ไกล่เกลี่ยข้อพิพาท 1,189 แห่ง ที่ผ่านมาทำให้ปริมาณคดีขึ้นสู่ศาลลดน้อยลงกว่า 49,935 เรื่อง ลดปัญหาความขัดแย้ง ลดค่าใช้จ่ายประชาชน คือ ค่าทนายความ ค่าธรรมเนียมศาล กว่า 6,723 ล้านบาท ไกล่เกลี่ยหนี้ กยศ. บัตรเครดิต เงินกู้ธนาคาร ผมมั่นใจว่าท่านผู้เข้าร่วมทั้งหลายมีความรู้ในตัวบทกฎหมายในส่วนที่วิทยากรอบรมมา เราเสียสละเข้ามาแล้ว มารับใช้สังคมร่วมกัน ขอให้ใช้ประโยชน์ของสังคมเป็นที่ตั้ง"นายสมศักดิ์ กล่าว

ที่มา : https://www.thaigov.go.th/news/contents/details/61412