รัฐบาลไทย-ข่าวทำเนียบรัฐบาล-​นายกฯ นำ ครม.ร่วมสืบสานวัฒนธรรมไทย ลอยกระทงวิถีใหม่ สืบสาน ประเพณีไทย สู่ความยั่งยืน ณ คลองผดุงกรุงเกษม ข้างทำเนียบฯ


วันอังคารที่ 8 พฤศจิกายน 2565
พิมพ์
​นายกฯ นำ ครม.ร่วมสืบสานวัฒนธรรมไทย ลอยกระทงวิถีใหม่ สืบสาน ประเพณีไทย สู่ความยั่งยืน ณ คลองผดุงกรุงเกษม ข้างทำเนียบฯ
​นายกฯ นำ ครม.ร่วมสืบสานวัฒนธรรมไทย ลอยกระทงวิถีใหม่ สืบสาน ประเพณีไทย สู่ความยั่งยืน ณ คลองผดุงกรุงเกษม ข้างทำเนียบฯ เผยคำอธิษฐาน “ขอให้ประเทศไทยมีความสุข หมดทุกข์หมดโศก หมดโรคหมดภัย”
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (8 พฤศจิกายน 2565) เวลา 16.00 น. ณ คลองผดุงกรุงเกษม ข้างทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย นางนราพร จันทร์โอชา ภริยา เป็นประธานงาน “ลอยกระทงวิถีใหม่ สืบสาน ประเพณีไทย สู่ความยั่งยืน” โดยมีนายวิษณุ เครืองาม รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข คณะรัฐมนตรีและภริยา ผู้ว่าราชการกรุงเทพมหานคร ข้าราชการการเมือง ผู้บริหาร ข้าราชการ และเจ้าหน้าที่ภายในทำเนียบรัฐบาลเข้าร่วมงานอย่างคึกคักพร้อมเพรียง เพื่อร่วมอนุรักษ์ สืบสานวัฒนธรรมไทย และสืบทอดประเพณีลอยกระทงให้คงอยู่สืบไป
นายกรัฐมนตรีชมการสาธิตการประดิษฐ์กระทง โดยนักเรียนจากโรงเรียนพระตำหนักสวนกุหลาบ จังหวัดนครปฐม การจัดแสดงกระทงแบบราชสำนัก การจัดแสดงกระทง 4 ภาค พร้อมกล่าวว่าการประดิษฐ์กระทงเป็นงานฝีมือที่ควรส่งเสริมและจัดให้มีการเรียนรู้ในหลักสูตรการเรียนการสอนอย่างจริงจัง เพื่อสืบทอดวัฒนธรรมอันทรงคุณค่าอันเป็นเอกลักษณ์ของไทยที่น่าภาคภูมิใจ นอกจากนี้ สิ่งที่นำมาประดิษฐ์กระทงยังเป็นสิ่งที่มีความหมายแฝงด้วยองค์ความรู้และเป็นความคิดสร้างสรรค์ที่มีความเป็นเอกลักษณ์ของแต่ละพื้นที่
จากนั้น นายกรัฐมนตรีชมการแสดงชุดสยามภิรมย์ธารา ที่สื่อความหมายถึงสายน้ำในช่วงประเพณีลอยกระทงซึ่งเป็นวัฒนธรรมที่งดงามโดยนักศึกษาจากวิทยาลัยนาฏศิลป์ สถาบันบัณฑิตพัฒนศิลป์เสร็จแล้ว ตัวแทนเด็กและเยาวชนมอบ “กระทงประทีปพุทธบูชาปทุมมาลี” แด่นายกรัฐมนตรีและภริยา ซึ่งกระทงประทีปพุทธบูชาปทุมมาลี หมายถึง กระทงลอยที่ประดิษฐ์ขึ้นมาเพื่อถวายแด่องค์สมเด็จพระสัมมาสัมพุทธเจ้า โดยฐานล่างเป็นรูปดอกบัวบาน หมายถึง ความเจริญรุ่งเรืองของพระพุทธศาสนา
ต่อจากนั้น นายกรัฐมนตรีและภริยาร่วมถ่ายภาพและร่วมลอยกระทงกับคณะรัฐมนตรีและคู่สมรส พร้อมรับชมการจำลองวิถีชีวิตตลาดน้ำ และการแสดงเพลงเรือ ณ คลองผดุงกรุงเกษม ทั้งนี้ นายกรัฐมนตรีได้เปิดเผยคำกล่าวอธิษฐานในช่วงปล่อยกระทงลอยว่า “ขอให้ประเทศไทยมีความสุขหมดทุกข์หมดโศกหมดโรคหมดภัย” ก่อนที่นายกรัฐมนตรีจะเดินทางกลับ

ที่มา : https://www.thaigov.go.th/news/contents/details/61411