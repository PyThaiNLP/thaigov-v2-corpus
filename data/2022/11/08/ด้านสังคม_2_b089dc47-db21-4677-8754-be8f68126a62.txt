รัฐบาลไทย-ข่าวทำเนียบรัฐบาล-ดีอีเอส เตือน!!!  ก่อนเล่น “ลอยกระทงออนไลน์” อาจโดนหลอกดูดข้อมูลส่วนบุคคล


วันอังคารที่ 8 พฤศจิกายน 2565
ดีอีเอส เตือน!!!  ก่อนเล่น “ลอยกระทงออนไลน์” อาจโดนหลอกดูดข้อมูลส่วนบุคคล
ดีอีเอส เตือน!!!  ก่อนเล่น “ลอยกระทงออนไลน์” อาจโดนหลอกดูดข้อมูลส่วนบุคคล
วันนี้ (8 พฤศจิกายน 65 ) นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า ขณะนี้ได้รับการแจ้งเหตุพบ "มิจฉาชีพ" ฉวยโอกาสใช้สถานการณ์วันสำคัญก่อเหตุ โดยแฝงตัวสร้างเว็บไซต์สำหรับ “ลอยกระทงออนไลน์ 2565” เพื่อหลอกให้กรอกข้อมูลส่วนตัว และข้อมูลทางการเงิน ทางดีอีเอสฝากย้ำเตือนประชาชน ตรวจสอบเว็บไซต์ที่เปิดให้บริการอย่างละเอียด และไม่กรอกข้อมูลสำคัญลงในกิจกรรมลอยกระทงออนไลน์ โดยต้องตรวจสอบรายละเอียด ชื่อเว็บให้ถูกต้องชัดเจน และต้องเป็นเว็บไซต์ที่น่าเชื่อถือ
ทั้งนี้เพราะอาจมีมิจฉาชีพแฝงตัวสร้างเว็บไซต์ปลอมขึ้นมา  เพื่อหลอกลวงให้ประชาชนกรอกข้อมูลส่วนตัวสำคัญก่อนให้บริการลอยกระทงและอธิษฐานขอพรจากสิ่งศักดิ์สิทธิ์ เช่น กรอกชื่อ-นามสกุล  วันเดือนปีเกิด เบอร์โทรศัพท์หมายเลขบัตรประชาชน เลขบัญชีธนาคาร เลขบัตรเครดิต รหัสหลังบัตร รหัส OTP เป็นต้น โดยการนำข้อมูลไปใช้ในการหลอกลวงทางออนไลน์ต่อไป เช่น หลอกยืมเงินผู้อื่น ใช้บัตรเครดิตรูดซื้อสินค้าหรือถูกโอนเงินจากบัญชีธนาคารหรือทำเรื่องที่ผิดกฎหมาย สร้างความเสียหายเป็นวงกว้างได้
นางสาวนพวรรณ กล่าวเพิ่มเติมว่า สำหรับบทลงโทษ ผู้ที่คิดกระทำผิดโดยการหลอกลวงเอาข้อมูลส่วนบุคคลของประชาชนผ่านวิธีต่างๆ ตามกฎหมาย PDPA จะมีความผิดฐานฉ้อโกงประชาชน มีโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ และยังมีความผิดตามพระราชบัญญัติคอมพิวเตอร์ฯ ในฐานกระทำโดยทุจริตหรือโดยหลอกลวง นำเข้าสู่ระบบคอมพิวเตอร์ซึ่งข้อมูลคอมพิวเตอร์ที่บิดเบือนหรือปลอมไม่ว่าทั้งหมดหรือบางส่วนหรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ประชาชน มีโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ
ทั้งนี้ ประชาชนหรือผู้ที่มีข้อมูลเว็บผิดกฎหมาย สามารถแจ้งกับกระทรวงดิจิทัลฯ ได้ที่ GCC 1111 และ 1212 หรือhttps://facebook.com/DESMonitor เพจอาสาจับตาออนไลน์ หรือ แจ้งความออนไลน์ได้ตลอด24 ชั่วโมง  ผ่านเว็บไซต์ https://thaipoliceonline.com
**************

ที่มา : https://www.thaigov.go.th/news/contents/details/61413