รัฐบาลไทย-ข่าวทำเนียบรัฐบาล-นายกรัฐมนตรี ชื่นชม น้องเอ็นโซ่ ธารวณิชกุล แชมป์โลกคาร์ทเป็นเยาวชนไทยคนแรกที่ได้เซ็นสัญญาร่วมทีม "เรดบูลล์ จูเนียร์" ทีมแข่งรถระดับโลก


วันเสาร์ที่ 26 พฤศจิกายน 2565
พิมพ์
นายกรัฐมนตรี ชื่นชม น้องเอ็นโซ่ ธารวณิชกุล แชมป์โลกคาร์ทเป็นเยาวชนไทยคนแรกที่ได้เซ็นสัญญาร่วมทีม "เรดบูลล์ จูเนียร์" ทีมแข่งรถระดับโลก
นายกรัฐมนตรี ชื่นชม น้องเอ็นโซ่ ธารวณิชกุล แชมป์โลกคาร์ทเป็นเยาวชนไทยคนแรกที่ได้เซ็นสัญญาร่วมทีม "เรดบูลล์ จูเนียร์" ทีมแข่งรถระดับโลก มอบกำลังใจและอวยพรให้ประสบความสำเร็จเป็นแรงบันดาลใจให้เยาวชนไทยต่อไป
วันที่ 26 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้ความสนใจติดตามพัฒนาการความสามารถของนักกีฬาไทยและเยาวชนไทยที่มีการฝึกฝนพัฒนาศักยภาพทั้งในและต่างประเทศในทุกชนิดกีฬา โดยล่าสุดนายกรัฐมนตรีได้รับทราบถึงผลงานของ น้องเอ็นโซ่ ธารวณิชกุล เยาวชนแชมป์โลกคาร์ทชาวไทย ที่สามารถทำผลงานโดดเด่นอย่างต่อเนื่อง พร้อมกับร่วมยินดีที่ล่าสุดน้องเอ็นโซ่ได้เซ็น สัญญาร่วมทีมเรดบูลล์ จูเนียร์ ( Red Bull  Junior Team) ทีมแข่งรถระดับโลกเป็นที่เรียบร้อยแล้ว เมื่อวันที่ 24 พ.ย. 65 ที่ผ่านมา ซึ่งถือเป็นนักขับระดับเยาวชนจากไทยคนแรกที่ได้เซ็นสัญญากับทีมเรดบูลล์ จูเนียร์ ด้วย
“นายกรัฐมนตรีชื่นชมน้องเอ็นโซ่ ที่สามารถพัฒนาฝีมือจนได้เข้าร่วมทีมระดับโลกซึ่งจะเข้ามาดูแลเรื่องของการฝึกซ้อม  การพัฒนาการขับต่อไป นายกรัฐมนตรียังอวยพรให้น้องเอ็นโซ่ประสบความสำเร็จสูงสุดคือการได้เป็นนักแข่งฟอร์มูล่าวัน นำชื่อเสียงมาสู่ประเทศ และเป็นแรงบันดาลใจให้กับเยาชนไทยคนอื่นๆ ต่อไป” น.ส.ไตรศุลี กล่าว
น.ส.ไตรศุลี กล่าวว่า ปัจจุบัน เด็กชายเอ็นโซ่ ธารวณิชกุล อายุ 13 ปี 9 เดือน มีผลงานล่าสุดคือ การคว้าแชมป์โลกการแข่งขันคาร์ท รุ่น OK-Junior  รายการ FIA Karting World Championship 2022 ที่จัดโดยสมาพันธ์รถยนต์นานาชาติ (FIA) ณ  สนามซาโน่ เมืองนาโปลี ประเทศอิตาลี เมื่อ 18 ก.ย. 65  ซึ่งถือเป็นนักแข่งไทยคนแรกที่ได้รับรางวัลระดับโลกรายการนี้  และล่าสุดเมื่อเมื่อวันที่ 13 พ.ย. 65 เอ็นโซ่ยังสามารถคว้าแชมป์รายการ WSK Final Cup Round 2  ในรุ่น OKJ  รวมทั้งได้รางวัลรองชนะเลิศประจำปีในรุ่นนี้  ณ สนาม South Garda Karting เมืองโลนาโต้ ประเทศอิตาลี
สำหรับการร่วมเซ็นสัญญาเข้าร่วมทีม Red Bull  Junior Team  ของน้องเอ็นโซ่มีขึ้นที่ เมืองกราซ  ประเทศออสเตรีย เมื่อวันที่ 24 พ.ย. 65  ซึ่งภายใต้การเซ็นสัญญาดังกล่าวเรดบูลล์จะเข้ามาสนับสนุนและดูแล ในเรื่องของการฝึกซ้อม  การพัฒนาการขับ  การหาทีมแข่งที่เหมาะสม  การดูแลการแข่งขันของน้องเอ็นโซ่ในฤดูกาลหน้าทั้งหมด  เพื่อเตรียมความพร้อมก่อนที่จะก้าวสู่การเป็นนักขับอาชีพในรุ่น F4 และรุ่นอื่นๆ F3 F2 F1  ต่อไปในอนาคต

ที่มา : https://www.thaigov.go.th/news/contents/details/62019