รัฐบาลไทย-ข่าวทำเนียบรัฐบาล-รองปลัดเกษตรฯ เป็นประธานเปิดกิจกรรม “Orkel Roadshow in Thailand” 


วันเสาร์ที่ 26 พฤศจิกายน 2565
รองปลัดเกษตรฯ เป็นประธานเปิดกิจกรรม “Orkel Roadshow in Thailand”
รองปลัดเกษตรฯ เป็นประธานเปิดกิจกรรม “Orkel Roadshow in Thailand” ภาคเอกชนพร้อมสนับสนุนนวัตกรรมและเทคโนโลยี ร่วมขับเคลื่อนภาคเกษตรไทย
นายสุรเดช สมิเปรม รองปลัดกระทรวงเกษตรและสหกรณ์ เปิดเผยภายหลังเป็นประธานพิธีเปิดกิจกรรม “Orkel Roadshow in Thailand” ซึ่งจัดขึ้นโดยบริษัทออร์เคล เอเอส ประเทศนอร์เวย์ ณ ฟาร์มข้าวโพด ซีพีเอฟฟาร์มพืชไร่สุกร    แสลงพัน - คาพราน ตำบลแสลงพัน อำเภอวังม่วง จังหวัดสระบุรี โดยมีผู้แทนบริษัทออร์เคล เอเอส ประเทศนอร์เวย์ หัวหน้าส่วนราชการกระทรวงเกษตรและสหกรณ์ ตลอดจนผู้ที่มีส่วนเกี่ยวข้องเข้าร่วม ว่า กระทรวงเกษตรฯ ขับเคลื่อนภาคการเกษตรประเทศไทยด้วย “โมเดลเศรษฐกิจ BCG” ซึ่ง เป็นการพัฒนา 3 เศรษฐกิจ คือ เศรษฐกิจชีวภาพ (Bioeconomy) เศรษฐกิจหมุนเวียน (Circu-lar Economy) และเศรษฐกิจสีเขียว (Green Economy) เพื่อให้เกิดการขับเคลื่อนประเทศไทยอย่างสมดุล เป็นธรรมและยั่งยืน ทั้งนี้ โมเดลเศรษฐกิจ BCG มีความสอดคล้องกับเป้าหมายการพัฒนาที่ยั่งยืน (SDGs) และสอดรับกับหลักการของปรัชญาเศรษฐกิจพอเพียง (SEP) ซึ่งเป็นกลไกสำคัญในการพัฒนาเศรษฐกิจและสังคมของประเทศไทย โดยโมเดลเศรษฐกิจ BCG ทำหน้าที่บูรณาการการพัฒนาตั้งแต่ต้นทางถึงปลายทาง ใช้องค์ความรู้ทางด้านวิทยาศาสตร์ เทคโนโลยี และนวัตกรรมสร้างคุณค่าเพิ่ม ดังนั้นแนวคิดและเทคโนโลยีการอัดก้อนวัสดุด้วยความละเอียดสูง โดยเครื่องอัดก้อน MC850 Flex ของบริษัทออร์เคล เอเอส ประเทศนอร์เวย์ นั้น ถือว่าเป็นอีกหนึ่งเทคโนโลยี ที่มีความสอดคล้องและจะช่วยตอบโจทย์ของโมเดลเศรษฐกิจ BCG
“กระทรวงเกษตรฯ ให้ความสำคัญกับการจัดสมดุลระหว่างการอนุรักษ์และการใช้ประโยชน์ เพื่อความยั่งยืนของทรัพยากรและความหลากหลายทางชีวภาพ และการใช้จุดแข็ง ความคิดสร้างสรรค์ และเทคโนโลยียกระดับมูลค่าในห่วงโซ่อาหาร การผลิตสินค้าเกษตรและการให้บริการที่เข้าถึงเกษตรกรอย่างแท้จริง เป็นการพัฒนาชุมชนและเศรษฐกิจฐานราก ช่วยยกระดับอุตสาหกรรมให้สามารถแข่งขันได้และเป็นมิตรต่อสิ่งแวดล้อม และความสามารถในการตอบสนอง         ต่อการเปลี่ยนแปลงของโลก ซึ่งคุณประโยชน์หลักของเทคโนโลยีการอัดก้อนวัสดุด้วยความละเอียดสูงนั้น สามารถแยกออกซิเจนจากอาหารสัตว์และรักษาคุณค่าทางโภชนาการให้คงนานยิ่งขึ้น ซึ่งสามารถนำมาปรับใช้ให้สอดคล้องกับภาคเกษตรไทยได้"     รองปลัดกระทรวงเกษตรฯ กล่าว
ทั้งนี้ เทคโนโลยีการอัดก้อนวัสดุด้วยความละเอียดสูง โดยเครื่องอัดก้อน MC850 Flex สามารถอัดก้อนวัสดุทางการเกษตร โดยเฉพาะข้าวโพดหมัก ขนาด 100 – 450 กิโลกรัม ซึ่งเหมาะกับเกษตรกรทุกระดับ ช่วยลดพื้นที่จัดเก็บวัสดุลงร้อยละ 40 – 70 ช่วยลดค่าขนส่ง ช่วยขจัดออกซิเจนซึ่งส่งผลต่อการเน่าเสีย สามารถเก็บคุณค่าทางอาหารไว้ได้นาน 1 ถึง 2 ปี ซึ่งจะช่วยแก้ปัญหาในเรื่องของปัญหาทุพโภชนาการของสัตว์ในฤดูแล้ง และช่วยให้สัตว์มีสุขภาพที่ดีขึ้น

ที่มา : https://www.thaigov.go.th/news/contents/details/62025