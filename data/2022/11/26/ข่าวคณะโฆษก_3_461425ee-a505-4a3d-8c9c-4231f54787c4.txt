รัฐบาลไทย-ข่าวทำเนียบรัฐบาล-แรงได้อีก Soft power จังหวัดชายแดนใต้ ศอ.บต. จับมือ เชฟชุมพล สร้างเชฟและเมนูเด็ดสู่ตลาดโลก


วันเสาร์ที่ 26 พฤศจิกายน 2565
พิมพ์
แรงได้อีก Soft power จังหวัดชายแดนใต้ ศอ.บต. จับมือ เชฟชุมพล สร้างเชฟและเมนูเด็ดสู่ตลาดโลก
แรงได้อีก Soft power จังหวัดชายแดนใต้ ศอ.บต. จับมือ เชฟชุมพล สร้างเชฟและเมนูเด็ดสู่ตลาดโลก
วันที่ 26 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะผู้แทนพิเศษของรัฐบาลในการแก้ปัญหาจังหวัดชายแดนใต้ เปิดเผยว่า พลเอก ประยุทธ์ จันทร์โอชา นายกรัฐมนตรีมีความยินดีที่ได้รับทราบถึงความร่วมมือที่กำลังจะเกิดขึ้นระหว่างศูนย์อำนวยการบริหารจังหวัดชายแดนภาคใต้ (ศอ.บต.) กับเชฟชุมพล แจ้งไพร ในการการสร้างงานสร้างอาชีพให้กับประชาชนในพื้นที่จังหวัดชายแดนใต้ เพื่อให้มีรายได้และมีคุณภาพชีวิตที่ดี โดยเฉพาะการพัฒนาบนพื้นฐานศักยภาพ ความต้องการและอัตลักษณ์ของพื้นที่-ประชาชนในพื้นที่ ทั้งนี้ จากการที่เชฟชุมพล ได้รังสรรค์เมนูอาหารใช้วัตถุดิบชั้นเยี่ยมของท้องถิ่นเป็นส่วนประกอบของอาหารเสริร์ฟแก่ผู้นำ21 เขตเศรษฐกิจ เอเปค2022 ที่ผ่านมา ทำให้ ปลากุเลาตากใบ และไก่เบตง เป็นที่รู้จักมากยิ่งขึ้น ประชาชนอยากลิ้มลองและมีการสั่งซื้อจากร้านในพื้นที่จำนวนมาก เป็นอีกหนึ่งตัวอย่างของความสำเร็จในการโปรโมทSoft Power ท้องถิ่น
สำหรับความร่วมมือที่จะเกิดขึ้น ในเบื้องต้น นายชนธัญ แสงพุ่ม รองเลขาธิการ ศอ.บต. ได้ประชุมหารือร่วมกัน และได้วางแนวทางไว้ทั้งระยะสั้นและยาว สิ่งที่ผลักดันได้เลย คือ
1) การส่งเสริมการขายสินค้าและผลิตภัณฑ์ฮาลาลที่ผลิตจากพื้นที่จังหวัดชายแดนใต้ของประชาชนกลุ่มต่าง ๆ ผ่านแพลตฟอร์มออนไลน์ และการซื้อขายโดยตรงโดยมีบริษัท ไปรษณีย์ไทย เข้ามีส่วนร่วมในการจัดส่งสินค้าให้กับผู้ซื้อต่อไป
2)การพัฒนาศักยภาพของประชาชนที่มีอายุระหว่าง 18-40 ปี เพื่อปั้นเป็น  "เชฟอาหารฮาลาลระดับช้างเผือก" ที่มีศักยภาพตามหลักการ ครัวอาหารฮาลาลจังหวัดายแดนภาคใต้ สู่ครัวอาหารฮาลาลโลก ซึ่งขณะนี้ มีการเสนอการจ้างงานเชฟอาหรฮาลาลไทยไปทำงานยังประเทศมาเลเซีย และประเทศซาอุดิอาระเบีย ทั้งนี้ เชฟชุมพลจะได้พัฒนาหลักสูตรการเรียนทำอาหารประมาณ 100 เมนูที่เป็นความสนใจและมีจำนวนลูกค้าต้องการรับประทานเป็นจำนวนมาก ใช้ระยะเวลาในการฝึกประมาณ 6 เดือน คาดว่าภายในปี 2566 จะพัฒนาเชฟอาหารฮาลาลที่ผ่านการฝึกอบรมได้จำนวน 1,600 คน
3)การค้นหาวัตถุดิบ ที่เป็นอัตลักษณ์เฉพาะมาพัฒนาเป็นเมนูอาหาร เพื่อสร้างมูลค่าของวัตถุดิบทางอาหารในพื้นที่จังหวัดชายแดนภาคใต้ให้เป็นที่รู้จักของประชาชนทั่วไปทั้งในประเทศและต่างประเทศ
สำหรับระยะต่อไป ศอ.บต. และเชฟชุมพล พร้อมด้วยส่วนราชการที่เกี่ยวข้อง จะผลักดันต้นแบบโรงงานผลิตอาหาร และโรงงานเเช่เเข็งที่มีมาตรฐานอาหารสากลและมาตรฐานฮาลาล รวมถึงการพัฒนา Kios สินค้าและอาหารต่าง ๆ ไปวางจำหน่าย ณ ประเทศโลกมุสลิม การทำงานส่วนนี้ จะได้นำศักยภาพของนักเรียนไทยที่เดินทางไปเรียนต่อยังโลกมุสลิม เช่นประเทศซาอุดิอาระเบีย อียิปต์ กาตาร์ จอร์แดนและอื่น ๆ เพื่อให้เป็นไปตามยุทธศาสตร์เมืองแห่งอาหารฮาลาลจังหวัดชายแดนใต้
“การดำเนินการทั้งหมดข้างต้น ทางศอ.บต.จะจัดทำแผนปฏิบัติการโดยละเอียด และนำเสนอต่อนายกรัฐมนตรี อีกครั้งในวันที่ 7 ธันวาคม 65 ในการแถลงผลงานของคณะกรรมการยุทธศาสตร์การพัฒนาจังหวัดชายแดนภาคใต้ประจำปี 2565 ที่ทำเนียบรัฐบาล” นางสาวรัชดา กล่าว

ที่มา : https://www.thaigov.go.th/news/contents/details/62017