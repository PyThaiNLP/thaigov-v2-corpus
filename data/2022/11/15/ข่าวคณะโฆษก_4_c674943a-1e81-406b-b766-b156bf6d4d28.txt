รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ ปลื้ม “วิจิตรา” นักปิงปองพาราทีมชาติไทย คว้าแชมป์เทเบิลเทนนิสคนพิการชิงแชมป์โลก


วันอังคารที่ 15 พฤศจิกายน 2565
พิมพ์
​โฆษกรัฐบาลเผย นายกฯ ปลื้ม “วิจิตรา” นักปิงปองพาราทีมชาติไทย คว้าแชมป์เทเบิลเทนนิสคนพิการชิงแชมป์โลก
​โฆษกรัฐบาลเผย นายกฯ ปลื้ม “วิจิตรา” นักปิงปองพาราทีมชาติไทย คว้าแชมป์เทเบิลเทนนิสคนพิการชิงแชมป์โลก
วันนี้ (15 พฤศจิกายน 2565) นายอนุชา บรูพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่ โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่ได้ทราบว่า ปุ๋ย วิจิตรา ใจอ่อน นักปิงปองพาราทีมชาติไทย สามารถคว้าเหรียญทอง ประเภทหญิงเดี่ยว TT4 ในการแข่งขัน  เทเบิลเทนนิสคนพิการชิงแชมป์โลก "อันดาลูเซีย 2022 เวิลด์ พารา เทเบิลเทนนิส แชมเปี้ยนชิพส์" ที่เมืองกรานาดา ประเทศสเปน ระหว่างวันที่ 6-12 พฤศจิกายน 2565
โฆษกประจำสำนักนายกรัฐมนตรี กล่าวว่า ในช่วงการแข่งรอบชิงชนะเลิศกับซานดร้า มิโคลาสเช็ก จากเยอรมนี แม้นักปิงปองพาราทีมชาติไทยจะเป็นรองคู่แข่ง แต่สามารถพลิกกลับมาคะแนนนำได้ในเซตที่ 5 และคว้าแชมป์โลกไปครองได้สำเร็จ นอกจากนี้ ทัพนักปิงปองพาราทีมชาติไทยยังสามารถคว้ารางวัลประเภทอื่นๆ มาครองได้อีกด้วย ได้แก่ รองแชมป์จาก ชายเดี่ยว คลาส TT6 รุ่งโรจน์ ไทยนิยม, คลาส TT5 ปานวาด ศรีงาม, ชายคู่ คลาส MD8 ยุทธจักร กลิ่นบานชื่น - วันชัย ชัยวุฒิ, ชายคู่ คลาส MD14 รุ่งโรจน์ ไทยนิยม - พิสิษฐ์ หวังผลพัฒนสิริ, หญิงคู่ คลาส WD5 ดารารัตน์ อาสายุทธ์ -  ชิลชิตพยัค บุตรวรรณศิริณา, คู่ผสม คลาส XD10 วันชัย ชัยวุฒิ - วิจิตรา ใจอ่อน
“นายกรัฐมนตรียินดีกับทัพนักกีฬาปิงปองพาราไทย ที่สามารถคว้ารางวัลจากการแข่งขันประเภทต่างๆ มาได้ โดยเฉพาะ วิจิตรา ใจอ่อน ที่สามารถคว้าแชมป์โลกประเภทหญิงเดี่ยวมาได้ ทั้งนี้ นายกรัฐมนตรียังได้ขอบคุณไปยังทัพนักกีฬาไทยทุกคนที่สร้างความสุขให้ประชาชนคนไทย และขอบคุณไปยังทุกหน่วยงานที่เกี่ยวข้อง ที่ช่วยกันผลักดัน ฝึกซ้อม และส่งกำลังใจให้นักกีฬาไทยจนสามารถคว้ารางวัลมาได้” นายอนุชาฯ กล่าว

ที่มา : https://www.thaigov.go.th/news/contents/details/61645