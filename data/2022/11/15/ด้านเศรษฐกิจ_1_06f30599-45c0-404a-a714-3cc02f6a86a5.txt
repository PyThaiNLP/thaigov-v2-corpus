รัฐบาลไทย-ข่าวทำเนียบรัฐบาล-ดร.ณัฐพล ระดมทีมโฆษกกระทรวงอุตสาหกรรม เดินหน้ากำหนดทิศทางประชาสัมพันธ์ให้ตรงใจประชาชน


วันจันทร์ที่ 14 พฤศจิกายน 2565
พิมพ์
ดร.ณัฐพล ระดมทีมโฆษกกระทรวงอุตสาหกรรม เดินหน้ากำหนดทิศทางประชาสัมพันธ์ให้ตรงใจประชาชน
ดร.ณัฐพล ระดมทีมโฆษกกระทรวงอุตสาหกรรม เดินหน้ากำหนดทิศทางประชาสัมพันธ์ให้ตรงใจประชาชน
วันที่ 14 พฤศจิกายน 2565 ดร.ณัฐพล รังสิตพล ปลัดกระทรวงอุตสาหกรรม เป็นประธานการประชุมคณะทำงานโฆษกกระทรวงอุตสาหกรรม ครั้งที่ 1/2566 โดยมี ดร.กฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายอดิทัต วะสีนนท์ รองอธิบดีกรมอุตสาหกรรมพื้นฐานและการเหมืองแร่ นายวิฤทธิ์ วิเศษสินธุ์ รองเลขาธิการสำนักงานมาตรฐานผลิตภัณฑ์อุตสาหกรรม นางสาวณัฏฐิยา เนตยสุภา รองอธิบดีกรมส่งเสริมอุตสาหกรรม นายพรยศ กลั่นกรอง รองอธิบดีกรมโรงงานอุตสาหกรรม ผู้บริหาร ข้าราชการ และเจ้าหน้าที่หน่วยงานในสังกัดกระทรวงอุตสาหกรรม เข้าร่วมประชุม ณ ห้องประชุมชุณหะวัณ ชั้น 3 สำนักงานปลัดกระทรวงอุตสาหกรรม
โดยในการประชุม ปลัดฯ ได้ให้นโยบายแนวทางการจัดทำข่าวและการเผยแพร่ประชาสัมพันธ์ของกระทรวงอุตสาหกรรม ประจำปี 2566 เน้นความสำคัญในการสร้างทัศนคติร่วมกันเพื่อการมีมุมมองไปในทิศทางเดียวกัน (Shares Vision) ให้ชุมชนและประชาชนเกิดความเข้าใจอันดีต่อภาคอุตสาหกรรม สะท้อน 4 มติ คือ การสร้างความสำเร็จให้ภาคธุรกิจ การดูแลประชาชนโดยรอบโรงงานอุตสาหกรรม การใส่ใจรักษาสิ่งแวดล้อม และการกระจายรายได้สู่ประชาชน โดยการนำเสนอข่าวควรมีการจัดลำดับความสำคัญในการเผยแพร่ข่าวของแต่ละหน่วยงาน มีความรวดเร็ว และทันต่อเหตุการณ์ นอกจากนี้ ยังได้มอบหมายให้หน่วยงานต่าง ๆ ในสังกัด จัดเตรียมแผนการดำเนินงาน/โครงการ เพื่อเป็นของขวัญปีใหม่ 2566 ให้แก่ประชาชนและผู้ประกอบการ ส่วนในด้านของ เลขานุการรัฐมนตรีฯ ได้กล่าวเสริมในเรื่อง การจัดทำข่าวประชาสัมพันธ์มีแนวทาง 3 รูปแบบ ได้แก่ 1. ข่าวตอบโต้หรือข่าวตั้งรับ ต้องมีความรวดเร็วในการตอบโต้หรือแก้ข่าวได้อย่างทันท่วงที 2. ข่าวสร้างสรรค์ ต้องเป็นข่าวเชิงบวก ประชาชนและผู้ประกอบการได้รับประโยชน์ และ 3. ข่าวประจำ ซึ่งเป็นข่าวที่มีการนำเสนอภาพรวมผลงานของหน่วยงานอยู่เป็นประจำ

ที่มา : https://www.thaigov.go.th/news/contents/details/61641