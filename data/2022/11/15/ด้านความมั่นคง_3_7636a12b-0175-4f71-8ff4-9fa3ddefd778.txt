รัฐบาลไทย-ข่าวทำเนียบรัฐบาล-นรม.และ รมว.กห. แสดงความเสียใจสูญเสียนายทหาร จากเหตุระเบิดและลอบยิงประชาชน


วันอังคารที่ 15 พฤศจิกายน 2565
นรม.และ รมว.กห. แสดงความเสียใจสูญเสียนายทหาร จากเหตุระเบิดและลอบยิงประชาชน
โฆษก กห. เปิดเผยว่า พล.อ.ประยุทธ์ จันทร์โอชา นรม.และ รมว.กห. กล่าวแสดงความเสียใจต่อเหตุคนร้ายซุ่มยิงประชาชนเสียชีวิต 1 ราย และลอบวางระเบิดเจ้าหน้าที่ทหาร ขณะเข้าไปตรวจสอบที่เกิดเหตุในพื้นที่ บ้านไอร์กรอส หมู่ 6 ต.จะแนะ อ.จะแนะ จ.นราธิวาส
เป็นเหตุให้ ร.อ.ชินดนัย แร่ทอง จนท. ชป.ฉก.นราธิวาส เสียชีวิต และ ส.อ.อภิสิทธิ์ หมัดสกุล ได้รับบาดเจ็บสาหัส
โดย นรม.และ รมว.กห. ได้กำชับ กอ.รมน.ภาค 4 (สน) และทาง จว.นราธิวาส ให้เข้าไปช่วยเหลือเยียวยาครอบครัวผู้เสียชีวิตและสนับสนุนประกอบพิธีทางศาสนา โดยเฉพาะ จนท.ที่เสียชีวิตอย่างสมเกียรติ พร้อมทั้งให้ดูแลกำลังพลที่ได้รับบาดเจ็บอย่างดีที่สุด
พล.ประยุทธ์’ ยังได้ย้ำสั่งการ ตร.และ กอ.รมน.ภาค 4 (สน) เร่งสอบสวนจับกุมผู้กระทำผิดมาลงโทษตามกฏหมายให้ถึงที่สุด โดยยืนยันว่า รัฐบาล ยังคงหนักแน่นแก้ปัญหาใต้โดยสันติวิธี ยึดหลักกฎหมาย และไม่ใช้ความรุนแรงต่อกัน และยังคงเดินหน้ากระบวนการพูดคุยสันติสุข พร้อมทั้งขอให้เจ้าหน้าที่รัฐ ปฏิบัติหน้าที่ด้วยความระมัดระวัง ไม่ประมาท โดยพยายามคุ้มครองและดูแลความปลอดภัยของประชาชนในการประกอบอาชีพอย่างทั่วถึง เพื่อให้ประชาชนมีสิทธิและเสรีภาพในการประกอบอาชีพที่สุจริตได้ในทุกพื้นที่อย่างเท่าเทียมและปลอดภัยโดยทั่วกัน

ที่มา : https://www.thaigov.go.th/news/contents/details/61660