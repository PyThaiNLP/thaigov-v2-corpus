รัฐบาลไทย-ข่าวทำเนียบรัฐบาล-SME D Bank ยกทัพ 3 โปรโมชั่น เสิร์ฟใน ‘มหกรรมร่วมใจแก้หนี้’ ครั้งที่ 2 จ.ขอนแก่น จัดเต็ม! แก้หนี้ครบวงจร พร้อมเติมทุนใหม่ ช่วยเหลือเอสเอ็มอีไทยไปต่อ


วันอังคารที่ 15 พฤศจิกายน 2565
พิมพ์
SME D Bank ยกทัพ 3 โปรโมชั่น เสิร์ฟใน ‘มหกรรมร่วมใจแก้หนี้’ ครั้งที่ 2 จ.ขอนแก่น จัดเต็ม! แก้หนี้ครบวงจร พร้อมเติมทุนใหม่ ช่วยเหลือเอสเอ็มอีไทยไปต่อ
SME D Bank ยกทีมลงพื้นที่สัญจร จ.ขอนแก่น ช่วยเหลือ SMEs ในพื้นที่ภาคตะวันออกเฉียงเหนือ บรรเทาความเดือดร้อนและแก้ไขปัญหาหนี้สินอย่างยั่งยืน ในงานมหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน ครั้งที่ 2 ระหว่างวันที่ 18-20 พ.ย.2565
นางสาวนารถนารี รัฐปัตย์ กรรมการผู้จัดการ ธนาคารพัฒนาวิสาหกิจขนาดกลางและขนาดย่อมแห่งประเทศไทย (ธพว.) หรือ SME D Bank เผยว่า จากที่ SME D Bank ธนาคารเพื่อเอสเอ็มอีไทย เข้าร่วม “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 1 พื้นที่กรุงเทพฯ เมื่อช่วงต้นเดือนพฤศจิกายน ที่ผ่านมา ซึ่งประสบความสำเร็จอย่างสูง  สามารถช่วยแก้ไขหนี้ให้เอสเอ็มอีได้กว่า 600 ราย วงเงินรวมกว่า 950 ล้านบาท อีกทั้ง มียอดขอเติมทุนใหม่กว่า 50 ล้านบาท  ดังนั้น เพื่อสานต่อนโยบายรัฐบาลที่กำหนดให้ปี 2565 เป็นปีแห่งการแก้หนี้ครัวเรือน โดยเฉพาะธุรกิจเอสเอ็มอีที่ได้รับผลกระทบจากสถานการณ์โควิด-19 ส่งผลให้ช่วงที่ผ่านมา ธุรกิจขาดรายได้ ความสามารถในการชำระหนี้ลดลง ดังนั้น SME D Bank ยกทีมลงพื้นที่สัญจรจังหวัดขอนแก่น ช่วยเหลือผู้ประกอบการเอสเอ็มอีในพื้นที่ภาคตะวันออกเฉียงเหนือ บรรเทาความเดือดร้อนและแก้ไขปัญหาหนี้สินอย่างยั่งยืน ในงาน “มหกรรมร่วมใจแก้หนี้ มีหนี้ต้องแก้ไข เริ่มต้นใหม่อย่างยั่งยืน” ครั้งที่ 2 ณ ฮอลล์ 2 ศูนย์ประชุมและแสดงสินค้านานาชาติ จังหวัดขอนแก่น (KICE) ระหว่างวันที่ 18-20 พฤศจิกายน 2565  ตั้งแต่เวลา 10.00-18.00 น.
ทั้งนี้  ได้จัดเต็ม 3 โปรโมชั่นไว้ให้บริการ  ได้แก่  1.จ่ายครบ! จบเร็ว! สำหรับกลุ่มลูกค้าค้างชำระไม่เกิน 90 วัน มอบสิทธิพิเศษ ปรับเปลี่ยนเงื่อนไขการผ่อนชำระ คลายความกังวลใจ ช่วยบริหารจัดการธุรกิจคล่องตัว เช่น พักเงินต้น ลดค่างวด ขยายระยะเวลาผ่อนชำระ แบ่งค่างวดตัดชำระเงินต้นสูงสุด 20% เป็นต้น
2.จ่ายหนี้หมด! ลดทันที! กลุ่มลูกค้าที่ค้างชำระเกิน 90 วัน สามารถเข้ามาไกล่เกลี่ยหนี้กับธนาคาร ผ่านการปรับโครงสร้างหนี้ เพิ่มความยืดหยุ่นให้ผู้ประกอบการ ช่วยให้ธุรกิจกลับมาชำระหนี้ได้ตามปกติ เช่น ลดอัตราดอกเบี้ย ลดค่างวด ขยายระยะเวลาผ่อนชำระ หากลูกค้าต้องการปิดบัญชี รับสิทธิลดดอกเบี้ยค้างสูงสุด 100% หรือปรับโครงสร้างหนี้ลดสูงสุด 30% เป็นต้น และ 3.เติมทุนใหม่ไปต่อ! พาเข้าถึงแหล่งเงินทุน เสริมสภาพคล่องกิจการ เดินหน้าธุรกิจได้ดีอีกครั้ง ผ่าน “สินเชื่อ SMEs Re-Start” สนับสนุนเอสเอ็มอีทุกกลุ่มธุรกิจ เสริมสภาพคล่อง นำไปลงทุน ขยาย ปรับปรุงกิจการ รับกำลังซื้อปลายปี 2565  อัตราดอกเบี้ยเริ่มต้น 5.5% ต่อปี วงเงินกู้สูงสุด 5 ล้านบาท ผ่อนนานสูงสุด 12 ปี ปลอดชำระเงินต้นสูงสุด 24 เดือน
นอกจากนั้น ยังมีบริการด้าน “การพัฒนา” ผ่านโครงการ “SME D Coach” ยกระดับธุรกิจ เพิ่มศักยภาพกิจการ โดยโค้ชมืออาชีพ ให้คำปรึกษาธุรกิจครบวงจรฟรี  รวมถึงจำหน่ายทรัพย์ NPA คุณภาพดี ทำเลดี ในราคาที่เข้าถึงง่าย  สอบถามข้อมูลเพิ่มเติม Call Center 1357

ที่มา : https://www.thaigov.go.th/news/contents/details/61659