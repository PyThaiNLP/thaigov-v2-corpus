รัฐบาลไทย-ข่าวทำเนียบรัฐบาล-แจงดราม่า “ปลากุเลาตากใบ” ยันซื้อจริงร้านป้าอ้วนโอท็อป 5 ดาว ตอนนี้ขายดีสุด ๆ


วันจันทร์ที่ 14 พฤศจิกายน 2565
พิมพ์
แจงดราม่า “ปลากุเลาตากใบ” ยันซื้อจริงร้านป้าอ้วนโอท็อป 5 ดาว ตอนนี้ขายดีสุด ๆ
แจงดราม่า “ปลากุเลาตากใบ” ยันซื้อจริงร้านป้าอ้วนโอท็อป 5 ดาว ตอนนี้ขายดีสุด ๆ
วันที่ 14 พ.ย. 65 นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า ตามที่เป็นประเด็นดราม่าในโซเชี่ยลมีเดียว่า “เมนูปลากุเลาตากใบ”ที่เสริฟในงานเลี้ยงผู้นำเอเปค 2022 เป็นปลากุเลาปลอม ไม่ใช่จากพื้นที่ อ.ตากใบ จ.นราธิวาส ซึ่งเรื่องนี้เป็นความเข้าใจผิด
ข้อเท็จจริงคือ อาหารที่เสริฟในงานกาลาร์ดินเนอร์สำหรับผู้นำประเทศจะเป็นแบบฟิวชั่น โดยเชฟชุมพล ได้ออกแบบอย่างพิถีพิถันผ่านความหลากหลายของ สี กลิ่น และสัมผัส การคัดสรรวัตถุดิบที่ใช้ประกอบอาหารทุกจานมาจากแหล่งผลิตที่มีชื่อเสียง และคุณภาพเป็นเลิศ หากจะเป็นสินค้าจากชุมชน ก็ต้องเป็นสินค้าที่ได้รับมาตรฐานด้านคุณภาพ ผลิตภัณฑ์ชุมชน (มผช.) 5 ดาว ส่วนกรณีปลากุเลาตากใบ จะใช้เป็นส่วนประกอบในเซ็ตอาหารจานหลัก เพื่อเพิ่มความโดดเด็ดในเรื่องของกลิ่นในซอสราดมัสมั่นเนื้อน่องโคขุนจากสหกรณ์โพนยางคำ จ.สกลนคร และข้าวกล้อง 9 ชนิด อบตะไคร้หอม
สำหรับการจัดซื้อว่ามาจากไหนนั้น ผู้จัดงานได้ซื้อจากร้าน “ปลากุเลาเค็มตากใบป้าอ้วน” ซึ่งเป็นสินค้า OTOP 5 ดาว ซึ่งผู้ประกอบการกลุ่มอื่นไม่ได้ทราบในข้อมูลตรงนี้ จึงเกิดความเข้าใจผิด
นางสาวรัชดากล่าวว่า ข่าวปลากุเลาตากใบขึ้นโต๊ะงานเลี้ยงผู้นำเอเปค มีผู้คนให้ความสนใจอย่างมาก เชื่อมั่นว่า ปลากุเลาตากใบ ซึ่งผ่านกรรมวิธีการทำที่พิถีพิถัน มีรสชาติเป็นเอกลักษณ์ เมื่อทอดแล้วมีกลิ่นหอม เนื้อฟู สัมผัสกลมกล่อม ละลายในลิ้น และรสชาติเป็นเอกลักษณ์ จะสามารถสร้างชื่อเสียงอย่างกว้างขวาง เพิ่มรายได้แก่ผู้ประกอบการในพื้นที่อย่างแน่นอน

ที่มา : https://www.thaigov.go.th/news/contents/details/61640