รัฐบาลไทย-ข่าวทำเนียบรัฐบาล-กรมทางหลวงชนบท เปิดเผยสถานการณ์อุทกภัยในปัจจุบัน พร้อมเร่งบริหารจัดการเส้นทางทันทีหลังน้ำลด


วันอังคารที่ 15 พฤศจิกายน 2565
กรมทางหลวงชนบท เปิดเผยสถานการณ์อุทกภัยในปัจจุบัน พร้อมเร่งบริหารจัดการเส้นทางทันทีหลังน้ำลด
เพื่อให้ประชาชนสัญจรผ่านได้โดยเร็ว ตามนโยบายของรัฐมนตรีว่าการกระทรวงคมนาคม
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยถึงสถานการณ์อุทกภัยบนถนนโครงข่ายทางหลวงชนบททั่วทุกภูมิภาค ซึ่งขณะนี้ (15 พ.ย. 65) มีสายทางที่ได้รับผลกระทบใน 6 จังหวัด รวม 10 สายทาง สามารถสัญจรผ่านได้แล้ว 7 สายทาง และ สัญจรผ่านไม่ได้ 3 สายทาง ดังนี้
- ถนนทางหลวงชนบทสาย ชน.3018 แยก ทล.311 - อินทร์บุรี (ตอนชัยนาท)  อำเภออินทร์บุรี จังหวัดชัยนาท ช่วง กม. ที่ 0+500 - 0+550 น้ำกัดเซาะถนนขาด โดยขณะนี้ได้ดำเนินการปิดช่องทางจราจร พร้อมติดตั้งป้ายทางเลี่ยงให้กับประชาชนในพื้นที่ได้รับทราบแล้ว
- ถนนทางหลวงชนบท ชม.3003 แยก ทล.108 - บ้านหนองล่อง อำเภอจอมทอง และเวียงหนองล่อง จ.เชียงใหม่ และลำพูน ช่วง กม.ที่ 1+864 - 2+046 ถนนทรุดตัว โดยขณะนี้ได้ดำเนินการติดตั้งเครื่องหมายจราจรและป้ายแนะนำทางเลี่ยงให้กับประชาชนในพื้นที่ได้รับทราบแล้ว
- ถนนทางหลวงชนบทสาย กส.3013 แยก ทล.214 - บ้านสีถาน อำเภอกมลาไสย จังหวัดกาฬสินธุ์ ช่วง กม.ที่ 1+450 - 1+980 ระดับน้ำ 40 เซนติเมตร
สำหรับสถานการณ์ในพื้นที่น้ำท่วมสูงเวลานี้ ได้มอบหมายให้ สำนักงานทางหลวงชนบทที่ 16 (กาฬสินธุ์) แขวงทางหลวงชนบทกาฬสินธุ์  ลงพื้นที่รับมือสถานการณ์ในเบื้องต้น โดยติดตั้งป้ายเตือนและอุปกรณ์อำนวยความปลอดภัย ทั้งจัดชุดเคลื่อนที่เร็วออกตรวจสายทางจนกว่าปริมาณน้ำจะกลับเข้าสู่ภาวะปกติ และเมื่อระดับน้ำลดลงแล้ว ได้กำชับหน่วยงานในพื้นที่เร่งดำเนินการสำรวจ ออกแบบ และประมาณการราคา เพื่อเสนอแผนพัฒนาและฟื้นฟูต่อไป ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
สำหรับในบางพื้นที่ที่ระดับน้ำได้ลดลงเข้าสู่ภาวะปกติเรียบร้อยแล้ว ทช. ได้ระดมกำลังเจ้าหน้าที่จัดการเส้นทางหลังน้ำลดทันที โดยทำการขนย้ายกระสอบทราย คันดินกั้นน้ำและเศษวัสดุบนผิวทาง พร้อมเร่งทำการซ่อมแซมผิวจราจรที่ชำรุด เพื่อเร่งคืนผิวจราจรให้ประชาชนสามารถกลับมาสัญจรได้ทุกเส้นทางต่อไป ทั้งนี้ หากพบเหตุอุทกภัย สามารถแจ้งเหตุได้ที่แขวงทางหลวงชนบททุกจังหวัด หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61658