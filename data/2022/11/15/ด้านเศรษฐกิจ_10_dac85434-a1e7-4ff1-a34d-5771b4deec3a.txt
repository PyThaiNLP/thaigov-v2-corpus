รัฐบาลไทย-ข่าวทำเนียบรัฐบาล-สำนักงานสลากฯ ชี้แจงกรณีตัวแทนจำหน่าย ที่มีอายุเกิน 70 ปีบริบูรณ์ ต้องมีใบรับรองแพทย์ ย้ำไม่มีนโยบายตัดสิทธิเพื่อนำสลากไปให้ผู้ค้ารายใหญ่


วันอังคารที่ 15 พฤศจิกายน 2565
พิมพ์
สำนักงานสลากฯ ชี้แจงกรณีตัวแทนจำหน่าย ที่มีอายุเกิน 70 ปีบริบูรณ์ ต้องมีใบรับรองแพทย์ ย้ำไม่มีนโยบายตัดสิทธิเพื่อนำสลากไปให้ผู้ค้ารายใหญ่
จากกรณี ส.ส.พรรคก้าวไกล ได้รับเรื่องร้องเรียนจากพ่อค้า-แม่ค้าสลากกินแบ่งรัฐบาลรายย่อยบางส่วนที่ได้รับผลกระทบ จากการมีประกาศจะให้ผู้มีอายุ 70 ปีขึ้นไปที่มีโควตาขายสลากฯ ต้องมีใบรับรองสุขภาพ ไม่เช่นนั้น ผู้สูงอายุจะถูกคัดออกจากระบบ นั้น
จากกรณี นายณัฐชา บุญไชยอินสวัสดิ์ ส.ส.พรรคก้าวไกล ได้รับเรื่องร้องเรียนจากพ่อค้า-แม่ค้าสลากกินแบ่งรัฐบาลรายย่อยบางส่วนที่ได้รับผลกระทบ จากการมีประกาศจะให้ผู้มีอายุ 70 ปีขึ้นไปที่มีโควตาขายสลากฯ ต้องมีใบรับรองสุขภาพ ไม่เช่นนั้น ผู้สูงอายุจะถูกคัดออกจากระบบ และมองว่าประกาศดังกล่าวต้องการเอาโควตาเดิมของพ่อค้า-แม่ค้ารายย่อยไปให้บริษัทใหญ่นำไปขายออนไลน์ เป็นการเปิดโอกาสให้ผู้ประกอบการนายทุนรายใหญ่เพียงไม่กี่รายสามารถขายสลากฯ ได้
วันนี้ (15 พฤศจิกายน 2565)  พันโท หนุน ศันสนาคม ผู้อำนวยการสำนักงานสลากกินแบ่งรัฐบาล ชี้แจงกรณีดังกล่าวว่า สืบเนื่องมาจาก ในปี 2559 ปัญหาสลากเกินราคาทวีความรุนแรงอย่างมาก ซึ่งหนึ่งในสาเหตุดังกล่าวเกิดจากตัวแทนจำหน่ายสลากไม่จำหน่ายสลากด้วยตนเอง แต่นำไปขายส่ง หรือขายให้ผู้อื่นอีกทอดหนึ่ง สำนักงานฯ ได้พิจารณาแล้วเห็นว่า ตัวแทนจำหน่ายสลากจะต้องสามารถจำหน่ายสลากด้วยตนเองได้ หรือมีสุขภาพแข็งแรง ที่จะสามารถปฏิบัติตามประกาศ ระเบียบ คำสั่งต่างๆ ของสำนักงานฯ ในการแก้ไขปัญหาสลากเกินราคาได้ จึงควรกำหนดการสิ้นสุดการเป็นตัวแทนจำหน่ายสลาก โดยการกำหนดกรอบอายุของตัวแทนจำหน่ายสลากไว้ไม่เกิน 80 ปีบริบูรณ์ และเห็นว่าผู้ที่มีอายุเกิน 70 ปี ควรจะมีใบรับรองแพทย์ว่ามีสุขภาพแข็งแรงสำนักงานฯ จึงได้มีประกาศลงวันที่ 28 เมษายน 2559 โดยกำหนดคุณสมบัติของตัวแทนจำหน่ายสลากไว้ โดยในส่วนของอายุได้มีระบุว่า มีอายุไม่ต่ำกว่า 20 ปีบริบูรณ์ และไม่เกิน 80 ปีบริบูรณ์ มีสุขภาพร่างกายแข็งแรง สามารถจำหน่ายสลากได้ด้วยตนเอง หากอายุเกิน 70 ปี ต้องมีหนังสือรับรองแพทย์ อย่างไรก็ตาม เพื่อมิให้เกิดผลกระทบและเพื่อให้รับทราบล่วงหน้า สำนักงานฯ  จึงได้ผ่อนผันให้ตัวแทนจำหน่ายสลากทั้งในส่วนกลางและส่วนภูมิภาค ที่มีอายุตั้งแต่ 76 ปีขึ้นไป ผ่อนผันให้ทำสัญญาได้อีก 5 ปี และได้สิ้นสุดการผ่อนผันในปี 2564 ซึ่งตัวแทนจำหน่ายทุกคนรับทราบเงื่อนไขดังกล่าวอยู่แล้ว
พันโท หนุน ศันสนาคม  กล่าวต่อไปอีกว่า  สำนักงานฯ ไม่เคยมีนโยบายที่จะยกเลิกตัวแทนจำหน่ายสลาก เพื่อนำสลาก ไปให้บริษัทใหญ่นำไปขายออนไลน์ฯ หรือนำไปให้บุคคลใดนำไปจำหน่ายทั้งสิ้น ทั้งนี้ ตัวแทนจำหน่ายฯ หรือผู้ซื้อ-จองล่วงหน้าฯ ที่ฝ่าฝืนประกาศ ระเบียบ คำสั่งต่างๆ ของสำนักงานฯ ในการแก้ไขปัญหาสลากเกินราคา ไม่ว่าจะเป็นการนำสลากไปขายต่อ หรือขายเกินราคาที่กำหนด หากปรากฎหลักฐานชัดเจน สำนักงานฯ จะดำเนินการยกเลิกสัญญาตัวแทนจำหน่ายและยกเลิกสิทธิในการทำรายการซื้อ-จองล่วงหน้าฯ ทันที  และจะนำสลากเหล่านั้น ไปให้กับรายย่อยที่พร้อมจะขายสลากในราคา 80 บาท  โดยในปีที่ผ่านมา สำนักงานฯ ได้ดำเนินการยกเลิกสัญญาตัวแทนจำหน่ายทั้งในส่วนของรายย่อย ตัวแทนจำหน่ายที่เป็นสมาคม องค์กรคนพิการ และ ผู้ซื้อ-จองล่วงหน้าที่ไม่ปฏิบัติตามหลักเกณฑ์ของสำนักงานฯ รวมแล้ว 23,307 ราย และยังคงความเข้มข้นในการตรวจสอบการจำหน่ายสลากให้เป็นไปตามหลักเกณฑ์ที่สำนักงานฯ กำหนด เพื่อประโยชน์ของประชาชนที่จะสามารถซื้อสลากได้ในราคา 80 บาท ทั่วประเทศ

ที่มา : https://www.thaigov.go.th/news/contents/details/61674