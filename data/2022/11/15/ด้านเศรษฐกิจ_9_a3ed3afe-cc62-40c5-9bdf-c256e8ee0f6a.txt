รัฐบาลไทย-ข่าวทำเนียบรัฐบาล-กพท. แจ้งเตือนผู้โดยสารเตรียมการล่วงหน้า เพื่อลดปัญหาในการเตรียมขึ้นเครื่องบิน


วันอังคารที่ 15 พฤศจิกายน 2565
กพท. แจ้งเตือนผู้โดยสารเตรียมการล่วงหน้า เพื่อลดปัญหาในการเตรียมขึ้นเครื่องบิน
ในช่วงวันหยุดยาวและการประชุม APEC ระหว่างวันที่ 16-20 พฤศจิกายน 2565
เนื่องในช่วงวันหยุดยาวและสัปดาห์การประชุม APEC ระหว่างวันที่ 16 - 20 พฤศจิกายน 2565 นั้นอาจส่งผลให้มีปริมาณเที่ยวบินและผู้โดยสารที่เดินทางทางอากาศทั้งเส้นทางภายในประเทศและเส้นทางระหว่างประเทศเพิ่มมากขึ้น  สำนักงานการบินพลเรือนแห่งประเทศไทย (กพท.)จึงขอให้ผู้โดยสารที่จะทำการบินในช่วงเวลาดังกล่าว เตรียมการล่วงหน้า เช่น การเตรียมเอกสารการเดินทางตามที่จุดหมายปลายทางต้องการและการเดินทางมายังสนามบินก่อนเวลาปกติ ทั้งนี้ สำหรับเที่ยวบินระหว่างประเทศ ขอให้เดินทางมาสนามบินก่อนเวลาไม่ควรต่ำกว่า 3 ชั่วโมง เนื่องจากในหลายประเทศจะยังคงมีการตรวจเอกสาร ซึ่งทำให้ขั้นตอนการเช็กอินใช้เวลามากกว่าปกติ และสำหรับเที่ยวบินภายในประเทศไม่ควรต่ำกว่า 2 ชั่วโมง ในกรณีที่มีการจราจรในพื้นที่สนามบินหนาแน่นกว่าปกติ เพื่อมิให้เกิดปัญหาในการเตรียมตัวขึ้นเครื่อง
นอกจากนี้ กพท. ยังคำนึงถึงการเปลี่ยนแปลงของเวลาการทำการบินที่อาจขึ้น จึงได้เน้นย้ำให้สายการบินต่าง ๆ ให้ข้อมูลแก่ผู้โดยสารล่วงหน้าอย่างครบถ้วน ในกรณีที่มีการเปลี่ยนแปลงเที่ยวบิน เที่ยวบินล่าช้าหรือการยกเลิกเที่ยวบิน เพื่อให้ผู้โดยสารได้เตรียมการอย่างเหมาะสม รวมถึงสายการบินจะต้องดูแลผู้โดยสารตามสมควร แม้ว่ามิใช่เหตุจากสายการบิน

ที่มา : https://www.thaigov.go.th/news/contents/details/61672