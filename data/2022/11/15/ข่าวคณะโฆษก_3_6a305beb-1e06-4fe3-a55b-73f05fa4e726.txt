รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯ มีกำหนดการหารือทวิภาคีกับประธานาธิบดีฝรั่งเศส, นายกรัฐมนตรีญี่ปุ่น และรองประธานาธิบดีสหรัฐฯ ที่ทำเนียบรัฐบาล


วันอังคารที่ 15 พฤศจิกายน 2565
พิมพ์
​โฆษกรัฐบาลเผย นายกฯ มีกำหนดการหารือทวิภาคีกับประธานาธิบดีฝรั่งเศส, นายกรัฐมนตรีญี่ปุ่น และรองประธานาธิบดีสหรัฐฯ ที่ทำเนียบรัฐบาล
และกับนายกรัฐมนตรีออสเตรเลีย นายกรัฐมนตรีนิวซีแลนด์ และกรรมการจัดการกองทุนการเงินระหว่างประเทศ (IMF) ที่ศูนย์การประชุมแห่งชาติสิริกิติ์
วันนี้ (15 พฤศจิกายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า นอกเหนือจากกรอบการประชุมเอเปคฯ ในช่วงสัปดาห์การประชุมผู้นำเขตเศรษฐกิจเอเปคแล้ว พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยังมีกำหนดการต้อนรับผู้นำในการเยือนประเทศไทย และการหารือแบบเต็มคณะที่ ทำเนียบรัฐบาล ดังนี้
1) วันที่ 16 พฤศจิกายน 2565 ช่วงบ่าย นายกรัฐมนตรีมีกำหนดการต้อนรับการมาเยือนอย่างเป็นทางการของประธานาธิบดีเหวียน ซวน ฟุก ของเวียดนาม พร้อมมีการหารือทวิภาคี การเป็นสักขียานในพิธีแลกเปลี่ยนความตกลงและบันทึกความเข้าใจ การแถลงข่าวร่วม และเป็นเจ้าภาพเลี้ยงอาหารค่ำแก่ผู้นำเวียดนามและภริยา
2) วันที่ 18 พฤศจิกายน 2565 ช่วงค่ำ นายกรัฐมนตรีมีกำหนดการรับเสด็จฯ เยือนอย่างเป็นทางการของเจ้าชายมุฮัมมัด บิน ซัลมาน บิน อับดุลอะซีซ อัลซะอูด มกุฎราชกุมารและนายกรัฐมนตรีซาอุดีฯ พร้อมมีการหารือทวิภาคี พิธีการแลกเปลี่ยนความตกลงและบันทึกความเข้าใจ และเป็นเจ้าภาพงานเลี้ยงถวายพระกระยาหารค่ำแก่มกุฎราชกุมารและนายกรัฐมนตรีซาอุดีฯ
3) วันที่ 19 พฤศจิกายน 2565 ช่วงเที่ยง นายกรัฐมนตรีมีกำหนดการต้อนรับการมาเยือนขอประธานาธิบดีสี จิ้นผิง ของจีน พร้อมมีการหารือทวิภาคี พิธีการแลกเปลี่ยนความตกลงและบันทึกความเข้าใจ และเป็นเจ้าภาพเลี้ยงอาหารกลางวันแก่ผู้นำจีนและภริยา
โฆษกประจำสำนักนายกรัฐมนตรีกล่าวว่า นอกจากการหารือแบบเต็มคณะกับ 3 ประเทศนี้แล้ว นายกรัฐมนตรียังมีกำหนดการหารือทวิภาคีกับแขกพิเศษของรัฐบาล รวมถึงผู้นำและผู้แทนเขตเศรษฐกิจเอเปคที่ทำเนียบรัฐบาลเพิ่มเติม ดังนี้
1) วันที่ 17 พฤศจิกายน 2565 ช่วงสาย นายกรัฐมนตรีมีกำหนดการหารือทวิภาคีกับนายเอมานูว์แอล มาครง ประธานาธิบดีแห่งฝรั่งเศส พร้อมเป็นเจ้าภาพเลี้ยงอาหารกลางวัน และช่วงเย็น พบหารือทวิภาคีกับนายคิชิดะ ฟูมิโอะ นายกรัฐมนตรีญี่ปุ่น ณ ทำเนียบรัฐบาล
2) วันที่ 18 พฤศจิกายน 2565 เวลา ช่วงบ่าย นายกรัฐมนตรีมีกำหนดการหารือทวิภาคีกับนางคริสตาลินา กอร์เกียวา กรรมการจัดการกองทุนการเงินระหว่างประเทศ (International Monetary Fund: IMF) ณ ศูนย์การประชุมแห่งชาติสิริกิติ์
3) วันที่ 19 พฤศจิกายน 2565 เวลา ช่วงเช้า นายกรัฐมนตรีมีกำหนดการหารือทวิภาคีกับนายแอนโทนี แอลบาเนซี นายกรัฐมนตรีออสเตรเลีย และการหารือทวิภาคีแบบสั้นในช่วงการประชุมฯ (Pull-aside) กับนายกรัฐมนตรีนิวซีแลนด์ ณ ศูนย์การประชุมแห่งชาติสิริกิติ์ และช่วงเย็น พบหารือทวิภาคีกับนางคามาลา เดวี แฮร์ริส รองประธานาธิบดีสหรัฐฯ ณ ทำเนียบรัฐบาล
“การเป็นเจ้าภาพการประชุมผู้นำเขตเศรษฐกิจเอเปคของไทย ตลอดจนการพบหารือกับผู้นำประเทศต่างๆ นี้ เป็นช่วงเวลาสำคัญของไทยที่จะแสดงบทบาทในเวทีระหว่างประเทศ เป็นโอกาสให้ได้กระชับความสัมพันธ์ระหว่างกันกับผู้นำแบบพบหน้ากัน (In person) และเป็นโอกาสให้ได้ขยายความร่วมมือกับมิตรประเทศ การเป็นเจ้าภาพเอเปคของไทยจึงสะท้อนให้เห็นได้อย่างชัดเจนว่าไทยได้รับการยอมรับจากนานาชาติ และคงเป็นประเทศที่มีบทบาทสำคัญในเวทีโลก รัฐบาลจึงหวังว่าทุกฝ่ายจะได้ร่วมกันเป็นเจ้าภาพพร้อมร่วมกันสร้างความประทับใจและความทรงจำที่ดีให้แก่ผู้นำ และผู้เข้าร่วมการประชุม ตลอดจนผู้มีส่วนเกี่ยวข้องในการประชุมฯครั้งนี้” นายอนุชาฯ กล่าว

ที่มา : https://www.thaigov.go.th/news/contents/details/61644