รัฐบาลไทย-ข่าวทำเนียบรัฐบาล-กทพ.ได้ดำเนินการแก้ไขข้อความต้อนรับการประชุมเอเปคที่ตกหล่นเป็นที่เรียบร้อยแล้ว คมนาคมตั้ง War Room บูรณาการทุกหน่วยงานปฏิบัติภารกิจช่วงสัปดาห์ประชุมผู้นำ


วันอังคารที่ 15 พฤศจิกายน 2565
พิมพ์
กทพ.ได้ดำเนินการแก้ไขข้อความต้อนรับการประชุมเอเปคที่ตกหล่นเป็นที่เรียบร้อยแล้ว คมนาคมตั้ง War Room บูรณาการทุกหน่วยงานปฏิบัติภารกิจช่วงสัปดาห์ประชุมผู้นำ
กทพ.ได้ดำเนินการแก้ไขข้อความต้อนรับการประชุมเอเปคที่ตกหล่นเป็นที่เรียบร้อยแล้ว คมนาคมตั้ง War Room บูรณาการทุกหน่วยงานปฏิบัติภารกิจช่วงสัปดาห์ประชุมผู้นำ
วันที่ 15 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากกรณีที่สื่อสังคมออนไลน์ได้เผยแพร่ภาพป้ายปรับเปลี่ยนข้อความ (VMS) บนทางพิเศษฉลองรัช ที่ขึ้นข้อความต้อนรับการประชุมผู้นำเอเปคแล้วมีข้อความบางคำมีตัวอักษรตกหล่นนั้น การทางพิเศษแห่งประเทศไทย (กทพ.) ซึ่งเป็นหน่วยงานดูแลพื้นที่ได้แจ้งว่า จุดที่มีตัวอักษรตกหล่นนั้นเป็นป้าย VMS แบบ Full LED ที่ติดตั้งบนทางพิเศษฉลองรัชบางป้าย  และ กพท. ได้ดำเนินการแก้ไขทันทีที่ตรวจสอบพบว่าข้อความตกหล่น ตั้งแต่วันเสาร์ ที่ 12 พ.ย. 65 ส่วนข้อความบนป้าย VMS บนทางพิเศษอีก 7 สายทางไม่มีข้อผิดพลาดแต่อย่างใด
“กทพ.ได้ดำเนินการแก้ไขข้อความที่ตกหล่นเป็นที่เรียบร้อยแล้ว พร้อมกับขออภัยที่เกิดข้อผิดพลาดขึ้น และได้มีการกำชับเจ้าหน้าที่ที่เกี่ยวข้องเพื่อตรวจสอบไม่ให้เกิดข้อผิดพลาดอีก ดังนี้จึงขอความร่วมมือประชาชนงดการแชร์ภาพข้อความที่ตกหล่น เพื่อร่วมรักษาภาพลักษณ์ที่ดีในช่วงสัปดาห์การประชุมผู้นำเอเปคระหว่าง 14-19 พ.ย. 65นี้” น.ส.ไตรศุลี กล่าว
ทั้งนี้ ตามที่พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้ให้นโยบายทุกหน่วยงานบูรณาการการทำงานเพื่อเตรียมการทุกด้านสำหรับการเป็นเจ้าภาพการจัดประชุมผู้นำเขตเศรษฐกิจเอเปก ครั้งที่ 29 ให้เป็นไปด้วยความเรียบร้อย  ในส่วนของการคมนาคมนายศักดิ์สยาม ชิดชอบ รมว.คมนาคม ได้สั่งการทุกหน่วยงานเตรียมความพร้อมปฏิบัติภารกิจให้สอดคล้องตามแผนของคณะอนุกรรมการด้านพิธีการและอํานวยการ และคณะอนุกรรมการด้านการรักษาความปลอดภัยและการจราจร โดยมีการตั้งคณะทำงานเฉพาะกิจ (War Room) ขึ้นที่สำนักงานปลัดกระทรวงคมนาคม มีทุกหน่วยงานในสังกัดกระทรวงฯ เข้าร่วมเพื่อปฏิบัติภารกิจ  4 ด้าน ประกอบด้วย
ภารกิจด้านทางบก เช่น  ตรวจสอบกล้องวงจรปิด (CCTV) ที่อยู่ในเส้นทางการเดินทางของผู้นำ บุคคลสำคัญและคู่สมรส การประดับธง APEC และป้าย Welcome ตามสายทางที่อยู่ในเส้นทางการเดินทางของผู้นำตรวจสอบและบริหารควบคุมโครงการก่อสร้างที่อยู่ในเส้นทางการเดินทางของผู้นำให้สามารถสัญจรได้อย่างสะดวก
ภารกิจทางน้ำ เช่น จัดเจ้าหน้าที่พร้อมเรือและอุปกรณ์ที่เกี่ยวข้องร่วมปฏิบัติการกับกองทัพเรือ และสำนักงานตำรวจแห่งชาติ ในการรักษาความปลอดภัยทางน้ำ และการจัดระเบียบการจราจรทางน้ำ
ภารกิจด้านทางราง เช่น ปรับเวลาการเดินรถไฟในเส้นทางที่ขบวนรถยนต์ของผู้นำเอเปคและคณะผ่าน พร้อมกับ วางมาตรการรักษาความปลอดภัยบริเวณสถานีรถไฟใกล้เคียงสนามบิน และ
ภารกิจด้านทางอากาศ เช่นสนับสนุนการปฏิบัติตามแผนต่อต้านอากาศยานไร้คนขับ (Anti Drone) ของกองทัพอากาศ การจัดพื้นที่จอด ณ ท่าอากาศยานต่างๆ

ที่มา : https://www.thaigov.go.th/news/contents/details/61647