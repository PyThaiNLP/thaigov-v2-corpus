รัฐบาลไทย-ข่าวทำเนียบรัฐบาล-กรมทางหลวง อำนวยความสะดวกและปลอดภัยบนทางหลวงในช่วงการประชุมความร่วมมือทางเศรษฐกิจในภูมิภาคเอเชีย - แปซิฟิก (APEC 2022)


วันอังคารที่ 15 พฤศจิกายน 2565
กรมทางหลวง อำนวยความสะดวกและปลอดภัยบนทางหลวงในช่วงการประชุมความร่วมมือทางเศรษฐกิจในภูมิภาคเอเชีย - แปซิฟิก (APEC 2022)
.....
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า ตามที่ที่ประชุมคณะรัฐมนตรี (ครม.) เห็นชอบให้วันที่ 16 - 18 พฤศจิกายน 2565 เป็นวันหยุดราชการพิเศษเฉพาะในเขตกรุงเทพมหานคร นนทบุรี และสมุทรปราการ ซึ่งเป็นช่วงที่มีการประชุมความร่วมมือทางเศรษฐกิจในภูมิภาคเอเชีย - แปซิฟิก (APEC 2022) นั้น
กรมทางหลวง (ทล.) จึงได้ดำเนินมาตรการอำนวยความสะดวกและปลอดภัยตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ในการบูรณาการเตรียมความพร้อมของหน่วยงานในสังกัดกระทรวงคมนาคม โดยในส่วนของ ทล. ได้สั่งการให้ทุกหน่วยงานที่เกี่ยวข้อง ดำเนินการตรวจสอบกล้องวงจรปิด (CCTV) ในสายทางที่รับผิดชอบ จำนวน 307 ตัว และบนทางยกระดับอุตราภิมุข (ดอนเมืองโทลล์เวย์) จำนวน 30 ตัว ให้พร้อมใช้งาน รวมถึงตรวจสอบความเรียบร้อยของโครงการก่อสร้าง จำนวน 17 โครงการ ในเส้นทางการเดินทางของท่านผู้นำประเทศ บุคคลสำคัญ และคู่สมรส เพื่อสนับสนุนการรักษาความปลอดภัยและอำนวยความสะดวกบนทางหลวง
นอกจากนี้ แขวงทางหลวงในพื้นที่ได้ดำเนินการประดับธง APEC ในสายทางที่รับผิดชอบ จำนวน 2,204 ผืน และบนทางยกระดับอุตราภิมุข (ดอนเมืองโทลล์เวย์) จำนวน 88 ผืน พร้อมแสดงข้อความต้อนรับด้วยป้ายปรับเปลี่ยนข้อความ (VMS) จำนวน 46 ป้าย บนทางหลวงพิเศษหมายเลข 7 (กรุงเทพ - มาบตาพุด) และบนทางหลวงพิเศษหมายเลข 9 (บางปะอิน - บางพลี) ในช่วงวันหยุดยาวระหว่างวันที่ 16 - 20 พฤศจิกายน 2565 รวม 5 วัน ทั้งนี้ สำนักอำนวยความปลอดภัย กรมทางหลวง ได้คาดการณ์ปริมาณจราจรบนทางหลวงสายหลัก จำนวน10 เส้นทาง และบนมอเตอร์เวย์ รวมทั้งสิ้น จำนวน 4,932,879 คัน แบ่งเป็น ฝั่งขาเข้ากรุงเทพ จำนวน 2,509,404 คัน และฝั่งขาออกกรุงเทพ จำนวน 2,423,475 คัน
อธิบดีกรมทางหลวง กล่าวเพิ่มเติมว่า ได้เน้นย้ำให้หน่วยงานในพื้นที่เตรียมพร้อมดูแลความสะดวกและปลอดภัยอย่างเต็มที่ พร้อมขอความร่วมมือผู้ขับขี่ใช้ความระมัดระวัง ปฏิบัติตามกฎจราจร และวางแผนการเดินทางล่วงหน้า หากประชาชนต้องการสอบถามข้อมูลเส้นทาง แจ้งเหตุด่วนเหตุร้าย หรือขอความช่วยเหลือ สามารถแจ้งได้ที่ สายด่วนกรมทางหลวง 1586 (โทรฟรี 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/61657