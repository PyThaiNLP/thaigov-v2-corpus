รัฐบาลไทย-ข่าวทำเนียบรัฐบาล-ปลัดมหาดไทยเผย ทุกพื้นที่เร่งนำตัวผู้ป่วยยาเสพติด เข้าสู่ระบบบำบัด เน้นย้ำให้บูรณาการภาคีเครือข่ายในพื้นที่ในการแก้ไขปัญหายาเสพติดให้หมดสิ้นไป


วันเสาร์ที่ 12 พฤศจิกายน 2565
พิมพ์
ปลัดมหาดไทยเผย ทุกพื้นที่เร่งนำตัวผู้ป่วยยาเสพติด เข้าสู่ระบบบำบัด เน้นย้ำให้บูรณาการภาคีเครือข่ายในพื้นที่ในการแก้ไขปัญหายาเสพติดให้หมดสิ้นไป
ปลัดมหาดไทยเผย ทุกพื้นที่เร่งนำตัวผู้ป่วยยาเสพติด เข้าสู่ระบบบำบัด เน้นย้ำให้บูรณาการภาคีเครือข่ายในพื้นที่ในการแก้ไขปัญหายาเสพติดให้หมดสิ้นไป
เมื่อวันที่ 11 พ.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ในขณะนี้ทุกพื้นที่กำลังเร่งนำตัวผู้ป่วยยาเสพติดที่ได้รายชื่อจากการ Re X-Ray รวมทั้งกรณีที่ได้รับแจ้งเบาะแส หรือขอรับความช่วยเหลือผ่านเครือข่ายต่าง ๆ ของกระทรวงมหาดไทย ไม่ว่าจะเป็นฝ่ายความมั่นคงในพื้นที่ หรือ สายด่วนศูนย์ดำรงธรรม 1567 อย่างเต็มที่ ซึ่งวันนี้ก็ได้รับการรายงานเข้ามาจากหลายแห่งมีกรณีที่น่าสนใจที่ควรยกตัวอย่างเช่น ที่ อำเภอเมืองมหาสารคาม โดย คณะทำงานศูนย์คัดกรองบำบัดรักษา ติดตามฟื้นฟูผู้ป่วยสุขภาพจิต รพ.สต.บ้านหนองแวง ตำบลแวงน่าน ได้ทำการออกหน่วยบริการเชิงรุกฉีดยาผู้ป่วยสุขภาพจิตกลุ่มสีเหลืองที่วัดใต้แวงน่าน และวางระบบการดูแลผู้ป่วยให้ อสม. ทำหน้าที่เป็นคู่บัดดี้ติดตามผู้ป่วยในชุมชนจนกว่าอาการจะหายขาด ซึ่งแสดงถึงการบูรณาการภาคีเครือข่ายอย่างมีพลัง ช่วยกันคนละไม้คนละมือ เพื่อให้ชุมชน หมู่บ้านของตนปลอดจากปัญหายาเสพติดอย่างยั่งยืน จึงขอชื่นชมและให้กำลังใจผู้ปฏิบัติงานและผู้ป่วยที่เข้ารับการบำบัดทุกคนในโอกาสนี้ด้วย
นายสุทธิพงษ์ จุลเจริญ กล่าวเพิ่มเติมว่า สำหรับมิติด้านการจับกุมปราบปรามนั้น ยังคงเดินหน้าทำงานอย่างไม่ลดละ ฝ่ายความมั่นคงทุกหน่วยงานบูรณาการทุกระดับ ทุกพื้นที่ ดำเนินการจับกุม ปล่อยแถวชุดปฏิบัติการปิดล้อมตรวจค้นพื้นที่เป้าหมาย การออกตรวจสถานบันเทิง และพื้นที่สุ่มเสี่ยงอื่น ๆ อย่างต่อเนื่องจริงจัง ซึ่งวันนี้ มีผลการดำเนินการที่น่าสนใจ ดังนี้
1. จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช สั่งการให้นายณัฐวัฒน์ พรหมนวล หัวหน้าชุดปฏิบัติการพิเศษฯ (ฉก.ผู้ว่าฯ) นำกำลังจับกุม นายณัฐพล สังฆมิตกล อยู่บ้านเลขที่ 8/8 ม.2 ต.คอหงส์ อ.หาดใหญ่ จ.สงขลา พร้อมของกลาง ยาเสพติดให้โทษประเภท1 เมทแอมเฟตามีน (ยาบ้า) จำนวน 60,000 เม็ด บริเวณริมถนนสายนครศรี-ฉวาง ตรงข้าม สภ.ลานสกา ม.1 ต.เขาแก้ว อ.ลานสกา จ.นครศรีธรรมราช โดยกล่าวหาว่า มียาเสพติดให้โทษประเภท1 (เมทแอมเฟตามีนหรือยาบ้า) ไว้ในครอบครองเพื่อจำหน่ายโดยผิดกฏหมาย และดำเนินการขยายผลที่เกี่ยวข้องต่อไป
2. จังหวัดตาก พ.ต.อ.มนต์ศักดิ์ แก้วอ่อน ผกก.สภ.แม่สอด ได้รับการแจ้งเบาะแสว่ามีการมั่วสุ่มยาเสพติด บริเวณภายในเพิงพักไม่มีเลขที่ หลังวัดบ้านน้ำดิบ หมู่ที่ 6 ต.แม่กาษา อ.แม่สอด จ.ตาก โดยสั่งการให้ พ.ต.ท.จาตุรนต์ ปัจฉิม รอง ผกก.สส.สภ.แม่สอดได้ นำกำลังเจ้าหน้าที่ตำรวจชุดสายสืบและเจ้าหน้าที่ตำรวจชุดปราบปรามยาเสพติด สภ.แม่สอด เข้าจับกุม นายเอกรินทร์ อายุ 35 ปี พร้อมด้วยของกลาง ยาบ้า จำนวน 496 เม็ด เครื่องกระสุนปืน จำนวน 79 นัด ภายในเพิงพักไม่มีเลขที่ดังกล่าว จากนั้นจึงนำตัวนายเอกรินทร์ ส่งให้พนักงานสอบสวน สภ.แม่สอด พร้อมของกลาง เพื่อดำเนินคดีตามกฎหมาย
3 .จังหวัดน่าน นายดลเนตร ภาคใส นายอำเภอเมืองน่าน, พ.ต.อ.อดุลย์ สิริสิทธินันท์ ผกก.กก.ตชด.32, พ.ต.ท.กฤษดา ใจแก้ว รอง ผกก.กก.ตชด.32, ปลัดอำเภอฝ่ายความมั่นคง, เจ้าหน้าที่ ตชด.จำนวนหนึ่ง ได้ร่วมกันจับกุมตัว นายนิกร อายุ 36 ปี บ้านหมู่ที่ 7 ต.ยม อ.ท่าวังผา จ.น่าน พร้อมด้วยของกลาง ยาเสพติดให้โทษประเภท 1 (ไอซ์) บรรจุอยู่ในถุงพลาสติกแบบกดปิดดึงเปิด จำนวน 1 ถุง น้ำหนักชั่งรวมถุง 0.85 กรัม ที่ตรวจค้นพบในกล่องพัสดุสีน้ำตาล โดยสืบทราบว่า จะมีการส่งยาเสพติดโดยใช้ช่องทางขนส่งของเอกชนและพัสดุจะถูกนำจ่ายให้แก่นายนิกร จึงได้ร่วมกันวางแผนเพื่อเข้าทำการจับกุมดังกล่าว
4. จังหวัดลำปาง นางวณิชดา ไชยศิริ นายอำเภอวังเหนือ มอบหมายให้ นายไพรัช ผมไผ ปลัดอำเภอหัวหน้าฝ่ายความมั่นคง นำสมาชิก อส.อ.วังเหนือ ที่ 9 บูรณาการร่วมกับเจ้าหน้าที่ตำรวจ (ชุดสืบสวน) สภ.ร่องเคาะ เข้าตรวจสอบแหล่งมั่วสุมภายในกระท่อมไม่มีเลขที่ ในพื้นที่บ้านป่าคา หมู่ที่ 3 ตำบลร่องเคาะ อำเภอวังเหนือ จังหวัดลำปาง โดยได้จับกุมผู้กระทำผิดตามกฎหมายยาเสพติด 2 ราย พร้อมด้วย ยาบ้า จำนวน 160 เม็ด พร้อมทั้งพร้อมตรวจยึดอาวุธปืนลูกซอง (ไทยประดิษฐ์ ) อีกจำนวน 1 กระบอก จากนั้นนำส่ง สภ.ร่องเคาะ เพื่อดำเนินคดีต่อไปตามกฎหมายต่อไป
5. จังหวัดขอนแก่น พ.ต.อ.ปรีชา เก่งสาริกิจ ผกก.สภ.เมืองขอนแก่น พร้อมด้วย นายดุลยาภพ แสงลุน ปลัดอำเภอ พ.ต.ท. เมธี ศรีวันนา สวป.สภ.เมืองขอนแก่น และกำลังเจ้าหน้าที่ตำรวจ สภ.เมืองขอนแก่น สนธิกำลังร่วมกับเจ้าหน้าที่ฝ่ายปกครอง และกำลังอาสาสมัครรักษาดินแดน ร่วมปล่อยเเถวออกปฏิบัติการปิดล้อมตรวจค้น/ระดมกวาดล้างอาชญากรรม อาวุธปืน ยาเสพติด ตามโครงการนาคาพิทักษ์ รักษ์ประชา จากนั้น ได้ชี้แจงภารกิจ แบ่งชุดปฏิบัติการร่วม จำนวน 2 ชุด ลงพื้นที่เป้าหมายคือ ชุมชนเทพารักษ์ 5 ถ.ประชาสโมสร ต.ในเมือง อ.เมืองขอนแก่น จ.ขอนแก่น รวม 4 จุด สามารถค้นหา X-ray ผู้เกี่ยวข้องยาเสพติด (ผู้ใช้ ผู้เสพ) ได้จำนวน 5 ราย ซึ่งจะได้นำตัวเข้ารับการบำบัดและขยายผล สืบสวนติดตามผู้ค้ายาเสพติดมาดำเนินคดีตามกฎหมายต่อไป
"รัฐบาล และกระทรวงมหาดไทย มีความตั้งใจที่จะขจัดยาเสพติดให้หมดสิ้นไปจากสังคมไทย ขณะนี้ทุกพื้นที่ได้มีการบูรณาการภาคีเครือข่าย และระดมกำลังเจ้าหน้าที่อย่างเต็มสรรพกำลัง ซึ่งความสำเร็จที่ยั่งยืนจะต้องอาศัยความร่วมมือของพี่น้องประชาชนร่วมเป็นผนึกกำลังด้วยอีกทาง และในการเป็นหูเป็นตาให้ฝ่ายความมั่นคง นอกจากบทบาทการป้องกันเเละปราบปรามแล้ว บทบาทการคืนคนดีสู่สังคมก็สำคัญเช่นกัน ขอความร่วมมือทุกฝ่ายร่วมเป็นกำลังใจสำคัญให้ผู้รับการบำบัดรักษา ได้มีโอกาสกลับตัวเป็นคนดีของสังคม กลับไปเป็นลูกหลานที่ดีในอ้อมกอดของครอบครัว เพื่อขับเคลื่อนประเทศไทยให้มีความมั่นคงปลอดภัย เป็นสังคมปลอดยาเสพติดที่น่าอยู่ สู่เป้าหมายการพัฒนาที่ยั่งยืนตลอดไป" ปลัดกระทรวงมหาดไทย กล่าวทิ้งท้าย

ที่มา : https://www.thaigov.go.th/news/contents/details/61576