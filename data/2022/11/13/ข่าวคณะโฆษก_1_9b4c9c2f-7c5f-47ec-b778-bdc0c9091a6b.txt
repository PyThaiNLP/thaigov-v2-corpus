รัฐบาลไทย-ข่าวทำเนียบรัฐบาล-รู้ยังแอปเป๋าตัง เมนู “กระเป๋าสุขภาพ” ใช้จองสิทธิรับยาคุมและคัดกรองมะเร็งได้


วันอาทิตย์ที่ 13 พฤศจิกายน 2565
พิมพ์
รู้ยังแอปเป๋าตัง เมนู “กระเป๋าสุขภาพ” ใช้จองสิทธิรับยาคุมและคัดกรองมะเร็งได้
รู้ยังแอปเป๋าตัง เมนู “กระเป๋าสุขภาพ” ใช้จองสิทธิรับยาคุมและคัดกรองมะเร็งได้
วันที่ 13 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า รัฐบาลไม่หยุดนิ่งการยกระดับการให้บริการสุขภาพแก่ประชาชนผ่านการใช้เทคโนโลยี ซึ่งก่อนหน้า สำนักงานหลักประกันสุขภาพแห่งชาติ (สปสช.) ได้พัฒนาระบบในแอปพลิเคชั่นเป๋าตัง เมนู “กระเป๋าสุขภาพ” เพื่อให้บริการจองสิทธิรับยาคุมกำเนิดสำหรับผู้หญิงอายุ 15-59 ปี แล้วไปรับยาที่ร้านยา คลินิก และหน่วยบริการใกล้บ้าน และขณะนี้ แอปเป๋าตังได้ขยายการบริการครอบคลุมการตรวจคัดกรองมะเร็งตามช่วงอายุ เพศ ความเสี่ยง ซึ่งเป็นสิทธิประโยชน์ “บริการสร้างเสริมสุขภาพและป้องกันโรค” ซึ่งไม่จำกัดแค่ผู้มีสิทธิบัตรทอง ประชาชนทั่วไปสามารถเข้าไปตรวจสอบสิทธิบริการคัดกรองมะเร็งได้
ทั้งนี้ การคัดกรองมะเร็งแต่ละช่วงวัยจะแตกต่างกัน โดยประกอบไปด้วย การคัดกรองมะเร็งปากมดลูกด้วยวิธี HPV DNA และวิธี Pap smear สำหรับหญิงไทยอายุ 15-59 ปี คัดกรองมะเร็งลำไส้ใหญ่ สำหรับประชาชนไทยอายุ 50-70 ปี และคัดกรองการกลายพันธุ์ของยีนมะเร็งเต้านม สำหรับผู้ป่วยมะเร็งเต้านมและญาติสายตรงเท่านั้น
นางสาวรัชดา กล่าวต่อว่า บริการดังกล่าวเป็นการตรวจคัดกรองเพื่อส่งเสริมสุขภาพและป้องกันโรคตามนโยบายของพลเอก ประยุทธ์ จันทร์โอชา นายกรัฐมนตรี ซึ่งหากประชาชนเมื่อทำการตรวจคัดกรองแล้วพบว่ามีความผิดปกติต้องได้รับการรักษา สามารถติดต่อเข้ารับบริการตามสิทธิการรักษาที่มี โดยรายละเอียดการใช้สิทธิรักษานั้นเป็นไปตามนโยบายของแต่ละกองทุน เช่น สิทธิประกันสังคม สิทธิสวัสดิการข้าราชการกรมบัญชีกลาง เป็นต้น
ประชาชน สามารถสอบถามข้อมูลเพิ่มเติมได้ที่ สายด่วน 1330 หรือเพิ่มเพื่อนไลน์กับ สปสช. พิมพ์ @nhso

ที่มา : https://www.thaigov.go.th/news/contents/details/61581