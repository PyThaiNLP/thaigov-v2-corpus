รัฐบาลไทย-ข่าวทำเนียบรัฐบาล-“ผ้าไทยใส่ให้สนุก@เมืองรถม้า” จังหวัดลำปางร่วมกับชมรมแม่บ้านมหาดไทยจังหวัดลำปาง “ผู้นำต้องทำก่อน” เชิญชวนพี่น้องประชาชนร่วมแต่งกายด้วยชุดผ้าไทย ชุดพื้นเมือง ส่งเสริมเศรษฐกิจฐานราก 


วันอาทิตย์ที่ 13 พฤศจิกายน 2565
พิมพ์
“ผ้าไทยใส่ให้สนุก@เมืองรถม้า” จังหวัดลำปางร่วมกับชมรมแม่บ้านมหาดไทยจังหวัดลำปาง “ผู้นำต้องทำก่อน” เชิญชวนพี่น้องประชาชนร่วมแต่งกายด้วยชุดผ้าไทย ชุดพื้นเมือง ส่งเสริมเศรษฐกิจฐานราก
“ผ้าไทยใส่ให้สนุก@เมืองรถม้า” จังหวัดลำปางร่วมกับชมรมแม่บ้านมหาดไทยจังหวัดลำปาง “ผู้นำต้องทำก่อน” เชิญชวนพี่น้องประชาชนร่วมแต่งกายด้วยชุดผ้าไทย ชุดพื้นเมือง ส่งเสริมเศรษฐกิจฐานราก สร้างวัฒนธรรมการแต่งกายด้วยผ้าไทย ผ้าพื้นเมืองให้เกิดความยั่งยืน
วันนี้ (13 พ.ย. 65) นายชัชวาลย์ ฉายะบุตร ผู้ว่าราชการจังหวัดลำปาง เปิดเผยว่า กระทรวงมหาดไทย ได้กำหนดนโยบายและภารกิจสำคัญในการส่งเสริมความเป็นไทย เพื่อเสริมสร้างความมั่นคงด้านเครื่องนุ่งห่ม อันเป็นปัจจัย 4 ของชีวิตประจำวัน ด้วยการสนองแนวพระดำริ “ผ้าไทยใส่ให้สนุก” ของสมเด็จพระเจ้าลูกเธอ เจ้าฟ้าสิริวัณณวรี นารีรัตนราชกัญญา ผู้ทรงมีพระปณิธานอันแน่วแน่ในการแบ่งเบาพระราชภาระของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี ในการทรงสืบสาน รักษา และต่อยอด พระราชปณิธานในสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ด้วยการรณรงค์ส่งเสริมให้เกิดการพัฒนาศักยภาพ ทักษะ ของผู้ประกอบการ ช่างทอผ้า ในพื้นที่ให้ได้รับการต่อยอดพัฒนาลวดลายรูปแบบของผ้าไทย ผ้าท้องถิ่น ผ้าพื้นเมือง ให้มีรูปลักษณ์ที่เป็นที่ต้องตา ต้องใจ และเป็นที่ต้องการของประชาชนผู้บริโภคทุกช่วงวัย ทุกกลุ่ม ทุกสาขาอาชีพ และสามารถใส่ได้ในทุกที่ ทุกโอกาส รวมทั้งคณะรัฐมนตรี ได้มีมติเมื่อวันที่ 9 มิถุนายน 2563 กำหนดมาตรการส่งเสริมและสนับสนุนการใช้และรวมใจไทย ส่งเสริมให้ข้าราชการและพี่น้องประชาชน ได้แต่งกายด้วยผ้าไทย ตามความเหมาะสมของท้องถิ่นอย่างน้อยสัปดาห์ละ 2 วัน เพื่อสืบสานพระราชปณิธานของสมเด็จพระนางเจ้าสิริกิติ์ พระบรมราชินีนาถ พระบรมราชนนีพันปีหลวง ที่ทรงพระมหากรุณาธิคุณต่อการสืบสานและอนุรักษ์ภูมิปัญญาคนไทยผ่านผืนผ้าไทยเพื่อให้เกิดคุณภาพชีวิตที่ดีของประชาชน
นายชัชวาลย์ ฉายะบุตร ผู้ว่าราชการจังหวัดลำปาง กล่าวว่า จังหวัดลำปาง ได้ร่วมกับชมรมแม่บ้านมหาดไทยจังหวัดลำปาง และภาคีเครือข่ายทุกภาคส่วน ในการน้อมนำพระดำริ “ผ้าไทยใส่ให้สนุก” ขับเคลื่อนสู่การปฏิบัติด้วยการสวมใส่ชุดผ้าไทย และชุดผ้าพื้นเมือง จนเป็นวิถีชีวิต โดยได้กำหนดให้มีการรณรงค์ส่งเสริมให้ข้าราชการ และพี่น้องประชาชนได้ร่วมกันแต่งกายด้วยชุดผ้าไทย หรือผ้าพื้นเมืองในทุกวัน โดยในวันจันทร์ ข้าราชการและพนักงานของรัฐจะแต่งกายด้วยชุดเครื่องแบบสีกากีในเวลาราชการ และแต่งกายด้วยชุดผ้าไทย และผ้าพื้นเมือง ในช่วงเวลาหลังเลิกงาน
“โดยรองศาสตราจารย์ ดร.สุพรรณี ฉายะบุตร ประธานแม่บ้านมหาดไทยจังหวัดลำปาง พร้อมด้วย นางวรรณวิไล กันเพ็ชร์ รองประธานแม่บ้านมหาดไทยจังหวัดลำปาง และสมาชิกแม่บ้านมหาดไทยจังหวัดลำปาง ได้เป็นผู้นำการรณรงค์ส่งเสริมการแต่งกายด้วยชุดผ้าไทย ผ้าพื้นเมือง ตามพระดำริ “ผ้าไทยใส่ให้สนุก” ด้วยแนวทาง “ผู้นำต้องทำก่อน” ในการรณรงค์ให้ข้าราชการ ผู้บริหารองค์กรปกครองส่วนท้องถิ่น ภาคีเครือข่าย ผู้นำสตรี และทุกภาคส่วน ในพื้นที่จังหวัดลำปาง ได้ร่วมกันแต่งกายด้วยชุดผ้าไทย ผ้าพื้นเมือง ภายใต้ “โครงการสืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน” ซึ่งดำริขึ้นโดยนายสุทธิพงษ์ จุลเจริญ ปลัดกระทรวงมหาดไทย และ ดร.วันดี กุญชรยาคง จุลเจริญ นายกสมาคมแม่บ้านมหาดไทย อันทำให้เกิดประโยชน์อย่างเป็นรูปธรรมต่อพี่น้องประชาชนช่างทอผ้า และผู้ประกอบการผ้าไทย ก่อให้เกิดการรวมกลุ่มประกอบอาชีพ ที่จะช่วยชาวบ้าน-ประชาชนให้สามารถอยู่ได้อย่างมั่นคง และเสริมเศรษฐกิจฐานรากให้แข็งแกร่ง ทั้งนี้ ในวันอังคาร วันพุธ และวันศุกร์ สวมใส่ผ้าไทย ผ้าพื้นเมือง หรือผ้าอัตลักษณ์ลำปาง (ลายละกอนไส้หมู) และวันพฤหัสบดี สวมใส่ผ้าลายขอเจ้าฟ้าสิริวัณณวรี หรือผ้าลายขิดนารีรัตนราชกัญญา และสำหรับวันอื่น ๆ สามารถแต่งกายผ้าไทยได้ตามความเหมาะสม” ผวจ.ลำปาง กล่าวเน้นย้ำ
ด้าน รองศาสตราจารย์ ดร.สุพรรณี ฉายะบุตร ประธานแม่บ้านมหาดไทยจังหวัดลำปาง กล่าวว่า นับเป็นความโชคดีของพวกเราคนไทยทุกคน และโดยเฉพาะอย่างยิ่งพี่น้องประชาชนชาวจังหวัดลำปาง เพราะจังหวัดลำปาง ถือเป็นจังหวัดหนึ่งที่ได้รับพระมหากรุณาธิคุณในการอนุรักษ์ศิลปหัตถกรรมผ้าทอ ทำให้ปัจจุบันในพื้นที่ได้มีการสืบสานงานผ้าทอพื้นถิ่น จนมีผ้าทอเกิดขึ้นมากมายหลากหลายและมีลวดลายที่สวยงามเป็นที่ขึ้นชื่อของจังหวัด โดยชมรมแม่บ้านมหาดไทยจังหวัดลำปาง จะได้จัดกิจกรรมการรณรงค์ส่งเสริมการใช้ผ้าไทยอย่างต่อเนื่อง เพื่อปลุกกระแสการใส่ผ้าทอของชุมชนในจังหวัดลำปางและภาคเหนือให้มีความคึกคักมากยิ่งขึ้น อาทิ การแสดงแบบผ้าไทย เพื่อนำเสนอการทอผ้าพื้นถิ่น และนำมาตัดเย็บเป็นชุดให้เข้ากับยุคกับสมัย เช่น ผ้าทอเชียงแสน ผ้าทอตีนจก ผ้าทอไทลื้อ ผ้าทอกี่คำ ผ้าทอจกลายราชสำนัก รวมถึงลายผ้าล่าสุดที่เป็นลายประจำจังหวัด คือ “ลายละกอนไส้หมู” ตลอดจนผ้าทอลวดลายชนเผ่า ทั้งอาข่า ม้ง และอิ่วเมี่ยน เพื่อให้เห็นว่าผ้าไทยใส่แล้วเก๋ไก๋ มีสไตล์ที่ไม่เหมือนใคร และที่สำคัญอย่างยิ่ง คือ “ผ้าไทยใส่แล้วสนุกจริง ๆ”
“การร่วมกันใส่ผ้าไทยจะช่วยส่งเสริมการทอผ้าในชุมชน โดยเฉพาะการสร้างงาน สร้างอาชีพให้แก่กลุ่มสตรีกว่า 90% ให้มีรายได้ ยกระดับคุณภาพชีวิตของสตรี ครอบครัว และชุมชน รวมถึง ลดปัญหาการว่างงาน ปัญหาการย้ายถิ่นฐาน และลดความเหลื่อมล้ำในสังคมได้ ตลอดจนรักษาไว้ซึ่งเอกลักษณ์ทางวัฒนธรรม และภูมิปัญญาท้องถิ่นความภาคภูมิใจของคนไทยให้คงอยู่ต่อไป ชมรมแม่บ้านมหาดไทยจังหวัดลำปาง จึงขอเชิญชวนร่วมกันรณรงค์ช่วยกันใส่ผ้าไทย ผ้าพื้นเมือง เพื่อรักษาอัตลักษณ์ความเป็นไทย และส่งเสริมเศรษฐกิจฐานราก สร้างความมั่นคงด้านเครื่องแต่งกาย สร้างคุณภาพชีวิตที่ดีให้กับพี่น้องช่างทอผ้า ผู้รักษาอัตลักษณ์ความเป็นไทย ให้ได้รับการสืบสานให้คงอยู่คู่เมืองลำปาง คู่แผ่นดินไทย อย่างยั่งยืน” รศ.ดร.สุพรรณีฯ กล่าวในช่วงท้าย

ที่มา : https://www.thaigov.go.th/news/contents/details/61596