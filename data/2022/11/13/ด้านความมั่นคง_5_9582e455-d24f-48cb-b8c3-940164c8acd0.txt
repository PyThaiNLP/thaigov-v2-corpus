รัฐบาลไทย-ข่าวทำเนียบรัฐบาล-จังหวัดอ่างทองร่วมกับภาคีเครือข่าย จัดกิจกรรมประดิษฐ์ผีเสื้อจากผ้าอัตลักษณ์ ภายใต้แนวคิด “ผีเสื้อขุนเขาแห่งความภักดี” เพื่อร่วมเป็นส่วนหนึ่งของการออกร้านกาชาดกระทรวงมหาดไทย 


วันเสาร์ที่ 12 พฤศจิกายน 2565
พิมพ์
จังหวัดอ่างทองร่วมกับภาคีเครือข่าย จัดกิจกรรมประดิษฐ์ผีเสื้อจากผ้าอัตลักษณ์ ภายใต้แนวคิด “ผีเสื้อขุนเขาแห่งความภักดี” เพื่อร่วมเป็นส่วนหนึ่งของการออกร้านกาชาดกระทรวงมหาดไทย
จังหวัดอ่างทองร่วมกับภาคีเครือข่าย จัดกิจกรรมประดิษฐ์ผีเสื้อจากผ้าอัตลักษณ์ ภายใต้แนวคิด “ผีเสื้อขุนเขาแห่งความภักดี” เพื่อร่วมเป็นส่วนหนึ่งของการออกร้านกาชาดกระทรวงมหาดไทย และสมาคมแม่บ้านมหาดไทย ในงานกาชาด ประจำปี 2565
เมื่อวันที่ 11 พ.ย. 65 นายรังสรรค์ ตันเจริญ ผู้ว่าราชการจังหวัดอ่างทอง เปิดเผยว่า ตามที่สภากาชาดไทย กำหนดจัดงานกาชาด ประจำปี 2565 ภายใต้ชื่องาน “9 ทศวรรษบารมี สดุดีสภานายิกาสภากาชาดไทย” เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในโอกาสมหามงคลเฉลิมพระชนมพรรษา 90 พรรษา และทรงดำรงตำแหน่งสภานายิกาสภากาชาดไทยครบ 66 ปี ซึ่งจะจัดขึ้น ณ สวนลุมพินี กรุงเทพมหานคร โดยกระทรวงมหาดไทยร่วมกับสมาคมแม่บ้านมหาดไทย ร่วมออกร้านงานกาชาด ประจำปี 2565 ภายใต้แนวคิด “น้ำพระทัยใต้ร่มพระบารมี” ซึ่งภายในร้านมหาดไทยได้จัดให้มีกิจกรรมสอยดาวผีเสื้อประดิษฐ์จากผ้าไทย โดยใช้ผ้าอัตลักษณ์ของแต่ละจังหวัดมาร่วมประดับในงาน และพี่น้องประชาชนผู้ร่วมกิจกรรม นอกจากจะสอยดาวเพื่อลุ้นรางวัลแล้ว สามารถนำผีเสื้อประดิษฐ์กลับไปเป็นของที่ระลึกอีกด้วย
ในการนี้ นายรังสรรค์ ตันเจริญ กล่าวว่า จังหวัดอ่างทอง มีความภาคภูมิใจที่ได้เป็นส่วนหนึ่งในการร่วมออกร้านกาชาดกระทรวงมหาดไทยและสมาคมแม่บ้านมหาดไทย ในงานกาชาด ประจำปี 2565 โดยเมื่อช่วงเช้าวันนี้ ที่ตลาด Green [email protected]อ่างทอง นาวาเอกหญิง อินทิรา ตันเจริญ ประธานแม่บ้านมหาดไทยจังหวัดอ่างทอง นำคณะกรรมการชมรมแม่บ้านมหาดไทยจังหวัดอ่างทอง และภาคีเครือข่ายผู้นำสตรีในพื้นที่ ร่วมกิจกรรมประดิษฐ์ผีเสื้อจากผ้าอัตลักษณ์ เพื่อเฉลิมพระเกียรติสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ภายใต้แนวคิด “ผีเสื้อขุนเขาแห่งความภักดี” โดยมีเป้าหมายที่จะประดิษฐ์ผีเสื้อจากผ้าไทยที่ผลิตในจังหวัดอ่างทอง จำนวนทั้งสิ้น 399 ตัว
ด้าน นาวาเอกหญิง อินทิรา ตันเจริญ ประธานแม่บ้านมหาดไทยจังหวัดอ่างทอง กล่าวว่า ชมรมแม่บ้านมหาดไทยจังหวัดอ่างทอง ได้ร่วมส่งเสริมและสนับสนุนให้พี่น้องน้องประชาชนได้มีส่วนร่วมกับกลุ่มองค์กรต่าง ๆ ในการประดิษฐ์ผีเสื้อจากผ้าอัตลักษณ์ เพื่อสนับสนุนการออกร้านกาชาดกระทรวงมหาดไทยและสมาคมแม่บ้านมหาดไทย และแสดงออกถึงความจงรักภักดีต่อสถาบันหลักของชาติ ตลอดจนสร้างกระบวนการมีส่วนร่วมในการจัดงานกาชาด ทั้งนี้ ผีเสื้อประดิษฐ์ทั้งหมด จะถูกรวบรวมและจัดส่งไปยังสมาคมแม่บ้านมหาดไทย กระทรวงมหาดไทย เพื่อจัดกิจกรรมภายในงานกาชาด ประจำปี 2565 ระหว่างวันที่ 8-18 ธันวาคม 2565 ณ สวนลุมพินี กรุงเทพมหานคร

ที่มา : https://www.thaigov.go.th/news/contents/details/61577