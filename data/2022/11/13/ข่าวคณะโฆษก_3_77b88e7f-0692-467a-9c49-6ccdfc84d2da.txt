รัฐบาลไทย-ข่าวทำเนียบรัฐบาล-ผู้อำนวยการใหญ่ WHO ส่งหนังสือตรงถึงรองนายกฯ อนุทิน ชื่นชมความเข้มแข็งไทยรับมือโควิด19 เผยเป็นส่วนหนึ่งในคู่มือแนะนำการรับมือโรคอุบัติใหม่ทั่วโลก


วันอาทิตย์ที่ 13 พฤศจิกายน 2565
พิมพ์
ผู้อำนวยการใหญ่ WHO ส่งหนังสือตรงถึงรองนายกฯ อนุทิน ชื่นชมความเข้มแข็งไทยรับมือโควิด19 เผยเป็นส่วนหนึ่งในคู่มือแนะนำการรับมือโรคอุบัติใหม่ทั่วโลก
ผู้อำนวยการใหญ่ WHO ส่งหนังสือตรงถึงรองนายกฯ อนุทิน ชื่นชมความเข้มแข็งไทยรับมือโควิด19 เผยเป็นส่วนหนึ่งในคู่มือแนะนำการรับมือโรคอุบัติใหม่ทั่วโลก
วันที่ 13 พฤศจิกายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายเท็ดรอส อัดฮานอม กีบรีเยซุส (Tedros Adhanom Ghrebreyesus) ผู้อำนวยการใหญ่ องค์การอนามัยโลก หรือ WHO ได้มีหนังสือส่งตรงถึงนายอนุทิน ชาญวีรกูล รองนายกรัฐมนตรีและรมว.สาธารณสุข ระบุถึงความคืบหน้าที่ WHO ได้เลือกประเทศไทยเป็น 1 ใน 4 ประเทศจากทั่วโลกในและเป็นประเทศเดียวเอเชียตะวันออกเฉียงใต้ ในการดำเนินโครงการกลไกทบทวนการเตรียมความพร้อมกรณีภาวะฉุกเฉินทางสาธารณสุขและสุขภาพถ้วนหน้า (Universal Health and Preparedness Review : UHPR) และถอดบทเรียนความสำเร็จการรับมือวิกฤตโควิด-19
ทั้งนี้ ผู้อำนวยการใหญ่ WHO ได้ชื่นชมประเทศไทยต่อการดำเนินงานที่เป็นจุดเด่นของไทยซึ่งได้เป็นปัจจัยสำคัญที่ทำให้ประเทศไทยได้ช่วยเหลือคนไทยและผู้อาศัยในประเทศไทยในช่วงสถานการณ์การแพร่ระบาด ไม่ว่าจะเป็นการได้รับการการสนับสนุนโดยผู้บริหารระดับสูงที่กำหนดนโยบายประเทศ การมีระบบสาธารณสุขไทยมีความเข้มแข็ง โดยเฉพาะระบบหลักประกันสุขภาพถ้วนหน้า มีความร่วมมือทั้งภาครัฐ เอกชน ประชาสังคม มีกระบวนการสร้างการมีส่วนร่วมกับประชาชนและชุมชน
น.ส.ไตรศุลี กล่าวว่า ผู้อำนวยการใหญ่ WHO ได้ระบุว่าจากการนำเสนอการดำเนินงานของประเทศไทยต่อที่ประชุมสมัชชาใหญ่อนามัยโลก ( World Health Assembly :WHA) เมื่อเดือน พ.ค. ที่ผ่านมา ได้รับการตอบรับและสนใจจากสมาชิกของ WHO เป็นอย่างยิ่ง ทำให้ขณะนี้ตัวอย่างของประเทศไทยถูกนำมาเป็นส่วนหนึ่งของคู่มือแนะนำที่สมาชิก WHO จะนำไปปรับใช้การเตรียมความพร้อมเพื่อรับมือกับโลกอุบัติใหม่
“ผู้อำนวยการใหญ่ WHO ได้ส่งหนังสือลงลายมือด้วยตนเองถึงนายอนุทินถึงความคืบหน้าการดำเนินการตามกลไก UHPR ที่ขณะนี้กลุ่มผู้เชี่ยวชาญของ WHO กำลังจัดทำคู่มือและปรับปรุงข้อแนะนำที่ได้จากกลไก UHPR และขอให้ประเทศไทยยังคงร่วมโครงการนี้เพื่อประโยชน์ของสมาชิก WHO และคนทั่วโลกต่อไป” น.ส.ไตรศุลี กล่าว

ที่มา : https://www.thaigov.go.th/news/contents/details/61583