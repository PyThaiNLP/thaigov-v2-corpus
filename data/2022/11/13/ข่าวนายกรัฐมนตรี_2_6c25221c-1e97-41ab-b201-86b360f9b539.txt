รัฐบาลไทย-ข่าวทำเนียบรัฐบาล-อาเซียน-แคนาดา ร่วมทบทวนความคืบหน้า และกำหนดทิศทางการขับเคลื่อนความสัมพันธ์ในทุกมิติ


วันเสาร์ที่ 12 พฤศจิกายน 2565
พิมพ์
อาเซียน-แคนาดา ร่วมทบทวนความคืบหน้า และกำหนดทิศทางการขับเคลื่อนความสัมพันธ์ในทุกมิติ
อาเซียน-แคนาดา ร่วมทบทวนความคืบหน้า และกำหนดทิศทางการขับเคลื่อนความสัมพันธ์ในทุกมิติ
วันนี้ (12 พฤศจิกายน 2565) เวลา 19.00 น. ณ ห้อง Ballroom III ชั้น Lobby (L) โรงแรมสกคา พนมเปญ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เข้าร่วมการประชุมสุดยอดอาเซียน-แคนาดา สมัยพิเศษ โดยมีผู้นำประเทศสมาชิกอาเซียนจากทั้ง 9 ประเทศ นายจัสติน ทรูโด นายกรัฐมนตรีแคนาดา และเลขาธิการอาเซียน เข้าร่วมประชุมด้วย เพื่อเฉลิมฉลองวาระครบรอบ 45 ปี ความสัมพันธ์อาเซียน-แคนาดา ตลอดจนทบทวนความคืบหน้า กำหนดทิศทางการขับเคลื่อนความสัมพันธ์ในทุกมิติ พร้อมทั้งแลกเปลี่ยนความคิดเห็น นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
นายกรัฐมนตรียินดีที่นายกรัฐมนตรีทรูโดและแคนาดาให้ความสำคัญและมุ่งกระชับความร่วมมือที่มีอยู่ พร้อมทั้งขยายความร่วมมือในสาขาใหม่ ๆ กับอาเซียนให้แน่นแฟ้นยิ่งขึ้น โดยนายกรัฐมนตรีใช้โอกาสนี้เสนอ 3 วาระสำคัญที่อาเซียน-แคนาดา ควรร่วมกันผลักดัน ดังนี้
1. สร้างโอกาสและแรงขับเคลื่อนใหม่ ๆ ทางเศรษฐกิจ พร้อมพัฒนาเศรษฐกิจดิจิทัล และเพิ่มขีดความสามารถด้านดิจิทัลให้แก่ผู้ประกอบการ โดยเฉพาะในกลุ่ม MSMEs และสตาร์ทอัพ ซึ่งเป็นพลังสำคัญในการขับเคลื่อนการเติบโตทางเศรษฐกิจในภูมิภาค
2. เสริมสร้างความมั่นคงของมนุษย์ โดยเฉพาะความมั่นคงด้านสาธารณสุขและการพัฒนาทุนมนุษย์ โดยไทยชื่นชมบทบาทของแคนาดาที่ช่วยสนับสนุนอาเซียนในการรับมือกับโควิด-19 พร้อมหวังว่า ทั้งสองฝ่ายจะร่วมมือกันเพื่อเสริมสร้างความมั่นคงด้านสาธารณสุขต่อไป ผ่านศูนย์อาเซียนด้านการรับมือกับภาวะฉุกเฉินทางสาธารณสุขและโรคอุบัติใหม่ รวมถึงการส่งเสริมความร่วมมือด้านการศึกษาระหว่างกันอย่างต่อเนื่องผ่านโครงการ “ซี้ด” (SEED) ที่ให้ทุนเพื่อพัฒนาทรัพยากรมนุษย์ให้มีความพร้อมต่อการเปลี่ยนแปลงต่าง ๆ ที่เกิดขึ้นในปัจจุบันและอนาคต
3. สาม เร่งรัดการบรรลุเป้าหมายการพัฒนาที่ยั่งยืน อาทิ การเสริมพลังสตรี การส่งเสริมการเติบโตสีเขียว ซึ่งอาเซียนและแคนาดาสามารถร่วมกันส่งเสริมความเป็นหุ้นส่วนเพื่อการพัฒนาที่ยั่งยืน และผลักดันข้อริเริ่มใหม่ ๆ ผ่านศูนย์อาเซียนเพื่อการศึกษาและการหารือด้านการพัฒนาที่ยั่งยืน รวมทั้งกรอบความร่วมมืออื่น ๆ อาทิ เอเปค ซึ่งไทยผลักดันโมเดลเศรษฐกิจ BCG เป็นแนวคิดสำคัญในการเป็นเจ้าภาพในปีนี้
ภายหลังเสร็จสิ้นการประชุม ในเวลาประมาณ 20.30 น. นายกรัฐมนตรีและภริยา เข้าร่วมงานเลี้ยงอาหารค่ำ Gala Dinner ที่นายกรัฐมนตรีราชอาณาจักรกัมพูชาเป็นเจ้าภาพงานเลี้ยง เพื่อเป็นเกียรติแก่ผู้นำประเทศที่เข้าร่วมการประชุมฯ ณ ศูนย์การประชุมระหว่างประเทศและแสดงสินค้าจโรย จ็องวา (Chroy Changvar International Convention and Exhibition Centre (CICC))

ที่มา : https://www.thaigov.go.th/news/contents/details/61572