รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ พร้อมให้ความช่วยเหลือติมอร์เลสเตในกระบวนการเพื่อการเข้าเป็นสมาชิกลำดับที่ 11 ของอาเซียนโดยสมบูรณ์


วันอาทิตย์ที่ 13 พฤศจิกายน 2565
โฆษกรัฐบาลเผย นายกฯ พร้อมให้ความช่วยเหลือติมอร์เลสเตในกระบวนการเพื่อการเข้าเป็นสมาชิกลำดับที่ 11 ของอาเซียนโดยสมบูรณ์
โฆษกรัฐบาลเผย นายกฯ พร้อมให้ความช่วยเหลือติมอร์เลสเตในกระบวนการเพื่อการเข้าเป็นสมาชิกลำดับที่ 11 ของอาเซียนโดยสมบูรณ์
วันนี้ (13 พ.ย. 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า ต่อแถลงการณ์ของอาเซียนเกี่ยวกับมติเห็นชอบในหลักการ รับติมอร์เลสเตเข้าเป็นสมาชิกลำดับที่ 11 ของอาเซียนนั้น
พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ยินดีที่จะช่วยเหลือติมอร์เลสเตให้เข้าเป็นสมาชิกลำดับที่ 11 อย่างเป็นทางการ ทั้งนี้ ติมอร์เลสเตได้รับสถานะผู้สังเกตการณ์ของอาเซียน สามารถเข้าร่วมการประชุมได้ทุกระดับนับแต่นี้เป็นต้นไป
โฆษกประจำสำนักนายกรัฐมนตรีกล่าวว่า ในส่วนของกระบวนการรับติมอร์เลสเตเข้าเป็นสมาชิกนั้น อาเซียนต้องจัดทำ Road map ซึ่งจะกำหนดเป้าหมายและประเด็นที่ติมอร์เลสเตจะต้องดำเนินการ ก่อนเข้าเป็นสมาชิกอาเซียนโดยสมบูรณ์ ทั้งนี้ ไทยและประเทศสมาชิกอาเซียนจะให้ความช่วยเหลือ เพื่อเสริมสร้างขีดความสามารถให้ติมอร์เลสเตสามารถปฏิบัติให้เป็นไปตามพันธกรณีต่าง ๆ เพื่อให้ติมอร์เลสเตสามารถเข้าเป็นสมาชิกอย่างสมบูรณ์ในอนาคต

ที่มา : https://www.thaigov.go.th/news/contents/details/61585