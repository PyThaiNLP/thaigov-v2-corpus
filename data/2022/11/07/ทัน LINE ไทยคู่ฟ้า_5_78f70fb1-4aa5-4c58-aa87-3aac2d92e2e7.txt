รัฐบาลไทย-ข่าวทำเนียบรัฐบาล-ครม. เห็นชอบผ่อนผันให้ใช้พื้นที่ป่าชายเลน ก่อสร้างถนนสาย “บ้านเขาจีน - บ้านโคกพยอม” จ.สตูล เพิ่มโอกาสการขยายฐานเศรษฐกิจ


วันจันทร์ที่ 7 พฤศจิกายน 2565
ครม. เห็นชอบผ่อนผันให้ใช้พื้นที่ป่าชายเลน ก่อสร้างถนนสาย “บ้านเขาจีน - บ้านโคกพยอม” จ.สตูล เพิ่มโอกาสการขยายฐานเศรษฐกิจ
.....
ที่ประชุม ครม. (1 พ.ย. 65) มีมติเห็นชอบผ่อนผันยกเว้นการปฏิบัติตามมติคณะรัฐมนตรีเพื่อการขออนุญาต “ใช้พื้นที่ป่าชายเลนขององค์การบริหารส่วนจังหวัดสตูล” ท้องที่ ต.คลองขุด อ.เมืองสตูล จ.สตูล 11 ไร่ 2 งาน 40 ตรว. เพื่อดำเนินโครงการก่อสร้างถนนสาย "บ้านเขาจีน - บ้านโคกพยอม” ตามที่ ก.มหาดไทย เสนอ
.
ทั้งนี้ ถนนดังกล่าวเป็นถนนเดิม (เส้นทางลัด) ที่ ปชช. ใช้สัญจรไปมาตั้งแต่ก่อนปี พ.ศ. 2521 ต่อมาองค์กรปกครองส่วนท้องถิ่นเทศบาลคลองขุด มีแผนสร้างถนนเพิ่มเติมเป็นถนนลาดยาง ผิวทางแอสฟัลต์ ระยะทาง 578 เมตร จากระยะทางรวมทั้งหมด 1,546 เมตร และได้สำรวจพื้นที่โครงการแล้วพบว่า มีสภาพเป็นถนนลูกรังที่ไม่มีสภาพเป็นป่าชายเลน แต่อยู่ในเขตป่าชายเลน
.
ดังนั้น จึงได้ดำเนินการขออนุญาตใช้พื้นที่ป่าชายเลนดังกล่าว ซึ่งผ่านกระบวนการ EIA แล้ว นอกจากนี้ อบจ.สตูล จะดำเนินการปลูกป่าชายเลนทดแทนเพิ่มอีก 20 เท่าหรือคิดเป็นเนื้อที่ 231.9 ไร่
.
ประโยชน์ที่คาดว่าจะได้รับจากโครงการดังกล่าว คือ รองรับการเดินทางของนักท่องเที่ยว เพิ่มโอกาสของการขยายฐานเศรษฐกิจในพื้นที่ นอกจากนี้ ยังมีแผนปรับปรุงภูมิทัศน์แหล่งท่องเที่ยว “ถ้ำเขาจีน” รวมถึงการพัฒนาแหล่งท่องเที่ยวเชิงอนุรักษ์ทรัพยากรธรรมชาติและสิ่งแวดล้อม ซึ่งจะก่อให้เกิดการสร้างงาน สร้างรายได้ให้กับคนในพื้นที่และชุมชน
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61321