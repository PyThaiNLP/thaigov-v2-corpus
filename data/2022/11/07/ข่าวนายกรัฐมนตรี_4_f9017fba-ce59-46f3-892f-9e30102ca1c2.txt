รัฐบาลไทย-ข่าวทำเนียบรัฐบาล-​นายกรัฐมนตรีมีกำหนดการการเข้าร่วมการประชุมสุดยอดอาเซียน ครั้งที่ 40 และ 41 และการประชุมสุดยอดที่เกี่ยวข้อง ณ กรุงพนมเปญ ราชอาณาจักรกัมพูชา 


วันจันทร์ที่ 7 พฤศจิกายน 2565
พิมพ์
​นายกรัฐมนตรีมีกำหนดการการเข้าร่วมการประชุมสุดยอดอาเซียน ครั้งที่ 40 และ 41 และการประชุมสุดยอดที่เกี่ยวข้อง ณ กรุงพนมเปญ ราชอาณาจักรกัมพูชา
ระหว่างวันที่ 10-13 พฤศจิกายน 2565
วันนี้ (7 พฤศจิกายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเยือนกรุงพนมเปญ ราชอาณาจักรกัมพูชา เพื่อเข้าร่วมการประชุมสุดยอดอาเซียน ครั้งที่ 40 และ 41 และการประชุมสุดยอดที่เกี่ยวข้อง ระหว่างวันที่ 10-13 พฤศจิกายน 2565
โดยการประชุมสุดยอดอาเซียน ครั้งที่ 40 และ 41 และการประชุมสุดยอดที่เกี่ยวข้อง อยู่ภายใต้แนวคิดหลัก “อาเซียน เอ.ซี.ที : รับมือความท้าทายร่วมกัน” (ASEAN A.C.T.: Addressing Challenges Together) สืบเนื่องจากช่วงเวลานี้เป็นช่วงเวลาที่อาเซียนต้องเผชิญความท้าทายในหลายมิติ ทั้งจากโควิด-19 ความผันผวนทางภูมิรัฐศาสตร์ สถานการณ์ความไม่สงบระหว่างประเทศ และสถานการณ์ในภูมิภาค
ทั้งนี้ นายกรัฐมนตรีจะเข้าร่วมการประชุมในกรอบอาเซียนทั้งหมดจำนวน 16 รายการ และจะได้พบหารือกับภาคส่วนต่าง ๆ ของอาเซียน ได้แก่ ผู้แทนรัฐสภา เยาวชน และภาคธุรกิจ รวมทั้งจัดการประชุม ASEAN Global Dialogue ครั้งที่ 2 ในหัวข้อการฟื้นฟูหลังโควิด-19 อย่างครอบคลุม โดยมีผู้นำอาเซียน คู่เจรจา และผู้แทนระดับสูงขององค์การระหว่างประเทศเข้าร่วม เพื่อแลกเปลี่ยนข้อคิดเห็นเกี่ยวกับการฟื้นฟูภายหลังโควิด-19 ของภูมิภาคและของโลก โดยนายกรัฐมนตรีของไทยมุ่งมั่นที่จะผลักดันความร่วมมือใน 3 ด้านหลัก ได้แก่ ความร่วมมือเพื่อความมั่นคงทางสาธารณสุข ความร่วมมือเพื่อการฟื้นตัวทางเศรษฐกิจ และความร่วมมือเพื่อพัฒนาดิจิทัลในภูมิภาค

ที่มา : https://www.thaigov.go.th/news/contents/details/61355