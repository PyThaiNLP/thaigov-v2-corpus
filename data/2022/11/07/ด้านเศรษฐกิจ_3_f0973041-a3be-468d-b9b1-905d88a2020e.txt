รัฐบาลไทย-ข่าวทำเนียบรัฐบาล-กรมทางหลวงชนบท มอบถุงยังชีพช่วยเหลือผู้ประสบภัยใน จ.พระนครศรีอยุธยา เพื่อบรรเทาความเดือดร้อนให้ประชาชน


วันจันทร์ที่ 7 พฤศจิกายน 2565
กรมทางหลวงชนบท มอบถุงยังชีพช่วยเหลือผู้ประสบภัยใน จ.พระนครศรีอยุธยา เพื่อบรรเทาความเดือดร้อนให้ประชาชน
ตามนโยบายของรัฐมนตรีว่าการกระทรวงคมนาคม พร้อมจัดเจ้าหน้าที่ติดตามสถานการณ์อุทกภัยในพื้นที่ภาคกลางอย่างใกล้ชิด
นายอภิรัฐ ไชยวงศ์น้อย อธิบดีกรมทางหลวงชนบท (ทช.) กระทรวงคมนาคม เปิดเผยถึงสถานการณ์อุทกภัยในประเทศไทย ขณะนี้ระดับน้ำเริ่มลดลง จึงได้เร่งเข้าบรรเทาความเดือดร้อนให้กับประชาชนทันที โดยได้มอบหมายให้ สำนักงานทางหลวงชนบทที่ 1 (ปทุมธานี) พร้อมด้วยแขวงทางหลวงชนบทพระนครศรีอยุธยา และแขวงทางหลวงชนบทอ่างทอง ลงพื้นที่มอบอาหารแห้ง น้ำดื่ม และสิ่งของจำเป็นในชีวิตประจำวันให้กับประชาชน บริเวณถนนทางหลวงชนบทสาย อย.4031 แยก ทล.3412  – บ้านแค ตำบลทางช้าง อำเภอบางบาล จังหวัดพระนครศรีอยุธยา ซึ่งปัจจุบันระดับน้ำลดลงเข้าสู่ภาวะปกติแล้ว พร้อมกันนี้ได้เน้นย้ำให้หน่วยงานในพื้นที่ได้รับผลกระทบเตรียมสำรวจ ออกแบบ และประมาณการราคา เพื่อเสนอแผนฟื้นฟูและซ่อมแซมสายทางให้กลับเข้าสู่ภาวะปกติต่อไป เพื่อให้เป็นไปตามแนวทางการให้ความช่วยเหลือประชาชนอย่างรวดเร็วของนายศักดิ์สยาม ชิดชอบ รัฐมนตรีว่าการกระทรวงคมนาคม
สำหรับสถานการณ์อุทกภัยในพื้นที่ความรับผิดชอบของ สำนักงานทางหลวงชนบทที่ 1 (ปทุมธานี) ในวันที่ 6 พ.ย. 65 มีสายทางที่ได้รับผลกระทบจากอุทกภัย รวม 5 สายทาง ประกอบด้วย
- ถนนทางหลวงชนบทสาย อท.4020 แยก ทล.3064 - บ้านไผ่ดำ ช่วง กม. ที่ 10+000 – 11+250 อ.โพธิ์ทอง และวิเศษชัยชาญ จ.อ่างทอง ระดับน้ำ 5 เซนติเมตร สามารถสัญจรผ่านได้
- ถนนทางหลวงชนบทสาย อย.3049 แยก ทล.340 - บ้านบางตาเถร ช่วง กม. ที่ 6+100 - 8+530 อ.ลาดบัวหลวง จ.พระนครศรีอยุธยา ระดับน้ำ 40 เซนติเมตร ไม่สามารถสัญจรผ่านได้
- ถนนทางหลวงชนบทสาย อย.5034 แยกทางหลวงชนบทสาย อย.3006 - บ้านดอนทอง ช่วง กม. ที่ 3+200 - 6+300 อ.ลาดบัวหลวง และเสนา จ.พระนครศรีอยุธยา ระดับน้ำ 50 เซนติเมตร ไม่สามารถสัญจรผ่านได้
- ถนนทางหลวงชนบทสาย อท.3003 แยก ทล.309 - บ้านบางพลับ ช่วง กม. ที่ 0+500 - 3+200 อ.ไชโย และโพธิ์ทอง จ.อ่างทอง ระดับน้ำ 45 เซนติเมตร ไม่สามารถสัญจรผ่านได้
- ถนนทางหลวงชนบทสาย อท.4005 แยก ทล.3501 -  บ้านโคกช้าง ช่วง กม. ที่ 10+300 - 14+680 อ.เมือง และวิเศษชัยชาญ จ.อ่างทอง ระดับน้ำ 30 เซนติเมตร ไม่สามารถสัญจรผ่านได้
ทช. ได้ทำการติดตั้งป้ายเตือนและอุปกรณ์อำนวยความปลอดภัยบริเวณสายทางที่น้ำท่วมสูง พร้อมจัดชุดเคลื่อนที่เร็วเฝ้าระวังสถานการณ์อย่างใกล้ชิด เพื่อความปลอดภัยของประชาชน จนกว่าสถานการณ์จะกลับสู่ภาวะปกติ โดยสามารถสอบถามข้อมูลหรือแจ้งเหตุได้ที่ แขวงทางหลวงชนบททุกจังหวัด หรือสายด่วนกรมทางหลวงชนบท โทร. 1146

ที่มา : https://www.thaigov.go.th/news/contents/details/61326