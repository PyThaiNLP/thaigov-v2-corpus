รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เร่งช่วย ครอบครัวครูพร เหยื่อเหตุสะเทือนขวัญหนองบัวลำภู หลังลูกในครรภ์ ไม่เข้าเงื่อนไขเยียวยา


วันจันทร์ที่ 7 พฤศจิกายน 2565
พิมพ์
รัฐมนตรีว่าการกระทรวงยุติธรรม เร่งช่วย ครอบครัวครูพร เหยื่อเหตุสะเทือนขวัญหนองบัวลำภู หลังลูกในครรภ์ ไม่เข้าเงื่อนไขเยียวยา
รัฐมนตรีว่าการกระทรวงยุติธรรม เร่งช่วย ครอบครัวครูพร เหยื่อเหตุสะเทือนขวัญหนองบัวลำภู หลังลูกในครรภ์ ไม่เข้าเงื่อนไขเยียวยา สั่ง กรมคุ้มครองสิทธิฯ หาช่องเยียวยาทดแทน รอคณะกรรมการพิจารณาอุทธรณ์ 23 พฤศจิกายนนี้
วันที่ 7 พฤศจิกายน 2565  นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงกรณีสามีครูพร ผู้เสียชีวิตพร้อมลูกในครรภ์ จากเหตุสะเทือนขวัญ จังหวัดหนองบัวลำภู เรียกร้องความเป็นธรรม หลังลูกอายุครรภ์ 8 เดือนไม่ได้รับการเยียวยาว่า ตนรู้สึกเสียใจกับครอบครัวครูพร ที่ได้สูญเสียคนที่รักไป ซึ่งเข้าใจความสูญเสียที่เกิดขึ้น ทางรัฐบาล จึงเร่งดำเนินการพิจารณาเยียวยาผู้เสียหายในเหตุการณ์ที่เกิดขึ้นอย่างด่วนที่สุด โดยก็ได้มีการมอบเงินเยียวยาครอบครัวผู้เสียชีวิตไปแล้ว ตั้งแต่วันที่ 9 ตุลาคมที่ผ่านมา ทั้ง 36 ราย
นายสมศักดิ์ กล่าวอีกว่า ส่วนกรณีลูกในครรภ์ของครูพร ที่ไม่ได้รับเงินเยียวยานั้น เป็นเพราะติดในเรื่องข้อกฎหมาย ความเป็นบุคคล ตามประมวลกฎหมายแพ่งและพาณิชย์ มาตรา 15 คือ สภาพบุคคลเริ่มแต่เมื่อคลอด จึงทำให้ลูกในครรภ์ ไม่ได้สิทธิรับค่าตอบแทน  แต่ยืนยันว่า รัฐบาล ไม่ได้นิ่งนอนใจ ซึ่งตนก็ได้สั่งการให้กรมคุ้มครองสิทธิและเสรีภาพ หาทางอื่นในการช่วยเหลือเยียวยาไปแล้ว เพื่อเป็นการทดแทน โดยขณะนี้ หน่วยงานที่เกี่ยวข้อง ก็เสนอว่า จะเพิ่มการเยียวยาจากกรณีครูพร เป็นพลเมืองดี ก็จะทำให้ได้รับการพิจารณาเงินเยียวยาเพิ่มขึ้น
“วันที่ 15 พฤศจิกายนนี้ คณะอนุกรรมการกลั่นกรองอุทธรณ์ จะมีการประชุมเพื่อกลั่นกรองการอุทธรณ์ค่าตอบแทนผู้เสียหาย และเสนอ คณะกรรมการพิจารณาค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา วันที่ 23 พฤศจิกายนนี้ เพื่อพิจารณาค่าตอบแทนผู้เสียหายเพิ่มเติม ในเหตุการณ์นี้ จำนวน 25 ราย ซึ่งเป็นการอุทธรณ์ เนื่องจากเป็นการเสียชีวิตที่ทรมาน โดยกรณีครูพร ก็จะได้รับการพิจารณาด้วย ซึ่งอาจจะได้รับการเยียวยาเพิ่ม แต่รายละเอียดต้องขึ้นอยู่กับดุลพินิจของคณะกรรมการด้วย โดยเรื่องนี้ ผมจะคอยติดตามอย่างใกล้ชิด เพราะเป็นสิ่งที่ผม จะสามารถพอช่วยบรรเทาความโศกเศร้าของครอบครัวผู้เสียชีวิตได้” รมว.ยุติธรรม กล่าว

ที่มา : https://www.thaigov.go.th/news/contents/details/61348