รัฐบาลไทย-ข่าวทำเนียบรัฐบาล-กระทรวงคมนาคมประชุมเตรียมความพร้อม เพื่ออำนวยความสะดวกและความปลอดภัยในการเดินทางของผู้นำเขตเศรษฐกิจ


วันจันทร์ที่ 7 พฤศจิกายน 2565
กระทรวงคมนาคมประชุมเตรียมความพร้อม เพื่ออำนวยความสะดวกและความปลอดภัยในการเดินทางของผู้นำเขตเศรษฐกิจ
ในระหว่างการประชุมของผู้นำเขตเศรษฐกิจเอเปค (APEC 2022) ระหว่างวันที่ 14 - 19 พฤศจิกายน 2565
​​นายชยธรรม์ พรหมศร ปลัดกระทรวงคมนาคม เป็นประธานประชุมเตรียมความพร้อมเพื่ออำนวยความสะดวกและความปลอดภัยในการเดินทางของผู้นำเขตเศรษฐกิจ ในระหว่างการประชุมของผู้นำเขตเศรษฐกิจเอเปค (APEC 2022) ระหว่างวันที่ 14 - 19 พฤศจิกายน 2565 โดยมี ผู้บริหารและผู้แทนจากหน่วยงานในสังกัดกระทรวงฯ เข้าร่วมประชุม ในวันที่ 2 พฤศจิกายน 2565 ณ ห้องประชุม กระทรวงคมนาคม
​​จากการประชุมคณะกรรมการระดับชาติเตรียมจัดประชุมผู้นำเขตเศรษฐกิจเอเปค ครั้งที่ 3/2565 เมื่อวันที่ 31 ตุลาคม 2565 โดยมี พลเอก ประยุทธ์ จันทร์โอชา นายกรัฐมนตรี เป็นประธาน เพื่อทราบถึงความคืบหน้าในการเตรียมการด้านต่าง ๆ ซึ่งนายกรัฐมนตรีได้เน้นย้ำให้ดำเนินการอย่างละเอียดรอบคอบ เรียบร้อย และไม่เกิดข้อผิดพลาด ดังนั้น นายศักดิ์สยาม ชิดชอบ รัฐมนตรีว่าการกระทรวงคมนาคม จึงได้สั่งการให้ทุกหน่วยงานเตรียมความพร้อมปฏิบัติภารกิจ เพื่อให้สอดคล้องตามแผนของคณะอนุกรรมการด้านพิธีการและอํานวยการ ที่มี นายวิษณุ เครืองาม รองนายกรัฐมนตรี เป็นประธาน และคณะอนุกรรมการด้านการรักษาความปลอดภัยและการจราจร ที่มี พลเอก ประวิตร วงษ์สุวรรณ รองนายกรัฐมนตรี เป็นประธาน ทั้งนี้ กระทรวงฯ ได้แต่งตั้งคณะทำงานเฉพาะกิจ (War Room) ประจำการที่สำนักงานปลัดกระทรวงคมนาคม และมอบหมายให้ทุกหน่วยงานในสังกัดกระทรวงฯ ตั้งคณะทำงานเฉพาะกิจ (War Room) บูรณาการร่วมกันเพื่อความสะดวกในการประสานงานทั้งหน่วยงานภายในและภายนอกได้อย่างรวดเร็วและถูกต้อง และเพื่อให้การเตรียมความพร้อมเป็นไปตามวัตถุประสงค์ที่ตั้งไว้ โดยแบ่งภารกิจออกเป็น 4 ด้าน ดังนี้
1. ภารกิจด้านทางบก
- ตรวจสอบกล้องวงจรปิด (CCTV) ที่อยู่ในเส้นทางการเดินทางของผู้นำ บุคคลสำคัญและคู่สมรสให้ใช้งานได้ เพื่อสนับสนุนการรักษาความปลอดภัย
- ประดับธง APEC และป้าย Welcome ตามสายทางที่อยู่ในเส้นทางการเดินทางของผู้นำตรวจสอบและบริหารควบคุมโครงการก่อสร้างที่อยู่ในเส้นทางการเดินทางของผู้นำให้สามารถสัญจรได้อย่างสะดวก
2. ภารกิจด้านทางน้ำ
- อำนวยความสะดวกด้านการจราจรทางน้ำในช่วงงานเลี้ยงอาหารค่ำ (Gala Dinner)
- จัดเจ้าหน้าที่พร้อมเรือและอุปกรณ์ที่เกี่ยวข้องร่วมปฏิบัติการกับกองทัพเรือ และสำนักงานตำรวจแห่งชาติ ในการรักษาความปลอดภัยทางน้ำ และการจัดระเบียบการจราจรทางน้ำ ​
3. ภารกิจด้านทางราง
- ปรับเวลาการเดินรถไฟในเส้นทางที่ขบวนรถยนต์ของผู้นำเอเปคและคณะผ่านเพื่ออำนวยความสะดวก
- วางมาตรการรักษาความปลอดภัยบริเวณสถานีรถไฟใกล้เคียงสนามบิน
4. ภารกิจด้านทางอากาศ
- สนับสนุนการปฏิบัติตามแผนต่อต้านอากาศยานไร้คนขับ (Anti Drone) ของกองทัพอากาศ
- ยกเว้นค่าธรรมเนียมที่เกี่ยวข้องในการอำนวยความสะดวกสำหรับเครื่องบินพิเศษของผู้นำเอเปคและคณะ อำนวยความสะดวกเกี่ยวกับการ ขึ้น-ลง ของเครื่องผู้นำเขตเศรษฐกิจ
- จัดพื้นที่จอด ณ ท่าอากาศยานต่าง ๆ โดยประสานงานกับสายการบินและส่วนราชการที่เกี่ยวข้อง
ทั้งนี้ ให้หน่วยงานที่เกี่ยวข้องทั้ง 4 ด้าน ประสานความร่วมมือกับสำนักงานตำรวจแห่งชาติ ในการตรวจสอบ และจัดเก็บข้อมูลของบุคคลที่ใช้บริการขนส่งสาธารณะตามอำนาจหน้าที่ และระเบียบที่เกี่ยวข้อง

ที่มา : https://www.thaigov.go.th/news/contents/details/61336