รัฐบาลไทย-ข่าวทำเนียบรัฐบาล-อัปเดตแผนก่อสร้างรถไฟฟ้าสายสีเหลือง – สีชมพู เปิดใช้เต็มรูปแบบปี 66 พร้อมปรับเพิ่มรถโดยสารสาธารณะเชื่อมโยงการเดินทาง


วันจันทร์ที่ 7 พฤศจิกายน 2565
อัปเดตแผนก่อสร้างรถไฟฟ้าสายสีเหลือง – สีชมพู เปิดใช้เต็มรูปแบบปี 66 พร้อมปรับเพิ่มรถโดยสารสาธารณะเชื่อมโยงการเดินทาง
......
กระทรวงคมนาคม เผยภายหลังการประชุมคณะกรรมการเตรียมเปิดให้บริการโครงการรถไฟฟ้าสายสีเหลืองและสายสีชมพู ครั้งที่ 2/65 ที่ปัจจุบันมีความคืบหน้าอย่างมาก เส้นทางสายสีเหลือง (ช่วงลาดพร้าว – สำโรง) มีการก่อสร้างแล้ว 96.79% ได้รับมอบขบวนรถไฟฟ้าแล้ว 29 ขบวน จากทั้งหมด 30 ขบวน
.
ส่วนสายสีชมพู (ช่วงแคราย - มีนบุรี) มีความคืบหน้า 92.28% ได้รับมอบขบวนรถไฟฟ้าแล้ว 34 ขบวน จากทั้งหมด 42 ขบวน โดยทั้งสองเส้นทางมีแผนเปิดให้บริการเต็มรูปแบบในปี 2566
.
ซึ่งหน่วยงานที่เกี่ยวข้องอยู่ระหว่างจัดทำ Proof of Safety เพื่อตรวจสอบและประเมินความพร้อมของงานโยธาและงานระบบไฟฟ้าทั้งหมด ก่อนเปิดทดลองเดินรถเสมือนจริงโดยไม่เก็บค่าโดยสาร และพิจารณารูปแบบการคิดคำนวณค่าโดยสารโดยเปรียบเทียบกับวิธีการของรถไฟฟ้าชานเมืองสายสีแดงและการใช้บัตรโดยสารร่วม
.
รวมถึงการปรับเส้นทางรถโดยสารประจำทางของขสมก. เชื่อมต่อรถไฟฟ้าสายสีเหลืองจากเดิม 59 เส้นทาง ปรับเพิ่มเป็น 81 เส้นทาง และสายสีชมพูเดิมมีรถเชื่อมต่อ 50 เส้นทาง ปรับเพิ่มเป็น 82 เส้นทาง เพื่ออำนวยความสะดวกให้แก่ประชาชน
.
พร้อมให้คณะอนุกรรมการด้านการเตรียมการขอพระราชทานนามแนวเส้นทางสำหรับทั้ง 2 โครงการ และพิจารณาขอพระราชทานพระบรมฉายาลักษณ์สำหรับประดิษฐานบริเวณอาคารหรือสถานี และเตรียมความพร้อมติดตั้งป้ายชื่อสถานีเมื่อได้รับพระราชทานชื่อแนวเส้นทาง
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61320