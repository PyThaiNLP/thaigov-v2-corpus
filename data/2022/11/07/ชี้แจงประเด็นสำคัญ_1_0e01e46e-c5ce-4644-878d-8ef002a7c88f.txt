รัฐบาลไทย-ข่าวทำเนียบรัฐบาล-กระทรวงเกษตรและสหกรณ์ ชี้แจงข้อเรียกร้องยกเลิกมาตรการกำหนดโควตาจำนวนวันทำประมง 


วันจันทร์ที่ 7 พฤศจิกายน 2565
พิมพ์
กระทรวงเกษตรและสหกรณ์ ชี้แจงข้อเรียกร้องยกเลิกมาตรการกำหนดโควตาจำนวนวันทำประมง
กรมประมง ยืนยันบริหารตาม พ.ร.ก.การประมง พ.ศ.2558 และการควบคุมจำนวนวันทำการประมงเป็นมาตรการที่มีประสิทธิภาพในการควบคุมปริมาณการจับสัตว์น้ำ
จากกรณีนายวิโชคศักดิ์ รณรงค์ไพรี นายกสมาคมรักษ์ทะเลไทย ระบุว่า รัฐบาลให้โควตาการจับสัตว์น้ำเป็นจำนวนวันไม่ใช่แนวทางที่ถูกต้องในการควบคุมการจับสัตว์น้ำของกลุ่มเรือประมงพาณิชย์ไม่ให้จับเกินศักยภาพการผลิตของทะเล และเรียกร้องให้รัฐบาลใช้ระบบโควตาสัตว์น้ำโดยตรงแทนการใช้ระบบโควตาจำนวนวันทำการประมง พร้อมทั้งคัดค้านกรณีสมาคมการประมงแห่งประเทศไทยได้ยื่นหนังสือถึง นายกรัฐมนตรี เพื่อขอวันทำการประมงเพิ่มขึ้น กรมประมงขอชี้แจงประเด็นดังกล่าว ดังนี้
กรมประมงได้บริหารจัดการทรัพยากรตามพระราชกำหนดการประมง พ.ศ. 2558 โดยมาตรา 30 กำหนดว่า การควบคุมและกำกับการทำการประมงให้ผู้เกี่ยวข้องคำนึงถึงขีดความสามารถในการผลิตของธรรมชาติโดยใช้วิธีการทางวิทยาศาสตร์เพื่อหาจุดอ้างอิง เพื่อให้สามารถทำการประมงได้อย่างยั่งยืน ซึ่งปัจจุบันกรมประมงใช้ผลผลิตสูงสุดที่ยั่งยืน (Maximum Sustainable Yield : MSY) เป็นจุดอ้างอิงของทรัพยากรสัตว์น้ำ และมีการกำหนดปริมาณสัตว์น้ำทั้งหมดที่อนุญาตให้ทำการประมง หรือ Total Allowable Catch (TAC) ตามค่า MSY จากนั้นค่า TAC จะถูกนำมาจัดสรรให้กับเรือประมงแต่ละลำตามประสิทธิภาพของเรือ โดยปริมาณสัตว์น้ำที่ได้รับจัดสรรจะถูกนำมาคำนวณเป็นจำนวนวันทำการประมง โดยมีการควบคุมวันทำการประมงไม่ให้เกินกว่าจำนวนวันที่กำหนดผลของการควบคุมจำนวนวันทำการประมงที่ผ่านมาแสดงให้เห็นว่า ปริมาณการจับสัตว์น้ำทุกกลุ่มสัตว์น้ำ ทั้งฝั่งอ่าวไทยและทะเลอันดามันไม่เกินค่า TAC มาตั้งแต่ปี 2559 ซึ่งชี้ให้เห็นว่า การควบคุมจำนวนวันทำการประมงเป็นมาตรการที่มีประสิทธิภาพในการควบคุมปริมาณการจับสัตว์น้ำให้สามารถทำการประมงได้อย่างยั่งยืนตามจุดอ้างอิง
ทั้งนี้ สาเหตุที่กรมประมงยังไม่สามารถใช้ระบบการควบคุมโควตาปริมาณการจับสัตว์น้ำได้โดยตรง เนื่องจากมีข้อจำกัดหลายประการ เช่น
1. การจัดทำสมุดบันทึกการทำประมงยังไม่บังคับกับเรือประมงทุกลำ โดยเฉพาะเรือประมงพื้นบ้าน ทำให้ไม่สามารถติดตามปริมาณการจับสัตว์น้ำของเรือแต่ละลำได้
2. การควบคุมโควตาการจับสัตว์น้ำมีความเสี่ยงที่จะเกิดการทิ้งสัตว์น้ำที่ไม่ต้องการลงทะเล เนื่องจากชาวประมงจะบันทึกน้ำหนักสัตว์น้ำที่มีราคาดีเท่านั้น
3. อาจเกิดความเสี่ยงในการขนถ่ายสัตว์น้ำในทะเลจากเรือที่โควตาหมดลงไปยังเรือลำอื่น
4. วิธีการที่ภาครัฐจะควบคุมเรือประมงและตรวจสอบสัตว์น้ำจะมีความยุ่งยากและซับซ้อนมากขึ้น เช่น การติดตามปริมาณการจับสัตว์น้ำของเรือประมงแต่ละลำต้องเป็นปัจจุบันเพื่อให้สามารถตรวจสอบปริมาณการจับสัตว์น้ำที่จับได้กับโควตาที่ได้รับ
5. เมื่อหมดโควตาการจับสัตว์น้ำจะเกิดปัญหาการว่างงาน ซึ่งส่งผลกระทบต่อเศรษฐกิจและสังคมของประเทศ
ส่วนการเรียกร้องให้มีการเพิ่มวันทำการประมงของเรือประมงพาณิชย์นั้น กรมประมงต้องมีการพิจารณาอย่างรอบคอบ โดยมีปัจจัยที่ต้องพิจารณาหลายประการ เช่น ปริมาณสัตว์น้ำคงเหลือซึ่งจัดสรรให้แล้วแต่ไม่ได้ถูกจับมาใช้ประโยชน์ จำนวนเรือที่ไม่ได้ออกทำการประมงหรือออกทำการประมงไม่ครบตามที่กำหนด และจำนวนเรือที่ต้องการวันทำการประมงเพิ่ม เป็นต้น ซึ่งจะต้องคำนึงถึงประโยชน์สาธารณะเป็นสำคัญ ทั้งนี้ ในปีการประมง 2564 กรมประมงมิได้เพิ่มวันทำการประมงให้กับเรือประมงพาณิชย์แต่อย่างใด

ที่มา : https://www.thaigov.go.th/news/contents/details/61341