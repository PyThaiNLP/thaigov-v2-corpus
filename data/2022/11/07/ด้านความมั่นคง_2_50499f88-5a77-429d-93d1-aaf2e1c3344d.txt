รัฐบาลไทย-ข่าวทำเนียบรัฐบาล-​ความสัมพันธ์และความร่วมมือด้านเศรษฐกิจระหว่าง ไทย - สมาพันธรัฐสวิส


วันจันทร์ที่ 7 พฤศจิกายน 2565
​ความสัมพันธ์และความร่วมมือด้านเศรษฐกิจระหว่าง ไทย - สมาพันธรัฐสวิส
พลเอก สนิธชนก  สังขจันทร์ ปลัดกระทรวงกลาโหม ให้การต้อนรับ นาย Conradin Rasi (คอนราดีน ราซี) อุปทูตสมาพันธรัฐสวิส ประจำประเทศไทย ณ ห้องพระบารมีปกเกล้า
ในโอกาสแนะนำ พันโท Alexandre Perren (อเล็กซานเดอร์ เพอร์เรน) ผู้ช่วยทูตทหาร สมาพันธรัฐสวิส  ณ กรุงเทพฯ ซึ่งมีถิ่นพำนัก ณ สิงคโปร์ ในโอกาสเดินทางเยือนไทย ระหว่าง 31 ต.ค. - 4 พ.ย. 65 โดยปลัดกระทรวงกลาโหมได้กล่าวแสดงความยินดีกับ พันโท Perren Alexandre ที่เข้ารับตำแหน่ง ผู้ช่วยทูตทหาร สมาพันธรัฐสวิส ณ กรุงเทพฯ นับเป็นโอกาสดีที่จะได้ทำความรู้จักกันรวมทั้งหารือและแลกเปลี่ยนความคิดเห็นในประเด็นต่างๆ
โดยทั้งสองประเทศได้ดำเนินความสัมพันธ์ที่ราบรื่นและใกล้ชิดมาโดยตลอด ตั้งแต่ในอดีตเมื่อครั้งที่พระบรมวงศ์ศานุวงศ์ของไทยหลายพระองค์ได้ทรงประทับ ณ เมืองโลซาน สมาพันธรัฐสวิส นับเป็นรากฐานที่สำคัญของการริเริ่มความสัมพันธ์ทั้งในด้านการทูต การค้า การลงทุน การศึกษา โดยเฉพาะในด้านเศรษฐกิจ ซึ่งสวิสเป็นประเทศคู่ค้าอันดับสองของไทยในทวีปยุโรป รองจากสหพันธ์สาธารณรัฐเยอรมนี
ทั้งนี้ ไทย - สมาพันธรัฐสวิส สถาปนาทางการทูต เมื่อ 28 พ.ค. 2474 และได้ลงนามสนธิสัญญาว่าด้วยมิตรภาพและการค้า ณ กรุงโตเกียว ญี่ปุ่น ซึ่งได้พัฒนาความสัมพันธ์ทางการทูตระหว่างกันมาอย่างต่อเนื่องโดยทั้งสองประเทศยินดีที่จะมีความร่วมมือทางเศรษฐกิจ ซึ่งสวิสนับว่าเป็นหุ้นส่วนด้านเศรษฐกิจที่สำคัญของไทย รวมถึงทั้งสองประเทศเห็นพ้องที่จะเพิ่มพูนความร่วมมือในด้านต่างๆ อีกด้วย

ที่มา : https://www.thaigov.go.th/news/contents/details/61337