รัฐบาลไทย-ข่าวทำเนียบรัฐบาล-ชาวประมงเฮ! ครม. อนุมัติวงเงินสินเชื่อ 5,000 ล้านบาท เสริมสภาพคล่องผู้ประกอบการประมง ระยะที่ 2 ดอกเบี้ยต่ำเข้าถึงง่าย


วันจันทร์ที่ 7 พฤศจิกายน 2565
ชาวประมงเฮ! ครม. อนุมัติวงเงินสินเชื่อ 5,000 ล้านบาท เสริมสภาพคล่องผู้ประกอบการประมง ระยะที่ 2 ดอกเบี้ยต่ำเข้าถึงง่าย
.....
ที่ประชุม ครม. (1 พ.ย. 65) เห็นชอบโครงการสินเชื่อเพื่อเสริมสภาพคล่องผู้ประกอบการประมง ระยะที่ 2 วงเงินสินเชื่อ 5,000 ล้านบาท พร้อมอนุมัติกรอบวงเงินดำเนินโครงการและค่าชดเชยดอกเบี้ย รวม 1,050.5 ล้านบาท เพื่อสนับสนุนสินเชื่อดอกเบี้ยต่ำให้ผู้ประกอบการประมงพาณิชย์และประมงพื้นบ้าน ใช้เป็นเงินทุนในการปรับปรุงเครื่องมือและอุปกรณ์ในการทำประมง
.
การจัดหาสินเชื่อครั้งนี้ เป็นโครงการต่อเนื่องจากระยะที่ 1 แต่ปรับเงื่อนไขใหม่ คือ ผู้ที่ได้รับสินเชื่อจากโครงการระยะที่ 1 แล้ว จะไม่สามารถขอรับสินเชื่อจากโครงการระยะที่ 2 ได้ เว้นแต่ชำระสินเชื่อทั้งหมดของ ระยะที่ 1 เรียบร้อยแล้ว
.
สำหรับผู้ประกอบการประมงที่เข้าร่วมโครงการ ต้องมีสัญชาติไทย ครอบครองเรือประมงที่มีทะเบียนเรือไทย มีใบอนุญาตทำการประมงพาณิชย์ มีประสบการณ์มาแล้วไม่น้อยกว่า 1 ปี เป็นต้น
.
มีธนาคารของรัฐเข้าร่วม 2 แห่ง คือ ธนาคารออมสิน และ ธนาคารเพื่อการเกษตรและสหกรณ์การเกษตร (ธ.ก.ส) ที่ให้กู้เงินและคิดอัตราดอกเบี้ยร้อยละ 7 ต่อปี โดยรัฐบาลจะชดเชยดอกเบี้ยให้ร้อยละ 3 ต่อปี และผู้ประกอบการประมงจ่ายสมทบอีกร้อยละ 4 ต่อปี เป็นระยะเวลา 7 ปีนับตั้งแต่วันที่กู้ แบ่งเป็น
ธนาคารออมสิน ปล่อยสินเชื่อสนับสนุนเรือประมงขนาดตั้งแต่ 60 ตันกรอสขึ้นไป วงเงินสินเชื่อ 2,000 ล้านบาท ให้กู้รายละไม่เกิน 10 ล้านบาท
ธนาคารเพื่อการเกษตรและสหกรณ์การเกษตร (ธ.ก.ส) ปล่อยสินเชื่อสนับสนุนเรือประมงขนาดต่ำกว่า 60 ตันกรอส วงเงินสินเชื่อ 3,000 ล้านบาท ให้กู้รายละไม่เกิน 5 ล้านบาท
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61324