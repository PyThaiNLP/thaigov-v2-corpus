รัฐบาลไทย-ข่าวทำเนียบรัฐบาล-"รมว.ชัยวุฒิ" ปั้นเด็กติดเกมเป็น "นักกีฬาอีสปอร์ต" นำร่องโรงเรียนต้นแบบยกระดับโครงการอีสปอร์ต จ.ตาก 


วันอาทิตย์ที่ 6 พฤศจิกายน 2565
"รมว.ชัยวุฒิ" ปั้นเด็กติดเกมเป็น "นักกีฬาอีสปอร์ต" นำร่องโรงเรียนต้นแบบยกระดับโครงการอีสปอร์ต จ.ตาก
"รมว.ชัยวุฒิ" ปั้นเด็กติดเกมเป็น "นักกีฬาอีสปอร์ต" นำร่องโรงเรียนต้นแบบยกระดับโครงการอีสปอร์ต จ.ตาก
วันนี้ เวลา 10.20 น. (6 พ.ย. 65) นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคมของไทย ได้เข้าสักการะพระบรมธาตุ และหลวงพ่อทันใจ ณ วัดพระบรมธาตุ (หลวงพ่อทันใจ) ต.เกาะตะเภาอ.บ้านตาก จ.ตาก  สิ่งศักดิ์สิทธิ์ที่ชาวจังหวัดตากเคารพบูชา
โดยทันทีที่นายชัยวุฒิมาถึง ได้รับการต้อนรับจากประธานนายกเทศบาลบ้านตาก, กรมการปกครองท้องถิ่นอ.บ้านตาก, ข้าราชการท้องถิ่นพร้อมทั้งประชาชน  จากนั้นได้เข้าไปยังวิหารหลวงพ่อทันใจ ถวายเครื่องสักการะหลวงพ่อทันใจ และหลวงพ่อทองอยู่  พร้อมจุดเทียนสะเดาะเคราะห์ล้านนา ซึ่งเป็นประเพณีพื้นบ้านของภาคเหนือ จึงลงมาเวียนเทียนรอบพระบรมสารีริกธาตุ แล้วถวายสังฆทานกราบนมัสการพระครูพิทักษ์บรมธาตุ เจ้าอาวาสวัดพระบรมธาตุพร้อมรับพรจากท่านเจ้าอาวาส
หลังถวายสังฆทานเรียบร้อยแล้ว ก่อนเดินทางต่อในภารกิจต่อไปก็ได้มีตัวแทนจากต.เกาะตะเภา และชาวบ้านประมาณ 50 คน ยื่นหนังสือรายงานเรื่องโรงงานแป้งมันสัมปะหลัง ก่อมลพิษทางกลิ่น สร้างความเดือดร้อนให้กับชาวบ้าน รมว.ชัยวุฒิหลังได้รับหนังสือร้องเรียนได้กล่าวกับชาวบ้านว่า จะช่วยเร่งแก้ไขปัญหาและดำเนินการอย่างเต็มที่
จากนั้นจึงรุดไปยังโรงเรียนเทศบาล 1 กิตติขจร อ.เมือง จ.ตาก เพื่อฟังบรรยายสรุปโครงการ เมืองตาก e-sport ของโรงเรียนเทศบาล 1 กิตติขจร โดยมีรำกองยาวจากนักเรียนให้การต้อนรับพร้อมคณะครูประมาณ 50 คนตั้งแถวรอต้อนรับและเข้าห้องประชุมเครือข่ายผู้ปกครอง เพื่อตรวจสอบความพร้อมโครงการเมืองตาก e-sport
รมว.ชัยวุฒิกล่าวว่า ดีใจที่ได้มาเยี่ยมโรงเรียนเทศบาล 1 กิตติขจร โดยเห็นหลักสูตรแล้วรู้สึกดีใจ ที่โรงเรียนแห่งนี้ทันสมัย มีหลักสูตรดี ๆ ให้กับนักเรียนได้ศึกษา กีฬา e-sport เป็นกีฬาถูกที่ต้องตามกฎหมาย เป็นรายการแข่งขันที่มีคนรับชมเยอะที่สุดมากกว่ากีฬาอื่น ๆ เป็นกีฬาที่สามารถสร้างอาชีพ สร้างรายได้ให้กับเด็กไทยได้
ซึ่งทางกระทรวงฯ มีนโยบายอยากยกระดับการเล่นเกม จากเด็กติดเกมให้เป็นเด็กติดกีฬา บางคนอาจคิดว่าเหมาะสมหรือไม่ ตนคิดว่าโลกตอนนี้ได้เปลี่ยนแปลงไปเยอะแล้ว เมื่อเด็กมีความสนใจ คนส่วนใหญ่ให้ความสนใจ ซึ่งสามารถประกอบเป็นอาชีพได้จริง
จากนั้นจึงเข้าชมห้องเรียนพิเศษ 11 ลู่วิ่ง ตามความถนัดและความสามารถของนักเรียน พร้อมเข้าชมสาธิตการฟั่นตีนกา, สาธิตการหยดน้ำเทียน, สาธิการตกแต่งกระทงกะลา, สาธิตการประดิษฐ์กระทงจากใบตองจากนักเรียนและเข้าไปภายในห้องประชุมเพชรเมืองตาก ซึ่งได้รับการต้อนรับจากนักเรียน 200 คน โดยมีการแสดงดนตรีเป็นการขอบคุณรมว.ชัยวุฒิ ที่ได้ให้เกียรติติดตามโครงการและเยี่ยมเยียนโรงเรียนเทศบาล 1 กิตติขจร พร้อมด้วยรอยยิ้มและเสียงปรบมือท่ามกลางเสียงเพลงขอบคุณที่รักกัน เป็นบรรยากาศอบอุ่นและยังความปิติยินดีให้กับคณะครู และนักเรียนทุกท่านที่มาต้อนรับในวันนี้
****************

ที่มา : https://www.thaigov.go.th/news/contents/details/61312