รัฐบาลไทย-ข่าวทำเนียบรัฐบาล-รมว.เฮ้ง ห่วง ลูกจ้างไร่กัญชาถูกทำร้ายร่างกายสั่งหน่วยงานสังกัดกระทรวงแรงงานลงพื้นที่หาข้อเท็จจริง


วันจันทร์ที่ 7 พฤศจิกายน 2565
พิมพ์
รมว.เฮ้ง ห่วง ลูกจ้างไร่กัญชาถูกทำร้ายร่างกายสั่งหน่วยงานสังกัดกระทรวงแรงงานลงพื้นที่หาข้อเท็จจริง
รมว.แรงงาน สั่งกรมสวัสดิการและคุ้มครองแรงงาน (กสร.) ร่วมกับหน่วยงานสังกัดกระทรวงแรงงาน ลงพื้นที่อำเภอละหานทราย จังหวัดบุรีรัมย์ หาข้อเท็จจริงกรณีลูกจ้างไร่กัญชาถูกนายจ้างทำร้ายร่างกาย พร้อมให้ความช่วยเหลือเต็มที่
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึง ข่าวลูกจ้างไร่กัญชาถูกนายจ้างทำร้ายร่างกายจนได้รับบาดเจ็บนั้น พลเอกประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม  และพลเอก ประวิตร วงษ์สุวรรณ รองนายกรัฐมนตรี ที่กำกับดูแลภารกิจกระทรวงแรงงาน ได้กำชับให้กระทรวงแรงงานเข้าตรวจสอบหาสาเหตุและดูแลลูกจ้างตามอำนาจหน้าที่ ผมจึงได้สั่งให้กรมสวัสดิการและคุ้มครองแรงงาน (กสร.) ร่วมกับหน่วยงานสังกัดกระทรวงแรงงาน ลงพื้นที่ตรวจสอบข้อเท็จจริงที่เกิดขึ้น โดยในเบื้องต้น หากพบว่า ทั้งสองฝ่ายมีนิติสัมพันธ์ความเป็นนายจ้าง ลูกจ้าง ให้หน่วยงานสังกัดกระทรวงแรงงานดำเนินการตามอำนาจหน้าที่ และหากนายจ้างมีการละเมิดสิทธิประโยชน์ตามพระราชบัญญัติคุ้มครองแรงงาน พ.ศ. 2541 เช่น ไม่จ่ายค่าจ้าง หรือเงินอื่นตามกฎหมาย ลูกจ้างสามารถยื่นคำร้อง (คร.7) ต่อพนักงานตรวจแรงงาน สำนักงานสวัสดิการและคุ้มครองแรงงานจังหวัดบุรีรัมย์ เพื่อจะได้ดำเนินการตามขั้นตอนกฎหมายคุ้มครองแรงงานต่อไป
ด้านนายนิยม สองแก้ว อธิบดีกรมสวัสดิการและคุ้มครองแรงงาน (กสร.) กล่าวเพิ่มเติมว่า พนักงานตรวจแรงงาน สำนักงานสวัสดิการและคุ้มครองแรงงานจังหวัดบุรีรัมย์ จะเชิญนายจ้างมาพบเพื่อสอบข้อเท็จจริงเกี่ยวกับสภาพการจ้างและสภาพการทำงานเพิ่มเติมต่อไป

ที่มา : https://www.thaigov.go.th/news/contents/details/61363