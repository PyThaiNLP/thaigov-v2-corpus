รัฐบาลไทย-ข่าวทำเนียบรัฐบาล-วธ.ร่วมเปิดตัว “โขนภาพยนตร์ หนุมาน WHITE MONKEY” ถ่ายทอดเรื่องราวโขนรามเกียรติ์ ในรูปแบบภาพยนตร์


วันจันทร์ที่ 7 พฤศจิกายน 2565
วธ.ร่วมเปิดตัว “โขนภาพยนตร์ หนุมาน WHITE MONKEY” ถ่ายทอดเรื่องราวโขนรามเกียรติ์ ในรูปแบบภาพยนตร์
วธ.ร่วมเปิดตัว “โขนภาพยนตร์ หนุมาน WHITE MONKEY” ถ่ายทอดเรื่องราวโขนรามเกียรติ์ ในรูปแบบภาพยนตร์ สนุก ตื่นเต้น เน้นเทคนิคพิเศษเข้าถึงคนรุ่นใหม่ เผยแพร่ศิลปะการแสดงประจำชาติของไทยไปสู่สากล พร้อมฉายรอบปฐมทัศน์ 4 ธ.ค. นี้ ณ โรงภาพยนตร์ฯ
วธ.ร่วมเปิดตัว “โขนภาพยนตร์ หนุมาน WHITE MONKEY” ถ่ายทอดเรื่องราวโขนรามเกียรติ์ ในรูปแบบภาพยนตร์ สนุก ตื่นเต้น เน้นเทคนิคพิเศษเข้าถึงคนรุ่นใหม่ เผยแพร่ศิลปะการแสดงประจำชาติของไทยไปสู่สากล พร้อมฉายรอบปฐมทัศน์ 4 ธ.ค. นี้ ณ โรงภาพยนตร์ฯ ศูนย์การค้าสยามพารากอน ดัน “Soft Power” ภาพยนตร์ไทยสร้างรายได้แก่ประเทศ
วันที่ 7 พฤศจิกายน 2565 นายอิทธิพล คุณปลื้ม รัฐมนตรีว่าการกระทรวงวัฒนธรรม (รมว.วธ.) เป็นประธานงานแถลงข่าวเปิดตัวโขนภาพยนตร์ หนุมาน WHITE MONKEY ซึ่งจัดสร้างโดย บริษัท สหศีนิมา จำกัด ร่วมกับ กองทุนพัฒนาสื่อปลอดภัยและสร้างสรรค์  ภายในงานจัดให้มีการเสวนา หัวข้อ “โขนภาพยนตร์: Goes Digital โลกเปิด เราปรับ ประเทศเปลี่ยน” โดยมี นางยุพา ทวีวัฒนะกิจบวร ปลัดกระทรวงวัฒนธรรม นางนฤมล ล้อมทอง กรรมการผู้จัดการ บริษัท สหศีนิมา จำกัด/ผู้อำนวยการสร้าง ดร.ธนกร ศรีสุขใส ผู้จัดการกองทุนพัฒนาสื่อปลอดภัยและสร้างสรรค์ นายสาโรจน์ สุวัณณาคาร ผู้กำกับภาพยนตร์ ศิลปินแห่งชาติ ผู้บริหารกระทรวงวัฒนธรรม ผู้แทนหน่วยงานที่สนับสนุน แขกผู้มีเกียรติ คณะนักแสดง และสื่อมวลชนเข้าร่วม ณ ห้องออดิทอเรียม หอศิลป์แห่งชาติ กระทรวงวัฒนธรรม
รมว.วธ. กล่าวว่า ด้วยพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร   และสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ทรงมีพระมหากรุณาธิคุณต่อศิลปะการแสดง “โขน” ศิลปวัฒนธรรม และภูมิปัญญาของชนชาติไทย พระมหากษัตริย์และพระบรมวงศานุวงศ์  ทุกพระองค์ ทรงดูแลส่งเสริมศิลปะแขนงนี้ให้ดำรงคงอยู่มาจนถึงปัจจุบัน โดยคณะกรรมการ บริษัท สหศีนิมา จำกัด ได้ดำเนินการตามรอยพระยุคลบาทในการอนุรักษ์ศิลปวัฒนธรรมของชาติ จัดการแสดงโขน ณ โรงมหรสพหลวง  ศาลาเฉลิมกรุง มาตั้งแต่ปี 2548 อย่างต่อเนื่องตลอดมา โดยได้รับพระมหากรุณาธิคุณจาก พระบาทสมเด็จพระวชิรเกล้าเจ้าอยู่หัว และสมเด็จพระนางเจ้า ฯ พระบรมราชินี ทรงพระกรุณาโปรดเกล้า ฯ พระราชทานให้จัดการแสดงโขนสำหรับนักท่องเที่ยวขึ้น ณ โรงมหรสพหลวงศาลาเฉลิมกรุง เพื่อเป็นการสืบสาน รักษา ต่อยอด ศิลปะการแสดง “โขน” ให้เป็นที่ประจักษ์สู่สายตาประชาคมโลก มาตั้งแต่ปี 2561 จวบจนถึงปัจจุบัน
นายอิทธิพล กล่าวต่อไปว่า  กระทรวงวัฒนธรรม (วธ.) สืบสาน รักษา ต่อยอดงานศาสนา ศิลปวัฒนธรรม  ขับเคลื่อนยุทธศาสตร์ชาติ 20 ปีด้านการสร้างขีดความสามารถในการแข่งขัน โมเดลเศรษฐกิจใหม่ BCG และผลักดัน “Soft Power” ความเป็นไทย และเพื่อขับเคลื่อนยุทธศาสตร์การส่งเสริมอุตสาหกรรมภาพยนตร์และวีดิทัศน์ที่มุ่งใช้  มิติวัฒนธรรมสร้างความสัมพันธ์อันดีระหว่างประเทศและสร้างรายได้ให้แก่ประเทศไทย ล่าสุด วธ. โดยกองทุนพัฒนาสื่อปลอดภัยและสร้างสรรค์ ร่วมกับ บริษัท สหศีนิมา จำกัด ดำเนินการจัดโครงการผลิตโขนภาพยนตร์ หนุมาน WHITE MONKEY ขึ้น ซึ่งเกิดจากแนวคิด “Goes Digital โลกเปิด เราปรับ ประเทศเปลี่ยน” โดยการผสมผสานศิลปะการแสดงวัฒนธรรมแบบเดิมที่เกิดขึ้นบนเวทีกับเทคนิคทางด้านดิจิทัลคอมพิวเตอร์กราฟิก และเทคนิคพิเศษของภาพยนตร์ มาสร้างสรรค์เพื่อสร้างเสริม แรงบันดาลใจและจินตนาการให้กับเรื่องราวของโขนรามเกียรติ์ ในรูปแบบของโขนภาพยนตร์ ให้ผู้ชมได้รับความสนุก ตื่นเต้น และประทับใจยิ่งขึ้น เพื่อให้สอดคล้องกับพฤติกรรมของผู้ชมยุคใหม่ อีกทั้งเพื่อเป็นการเผยแพร่เอกลักษณ์ของศิลปะการแสดงประจำชาติของไทยไปสู่สากล โดยใช้บุคลากรที่มีความเชี่ยวชาญทางด้านนาฏศิลป์โขนจากหลากหลายสถาบัน และนักแสดงโขนจากโรงมหรสพหลวงศาลาเฉลิมกรุงร่วมแสดง
ทั้งนี้ โขนภาพยนตร์ หนุมาน WHITE MONKEY อำนวยการสร้างภาพยนตร์โดย นางนฤมล ล้อมทอง กรรมการผู้จัดการ บริษัท สหศีนิมา จำกัด กำกับภาพยนตร์โดย นายสาโรจน์ สุวัณณาคาร บทภาพยนตร์โดย นายสาโรจน์ สุวัณณาคาร นายจรัญ พูลลาภ นำรูปแบบการแสดงโขน ณ โรงมหรสพหลวงศาลาเฉลิมกรุง ที่สร้างสรรค์ให้เกิดเป็นผลงานทางวัฒนธรรมในรูปแบบภาพยนตร์เต็มไปด้วยเทคนิคที่ทันสมัย โดยรักษาจารีตดั้งเดิมของการแสดงโขน ถ่ายทอดความเป็นโขนและความเป็นภาพยนตร์ให้เข้ากันได้อย่างลงตัวและสวยงาม โดยมีผู้เชี่ยวชาญด้านนาฏศิลป์โขน นำโดย รศ.ดร.ศุภชัย จันทร์สุวรรณ์ (ศิลปินแห่งชาติ) ผู้กำกับการแสดงโขนศาลาเฉลิมกรุง และคณะครูผู้เชี่ยวชาญด้านนาฏศิลป์โขนให้คำปรึกษาอย่างใกล้ชิด สิ่งที่ผู้ชมจะคือการออกแบบงานศิลป์ สร้างสรรค์งานภาพด้วยดิจิทัลคอมพิวเตอร์กราฟิก โดยถอดรหัสและตีความจากเรื่องราวของวรรณกรรมและข้อมูลจากครูผู้เชี่ยวชาญด้านโขน เพื่อสามารถผลักดัน หรือขับเคลื่อนการเล่าเรื่องรามเกียรติ์ในรูปแบบภาพยนตร์ให้ดีที่สุดในด้านสุนทรียภาพ
อีกหนึ่งความพิเศษของโขนภาพยนตร์คือ ดนตรีประกอบภาพยนตร์ที่มีการผสมผสานด้วยการนำดนตรีไทยแบบ “ปี่พาทย์” ผสมผสานกับดนตรีแบบตะวันตก ผู้สร้างงานได้หาวิธีคิด หามุมมองในด้านของดนตรี เพื่อใส่เข้าไปในการแสดงภาพยนตร์ ทำให้ผู้ชมรู้สึกตื่นเต้น สนุก และไม่น่าเบื่อ ครบทุกอรรถรส นอกจากนี้ยังมีเสียงพากย์ เจรจาและแรป เป็นการเพิ่มอรรถรสของภาพยนตร์ได้อย่างลงตัวด้วย ซึ่งทั้งหมดเหล่านี้สามารถนำมาอยู่ในโขนภาพยนตร์ได้อย่างดีอย่างน่าเหลือเชื่อ
ด้านผู้แสดง ล้วนเป็นนักแสดงโขนศาลาเฉลิมกรุง และนักแสดงที่มีความสามารถด้านนาฏศิลป์โขนจากสถาบันต่างๆ คัดเลือกโดยผู้กำกับภาพยนตร์และครูผู้เชี่ยวชาญด้านโขน โขนภาพยนตร์เรื่องนี้จึงนับว่าเป็นการดึงศักยภาพ ความสามารถ ฝีมือของนักแสดงออกมาใช้ ให้คนไทยและคนทั้งโลกได้เห็นถึงคุณค่าของการเรียนศิลปะการแสดงที่ชื่อว่า “โขน” เพื่อช่วยกันรักษา พัฒนา ให้โขนสามารถวิวัฒนาการต่อไปไม่ว่าโลกจะปรับเปลี่ยนไปกี่ยุคสมัยก็ตาม
ทั้งนี้ โขนภาพยนตร์ หนุมาน WHITE MONKEY ได้ดำเนินการผลิตเสร็จสิ้นเป็นที่เรียบร้อย มีกำหนดเปิดฉายรอบปฐมทัศน์ ในวันที่ 4 ธันวาคม 2565 ณ โรงภาพยนตร์ พารากอน ซีนีเพล็กซ์ และเปิดฉายรอบปกติ ในวันที่ 5 ธันวาคม นี้ ในโรงภาพยนตร์ เครือ Major  Cineplex และ SF  Cinema ทั่วประเทศ เพื่อเป็นการรำลึกถึงพระมหากรุณาธิคุณเนื่องในโอกาสวันคล้ายวันพระบรมราชสมภพของพระบาทสมเด็จพระบรมชนกาธิเบศรมหาภูมิพลอดุลยเดชมหาราช บรมนาถบพิตร และเพื่อเป็นการดำเนินตามพระราชเสาวนีย์ของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวงในการอนุรักษ์และสืบสานศิลปะการแสดงโขน อีกประการสำคัญคือเป็นการดำเนินตามพระราชปณิธานของ พระบาทสมเด็จพระวชิรเกล้าเจ้าอยู่หัวและสมเด็จพระนางเจ้า ฯ พระบรมราชินี ในการสืบสาน รักษา ต่อยอด ศิลปวัฒนธรรมประจำชาติไทย เพื่อให้เกิดความยั่งยืนและสืบทอดไปสู่เยาวชนของชาติต่อไป  สอบถามรายละเอียดเพิ่มเติมได้ที่ฝ่ายประชาสัมพันธ์โรงมหรสพหลวงศาลาเฉลิมกรุง โทร. 0-2224-4499

ที่มา : https://www.thaigov.go.th/news/contents/details/61360