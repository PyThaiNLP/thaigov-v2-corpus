รัฐบาลไทย-ข่าวทำเนียบรัฐบาล-รัฐบาลโดยกรมชลประทาน เตรียมเปิดจ้างแรงงานชลประทาน จำนวน 8.6 หมื่นคนทั่วประเทศ ระยะเวลาจ้าง 3-10 เดือน


วันเสาร์ที่ 12 พฤศจิกายน 2565
พิมพ์
รัฐบาลโดยกรมชลประทาน เตรียมเปิดจ้างแรงงานชลประทาน จำนวน 8.6 หมื่นคนทั่วประเทศ ระยะเวลาจ้าง 3-10 เดือน
รัฐบาลโดยกรมชลประทาน เตรียมเปิดจ้างแรงงานชลประทาน จำนวน 8.6 หมื่นคนทั่วประเทศ ระยะเวลาจ้าง 3-10 เดือน
วันที่ 12 พฤศจิกายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญในการส่งเสริมการจ้างงาน สร้างอาชีพให้กับประชาชนเพื่อให้มีรายได้ โดยเฉพาะภาคการเกษตรเพื่อบรรเทาความเดือนร้อนจากผลกระทบที่ได้รับในด้านต่าง ๆ  รวมถึงให้เกษตรกรมีคุณภาพชีวิตที่ดีขึ้น สามารถพึ่งพาตัวเองได้อย่างเข้มแข็ง
นางสาวรัชดา กล่าวว่า กรมชลประทานได้ดำเนินการตามนโยบายของรัฐบาล และกระทรวงเกษตรและสหกรณ์  ในการช่วยเหลือเกษตรกรและประชาชนทั่วประเทศ ด้วยการดำเนินโครงการจ้างแรงงานชลประทานเพื่อช่วยเหลือเกษตรกร ปีงบประมาณ 2566 ปฏิบัติงานครอบคลุมการซ่อมแซม บำรุงรักษา ขุดลอก ปรับปรุงงานชลประทาน โครงการส่งเสริมการดำเนินงานอันเนื่องมาจากพระราชดำริ งานก่อสร้างแหล่งน้ำและระบบส่งน้ำเพื่อชุมชน/ชนบท แก้มลิง การจัดการคุณภาพน้ำ รวมทั้งโครงการป้องกันและบรรเทาภัยจากน้ำ เพื่อให้เกษตรกรทั่วประเทศมีรายได้เพิ่มมากขึ้น
สำหรับปีงบประมาณ 2566 นี้ กรมชลประทานมีแผนจ้างแรงงานได้ประมาณ 86,000 คน วงเงินกว่า 5,336 ล้านบาท ระยะเวลาการจ้างอยู่ระหว่าง 3 - 10 เดือน ค่าจ้างแรงงานอยู่ระหว่าง 26,100-87,000 บาท/คน (ขึ้นอยู่กับระยะเวลาการจ้างต่อคน) โดยกลุ่มเป้าหมายจ้างแรงงาน 4 กลุ่ม ดังนี้ 1.เกษตรกรที่ขึ้นทะเบียนกับกรมส่งเสริมการเกษตรหรือเกษตรกรในพื้นที่ 2.สมาชิกกลุ่มผู้ใช้น้ำของกรมชลประทานในพื้นที่ 3.ประชาชน และผู้ใช้แรงงานทั่วไปในพื้นที่  และ 4.หากแรงงานในพื้นที่มีไม่เพียงพอให้พิจารณาจ้างเกษตรกรหรือแรงงานในพื้นที่ใกล้เคียง จากหมู่บ้าน ตำบล อำเภอ จังหวัด และลุ่มน้ำตามลำดับ
“ลักษณะงานและจำนวนที่เปิดรับ ดังนี้ 1.งานซ่อมแซม 39,373 คน 2.งานก่อสร้าง 20,156 คน 3.งานปรับปรุง 13,518 คน 4.งานบำรุงรักษา 5,093 คน 5.งานขุดลอก 3,343 คน 6.งานอื่นๆ 2,520 คน ทั้งนี้ ผู้ที่สนใจสามารถติดต่อสอบถามข้อมูลการรับสมัครได้ที่โครงการชลประทานใกล้บ้าน หรือ โทร.1460 สายด่วนกรมชลประทาน” นางสาวรัชดา กล่าว

ที่มา : https://www.thaigov.go.th/news/contents/details/61556