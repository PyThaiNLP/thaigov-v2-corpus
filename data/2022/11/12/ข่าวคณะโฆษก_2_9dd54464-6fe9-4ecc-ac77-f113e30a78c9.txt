รัฐบาลไทย-ข่าวทำเนียบรัฐบาล-​โฆษกรัฐบาลเผย นายกฯชื่นชม โปรจีน ได้รับชัยชนะรับรางวัลรุกกี้แห่งปี LPGA Tour 2022 


วันเสาร์ที่ 12 พฤศจิกายน 2565
พิมพ์
​โฆษกรัฐบาลเผย นายกฯชื่นชม โปรจีน ได้รับชัยชนะรับรางวัลรุกกี้แห่งปี LPGA Tour 2022
​โฆษกรัฐบาลเผย นายกฯชื่นชม โปรจีน ได้รับชัยชนะรับรางวัลรุกกี้แห่งปี LPGA Tour 2022
นายอนุชา บูรพชัยศรี รองเลขาธิการนายกรัฐมนตรี ปฏิบัติหน้าที่โฆษกประจำสำนักนายกรัฐมนตรีเปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้กำลังใจ โปรจีน อาฒยา ฐิติกุล และชื่นชมเมื่อทราบผลว่ารับชัยชนะ
โฆษกประจำสำนักนายกรัฐมนตรีกล่าวว่า อาฒยา ฐิติกุล หรือโปรจีน นักกอล์ฟหญิง อายุ 19 ปี มือ 1 ของโลก คว้ารางวัลรุกกี้แห่งปีของ LPGA Tour ฤดูกาล 2022 แน่นอนแล้ว ซึ่งถือว่าเป็นนักกอล์ฟหญิงไทยคนที่สามที่คว้ารางวัลนี้ต่อจาก โปรโม โมรียา จุฑานุกาล และ โปรเหมียว ปภังกร ธวัชธนกิจ
โปรจีนมีผลงานที่ยอดเยี่ยมในการเล่นในแอลพีจีเอทัวร์ปีแรก ด้วยการคว้าแชมป์ 2 รายการ ในการแข่งขัน JTBC Classic และ วอลมาร์ท เอ็นดับเบิลยู อาร์คันซอส์ แชมเปียนชิพ ทำให้มีคะแนนสะสมรุกกี้ ด้วยคะแนน 1,537 คะแนน นำ ชเว ฮเย-จิน นักกอล์ฟจากเกาหลีใต้อันดับ 2 อยู่ 250 คะแนน ซึ่งทำคะแนนตามโปรจีนไม่ทันแล้ว
“นายกรัฐมนตรีรับทราบ และชื่นชมในความสำเร็จของโปรจีน ขอบคุณที่เป็นอีกความชื่นใจ และความภูมิใจของคนไทย ทั้งนี้ นายกรัฐมนตรีชื่นชมนักกอล์ฟทุกคนที่เคยได้รับรางวัลนี้ และรางวัลอื่น ๆ ทุกคนถือเป็นผู้นำชื่อเสียงมาสู่ประเทศ” นายอนุชาฯ กล่าว

ที่มา : https://www.thaigov.go.th/news/contents/details/61555