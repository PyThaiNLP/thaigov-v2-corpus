รัฐบาลไทย-ข่าวทำเนียบรัฐบาล-ก.อุตสาหกรรม ยกขบวนสินค้าจากผู้ประกอบการ SMEs ช้อปสนั่น...! กันอย่างต่อเนื่อง ณ ศูนย์การค้าเซ็นทรัล บางนา


วันพฤหัสบดีที่ 17 พฤศจิกายน 2565
พิมพ์
ก.อุตสาหกรรม ยกขบวนสินค้าจากผู้ประกอบการ SMEs ช้อปสนั่น...! กันอย่างต่อเนื่อง ณ ศูนย์การค้าเซ็นทรัล บางนา
ก.อุตสาหกรรม ยกขบวนสินค้าจากผู้ประกอบการ SMEs ช้อปสนั่น...! กันอย่างต่อเนื่อง ณ ศูนย์การค้าเซ็นทรัล บางนา
วันที่ 17 พฤศจิกายน 2565 ดร.กฤชนนท์ อัยยปัญญา เลขานุการรัฐมนตรีว่าการกระทรวงอุตสาหกรรม นายเดชา จาตุธนานันท์ ผู้ตรวจราชการกระทรวงอุตสาหกรรม พร้อมด้วยอุตสาหกรรมจังหวัดแม่ฮ่องสอน ลำพูน ลำปาง ตาก อุทัยธานี ลพบุรี สระบุรี นครปฐม พระนครศรีอยุธยา สมุทรสาครชลบุรี ระยอง และจังหวัดจันทบุรี เข้าร่วมเปิดงาน อุตสาหกรรมแฟร์ “สินค้าดี เพื่อประชาชน” ที่ยกขบวนสินค้าจากร้านค้าผู้ประกอบการ SMEs กว่า 60 ร้าน มาออกบูธให้ได้เลือกชม ชิม ช้อป กันอย่างจุใจ เพื่อสนับสนุนผู้ประกอบการ SMEs สู้ภาวะวิกฤติเศรษฐกิจ พร้อมการออกร้านจำหน่ายสินค้าอุปโภคบริโภค จากเครือสหพัฒน์ เครือ CP และอื่น ๆ ทั้งของกิน ของใช้ สินค้าแปรรูป ของตกแต่งบ้าน ในราคาประหยัด รวมทั้ง กิจกรรมอบรมสัมมนา เพื่อเป็นของขวัญปีใหม่ให้กับผู้ประกอบการ SMEs และประชาชนทุกคน โดยครั้งนี้ จัดขึ้นเป็นครั้งที่ 3 ระหว่างวันที่ 17-20 พฤศจิกายน 2565 ณ ชั้น B1 ศูนย์การค้าเซ็นทรัล บางนา
กระทรวงอุตสาหกรรม โดยกองทุนพัฒนาเอสเอ็มอีตามแนวประชารัฐ ได้จัดงาน อุตสาหกรรมแฟร์ “สินค้าดี เพื่อประชาชน” ขึ้นเพื่อสนับสนุนพื้นที่ขายสินค้าสําหรับผู้ประกอบการ SMEs ซึ่งจะสามารถช่วยกระตุ้นยอดขายให้ SMEs ได้ การจัดงานครั้งนี้ เป็นครั้งที่ 3 จากจํานวนทั้งหมด 5 ครั้ง โดยครั้งแรกที่ผ่านมา จัดที่ ศูนย์การค้าเซ็นทรัล พระราม 2 และ ศูนย์การค้าเซ็นทรัล เวสต์เกต จ.นนทบุรี ซึ่งสามารถสร้างยอดขายให้กับผู้ประกอบการ SMEs ได้เป็นอย่างดี ภายในงานนอกจากจะได้เลือกซื้อสินค้าในราคาพิเศษจากผู้ประกอบการ SMEs ทั่วประเทศแล้ว ยังสามารถเข้าร่วมสัมมนาเพื่อรับความรู้จากวิทยากรชื่อดัง ที่จะมาสร้างแรงบันดาลใจให้กับ SMEs ในการสร้างรายได้ผ่านช่องทางออนไลน์ให้ปัง เรียกได้ว่าเป็นของขวัญปีใหม่ จากกระทรวงอุตสาหกรรม ที่มอบให้กับผู้ประกอบการ และประชาชนทุกคน

ที่มา : https://www.thaigov.go.th/news/contents/details/61735