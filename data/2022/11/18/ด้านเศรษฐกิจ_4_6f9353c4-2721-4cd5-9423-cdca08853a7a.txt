รัฐบาลไทย-ข่าวทำเนียบรัฐบาล-ไอแบงก์เยือนอีสานต่อยอดความรู้นักศึกษา ม.ราชภัฏมหาสารคามจัดอบรมเชิงปฏิบัติการเปิดโลกการเงินอิสลาม


วันศุกร์ที่ 18 พฤศจิกายน 2565
พิมพ์
ไอแบงก์เยือนอีสานต่อยอดความรู้นักศึกษา ม.ราชภัฏมหาสารคามจัดอบรมเชิงปฏิบัติการเปิดโลกการเงินอิสลาม
ไอแบงก์จัดการอบรมเชิงปฏิบัติเปิดโลกการเงินอิสลามเสริมสร้างความรู้ นศ. ม.ราชภัฏมหาสารคาม จากหลากหลายคณะวิชา
เมื่อช่วงเช้าวันพฤหัสบดีที่ 17 พฤศจิกายน 2565 ธนาคารอิสลามแห่งประเทศไทย (ไอแบงก์) โดยนายระบิล พรพัฒน์กุล กรรมการและรักษาการผู้จัดการ ให้เกียรติเป็นประธานเปิดการอบรมเชิงปฏิบัติเปิดโลกการเงินอิสลามเสริมสร้างความรู้นักศึกษามหาวิทยาลัยราชภัฏมหาสารคามกว่า 100 คนจากหลากหลายคณะวิชา โดยมีผู้ช่วยศาสตราจารย์ กนกวรรณศรีวาปี รองอธิการบดีมหาวิทยาลัยราชภัฏมหาสารคาม ให้เกียรติกล่าวต้อนรับ ณ ห้องประชุมพระวิษณุกรรม 2 ชั้น 7 คณะวิศวกรรมศาสตร์มหาวิทยาลัยราชภัฏมหาสารคาม
การอบรมเปิดโลกการเงินอิสลามเป็นกิจกรรมคืนคุณค่าสู่สังคมที่ไอแบงก์ได้จัดขึ้นต่อเนื่องทุกปีปีนี้เป็นปีที่ 5 มีวัตถุประสงค์เพื่อแบ่งปันความรู้และประสบการณ์เกี่ยวกับการเงินและผลิตภัณฑ์ทางการเงินที่ถูกต้องตามหลักศาสนาอิสลาม (ชะรีอะฮ์) ซึ่งถือเป็นความสามารถพิเศษและถูกถ่ายทอดโดยบุคลากรที่มีความรู้ความเชี่ยวชาญด้านการเงินของไอแบงก์
ทั้งนี้การอบรม"เปิดโลกการเงินอิสลาม" เป็นหลักสูตร 7 ชั่วโมงประกอบด้วยช่วงที่ 1 การวางแผนทางการเงินส่วนบุคคลมุ่งเน้นเนื้อหาในเรื่องการจัดการการเงินการออมการใช้จ่ายอย่างชาญฉลาดทำความรู้จักหนี้ดีและหนี้ที่ต้องพึงระวังช่วงที่ 2 การเงินการธนาคารอิสลามเน้นสร้างความเข้าใจในการทำธุรกรรมตามหลักชะรีอะฮ์ตัวอย่างคำวินิจฉัยจากคณะที่ปรึกษาด้านศาสนาในธุรกิจที่ต้องห้ามช่วงที่ 3 “ผลิตภัณฑ์และการบริการของธนาคารเหมือนหรือต่างกับธนาคารทั่วไป”ผู้รับการอบรมจะเข้าใจความเหมือนและความต่างระหว่างผลิตภัณฑ์ทางการเงินของไอแบงก์และสถาบันการเงินทั่วไปไม่ว่าจะเป็นด้านเงินฝากสินเชื่อตลอดจนการบริการที่ไม่มีในสถาบันการเงินใดเช่นการบริหารจัดการซะกาตโครงการสินเชื่อชุมชนซื่อสัตย์ตอบโจทย์การแก้ปัญหาและส่งเสริมภาคธุรกิจระดับชุมชนและในช่วงสุดท้ายเป็นการปฏิบัติการจากนักศึกษาซึ่งจะช่วยให้ทุกคนได้เข้าใจการเงินตามหลักชะรีอะฮ์อย่างถ่องแท้

ที่มา : https://www.thaigov.go.th/news/contents/details/61741