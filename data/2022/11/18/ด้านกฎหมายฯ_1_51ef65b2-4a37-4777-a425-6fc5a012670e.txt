รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ต้อนรับ “รัฐมนตรียุติธรรมเวียดนาม” โชว์ใช้กฎหมายไกล่เกลี่ย ช่วยประชาชนแก้หนี้ 94,000 ครอบครัว มูลค่า 26,000 ล้านบาท  


วันศุกร์ที่ 18 พฤศจิกายน 2565
รัฐมนตรีว่าการกระทรวงยุติธรรม ต้อนรับ “รัฐมนตรียุติธรรมเวียดนาม” โชว์ใช้กฎหมายไกล่เกลี่ย ช่วยประชาชนแก้หนี้ 94,000 ครอบครัว มูลค่า 26,000 ล้านบาท
รัฐมนตรีว่าการกระทรวงยุติธรรม ต้อนรับ “รัฐมนตรียุติธรรมเวียดนาม” โชว์ใช้กฎหมายไกล่เกลี่ย ช่วยประชาชนแก้หนี้ 94,000 ครอบครัว มูลค่า 26,000 ล้านบาท ยืนยัน ไทยพร้อมสนับสนุน เวียดนามเต็มที่
วันที่ 17 พฤศจิกายน 2565 นายสมศักดิ์ เทพสุทิน รัฐมนตรีว่าการกระทรวงยุติธรรม ให้การต้อนรับ นาย เล แถ่งห์ ลอง รัฐมนตรีว่าการกระทรวงยุติธรรม เวียดนาม เพื่อหารือข้อราชการ โดยมี นางพงษ์สวาท กายอรุณสุทธิ์ ปลัดกระทรวงยุติธรรม นาย Nguyen Huu Huyen อธิบดีกรมความร่วมมือระหว่างประเทศ เวียดนาม เข้าร่วม ที่สำนักงาน ป.ป.ส.
โดยนายสมศักดิ์ กล่าวว่า ขอขอบคุณ รัฐมนตรีว่าการกระทรวงยุติธรรม เวียดนาม ที่ได้มีโอกาสพบกันในวันนี้ ซึ่งเป็นสิ่งที่น่ายินดี เป็นอย่างยิ่ง โดยพล.อ.ประยุทธ์ จันทร์โอชา นายกรัฐมนตรี ก็ได้เน้นย้ำว่า ถ้าทางเวียดนาม มีความต้องการในด้านใด ให้รีบดำเนินการทันที ซึ่งตนพร้อมให้ความร่วมมืออย่างเต็มที่ และขอเล่าการทำงานของกระทรวงยุติธรรม ในการใช้กฎหมาย ที่สามารถเข้าไปช่วยเหลือประชาชนทางแพ่งได้ คือ กฎหมายการไกล่หนี้สิน โดยเราได้มีการจัดมหกรรมการไกล่เกลี่ยหนี้สินครัวเรือน ทั่วประเทศ 77 จังหวัด
นายสมศักดิ์ กล่าวอีกว่า การไกล่เกลี่ย เป็นการให้เจ้าหนี้ และลูกหนี้ สามารถเดินไปได้ ด้วยการประนีประนอม ลดดอกเบี้ย ลดค่าปรับต่างๆ ซึ่งจากการจัดโครงการนี้ สามารถช่วยประชาชน ได้ถึง 94,000 ครอบครัว มูลค่ากว่า 26,000 ล้านบาท และสามารถลดค่าใช้จ่ายของประชาชน ได้ถึง 6,000 ล้านบาท โดยถือว่า การไกล่เกลี่ยทั่วประเทศ ประสบความสำเร็จเป็นอย่างมาก และรัฐบาล ก็กำลังใช้โมเดลนี้ กับกระทรวงอื่นๆ เพื่อให้ประชาชน พ้นความลำบาก จากผลกระทบโควิด-19  ที่เป็นปัญหาใหญ่ของประเทศ
ขณะที่ นาย เล แถ่งห์ ลอง กล่าวว่า ขอขอบคุณนายสมศักดิ์ ที่ให้การต้อนรับในวันนี้ ซึ่งทางเวียดนาม ก็พร้อมให้ความช่วยเหลือในทุกด้าน หากไทยมีความต้องการ เพราะในประเทศไทย ก็มีชาวเวียดนามถึง 15,000 คน ดังนั้น ตนเห็นว่า ในอนาคตเราควรร่วมมือกัน 2 กระทรวง ในการพัฒนาศักยภาพบุคลากรด้านกระบวนการยุติธรรม เพื่อยกระดับการดูแลประชาชนร่วมกัน พร้อมขอเชิญนายสมศักดิ์ เดินทางไปเยือนเวียดนามในช่วงปีหน้า
นาย เล แถ่งห์ ลอง กล่าวอีกว่า ส่วนเรื่องแนวคิดการทำไกล่เกลี่ยให้ประชาชน เป็นสิ่งที่น่ายินดี เพราะกระทรวงยุติธรรมของเวียดนาม ก็มีการดูด้านแพ่งด้วย ซึ่งเรา ก็มีการไกล่เกลี่ยทางแพ่งเช่นกัน แต่ไม่สามารถทำเองได้โดยตรง ต้องผ่านเครือข่ายในระดับภูมิภาค รวมถึงเราก็มีการทำระงับข้อพิพาททางเลือกด้วย โดยเมื่อได้หารือร่วมกัน 2 กระทรวงแล้ว ก็มีความรู้สึกยินดี ที่เรายังมีความร่วมมือกันอีกจำนวนมาก

ที่มา : https://www.thaigov.go.th/news/contents/details/61744