รัฐบาลไทย-ข่าวทำเนียบรัฐบาล-ปลัด สธ. แจงติดเชื้อ “โควิด” ซ้ำได้ แต่ภูมิคุ้มกันจะช่วยลดความรุนแรงและเสียชีวิต แนะกลุ่มเสี่ยงรีบรับวัคซีนเข็มกระตุ้น


วันศุกร์ที่ 18 พฤศจิกายน 2565
ปลัด สธ. แจงติดเชื้อ “โควิด” ซ้ำได้ แต่ภูมิคุ้มกันจะช่วยลดความรุนแรงและเสียชีวิต แนะกลุ่มเสี่ยงรีบรับวัคซีนเข็มกระตุ้น
ปลัดกระทรวงสาธารณสุข แจงติดเชื้อโควิด 19 แล้วสามารถติดซ้ำได้ แต่ภูมิคุ้มกันทั้งจากการติดเชื้อและจากวัคซีน จะช่วยลดความรุนแรงและการเสียชีวิตได้
ปลัดกระทรวงสาธารณสุข แจงติดเชื้อโควิด 19 แล้วสามารถติดซ้ำได้ แต่ภูมิคุ้มกันทั้งจากการติดเชื้อและจากวัคซีน จะช่วยลดความรุนแรงและการเสียชีวิตได้ เผยไทยฉีดวัคซีนครอบคลุมจำนวนมาก แนวโน้มร้อยละของผู้ป่วยที่มีอาการหนักลดลงชัดเจน ส่วนผู้เสียชีวิตทั้งหมดพบว่าไม่ได้รับวัคซีน หรือรับไม่ครบ หรือรับเข็มกระตุ้นนานเกิน 3 เดือน ห่วงการติดเชื้ออาจเพิ่มขึ้นช่วงปลายปี แนะรีบมารับวัคซีนเพิ่มโดยเร็วเพื่อช่วยลดความเสี่ยง
วันนี้ (18 พฤศจิกายน 2565) นพ.โอภาส การย์กวินพงศ์ ปลัดกระทรวงสาธารณสุข กล่าวถึงข้อมูลที่มีการเผยแพร่ทางโซเชียลมีเดียเรื่องการติดเชื้อโควิด 19 ซ้ำ เสี่ยงเสียชีวิตเพิ่มขึ้น 2 เท่า และป่วยหนักมากกว่าเดิม 3 เท่า ว่า ต้องทำความเข้าใจก่อนว่าผู้ที่ติดเชื้อโควิด 19 แล้วสามารถติดเชื้อซ้ำได้ เนื่องจากภูมิคุ้มกันตามธรรมชาติที่เกิดจากการติดเชื้อ หรือภูมิคุ้มกันที่ได้รับจากวัคซีนป้องกันโควิด 19 สามารถลดลงได้เมื่อระยะเวลาผ่านไป ดังนั้น การป้องกันการติดเชื้อที่ดี คือ การยังคงปฏิบัติตนตามมาตรการป้องกันส่วนบุคคล โดยเฉพาะการสวมหน้ากาก เมื่ออยู่ในพื้นที่สาธารณะ หรือมีผู้คนรวมตัวกันจำนวนมาก ล้างมือบ่อยๆ อย่างไรก็ตาม แม้จะมีโอกาสติดเชื้อซ้ำแต่เมื่อร่างกายเคยมีภูมิคุ้มกันแล้วก็จะช่วยลดความรุนแรงของโรคลง เห็นได้จากการที่ประเทศไทยมีการฉีดวัคซีนป้องกันโควิด 19 ไปแล้วกว่า 143 ล้านโดส และตั้งแต่การฉีดวัคซีนมีความครอบคลุมมากขึ้นสถานการณ์ความรุนแรงของโรคโควิด 19 ก็ลดลงอย่างต่อเนื่อง จนสามารถปรับลดจากโรคติดต่ออันตรายมาเป็นโรคติดต่อที่ต้องเฝ้าระวังได้
“จากข้อมูลสถานการณ์พบว่าผู้ป่วยเข้าโรงพยาบาล ร้อยละของผู้ป่วยที่มีอาการหนัก มีแนวโน้มลดลงอย่างต่อเนื่อง โดยวันที่ 12 พฤศจิกายนที่ผ่านมา มีผู้ป่วยอาการหนัก 329 ราย อัตราครองเตียงระดับ 2-3 อยู่ที่ร้อยละ 4.6 ถือว่าลดลงอย่างต่อเนื่องตั้งแต่ปรับเข้าสู่โรคติดต่อที่ต้องเฝ้าระวัง ซึ่งขณะนั้นมีผู้ป่วยอาการหนัก 466 ราย ขณะที่ผู้เสียชีวิตจากโรคโควิด 19 ในสัปดาห์ที่ 45 (วันที่ 6-12 พฤศจิกายน 2565) มี 42 ราย เป็นกลุ่ม 608 ทั้งหมด และปัจจัยสำคัญคือ ไม่ได้รับวัคซีน ได้รับวัคซีนไม่ครบเข็มกระตุ้น รวมถึงรับเข็มกระตุ้นเกิน 3 เดือน” นพ.โอภาสกล่าว
นพ.โอภาสกล่าวต่อว่า วัคซีนเข็มกระตุ้นจึงเป็นปัจจัยสำคัญที่ช่วยลดอาการรุนแรงและการเสียชีวิตจากโรคโควิด 19 ได้ ยิ่งช่วงนี้เข้าสู่ฤดูหนาว ประกอบกับประชาชนเริ่มผ่อนคลายการสวมหน้ากาก มีกิจกรรมรวมตัวจำนวนมากเนื่องจากเข้าใกล้เทศกาลช่วงปลายปี ทำให้ผู้คนมีโอกาสติดเชื้อเพิ่มมากขึ้น ซึ่งบางคนอาจจะติดเชื้อซ้ำได้ ดังนั้น ผู้ที่ยังไม่เคยได้รับวัคซีนเลยขอให้รีบมารับวัคซีนโดยเฉพาะอย่างยิ่งผู้สูงอายุหรือกลุ่มเสี่ยงโรคเรื้อรัง หรือหากรับวัคซีนเข็มล่าสุดนานเกิน 3 เดือนขึ้นไป ก็ขอให้มารับเข็มกระตุ้นได้ที่สถานพยาบาลใกล้บ้าน โดยไม่มีค่าใช้จ่าย ซึ่งจะช่วยเพิ่มภูมิคุ้มกันให้สูงขึ้น และปลอดภัยจากโรคโควิด 19 มากขึ้น
******************************18 พฤศจิกายน 2565

ที่มา : https://www.thaigov.go.th/news/contents/details/61749