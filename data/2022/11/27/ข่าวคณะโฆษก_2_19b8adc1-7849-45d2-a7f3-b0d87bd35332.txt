รัฐบาลไทย-ข่าวทำเนียบรัฐบาล-เตือนชาวนา ช่วงนี้ยังมีฝนอาจกระทบเก็บเกี่ยว แนะติดตามประกาศกรมอุตุฯอย่างใกล้ชิดหาวิธีป้องกันและดูแลคุณภาพข้าว 


วันอาทิตย์ที่ 27 พฤศจิกายน 2565
พิมพ์
เตือนชาวนา ช่วงนี้ยังมีฝนอาจกระทบเก็บเกี่ยว แนะติดตามประกาศกรมอุตุฯอย่างใกล้ชิดหาวิธีป้องกันและดูแลคุณภาพข้าว
เตือนชาวนา ช่วงนี้ยังมีฝนอาจกระทบเก็บเกี่ยว แนะติดตามประกาศกรมอุตุฯอย่างใกล้ชิดหาวิธีป้องกันและดูแลคุณภาพข้าว
วันที่ 27 พ.ย. 65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า เนื่องจากรายงานของกรมอุตุนิยมวิทยาได้ระบุถึงสภาพอากาศว่าในระยะนี้หลายพื้นที่ทั่วประเทศไทยจะยังมีฝนตกเป็นวงกว้าง ทั้งภาคกลางรวมทั้งกรุงเทพฯ และปริมณฑล ภาคตะวันออก ภาคภาคเหนือ และภาคตะวันออกเฉียงเหนือ  รัฐบาลขอแจ้งเตือนเกษตรกรผู้ปลูกข้าวที่ขณะนี้อยู่ในช่วงเก็บเกี่ยวและตากผลผลิตตามฤดูการเก็บเกี่ยว  ให้ป้องกันความเสียหายที่จะเกิดขึ้นกับผลผลิต อาทิ ติดตามการพยากรณ์อากาศอย่างใกล้ชิดเลือกวันเก็บเกี่ยวก่อนหรือหลังวันที่คาดว่าจะมีฝน  มีพื้นที่กองข้าวและวัสดุคลุมกองข้าวเพื่อป้องกันฝนที่เหมาะสม
ทั้งนี้ หากไม่มีมาตรการดูแลป้องกันที่เหมาะสมจะทำให้เกิดความเสียหายผลกระทบทั้งในเชิงปริมาณ น้ำหนัก และคุณภาพ เกิดความชื้น เนื้อข้าวมีสีเหลือง มีกลิ่น ขึ้นราหรือเกิดท้องไข่ และเมื่อนำมาสีก็จะมีผลทำให้เมล็ดเกิดการแตกหัก และจะได้ข้าวไม่เต็มเมล็ดเท่าที่ควร และขอให้ดูแลความปลอดภัยในขั้นตอนการตากผลผลิต เนื่องจากหลายพื้นที่ประชาชนนิยมนำข้าวมาตากบนถนนในหมู่บ้านและชุมชน กีดขวางการจราจรและเป็นสาเหตุของการเกิดอุบัติเหตุได้
น.ส.ไตรศุลี กล่าวว่า ขอให้เกษตรกรติดตามการแจ้งเตือนสภาพอากาศจากกรมอุตุวิทยาอย่างใกล้ชิด  ซึ่งขณะนี้ได้คาดการณ์ว่าในช่วงวันที่ 26 – 29 พ.ย. 65 ภาคตะวันออกเฉียงเหนือตอนล่าง ภาคกลางรวมทั้งกรุงเทพฯ และปริมณฑล ภาคตะวันออก ยังคงมีฝน ส่วนในวันที่ 30 พ.ย. – 1 ธ.ค. 2565 บริเวณความกดอากาศสูงหรือมวลอากาศเย็นกำลังปานกลางอีกระลอกหนึ่ง จะแผ่ลงมาปกคลุมภาคเหนือ ภาคตะวันออกเฉียงเหนือ และจะทำให้บริเวณดังกล่าวมีฝนฟ้าคะนอง ขณะที่ภาคใต้ยังคงมีฝนตกหนักบางแห่ง

ที่มา : https://www.thaigov.go.th/news/contents/details/62028