รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแพทย์” ประจำปีพุทธศักราช 2565


วันอาทิตย์ที่ 27 พฤศจิกายน 2565
พิมพ์
คำกล่าว พลเอก ประยุทธ์ จันทร์โอชา  นายกรัฐมนตรี เนื่องในโอกาส “วันแพทย์” ประจำปีพุทธศักราช 2565
คำกล่าว
พลเอก ประยุทธ์ จันทร์โอชา  นายกรัฐมนตรี
เนื่องในโอกาส “วันแพทย์” ประจำปีพุทธศักราช 2565
สวัสดีพี่น้องแพทย์ บุคลากรทางการแพทย์ และพี่น้องประชาชนที่รักทุกคน เนื่องในโอกาสวันแพทย์ วันที่ 27 พฤศจิกายน 2565 ผมขอส่งความระลึกถึงและความปรารถนาดี มายังแพทย์ และบุคลากรทางการแพทย์ทั่วประเทศทุกคน
ในห้วงสถานการณ์โควิด – 19 ที่ผ่านมา แพทย์ และบุคลากรทางการแพทย์เป็นผู้ที่มีส่วนสำคัญในการรับมือกับโรคโควิด – 19 ด้วยความเสียสละและทุ่มเท ผมต้องขอชื่นชมหัวใจที่เข้มแข็งของแพทย์ และบุคลากรทางการแพทย์ทุกคน ที่ได้อุทิศตนปฏิบัติภารกิจในการรักษา ดูแล รวมทั้งให้ความรู้เกี่ยวกับการป้องกันโรคมาอย่างต่อเนื่อง เพื่อทำให้พี่น้องประชาชนมีความปลอดโรคปลอดภัย และร่วมกันก้าวข้ามผ่านวิกฤตการณ์ครั้งนี้ จนประเทศไทยได้รับคำชื่นชมจากนานาประเทศทั่วโลก แต่อย่างไรก็ตาม แม้ว่ารัฐบาลจะประกาศผ่อนคลายมาตรการโควิด – 19 และได้ประกาศให้โรคโควิด – 19 เป็นโรคประจำถิ่นแล้ว แต่ผมเชื่อว่าด้วยจรรยาบรรณและจิตวิญญาณของแพทย์ และบุคลากรทางการแพทย์จะยังคงเดินหน้าขับเคลื่อนงานสาธารณสุขไทยร่วมกับรัฐบาลอย่างไม่ย้อท้อ เพื่อให้พี่น้องประชาชนปลอดภัยจากโรคภัยไข้เจ็บทั้งปวงที่อาจเกิดขึ้นในอนาคตต่อไป
ในโอกาสนี้ ผมในนามของรัฐบาลและพี่น้องประชาชนคนไทย ขอแสดงความชื่นชมแพทย์และบุคลากรทางการแพทย์ ที่ทำคุณประโยชน์ให้แก่ประชาชนและประเทศชาติ พร้อมทั้งขออาราธนาคุณพระศรีรัตนตรัยและสิ่งศักดิ์สิทธิ์ที่ท่านทั้งหลายเคารพนับถือ ได้โปรดดลบันดาลให้พี่น้องแพทย์และบุคลากรทางการแพทย์ทุกคน พร้อมทั้งครอบครัว ประสบแต่ความสุข ความเจริญ มีสุขภาพพลานามัยที่แข็งแรง สมบูรณ์ เพื่อร่วมกันเป็นกำลังสำคัญในการดูแลสุขภาพของพี่น้องประชาชน
และขับเคลื่อนพัฒนาระบบสาธารณสุขไทยให้มีความเจริญก้าวหน้าและมั่นคงสืบไป
ขอบคุณครับ

ที่มา : https://www.thaigov.go.th/news/contents/details/62037