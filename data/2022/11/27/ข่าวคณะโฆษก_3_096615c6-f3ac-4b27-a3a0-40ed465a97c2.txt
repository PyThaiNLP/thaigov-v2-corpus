รัฐบาลไทย-ข่าวทำเนียบรัฐบาล-"ทิพานัน" ชวน "SMEs" บุกตลาดสินค้าออนไลน์ไต้หวัน ผ่านแพลตฟอร์มPChome และPINKOI เพิ่มโอกาสสร้างรายได้และต่อยอดส่งออกสินค้า 


วันอาทิตย์ที่ 27 พฤศจิกายน 2565
พิมพ์
"ทิพานัน" ชวน "SMEs" บุกตลาดสินค้าออนไลน์ไต้หวัน ผ่านแพลตฟอร์มPChome และPINKOI เพิ่มโอกาสสร้างรายได้และต่อยอดส่งออกสินค้า
"ทิพานัน" ชวน "SMEs" บุกตลาดสินค้าออนไลน์ไต้หวัน ผ่านแพลตฟอร์มPChome และPINKOI เพิ่มโอกาสสร้างรายได้และต่อยอดส่งออกสินค้า ย้ำ "พล.อ.ประยุทธ์" สนับสนุนผู้ประกอบการไทยให้เข้าถึงลูกค้าได้ทั่วโลก
วันที่ 27 พฤศจิกายน 65 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวถึงโอกาสของผู้ประกอบการขนาดกลางหรือขนาดย่อม  (SMEs) ไทยใช้ช่องทางออนไลน์ขายสินค้าไปยังต่างประเทศว่า ล่าสุดกรมส่งเสริมการค้าระหว่างประเทศ (DITP) ได้ทำการสำรวจโอกาสลู่ทางการส่งออกให้กับสินค้าไทยเข้าสู่ไต้หวันผ่านช่องทางการค้าออนไลน์ที่กำลังเติบโตและได้รับความนิยมในไต้หวันเพิ่มขึ้นอย่างต่อเนื่อง โดยผู้ขายสามารถใช้แพลตฟอร์มพีซีโฮม (PChome) และพินคอย (PINKOI) ที่มีสาขาสามารถติดต่อในได้ประเทศไทย สะดวกสำหรับผู้ประกอบการต่างชาติในการเปิดร้านและรับจ่ายเงินค่าสินค้า เป็นแพลตฟอร์มที่สินค้าไทยเป็นสินค้าต่างชาติประเทศที่ 2 ที่ได้รับความนิยมรองจากญี่ปุ่น ดังนั้นจึงเป็นทางเลือกที่น่าสนใจสำหรับผู้ประกอบการไทยที่ต้องการทดลองตลาดก่อนในระยะที่ยังไม่มีผู้นำเข้า
น.ส.ทิพานัน กล่าวว่า สำหรับแพลตฟอร์ม PChome Thai Shopping นั้นเป็นโอกาสที่ดีมาก เพราะกรมส่งเสริมการค้าระหว่างประเทศได้ประสานเปิดร้าน TOPTHAI เพื่อเป็นช่องทางจำหน่ายสินค้าไทยไปไต้หวัน และยังมีแผนขยายธุรกิจโดยคัดเลือกสินค้าที่ได้รับความนิยมใน PChome Thai Shopping มาวางจำหน่ายใน PChome 24h  ซึ่งมีฐานลูกค้าที่ใหญ่กว่า โดยร้อยละ 98 ของรายได้ของ PChome มาจาก PChome 24h  และได้เริ่มนำสินค้าแบรนด์ไทยเข้ามาวางจำหน่ายแล้ว
ที่ผ่านมาทางกรมส่งเสริมการค้าระหว่างประเทศได้เปิดร้าน TOPTHAI ขึ้นใน PChome Thai Shopping เพื่อเป็นช่องทางในการจำหน่ายสินค้าจากไทยไปยังไต้หวันได้โดยตรง  และทางแพลตฟอร์มก็มีนโยบายที่จะจัดซื้อสินค้าจากผู้ประกอบการไทยโดยตรงและจะเป็นผู้ดำเนินการจัดส่งสินค้าให้ถึงมือผู้บริโภคไต้หวันโดยตรงด้วย  และหากเป็นสินค้าที่ได้รับความนิยมเป็นอย่างมาก  PChome Thai ก็จะจัดซื้อเป็นล็อตใหญ่มาเก็บไว้ในคลังสินค้าและส่งให้ลูกค้าเมื่อมีการสั่งซื้อ  นอกจากนี้ยังมีแพลตฟอร์ม PINKOI ที่เน้นงานฝีมือ งานหัตถกรรม ลูกค้าบนแพลตฟอร์มนี้เป็นคนรุ่นใหม่ที่นิยมสินค้ามีดีไซน์ ปัจจุบันมีสินค้าไทยวางขายบน PINKOI กว่า 3,600 รายการแล้ว
“การผลักดันโดยรัฐบาลของ พล.อ.ประยุทธ์ ต้องการสนับสนุนผู้ประกอบการไทยให้เข้าถึงลูกค้าในต่างประเทศมากขึ้น โดยการบุกตลาดการค้าขายออนไลน์แบบข้ามพรมแดน  ซึ่งเป็นการเพิ่มโอกาสให้กับสินค้าไทยในการขยายตลาดได้อย่างกว้างขวางมากขึ้น โดยผู้ประกอบการ SME ไทยสามารถเข้าร่วมโครงการร้านค้า TOPTHAI กรมส่งเสริมการค้าระหว่างประเทศที่จะช่วยสร้างโอกาสในการขายที่เพิ่มขึ้นให้ผู้ประกอบการและยังช่วยผลักดันให้สินค้าเข้าสู่ตลาดโลกได้อย่างมีมาตรฐาน  ซึ่งในขณะนี้ TOPTHAI อยู่บนแพลตฟอร์มต่างชาติแล้วถึง 7 แพลตฟอร์ม e-commerce ชั้นนำ คือ Amazon Tmall Bigbasket Klangthai Blibli PChomeThai และ Shopee  สำหรับตลาดสินค้าใน 9 ประเทศ ได้แก่ สหรัฐอเมริกา จีน อินเดีย กัมพูชา อินโดนีเซีย ไต้หวัน สิงคโปร์ มาเลเซีย และฟิลิปปินส์” น.ส.ทิพานัน กล่าว

ที่มา : https://www.thaigov.go.th/news/contents/details/62029