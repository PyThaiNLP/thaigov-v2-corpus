รัฐบาลไทย-ข่าวทำเนียบรัฐบาล-แจง! เงินช่วยเกษตรกร “ไร่ยาสูบ” ไม่หาย ดำเนินการด้วยความโปร่งใส พร้อมให้ตรวจสอบ


วันอังคารที่ 18 ตุลาคม 2565
แจง! เงินช่วยเกษตรกร “ไร่ยาสูบ” ไม่หาย ดำเนินการด้วยความโปร่งใส พร้อมให้ตรวจสอบ
.....
นางสาวรัชดา ธนาดิเรก รองโฆษกประจำสำนักนายกรัฐมนตรี เผยถึงกรณีเกษตรกรชาวไร่ยาสูบ จ.เพชรบูรณ์ ยังไม่ได้รับเงินเยียวยาช่วยเหลือตามโครงการให้ความช่วยเหลือเกษตรกร “ผู้เพาะปลูกต้นยาสูบและผู้บ่มอิสระ” ที่ได้รับผลกระทบจากการลดปริมาณการรับซื้อใบยาสูบของการยาสูบแห่งประเทศไทย จำนวน 50 ล้านบาท ทั้งที่สำนักงบประมาณได้อนุมัติงบ 159.69 ล้านบาทไปแล้วนั้น
.
ล่าสุด การยาสูบแห่งประเทศไทย (ยสท.) ชี้แจงว่าได้จ่ายเงินช่วยเหลือให้แก่เกษตรกรผู้มีสิทธิได้รับตามเกณฑ์ของโครงการแล้ว 12,936 ราย เป็นเงิน 125,095,308.94 บาท ซึ่งจ่ายเงินตามโครงการฯ ครบถ้วนแล้ว ทั้งนี้ “คงเหลือเงิน” ส่งคืนกรมบัญชีกลาง 34,594,308.94 บาท เนื่องจากเกษตรกรบางส่วน “คุณสมบัติไม่ตรงตามหลักเกณฑ์ที่กำหนดไว้”
.
ขณะที่ โครงการ “สนับสนุนค่าปัจจัยการผลิตที่สูงขึ้นให้แก่เกษตรกร” ฤดูการผลิต 65/66 ใช้งบประมาณ 112.32 ล้านบาท ซึ่งคณะกรรมการการยาสูบแห่งประเทศไทยมีมติอนุมัติการให้ความช่วยเหลือเกษตรกร วงเงิน 56.16 ล้านบาท และส่วนที่เหลืออีก 56.16 ล้านบาท อยู่ระหว่างเสนอขออนุมัติจัดสรรงบประมาณกลางจากรัฐบาลตามระเบียบขั้นตอน คาดว่าจะจ่ายเงินให้เกษตรกรในการรับซื้อใบยา ฤดูการผลิต 65/66 ในช่วงเดือนเม.ย. – พ.ค. 66
.
อ่านเพิ่มเติม คลิก https://www.thaigov.go.th/news/contents/details/60559
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60587