รัฐบาลไทย-ข่าวทำเนียบรัฐบาล-รัฐบาลพอใจต่างชาติเดินหน้าลงทุนในไทยอย่างต่อเนื่อง ล่าสุด “โซนี พิคเจอร์ส” ทุ่มงบพันล้านสร้างธีมพาร์คแห่งแรกของโลกที่พัทยา คาดสร้างงาน สร้างรายได้ เกิดมูลค่าทางเศรษฐกิจกว่าหมื่นล้านบาท


วันเสาร์ที่ 17 กันยายน 2565
พิมพ์
รัฐบาลพอใจต่างชาติเดินหน้าลงทุนในไทยอย่างต่อเนื่อง ล่าสุด “โซนี พิคเจอร์ส” ทุ่มงบพันล้านสร้างธีมพาร์คแห่งแรกของโลกที่พัทยา คาดสร้างงาน สร้างรายได้ เกิดมูลค่าทางเศรษฐกิจกว่าหมื่นล้านบาท
รัฐบาลพอใจต่างชาติเดินหน้าลงทุนในไทยอย่างต่อเนื่อง ล่าสุด “โซนี พิคเจอร์ส” ทุ่มงบพันล้านสร้างธีมพาร์คแห่งแรกของโลกที่พัทยา คาดสร้างงาน สร้างรายได้ เกิดมูลค่าทางเศรษฐกิจกว่าหมื่นล้านบาท
วันที่ 17 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากมาตรการส่งเสริมการลงทุนของรัฐบาล และปัจจัยสนับสนุนจากกิจกรรมทางเศรษฐกิจของภาคเอกชน ทั้งการฟื้นตัวในภาคบริการและการขยายตัวต่อเนื่องในภาคการผลิต ภายหลังรัฐบาลผ่อนคลายมาตรการควบคุมการระบาดของโรคโควิด-19 ส่งผลให้การลงทุนในช่วง 6 เดือน (ม.ค. – มิ.ย.) ปี 2565 ที่ผ่านมา มีโครงการขอรับส่งเสริมการลงทุน 784 โครงการ เพิ่มขึ้นจากช่วงเดียวกันของปีก่อน 4% และมูลค่ารวม 2.19 แสนล้านบาท
นางสาวรัชดาฯ กล่าวถึงพื้นที่เป้าหมาย EEC มีการขอรับส่งเสริมจำนวน 217 โครงการ มูลค่าเงินลงทุนรวม 1 แสนกว่าล้านบาท โดยจังหวัดระยอง มีโครงการขอรับส่งเสริมการลงทุนที่มีมูลค่าเงินสูงสุด 85,500 ล้านบาท จาก 86 โครงการ รองลงมา คือจังหวัดชลบุรี มูลค่าเงินลงทุน 16,690 ล้านบาท จาก 110 โครงการ และจังหวัดฉะเชิงเทรา มูลค่าเงินลงทุน 2,660 ล้านบาท จาก 21 โครงการ และล่าสุด บริษัท โซนี่ พิคเจอร์ เดินหน้าลงทุนไม่ต่ำกว่า 1,000 ล้านบาท ลุยสร้างโครงการ “โคลัมเบีย พิคเจอร์ส อควาเวิร์ส” มูฟวี่ ธีม พาร์ค ไทยแลนด์ ณ พัทยา ภายใต้การสนับสนุนของ EEC ซึ่งถือเป็นโปรเจกต์สวนสนุกแห่งแรกของโซนี่ พิคเจอร์ส และเป็นที่แรกของประเทศไทยและของโลก โดยโครงการดังกล่าว เป็นสวนสนุกและสวนน้ำในธีมภาพยนตร์ระดับโลก เปิดบนพื้นที่ 100 ไร่ (8 ธีม) เช่น การแสดงไลฟ์โชว์ ความบันเทิงในโลกเสมือนจริง อุปกรณ์เครื่องเล่นอินเตอร์แอคทีฟ ฉากในสวนสนุกที่ออกแบบให้มีเอกลักษณ์เฉพาะ ร้านอาหารอร่อยที่ตกแต่งหลากหลายตามธีมภาพยนตร์ และร้านขายของที่ระลึก คาดจะเปิดให้บริการอย่างเป็นทางการ  เฟสแรก 12 ตุลาคม 2565 นี้ จะมีนักท่องเที่ยวเดินทางเข้ามาท่องเที่ยวในประเทศไทยเพิ่มไม่ต่ำกว่า 1 ล้านคน เกิดมูลค่าทางเศรษฐกิจกว่า 10,000 ล้านบาท การจ้างงานและสร้างรายได้โดยตรงให้คนไทยไม่ต่ำกว่า 1,000 คน
นางสาวรัชดาฯ กล่าวว่า การที่โซนี่ พิคเจอร์ส เลือกประเทศไทยเป็นที่แรกของการลงทุนด้านสวนสนุก สิ่งที่สำคัญมาจากศักยภาพของประเทศไทยและของพัทยา ซึ่งเป็นเมืองท่องเที่ยวที่รู้จักกันทั่วโลก อีกทั้ง ยังมีการพัฒนาโครงสร้างพื้นฐานด้านต่าง ๆ ที่อำนวยความสะดวกในการดึงดูดนักท่องเที่ยวจากทั่วโลกมาเที่ยวได้สะดวกยิ่งขึ้น โดยโซนี่ พิคเจอร์สจะทำการประชาสัมพันธ์ผ่านสำนักงาน 80 ประเทศทั่วโลก เพื่อสร้างการรับรู้รวมถึงผนึกความร่วมมือกับสายการบิน เอเยนต์การท่องเที่ยว และการท่องเที่ยวแห่งประเทศไทยที่มีสำนักงานทั่วโลก เพิ่มพลังการทำตลาดดึงกลุ่มเป้าหมายมาท่องเที่ยวประเทศไทย ส่งผลต่อรายได้ทั้งด้านการท่องเที่ยว การจ้างงานในประเทศเป็นจำนวนมาก
“รัฐบาลพร้อมเดินหน้าสนับสนุนการลงทุนในประเทศไทย รวมถึงอำนวยความสะดวกให้กับนักธุรกิจและนักลงทุนในการเข้าประเทศได้ง่ายขึ้น ด้วยศักยภาพและการดำเนินนโยบายของรัฐบาลที่ให้สิทธิพิเศษแก่นักลงทุนต่างชาติ ให้เข้ามาตั้งฐานธุรกิจในประเทศ ช่วยสร้างความเชื่อมั่นให้นักลงทุนตัดสินใจมาลงทุนในประเทศไทยอย่างต่อเนื่อง นำไปสุดการจ้าง สร้างรายได้เพิ่มขึ้น” นางสาวรัชดาฯ กล่าว
.................

ที่มา : https://www.thaigov.go.th/news/contents/details/59357