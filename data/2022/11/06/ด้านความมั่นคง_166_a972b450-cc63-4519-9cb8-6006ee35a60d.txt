รัฐบาลไทย-ข่าวทำเนียบรัฐบาล-พ่อเมืองสุรินทร์ รับตำแหน่งวันแรก ลงพื้นที่ช่วยเหลือผู้ประสบภัยน้ำท่วมอำเภอเมืองฯ เตือน ประชาชนระวังกระเเสไฟฟ้ารั่ว พร้อมกำชับ เตรียมรับสถานการณ์หากเกิดภัยหนักขึ้นให้เร่งอพยพฯ 


วันอาทิตย์ที่ 2 ตุลาคม 2565
พิมพ์
พ่อเมืองสุรินทร์ รับตำแหน่งวันแรก ลงพื้นที่ช่วยเหลือผู้ประสบภัยน้ำท่วมอำเภอเมืองฯ เตือน ประชาชนระวังกระเเสไฟฟ้ารั่ว พร้อมกำชับ เตรียมรับสถานการณ์หากเกิดภัยหนักขึ้นให้เร่งอพยพฯ
พ่อเมืองสุรินทร์ รับตำแหน่งวันแรก ลงพื้นที่ช่วยเหลือผู้ประสบภัยน้ำท่วมอำเภอเมืองฯ เตือน ประชาชนระวังกระเเสไฟฟ้ารั่ว พร้อมกำชับ เตรียมรับสถานการณ์หากเกิดภัยหนักขึ้นให้เร่ง อพยพประชาชนเข้าพักที่ศูนย์พักพิงชั่วคราว
เมื่อวันที่ 1 ตุลาคม 2565 เวลา 14.00 น. นายพิจิตร บุญทัน ผู้ว่าราชการจังหวัดสุรินทร์ และนางนุชจรินทร์ บุญทัน นายกเหล่ากาชาดจังหวัดสุรินทร์ พร้อมด้วยหัวหน้าส่วนราชการระดับจังหวัด นายอำเภอเมืองสุรินทร์ และเจ้าหน้าที่ที่เกี่ยวข้อง เดินทางไปตรวจเยี่ยมและให้กำลังใจผู้ประสบอุทกภัย และเจ้าหน้าที่ในพื้นที่ ณ บ้านกะเพอสะกวม ม.17 ต.ท่าสว่าง อ.เมืองสุรินทร์ จ.สุรินทร์
นายพิจิตร บุญทัน ผู้ว่าราชการจังหวัดสุรินทร์ กล่าวว่า อ.เมืองสุรินทร์ จ.สุรินทร์ มีพื้นที่ได้รับผลกระทบจากสถานการณ์น้ำท่วม จำนวน 11,701 ไร่ ใน 15 ตำบล มีหมู่บ้านได้รับผลกระทบ 99 หมู่บ้าน 2,140 ครัวเรือน โดยสำหรับพื้นที่บ้านกะเพอสะกวม เป็นพื้นที่ราบต่ำ รองรับมวลน้ำ จากลำชีน้อย เทือกเขาพนมดงรัก และ น้ำที่ปล่อยจากอ่างเก็บน้ำห้วยเสนง ซึ่งมีพื้นที่ได้รับผลกระทบจากน้ำท่วม ประมาณ 550 ไร่ มีครัวเรือนได้รับความเสียหาย 139 ครัวเรือน ขณะนี้ ยังไม่มีการอพยพประชาชนออกนอกพื้นที่
"วันนี้ได้นำคณะลงพื้นที่สำรวจความเสียหายและเยี่ยมเยียนให้กำลังใจผู้ประสบภัยเเละเจ้าหน้าที่ในพื้นที่ 2 จุด ได้แก่ จุดที่ 1 ที่พักสัตว์เลี้ยง (โค-กระบือ) ชั่วคราว ณ บ้านส้มป่อย ม.11 ต.ท่าสว่าง ซึ่งเป็นพื้นที่พักโค-กระบือ ของเกษตรกร ม.17 และจุดที่ 2 ศาลาประชาคมบ้านกะเพอสะกวม ม.17 ต.ท่าสว่าง เพื่อพบปะให้กำลังใจและมอบสิ่งของ ประกอบด้วย 1) ถุงยังชีพจากสภากาชาดไทย จำนวน 159 ชุด 2) น้ำดื่ม จำนวน 139 แพ็ค และ 3) เนื้อหมู CPF จำนวน 50 ชุด ซึ่งต่อมาได้รับฟังบรรยายสรุป ข้อมูลสถานการณ์น้ำและแหล่งน้ำในพื้นที่ บริเวณสะพานห้วยเสนง" ผวจ.สุรินทร์ฯ กล่าว
นายพิจิตร บุญทัน ผู้ว่าราชการจังหวัดสุรินทร์ กล่าวเพิ่มเติมว่า ขณะนี้ได้เร่งได้สั่งการให้องค์กรปกครองส่วนท้องถิ่นในพื้นที่ และหน่วยงานที่เกี่ยวข้องให้ความช่วยเหลือพี่น้องประชาชนแล้ว อาทิ การสนับสนุนรถบรรทุกและน้ำมันเชื้อเพลิง เพื่อนำเกษตรกรผู้เลี้ยงโค-กระบือ ไปตัดหญ้าอาหารสัตว์ ณ ศูนย์พัฒนากระบือจังหวัดสุรินทร์ การซ่อมแซมถนนสายบ้านส้มป่อย - บ้านกะเพอสะกวม ที่มีสภาพเป็นหลุมเป็นบ่อ ระยะทางประมาณ 3 กม. พร้อมจัดเตรียมจุดพักพิงชั่วคราวไว้ 3 จุด ได้แก่ โรงเรียนบ้านส้มป่อย, วัดส้มป่อยเกษมราษฎร์ และ มหาวิทยาลัยรามคำแหง สาขาฯ สุรินทร์ นอกจากนี้ ระดับน้ำในพื้นที่ยังทรงตัวระดับเดิม คาดว่าระดับน้ำจะลดลงภายใน 2 - 3 วัน และยังสามารถให้บริการไฟฟ้าได้ปกติ โดยได้แจ้งเตือนให้ประชาชนในพื้นที่เพิ่มความระมัดระวังในเรื่องของกระแสไฟฟ้ารั่วแล้ว ทั้งนี้ หากพี่น้องประชาชนต้องการความช่วยเหลือขอให้เเจ้งเจ้าหน้าที่ในพื้นที่ทันที หรือสามารถโทรสายด่วนนิรภัย 1784 โทรฟรีตลอด 24 ชั่วโมง เพื่อจะได้ประสานให้เจ้าหน้าที่ในพื้นที่เร่งดำเนินการต่อไป
#มหาดไทย
#กระทรวงมหาดไทย
#130ปีกระทรวงมหาดไทย_บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/59933