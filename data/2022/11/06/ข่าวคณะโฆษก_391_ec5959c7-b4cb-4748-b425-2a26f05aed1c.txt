รัฐบาลไทย-ข่าวทำเนียบรัฐบาล-ครม.อนุมัติร่างกฎกระทรวงเกษตร กำหนดเรือประมงต้องติดตั้งระบบติดตาม ย้ำ! ไม่เป็นการเพิ่มภาระเจ้าของเรือ เพราะเป็นหลักปฏิบัติเดิมที่กฎหมายกำหนดอยู่แล้ว


วันอังคารที่ 11 ตุลาคม 2565
พิมพ์
ครม.อนุมัติร่างกฎกระทรวงเกษตร กำหนดเรือประมงต้องติดตั้งระบบติดตาม ย้ำ! ไม่เป็นการเพิ่มภาระเจ้าของเรือ เพราะเป็นหลักปฏิบัติเดิมที่กฎหมายกำหนดอยู่แล้ว
ครม.อนุมัติร่างกฎกระทรวงเกษตร กำหนดเรือประมงต้องติดตั้งระบบติดตาม ย้ำ! ไม่เป็นการเพิ่มภาระเจ้าของเรือ เพราะเป็นหลักปฏิบัติเดิมที่กฎหมายกำหนดอยู่แล้ว
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 ตุลาคม 2565 ว่า ครม.อนุมัติหลักการร่างกฎกระทรวงกำหนดวิธีปฏิบัติของเจ้าของเรือประมงที่ใช้สนับสนุนเรือที่ใช้ทำการประมงหรือเรือขนถ่ายสัตว์น้ำ พ.ศ. .... ตามที่กระทรวงเกษตรและสหกรณ์เสนอ ร่างกฎกระทรวงฉบับนี้ เป็นการแก้ไขร่างกฎกระทรวงฉบับเดิมที่สํานักงานคณะกรรมการกฤษฎีกาตรวจพิจารณา เนื่องจากมีบทบัญญัติบางประการยังไม่สอดคล้องกับสภาพการทำการประมงและการกำหนดหลักเกณฑ์ต่างๆ ยังไม่เพียงพอต่อการป้องกันไม่ให้มีการทำการประมงโดยไม่ชอบด้วยกฎหมาย ซึ่งการปรับปรุงแก้ไขบทบัญญัติเพิ่มเติม ไม่ได้เป็นการเพิ่มภาระให้แก่เจ้าของเรือประมงแต่อย่างใด เนื่องจากมาตรการในการควบคุมเป็นไปตามหลักปฏิบัติเดิมที่เจ้าของเรือต้องดำเนินการให้เป็นไปตามข้อกฎหมายอยู่แล้ว อีกทั้งยังเป็นการเพิ่มความคล่องตัวให้กับเจ้าของเรือสามารถปฏิบัติได้โดยไม่กระทบการขนส่งน้ำมันของเรือ และกรมประมงสามารถติดตามเรือได้  สำหรับสาระสำคัญของร่างกฎกระทรวง อาทิ
1.เรือที่ต้องติดตั้งระบบติดตามเรือประมง  (Vessel Monitoring System : VMS) เป็นเรือที่จดทะเบียนเป็นเรือกลเดินทะเลที่มีขนาดตั้งแต่ 30 กรอสขึ้นไป ที่มีประเภทการใช้เรือดังต่อไปนี้ เป็นเรือสนับสนุน (1) เรือบรรทุกสินค้าห้องเย็น (2) เรือบรรทุกน้ำมันเพื่อการประมง (3) เรือบรรทุกน้ำจืด (4) เรือบรรทุกน้ำจืดเพื่อการประมง (5) เรือบรรทุกผลิตภัณฑ์น้ำมันที่มีจุดวาบไฟต่ำกว่า 60 องศาเซลเซียส และ (6) เรือบรรทุกผลิตภัณฑ์น้ำมันที่มีจุดวาบไฟสูงกว่า 60 องศาเซลเซียส
2.ระยะเวลาการติดตั้งระบบติดตามเรือประมง โดยเรือสนับสนุนต้องติดตั้งระบบติดตามให้แล้วเสร็จภายใน 30 วันนับแต่วันที่กฎกระทรวงนี้ใช้บังคับ ส่วนเรือสนับสนุนที่จดทะเบียนใหม่หรือเปลี่ยนประเภทการใช้เรือเป็นเรือสนับสนุน ต้องติดตั้งระบบติดตามให้แล้วเสร็จภายใน 30 วันนับแต่วันที่จดทะเบียนใหม่หรือเปลี่ยนประเภทการใช้เรือ
3.เมื่อมีการติดตั้งระบบติดตามเรือประมงแล้ว ต้องดำเนินการดังนี้ 1)แจ้งการติดตั้งระบบติดตามและตำแหน่งจุดจอดเรือต่อพนักงานเจ้าหน้าที่ประจำศูนย์ปฏิบัติการภายใน 7 วันนับแต่วันที่ติดตั้งระบบแล้วเสร็จ 2)แจ้งการเข้าออกท่าเทียบเรือทุกครั้ง 3)ส่งข้อมูลระบบติดตามเรือประมงตามที่กำหนดไว้ทุก 1 ชั่วโมง ไม่ว่าจะนำเรือสนับสนุนออกจากท่าเทียบเรือหรือขณะจอดเทียบท่า
หากงดใช้เรือชั่วคราว สามารถยื่นคำร้องขอปรับลดจำนวนครั้งในการส่งข้อมูลระบบติดตามได้ กรณีปิดระบบติดตามเนื่องจากเรือชำรุดหรืออุปกรณ์ระบุตำแหน่งเรือชำรุด ให้ยื่นคำร้องขอปิดสัญญาณอุปกรณ์ระบุตำแหน่งเรือประมงชั่วคราว กรณีระบบติดตามเรือประมงขัดข้อง ให้เจ้าของเรือดำเนินการแก้ไขให้กลับมาใช้งานได้ตามปกติภายในระยะเวลาที่กำหนด หากไม่สามารถแก้ไขได้ให้นำเรือสนับสนุนกลับเข้าเขตท่าเทียบเรือทันที
4.เรือสนับสนุนที่ได้ติดตั้งระบบติดตามเรือประมง ก่อนวันที่กฎกระทรวงนี้ใช้บังคับให้สามารถยังคงใช้ระบบติดตามเรือประมงดังกล่าวต่อไปได้
นางสาวรัชดากล่าวด้วยว่า ร่างกฎกระทรวงฉบับนี้ จะเป็นการเพิ่มประสิทธิภาพการตรวจสอบ ควบคุม และเฝ้าระวังการทำการประมงโดยไม่ชอบด้วยกฎหมาย รวมทั้งเพื่อให้การแก้ไขปัญหาการทำการประมงผิดกฎหมายเป็นไปอย่างมีประสิทธิภาพและมีผลสัมฤทธิ์โดยเร็ว

ที่มา : https://www.thaigov.go.th/news/contents/details/60333