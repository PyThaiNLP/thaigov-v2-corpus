รัฐบาลไทย-ข่าวทำเนียบรัฐบาล-นายกฯ ชื่นชมการดำเนินการตาม พ.ร.บ.การปฏิบัติราชการทางอิเล็กทรอนิกส์ พ.ศ. 2565 อำนวยความสะดวกให้ประชาชนติดต่อราชการผ่านระบบอิเล็กทรอนิกส์ 


วันอังคารที่ 1 พฤศจิกายน 2565
พิมพ์
นายกฯ ชื่นชมการดำเนินการตาม พ.ร.บ.การปฏิบัติราชการทางอิเล็กทรอนิกส์ พ.ศ. 2565 อำนวยความสะดวกให้ประชาชนติดต่อราชการผ่านระบบอิเล็กทรอนิกส์
นายกฯ ชื่นชมการดำเนินการตาม พ.ร.บ.การปฏิบัติราชการทางอิเล็กทรอนิกส์ พ.ศ. 2565 อำนวยความสะดวกให้ประชาชนติดต่อราชการผ่านระบบอิเล็กทรอนิกส์ ย้ำรัฐบาลปรับโครงสร้าง แก้ไขกฎหมาย เพื่อลดภาระประชาชน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีเผยว่า วันนี้ (1 พฤศจิกายน 2565) เวลา 08.45 น. ณ บริเวณโถงกลาง ตึกสันติไมตรี ทำเนียบรัฐบาล นางสาวอ้อนฟ้า เวชชาชีวะ เลขาธิการ ก.พ.ร. และนายปกรณ์ นิลประพันธ์ เลขาธิการคณะกรรมการกฤษฎีกา เข้าพบ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อแสดงนิทรรศการ “การดำเนินการตามพระราชบัญญัติการปฏิบัติราชการทางอิเล็กทรอนิกส์ พ.ศ. 2565” เพื่อให้ประชาชนสามารถเข้าถึงบริการของภาครัฐได้อย่างทันทีทุกที่ ทุกเวลา และช่วยลดภาระค่าใช้จ่ายของประชาชน โดยมีนายวิษณุ เครืองาม รองนายกรัฐมนตรี และพลเอก อนุพงษ์ เผ่าจินดา รัฐมนตรีว่าการกระทรวงมหาดไทย เข้าร่วมด้วย
นายกรัฐมนตรีเยี่ยมชมการนำเสนอการดำเนินการตามพระราชบัญญัติการปฏิบัติราชการทางอิเล็กทรอนิกส์ พ.ศ. 2565 พร้อมกล่าวขอบคุณและชื่นชมรองนายกรัฐมนตรี สำนักงาน ก.พ.ร. สำนักงานคณะกรรมการกฤษฎีกา สำนักงานพัฒนารัฐบาลดิจิทัล (องค์การมหาชน) และสำนักงานพัฒนาธุรกรรมทางอิเล็กทรอนิกส์ ที่จัดทำกฎหมายมาอำนวยความสะดวกให้กับประชาชนในการติดต่อราชการผ่านทางระบบอิเล็กทรอนิกส์ ซึ่งจะเป็นการลดเอกสาร ลดการเดินทาง และประหยัดเวลาในการติดต่อราชการ เป็นสิ่งที่รัฐบาลพยายามปรับโครงสร้าง แก้ไขกฎหมาย เพื่อลดอุปสรรค และลดภาระของประชาชน โดยที่ผ่านมาบางกระทรวงได้เปิดให้บริการในช่วงสถานการณ์โควิด-19 ซึ่งในอนาคตทุกหน่วยงานจะต้องดำเนินการตามพระราชบัญญัติการปฏิบัติราชการทางอิเล็กทรอนิกส์ พ.ศ. 2565 ทั้งหมด โดยนายกรัฐมนตรีขอให้หน่วยงานราชการและประชาชนทำความเข้าใจเกี่ยวกับพระราชบัญญัติการปฏิบัติราชการทางอิเล็กทรอนิกส์ พ.ศ. 2565 ซึ่งเป็นพระราชบัญญัติฯ ที่เป็นประโยชน์แก่ประชาชนและประเทศชาติ
ทั้งนี้ ราชกิจจานุเบกษาได้มีประกาศเรื่อง พระราชบัญญัติการปฏิบัติราชการทางอิเล็กทรอนิกส์พ.ศ. 2565 เมื่อวันที่ 12 ตุลาคม 2565 ซึ่งจะมีผลบังคับใช้เมื่อพ้นกำหนด 90 วันนับแต่วันประกาศในราชกิจจานุเบกษา ยกเว้นบางมาตราที่มีผลใช้บังคับตั้งแต่วันถัดจากวันประกาศในราชกิจจานุเบกษา (ตั้งแต่วันที่ 13 ตุลาคม 2565 เป็นต้นไป) ซึ่งพระราชบัญญัติดังกล่าวจะเป็นกฎหมายกลางในการส่งเสริมให้หน่วยงานของรัฐสามารถปฏิบัติงานและให้บริการโดยใช้วิธีการทางอิเล็กทรอนิกส์เป็นหลัก เพื่อขับเคลื่อนสู่การเป็นรัฐบาลดิจิทัล ซึ่งเป็นไปตามการปฏิรูปประเทศด้านการปฏิรูปการบริหารราชการแผ่นดิน ที่ให้มีการนำเทคโนโลยีต่าง ๆ มาประยุกต์ใช้เพื่อบริการสาธารณะและอำนวยความสะดวกให้แก่ประชาชน

ที่มา : https://www.thaigov.go.th/news/contents/details/61106