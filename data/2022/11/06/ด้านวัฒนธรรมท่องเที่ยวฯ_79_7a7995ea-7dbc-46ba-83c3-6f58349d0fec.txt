รัฐบาลไทย-ข่าวทำเนียบรัฐบาล-วธ.ร่วมพิธีส่งมอบและเปิดท่าเทียบเรือวัดอรุณฯ เพื่อเป็นสาธารณประโยชน์แก่ทางวัด นักท่องเที่ยวและผู้สัญจรทางเรือ


วันพฤหัสบดีที่ 3 พฤศจิกายน 2565
วธ.ร่วมพิธีส่งมอบและเปิดท่าเทียบเรือวัดอรุณฯ เพื่อเป็นสาธารณประโยชน์แก่ทางวัด นักท่องเที่ยวและผู้สัญจรทางเรือ
วธ.ร่วมพิธีส่งมอบและเปิดท่าเทียบเรือวัดอรุณฯ เพื่อเป็นสาธารณประโยชน์แก่ทางวัด นักท่องเที่ยวและผู้สัญจรทางเรือ
วธ.ร่วมพิธีส่งมอบและเปิดท่าเทียบเรือวัดอรุณฯ เพื่อเป็นสาธารณประโยชน์แก่ทางวัด นักท่องเที่ยวและผู้สัญจรทางเรือ
วันที่ 2 พฤศจิกายน 2565 พระพรหมวัชรเมธี เจ้าอาวาสวัดอรุณราชวราราม นายอิทธิพล คุณปลื้ม รัฐมนตรีว่าการกระทรวงวัฒนธรรม ร่วมพิธีส่งมอบและเปิดท่าเทียบเรือวัดอรุณราชวราราม โดยมี นางยุพา ทวีวัฒนะกิจบวร ปลัดกระทรวงวัฒนธรรม นายโชติพัฒน์ พีชานนท์ ประธานกรรมการบริหาร ไทยกรุ๊ป โฮลดิ้งส์ จำกัด (มหาชน) นางอาทินันท์ พีชานนท์ รองประธานกรรมการบริหาร ไทยกรุ๊ป โฮลดิ้งส์ จำกัด (มหาชน) ผู้แทน ททท. ผู้บริหารกระทรวงวัฒนธรรม และผู้แทนจากหน่วยงานที่เกี่ยวข้อง พร้อมสื่อมวลชนเข้าร่วม ณ วัดอรุณราชวรารามวรมหาวิหาร
ทั้งนี้ วัดอรุณราชวราราม ราชวรมหาวิหาร เป็นศาสนสถานที่มีสถาปัตยกรรมล้ำค่าของไทย มีเอกลักษณ์ในการออกแบบ และมีความงดงามจนเป็นที่ล่ำลือและกล่าวขานไปทั่วโลก และยังเป็นสถานที่ยึดเหนี่ยวจิตใจของ คนไทยทุกคนมาอย่างยาวนานกว่า 200 ปี จนถึงทุกวันนี้ โดยตลอดระยะเวลากว่า 10 ปี ที่ผ่านมา บริษัท ไทยกรุ๊ป โฮลดิ้งส์ จำกัด (มหาชน) ได้มีส่วนร่วมบูรณปฏิสังขรณ์ศาสนสถานของวัดอรุณราชวราราม ในหลายส่วนจนแล้วเสร็จ อาทิ การบูรณะพระอุโบสถในปี 2560 รวมถึงการจัดทำชุดหนังสือ “อัศจรรย์วัดอรุณฯ” เพื่อเป็นสื่อสร้างองค์ความรู้ด้านประวัติศาสตร์ศิลปสถาปัตยกรรมภายในวัด นอกจากนี้ บริษัทฯ ได้มอบรายได้จากการจำหน่ายหนังสือถวายเข้ากองทุนเพื่อบูรณปฎิสังขรณ์ และสนับสนุนเงินบริจาคเพิ่มเติมเข้ากองทุนดังกล่าวเป็นประจำทุกปี
ล่าสุดได้ให้การสนับสนุนการสร้างท่าเทียบเรือวัดอรุณราชวราราม เพื่อเป็นสาธารณกุศล และสาธารณประโยชน์ให้แก่ทางวัดและประชาชน  และอำนวยความสะดวกของนักท่องเที่ยว ทั้งชาวไทยและต่างชาติรวมถึงประชาชนผู้สัญจรทางเรือ เพื่อมาเยี่ยมชมวัดอรุณราชวราราม โดยมีกระบวนการออกแบบ การทำงานที่ละเอียดรอบคอบ และได้รับคำแนะนำจากผู้เชี่ยวชาญด้านประวัติศาสตร์สถาปัตยกรรม อาจารย์คณะสถาปัตยกรรมศาสตร์ มหาวิทยาลัยศิลปากร ซึ่งได้คำนึงถึงสุนทรียภาพและบริบทแวดล้อม ที่สามารถส่งเสริมทัศนียภาพบริเวณริมน้ำให้เหมาะสม สวยงาม ส่งเสริมให้พระปรางค์มีความโดดเด่นเป็นที่ประทับใจต่อผู้สัญจรและมาเยี่ยมเยือนวัดอรุณฯ สำหรับการใช้สี ได้เลือกสีเขียวเพื่อให้เชื่อมโยงกับสัญลักษณ์ของพระอินทร์ผู้เป็นหลักของเขาพระสุเมรุ ซึ่งเป็นรูปแบบสถาปัตยกรรมขององค์ปรางค์วัดอรุณฯ รวมไปถึงราวกันตก ได้ใช้แบบอย่างลวดลายดอกพุดตาน ศิลปกรรมที่เป็นประเพณีนิยมในสมัยรัชกาลที่ 3 และเป็นลวดลายหลักที่ใช้ประกอบงานปราณีตศิลป์ในพระอารามแห่งนี้
การสร้าง ท่าเทียบเรือแห่งนี้ ไม่เพียงแต่จะเป็นพื้นที่ที่ประชาชนได้รับความสะดวกและปลอดภัยในการเดินทางทางเรือ แต่ยังเป็นพื้นที่เพื่อร่วมสืบสานประเพณีไทยที่จัดขึ้นภายในวัด อาทิ ประเพณีสงกรานต์ และประเพณีลอยกระทง และในปีนี้ การเปิดท่าเทียบเรือแห่งนี้ จะก่อให้เกิดประโยชน์ต่องาน River Festival ในช่วงเทศกาลลอยกระทง ซึ่งจัดขึ้นระหว่างวันที่ 5 - 8 พฤศจิกายน 2565 โดยมีวัดอรุณราชวรารามเป็นหนึ่งใน 10 สถานที่ริมแม่น้ำที่เข้าร่วมโครงการ

ที่มา : https://www.thaigov.go.th/news/contents/details/61181