รัฐบาลไทย-ข่าวทำเนียบรัฐบาล-​โฆษกรัฐบาลเปิดเผยว่า นายกฯ เสียใจกับเหตุการณ์ Itaewon พร้อมสั่งติดตามสถานการณ์ช่วยเหลือหากมีคนไทยได้รับผลกระทบรีบช่วยเหลือด่วน


วันอาทิตย์ที่ 30 ตุลาคม 2565
พิมพ์
​โฆษกรัฐบาลเปิดเผยว่า นายกฯ เสียใจกับเหตุการณ์ Itaewon พร้อมสั่งติดตามสถานการณ์ช่วยเหลือหากมีคนไทยได้รับผลกระทบรีบช่วยเหลือด่วน
​โฆษกรัฐบาลเปิดเผยว่า นายกฯ เสียใจกับเหตุการณ์ Itaewon พร้อมสั่งติดตามสถานการณ์ช่วยเหลือหากมีคนไทยได้รับผลกระทบรีบช่วยเหลือด่วน
วันนี้ (30 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เสียใจกับเหตุการณ์บริเวณถนนย่าน Itaewon ประเทศเกาหลีใต้ ส่งผลให้มีผู้เสียชีวิต และบาดเจ็บจำนวนมาก โดยสั่งการให้หน่วยงานที่เกี่ยวข้องเร่งติดตาม ตรวจสอบสถานการณ์หากมีคนไทยได้รับความเดือดร้อนให้รีบให้การช่วยเหลือโดยด่วน
โฆษกประจำสำนักนายกรัฐมนตรีกล่าวว่า สถานเอกอัครราชทูตไทย ณ กรุงโซล (Royal Thai Embassy, Seoul) รายงานถึงเหตุการณ์ที่เกิดขึ้นคืนวันเสาร์ที่ 29 ตุลาคม 2565 ในงานเทศกาลคืนวัน Halloween ที่จัดขึ้นในย่านถนน Itaewon กรุงโซล ทำให้มีผู้คนจำนวนมากเสียชีวิต และบาดเจ็บจากเหตุการณ์ดังกล่าว อย่างไรก็ดี สถานเอกอัครราชทูตฯ ยังไม่ได้รับรายงานว่ามีคนไทยได้รับบาดเจ็บหรือเสียชีวิตในเหตุการณ์ดังกล่าว
ทั้งนี้ หากคนไทยท่านใดต้องการความช่วยเหลือจากสถานเอกอัครราชทูตฯ สามารถติดต่อไปยังเบอร์โทรศัพท์ฉุกเฉิน 010-6747-0095
“นายกรัฐมนตรีเสียใจต่อเหตุการณ์ที่เกิดขึ้นซึ่งส่งผลให้มีผู้ได้รับผลกระทบบาดเจ็บและเสียชีวิตจำนวนมาก โดยได้สั่งการให้หน่วยงานที่เกี่ยวข้องติดตามสถานการณ์และให้การช่วยเหลือทันทีหากมีคนไทยได้รับผลกระทบ” นายอนุชาฯ กล่าว

ที่มา : https://www.thaigov.go.th/news/contents/details/61020