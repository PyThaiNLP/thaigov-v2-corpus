รัฐบาลไทย-ข่าวทำเนียบรัฐบาล-เตือน ปชช. ผู้มีรายได้น้อยรีบลงทะเบียนร่วมโครงการฯ ใช้ไฟฟ้า 50 หน่วยฟรี  ถึงวันที่ 31 ต.ค. 65


วันอังคารที่ 25 ตุลาคม 2565
พิมพ์
เตือน ปชช. ผู้มีรายได้น้อยรีบลงทะเบียนร่วมโครงการฯ ใช้ไฟฟ้า 50 หน่วยฟรี  ถึงวันที่ 31 ต.ค. 65
เตือน ปชช. ผู้มีรายได้น้อยรีบลงทะเบียนร่วมโครงการฯ ใช้ไฟฟ้า 50 หน่วยฟรี  ถึงวันที่ 31 ต.ค. 65
วันที่ 25 ตุลาคม 2565 นางสาวรัชดา ธนาดิเรก เปิดเผยว่า จากกรณีที่ประชุมคณะรัฐมนตรี (ครม.) ได้เห็นชอบการขยายเวลามาตรการบรรเทาภาระค่าไฟฟ้าและค่าน้ำประปาให้ผู้ถือบัตรสวัสดิการแห่งรัฐ อีก 7 เดือน คือ ตั้งแต่เดือนตุลาคม 2565 - เมษายน 2566 นั้น
นางสาวรัชดา กล่าวว่า สำหรับผู้ใช้ไฟฟ้าที่ได้รับสิทธิ์ตามมาตรการค่าไฟฟรีสำหรับผู้ใช้ไฟฟ้าบ้านอยู่อาศัยที่รายได้น้อยในปัจจุบัน (หรือมาตรการ 50 หน่วยไฟฟรี) และผู้ใช้ไฟฟ้าที่ถือบัตรสวัสดิการแห่งรัฐที่ได้รับสิทธิ์ช่วยเหลือค่าไฟฟ้าไม่เกิน 315 บาท/เดือน ที่มีความประสงค์จะขอรับสิทธิ์ช่วยเหลือค่าไฟฟ้าในระบบใหม่ซึ่งจะเริ่มใช้ในปี 2566 นั้น ขอให้รีบลงทะเบียนกับโครงการลงทะเบียนเพื่อสวัสดิการแห่งรัฐปี 2565 ของกระทรวงการคลัง ซึ่งได้มีการขยายเวลาลงทะเบียน จนถึงวันที่ 31 ตุลาคม 2565 นี้
นางสาวรัชดา ย้ำเตือนให้ผู้ใช้ไฟฟ้าที่มีสิทธิ์รีบลงทะเบียนก่อนครบกำหนด สามารถดูรายละเอียดที่เว็บไซต์ https://welfare.mof.go.th ขอให้ประชาชนระมัดระวังการรับข้อมูลจากช่องทางการสื่อสารในสื่อโซเชียลมีเดียต่าง ๆ ซึ่งอาจมีการนำเสนอข้อมูลที่ไม่ถูกต้อง และทำให้ประชาชนเกิดความสับสนได้ หากมีข้อสงสัยเกี่ยวกับบัตรสวัสดิการแห่งรัฐ สามารถสอบถามได้ที่ศูนย์ลูกค้าสัมพันธ์บัตรสวัสดิการแห่งรัฐ โทร 0 2109 2345 หรือสอบถามข้อมูลค่าไฟฟ้าได้ที่ช่องทางโซเชียลมีเดียต่าง ๆ MEA ได้แก่ Facebook: การไฟฟ้านครหลวง MEA, Line: @meathailand, Twitter: @mea_news, และ MEA Call Center โทร 1130 ได้ตลอด 24 ชั่วโมง

ที่มา : https://www.thaigov.go.th/news/contents/details/60803