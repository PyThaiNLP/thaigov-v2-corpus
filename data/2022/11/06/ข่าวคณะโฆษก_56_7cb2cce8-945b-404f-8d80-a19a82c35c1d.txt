รัฐบาลไทย-ข่าวทำเนียบรัฐบาล-​รัฐบาลเตือนประชาชน ระวังฝนตกหนักถึงหนักมากทุกภาคทั่วไทย 5-9 ก.ย. 65   


วันจันทร์ที่ 5 กันยายน 2565
พิมพ์
​รัฐบาลเตือนประชาชน ระวังฝนตกหนักถึงหนักมากทุกภาคทั่วไทย 5-9 ก.ย. 65
​รัฐบาลเตือนประชาชน ระวังฝนตกหนักถึงหนักมากทุกภาคทั่วไทย 5-9 ก.ย. 65
วันนี้ (5 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวถึงประกาศกรมอุตุนิยมวิทยา เรื่องฝนตกหนักถึงหนักมากบริเวณประเทศไทย และคลื่นลมแรงบริเวณทะเลอันดามันตอนบนและอ่าวไทยตอนบน มีผลกระทบตั้งแต่วันที่ 5 - 9 ก.ย. 65 โดยในช่วงวันที่ 5 – 9 กันยายน 2565 ร่องมรสุมกำลังแรงเลื่อนลงมาพาดผ่านภาคเหนือตอนล่าง ภาคกลางตอนบน และภาคตะวันออกเฉียงเหนือ ประกอบกับมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทยจะมีกำลังแรงขึ้น ลักษณะเช่นนี้ทำให้ประเทศไทยมีฝนเพิ่มขึ้น และมีฝนตกหนักถึงหนักมากบางแห่งในภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้
นายอนุชากล่าวว่า จึงขอให้ประชาชนบริเวณดังกล่าว ระวังอันตรายจากฝนตกหนักถึงหนักมาก และฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่าน และพื้นที่ลุ่ม รวมทั้งขอให้ชาวเรือในบริเวณดังกล่าวเดินเรือด้วยความระมัดระวัง และหลีกเลี่ยงการเดินเรือบริเวณที่มีฝนฟ้าคะนอง เรือเล็กบริเวณทะเลอันดามันและอ่าวไทยตอนบน ควรงดออกจากฝั่งในช่วงวันที่ 5 - 9 ก.ย. 65 ตามคำแนะนำของกรมอุตุนิยมวิทยา เพื่อความปลอดภัย
“ประชาชนสามารถติดตามประกาศจากกรมอุตุนิยมวิทยา และข้อมูลเพิ่มเติมได้ที่เว็บไซต์กรมอุตุนิยมวิทยา หรือสอบถามที่ 02-399-4012 ถึง 13 และ 1182 ได้ตลอด 24 ชั่วโมง” นายอนุชากล่าว
...........................

ที่มา : https://www.thaigov.go.th/news/contents/details/58807