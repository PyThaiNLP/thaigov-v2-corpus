รัฐบาลไทย-ข่าวทำเนียบรัฐบาล-รัฐบาลพร้อมอพยพ ดูแลสัตว์ พื้นที่น้ำท่วม  ก. เกษตร จัดหน่วยงานบริการเคลื่อนที่เร็วสนับสนุนตลอด 24 ชั่วโมง 


วันพุธที่ 12 ตุลาคม 2565
พิมพ์
รัฐบาลพร้อมอพยพ ดูแลสัตว์ พื้นที่น้ำท่วม  ก. เกษตร จัดหน่วยงานบริการเคลื่อนที่เร็วสนับสนุนตลอด 24 ชั่วโมง
รัฐบาลพร้อมอพยพ ดูแลสัตว์ พื้นที่น้ำท่วม  ก. เกษตร จัดหน่วยงานบริการเคลื่อนที่เร็วสนับสนุนตลอด 24 ชั่วโมง
วันที่ 12 ตุลาคม 2565 รัฐบาลพร้อมอพยพ ดูแลสัตว์ พื้นที่น้ำท่วม  ก. เกษตร จัดหน่วยงานบริการเคลื่อนที่เร็วสนับสนุนตลอด 24 ชั่วโมง
นางสาวรัชดา ธนาดิเรก  รองโฆษกประจำสำนักนายกรัฐมนตรี เปิดเผยว่า จากสถานการณ์ปริมาณน้ำฝนที่ตกหนัก ส่งผลให้หลายพื้นที่ได้รับผลกระทบเป็นวงกว้าง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมกำชับส่วนราชการเร่งช่วยเหลือผู้ประสบอุทกภัย รวมถึงเคลื่อนย้ายคน สิ่งของ และสัตว์เลี้ยงไปในที่ปลอดภัย เน้นย้ำให้ดูแลอย่างใกล้ชิดเพื่อบรรเทาความเดือดร้อนในเบื้องต้น
สำหรับการดูแลพี่น้องเกษตรกรผู้เลี้ยงสัตว์ นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้จัดการช่วยเหลือแก่เกษตรอย่างเต็มที่อย่างเป็นระบบ โดยได้สั่งการให้กรมปศุสัตว์ตั้งวอร์รูม ทั้งส่วนกลางและทุกจังหวัดติดตามสถานการณ์ พร้อมเข้าช่วยเหลือเกษตรกรผู้เลี้ยงสัตว์ในพื้นที่น้ำท่วมได้ตลอดเวลา และที่ผ่านมาได้ปล่อยขบวนรถหญ้าอาหารสัตว์พระราชทานเพื่อสนับสนุนเสบียงอาหารสัตว์ไปช่วยเหลือเกษตรกร จัดส่งเจ้าหน้าที่สัตวแพทย์และสัตวบาลเข้าดูแลรักษาสุขภาพสัตว์ป่วยทั่วประเทศแล้ว พร้อมทั้งกำชับให้กรมปศุสัตว์จัดหน่วยงานบริการเคลื่อนที่เร็วสนับสนุนตลอด 24 ชั่วโมง โดยทันทีที่เกิดภัย เจ้าหน้าที่ของกรมปศุสัตว์ต้องเร่งเข้าไปให้ความช่วยเหลือให้เร็วที่สุด โดยบูรณาการประสานหน่วยงานของกรมปศุสัตว์และภาคีเครือข่ายในพื้นที่ให้ความช่วยเหลือเกษตรกรที่ได้รับผลกระทบอย่างเต็มที่ ตลอดจนเตรียมความพร้อมสำรวจความเสียหายของเกษตรกรเพื่อขอรับการชดเชย
"สำหรับสถานการณ์อุทกภัยที่เกิดขึ้นในครั้งนี้ พบว่า มีจำนวน 10 จังหวัด ที่ได้รับผลกระทบจากอุทกภัยดังกล่าว ได้แก่ ศรีสะเกษ ยโสธร นครราชสีมา สิงห์บุรี ร้อยเอ็ด สุรินทร์ อุบลราชธานี พิษณุโลก เชียงใหม่ และลพบุรี ซึ่งทางกรมปศุสัตว์ได้เข้าพื้นที่เพื่อให้การช่วยเหลือแล้ว สำหรับเกษตรกรผู้ประสบอุทกภัย ที่ต้องการรับการช่วยเหลือ สามารถติดต่อได้ที่ สำนักงานปศุสัตว์อำเภอ สำนักงานปศุสัตว์จังหวัด ศูนย์วิจัยและพัฒนาอาหารสัตว์ในพื้นที่ หรือติดต่อศูนย์อำนวยการป้องกันและแก้ไขปัญหาภัยพิบัติด้านปศุสัตว์ กรมปศุสัตว์ โทร 0 2653 4444 ต่อ 3315 หรือ ไปรษณีย์อิเล็กทรอนิกส์ : [email protected] หรือแจ้งข้อมูลในแอพพลิเคชั่น DLD 4.0 ที่สามารถดาวน์โหลดในโทรศัพท์มือถือได้ทุกระบบ เพื่อให้ความช่วยเหลือได้ทันที" นางสาวรัชดา กล่าว

ที่มา : https://www.thaigov.go.th/news/contents/details/60353