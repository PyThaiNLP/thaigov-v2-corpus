รัฐบาลไทย-ข่าวทำเนียบรัฐบาล-ครม.เห็นชอบร่างเอ็มโอยูสาธารณสุขไทย-เกาหลี “อนุทิน”ลงนามวันนี้ มุ่งส่งเสริมความมั่นคงทางสุขภาพ การเสริมสร้างระบบสุขภาพ-หลักประกันสุขภาพถ้วนหน้า และการดูแลสุขภาพด้วยดิจิทัล


วันอังคารที่ 25 ตุลาคม 2565
พิมพ์
ครม.เห็นชอบร่างเอ็มโอยูสาธารณสุขไทย-เกาหลี “อนุทิน”ลงนามวันนี้ มุ่งส่งเสริมความมั่นคงทางสุขภาพ การเสริมสร้างระบบสุขภาพ-หลักประกันสุขภาพถ้วนหน้า และการดูแลสุขภาพด้วยดิจิทัล
ครม.เห็นชอบร่างเอ็มโอยูสาธารณสุขไทย-เกาหลี “อนุทิน”ลงนามวันนี้ มุ่งส่งเสริมความมั่นคงทางสุขภาพ การเสริมสร้างระบบสุขภาพ-หลักประกันสุขภาพถ้วนหน้า และการดูแลสุขภาพด้วยดิจิทัล
วันที่ 25 ตุลาคม 2565 น.ส.ไตรศุลี  ไตรสรณกุล รองโฆษกประจำสำนักนายกรัฐมนตรีกล่าวว่า คณะรัฐมนตรี(ครม.)เห็นชอบร่างบันทึกความเข้าใจระหว่างกระทรวงสาธารณสุขของไทยกับกระทรวงสาธารณสุขและสวัสดิการแห่งสาธารณรัฐเกาหลีว่าด้วยความร่วมมือด้านสาธารณสุข และอนุมัติให้รัฐมนตรีว่าการกระทรวงสาธารณสุข เป็นผู้ลงนามในร่างบันทึกความเข้าใจดังกล่าว ซึ่งบันทึกความเข้าใจฯจะมีผลบังคับใช้ในวันที่ลงนามโดยผู้เข้าร่วมทั้งสองฝ่าย มีระยะเวลา 5 ปี และขยายเวลาต่อแบบอัตโนมัติเป็นเวลา 5 ปี โดยร่างบันทึกความเข้าใจฯดังกล่าวมีกำหนดจะลงนามในช่วงการเดินทางเยือนสาธารณรัฐเกาหลีของนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ในวันที่ 25 ตุลาคม 2565 กระทรวงสาธารณสุขจึงขอให้นำเรื่องนี้เสนอครม.เพื่อพิจารณาภายในวันที่ 25 ตุลาคม 2565
สำหรับร่างบันทึกความเข้าใจฯว่าด้วยความร่วมมือด้านสาธารณสุขฉบับนี้ มีสาระสำคัญในการส่งเสริมความร่วมมือด้านสาธารณสุขระหว่างไทยกับเกาหลี ในประเด็นความมั่นคงทางสุขภาพ การเสริมสร้างระบบสุขภาพรวมถึงหลักประกันสุขภาพถ้วนหน้า การดูแลสุขภาพด้วยดิจิทัล การส่งเสริมสุขภาพ และสาขาความร่วมมืออื่นๆที่เห็นชอบร่วมกันเป็นลายลักษณ์อักษร ผ่านการแลกเปลี่ยนผู้เชี่ยวชาญ ผู้แทน และข้อมูล การประชุม การประชุมทางวิทยาศาสตร์ และการประชุมเชิงปฏิบัติการ การสัมมนาและการสนับสนุนการวิจัยและโครงการ โดยจะมีการจัดตั้งคณะทำงานเพื่อเป็นกลไกในการหารือและดำเนินกิจกรรมภายใต้ร่างบันทึกความเข้าใจฯ ให้เกิดผลเป็นรูปธรรมต่อไป

ที่มา : https://www.thaigov.go.th/news/contents/details/60847