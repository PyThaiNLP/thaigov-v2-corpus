รัฐบาลไทย-ข่าวทำเนียบรัฐบาล-นายกรัฐมนตรี-ครม. เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” วธ.เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา


วันอังคารที่ 18 ตุลาคม 2565
นายกรัฐมนตรี-ครม. เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” วธ.เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา
นายกรัฐมนตรี-ครม. เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” วธ.เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา
นายกรัฐมนตรี-ครม. เยี่ยมชมกิจกรรมประชาสัมพันธ์ “ทอดกฐินทั่วไทย ร่วมสืบทอดพระพุทธศาสนา 2565” วธ.เชิญชวนชาวพุทธร่วมกิจกรรมเทศกาลกฐิน สืบสานพระพุทธศาสนา
วันอังคารที่ 18 ตุลาคม 2565 ก่อนการประชุมคณะรัฐมนตรี (ครม.) ที่ตึกสันติไมตรี ทำเนียบรัฐบาล นายอิทธิพล คุณปลื้ม รัฐมนตรีว่าการกระทรวงวัฒนธรรม พร้อมด้วยนายชัยพล สุขเอี่ยม ผู้ตรวจราชการกระทรวงวัฒนธรรม นายสำรวย นักการเรียน รองอธิบดีกรมการศาสนา ผู้บริหาร ข้าราชการและเจ้าหน้าที่กระทรวงวัฒนธรรมร่วมให้การต้อนรับ พลเอก ประยุทธ์ จันทร์โอชา นายกรัฐมนตรี และคณะรัฐมนตรี เพื่อประชาสัมพันธ์ประเพณี “ทอดกฐินทั่วไทย ร่วมสืบทอดพระพุทธศาสนา พุทธศักราช 2565” และนำชมนิทรรศการ การสาธิตการทอผ้าจุลกฐิน ตั้งแต่ขั้นตอนการอิ้วหรือ อิดเม็ดฝ้าย เพื่อเเยกเม็ดฝ้ายเเละปุยฝ้ายออกจากกัน การกรอหรือผัดเส้นฝ้าย ใส่หลอดกระสวยเพื่อนำไปทอผ้า สำหรับทำผ้ากฐิน โดยกลุ่มทอผ้าลาวครั่งวัดโพรงมะเดื่อ จากศูนย์เพื่อการเรียนรู้วัฒนธรรม วัดโพรงมะเดื่อ จังหวัดนครปฐม โดยมีนักเรียนจากชมรมวัฒนธรรมส่งเสริมเด็กและเยาวชนต้นแบบ โรงเรียนอนุบาลเมืองใหม่ชลบุรี และโรงเรียนมหาไถ่ศึกษาบ้านน้อยสามเหลี่ยม จังหวัดขอนแก่น นำเสนอความเป็นมาของเทศกาลกฐิน และเชิญชวนนายกรัฐมนตรี พร้อมคณะรัฐมนตรีร่วมทำบุญปักเสาธงต้นกฐิน เพื่อเป็นการสืบทอดประเพณีการทอดกฐิน และรับมอบสื่อประชาสัมพันธ์ เนื่องในเทศกาลกฐิน
นายอิทธิพล กล่าวว่า กระทรวงวัฒนธรรม (วธ.) โดยกรมการศาสนา (ศน.) ในฐานะหน่วยงานของรัฐที่มีหน้าที่ในการส่งเสริมคนไทยให้นำหลักธรรมทางศาสนามาใช้ให้เกิดความรู้คู่คุณธรรม และเสริมสร้างคุณธรรมจริยธรรมให้สังคมมีคุณภาพ เผยแพร่หลักธรรมสู่เยาวชนและประชาชน ประเพณีการทอดกฐินของพุทธศาสนิกชนไทยปฏิบัติสืบทอดตั้งแต่อดีตจนถึงปัจจุบัน คือ พระกฐินหลวง และ กฐินราษฎร์ โดยกฐินมีกำหนดระยะเวลาถวาย 1 เดือน และตามราชประเพณีที่พระบาทสมเด็จพระเจ้าอยู่หัวทรงพระกรุณาโปรดเกล้าฯ พระราชทานผ้าพระกฐินให้ส่วนราชการ รัฐวิสาหกิจ องค์การ สมาคม มูลนิธิ บริษัทห้างร้าน และประชาชนทั่วไปที่มีจิตศรัทธาที่มาขอรับพระราชทานผ้าพระกฐิน นำไปถวายพระสงฆ์จำพรรษา ณ พระอารามหลวงทั่วราชอาณาจักรในกฐินกาล จำนวน 292 พระอาราม และวัดไทยในต่างประเทศ จำนวน 31 วัด ซึ่งในปีนี้ ได้กำหนดกฐินกาล เริ่มตั้งแต่วันอังคารที่ 11 ตุลาคม 2565 – วันอังคารที่ 8 พฤศจิกายน 2565 และกำหนดเริ่มพระกฐินหลวงตั้งแต่วันอังคารที่ 18 ตุลาคม 2565
รัฐมนตรีว่าการกระทรวงวัฒนธรรม กล่าวต่อไปว่า กฐินพระราชทาน เป็นผ้าพระกฐินที่พระบาทสมเด็จพระเจ้าอยู่หัวได้พระราชทานให้แก่ผู้กราบบังคมทูลขอพระราชทาน เพื่อน้อมนำไปถวายยังพระอารามหลวงต่าง ๆ นอกเหนือจากพระอารามหลวงสำคัญที่ทรงกำหนดไว้ จำนวน 18 พระอาราม เนื่องจากปัจจุบันพระอารามหลวงมีจำนวนมาก จึงเปิดโอกาสให้กระทรวง กรม และหน่วยงานต่างๆ ตลอดจนคณะบุคคลหรือบุคคลทั่วไปที่สมควรขอรับพระราชทานผ้ากฐินไปถวาย และผู้ที่ได้รับพระราชทานจะเพิ่มไทยธรรม เพื่อถวายพระราชกุศลตามกำลังศรัทธาของตนก็ได้ โดยกรมการศาสนาขอพระราชทานพระบรมราชานุญาตจัดผ้าพระกฐินพระราชทานและบริวารพระกฐิน ให้แก่กระทรวง กรม หน่วยงาน ตลอดจนคณะบุคคลหรือบุคคลทั่วไปที่ขอรับพระราชทาน ดังนั้น หากกระทรวง กรม คณะบุคคลหรือบุคคลทั่วไปมีความประสงค์จะขอรับพระราชทานผ้ากฐินไปถวาย ณ พระอารามหลวงในปี พ.ศ.2565 สามารถดูรายละเอียดเพิ่มเติมได้ที่เว็บไซต์กรมการศาสนา www.dra.go.th หรือติดต่อสอบถามได้ที่หมายเลขโทรศัพท์ 0 2209 3721 ได้ในวันและเวลาราชการ

ที่มา : https://www.thaigov.go.th/news/contents/details/60557