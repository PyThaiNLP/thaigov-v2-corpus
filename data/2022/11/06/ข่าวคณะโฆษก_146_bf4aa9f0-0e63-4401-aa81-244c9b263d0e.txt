รัฐบาลไทย-ข่าวทำเนียบรัฐบาล-รัฐบาลแสดงความเสียใจต่อครอบครัวผู้เสียชีวิตและบาดเจ็บ กรณีจ่าสิบเอก พกปืนยิงเจ้าหน้าที่เสียชีวิตและบาดเจ็บภายในวิทยาลัยกองทัพบก


วันพุธที่ 14 กันยายน 2565
พิมพ์
รัฐบาลแสดงความเสียใจต่อครอบครัวผู้เสียชีวิตและบาดเจ็บ กรณีจ่าสิบเอก พกปืนยิงเจ้าหน้าที่เสียชีวิตและบาดเจ็บภายในวิทยาลัยกองทัพบก
รัฐบาลแสดงความเสียใจต่อครอบครัวผู้เสียชีวิตและบาดเจ็บ กรณีจ่าสิบเอก พกปืนยิงเจ้าหน้าที่เสียชีวิตและบาดเจ็บภายในวิทยาลัยกองทัพบก
วันที่ 14 กันยายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลแสดงความเสียใจต่อครอบครัวผู้เสียชีวิต กรณีจ่าสิบเอก ยงยุทธ มังกรกิม ตำแหน่งเสมียน วิทยาลัยการทัพบก อายุ 59 ปี ได้พกอาวุธปืนไม่ทราบชนิด เข้ามาในพื้นที่วิทยาลัยการทัพบก ถนนเทอดดำริ เขตดุสิต กรุงเทพมหานคร และได้ใช้อาวุธปืนยิงเจ้าหน้าที่ทหาร ซึ่งกำลังปฏิบัติงานอยู่ในสำนักงาน เป็นเหตุให้นายทหารเสียชีวิต 2 นาย และมีผู้ได้รับบาดเจ็บ 1 นาย โดยผู้บาดเจ็บได้ถูกนำส่งเข้ารับการรักษาพยาบาล ณ โรงพยาบาลพระมงกุฎเกล้าแล้ว
นายอนุชาฯ กล่าวว่า จากรายงานล่าสุด สามารถจับกุม จ่าสิบเอก ยงยุทธฯ  ผู้ก่อเหตุได้แล้ว ขณะนี้ส่งตัวเข้าสู่กระบวนการทางกฎหมาย สำหรับสาเหตุและแรงจูงใจในการก่อเหตุอยู่ในระหว่างการตรวจสอบข้อเท็จจริง เบื้องต้นหน่วยต้นสังกัดให้ข้อมูลว่า อาจจะเกิดจากความเครียดและปัญหาทางสุขภาพ ทั้งนี้ หน่วยต้นสังกัดได้รายงานให้กองทัพบกรับทราบแล้ว
“รัฐบาลโดยกระทรวงกลาโหม และจากข้อสั่งการของพลเอก ประยุทธ์ จันทร์โอชา รมต.ว่าการกระทรวงกลาโหมได้มอบหมายให้หน่วยงานที่เกี่ยวข้องดูแลรักษาผู้บาดเจ็บให้อย่างดีที่สุด และดำเนินการเกี่ยวกับการจัดการศพของผู้เสียชีวิตตามระเบียบราชการ รวมทั้ง ให้เร่งดำเนินการสืบสวนสอบสวนทางคดี เพื่อหาสาเหตุแรงจูงใจในการก่อเหตุ พร้อมเน้นย้ำให้ผู้บังคับบัญชาเอาใจใส่ดูแลผู้ใต้บังคับบัญชา คอยสอบถามความเป็นอยู่ กำชับเรื่องมาตรการรักษาความปลอดภัยของหน่วยงานให้ปฏิบัติงานตามมาตรอย่างเคร่งครัด” นายอนุชาฯ กล่าว

ที่มา : https://www.thaigov.go.th/news/contents/details/59238