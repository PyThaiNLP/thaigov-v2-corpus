รัฐบาลไทย-ข่าวทำเนียบรัฐบาล-กรมการขนส่งทางบก แนะนำประชาชนที่ต้องการซื้อขายรถมือสอง สามารถมาโอนด้วยตนเอง ณ สำนักงานขนส่ง เตือนไม่ควรซื้อขายด้วยวิธีการโอนลอยเสี่ยงอาจเป็นรถที่ได้มาด้วยวิธีไม่ถูกต้องตามกฎหมาย 


วันจันทร์ที่ 31 ตุลาคม 2565
กรมการขนส่งทางบก แนะนำประชาชนที่ต้องการซื้อขายรถมือสอง สามารถมาโอนด้วยตนเอง ณ สำนักงานขนส่ง เตือนไม่ควรซื้อขายด้วยวิธีการโอนลอยเสี่ยงอาจเป็นรถที่ได้มาด้วยวิธีไม่ถูกต้องตามกฎหมาย
...
นายเสกสม อัครพันธุ์ รองอธิบดีกรมการขนส่งทางบก และโฆษกกรมการขนส่งทางบก กระทรวงคมนาคม กล่าวว่า ปัจจุบันการซื้อขายรถมือสองทำได้ง่ายขึ้นและมีหลายช่องทาง ประกอบกับการแข่งขันที่สูงขึ้นในตลาดการซื้อขายรถมือสอง มีการพัฒนาเทคโนโลยี การซื้อขายผ่านแอปพลิเคชัน หรือการลงประกาศซื้อขายรถมือสองผ่านเพจโซเชียลมีเดียต่าง ๆ กรมการขนส่งทางบก (ขบ.) ในฐานะหน่วยงานที่เกี่ยวข้องมีความเป็นห่วงและเตือนประชาชนที่ต้องการซื้อขายรถมือสอง ไม่ควรซื้อขายรถด้วยวิธีการโอนลอยโดยเซ็นเอกสารไว้แล้วมาดำเนินการในภายหลัง เนื่องจากอาจก่อปัญหาให้ทั้งผู้ซื้อและผู้ขายเช่น กรณีผู้ซื้อไม่ดำเนินการชำระภาษีรถประจำปี รถเกิดอุบัติเหตุ หรือนำรถไปกระทำผิดกฎหมายซึ่งยังคงปรากฏชื่อเจ้าของรถรายเดิมในระบบทะเบียน สร้างปัญหายุ่งยากให้เจ้าของรถรายเดิม  นอกจากนี้การไม่นำรถเข้ามาดำเนินการโอนทางทะเบียนยังทำให้ผู้ซื้อไม่อาจตรวจสอบความถูกต้องของรถได้โดยสมบูรณ์ว่าเป็นรถที่ถูกโจรกรรมมาหรือไม่อีกด้วย
รองอธิบดีกรมการขนส่งทางบก และโฆษกกรมการขนส่งทางบก กล่าวเพิ่มเติมว่า ขบ. ได้กำชับทั้งผู้ซื้อหรือผู้ขายต้องตรวจสอบแหล่งที่มาของรถก่อนการซื้อขายทุกครั้งเพื่อเป็นข้อมูลประกอบก่อนตัดสินใจ และต้องตรวจสอบหลักฐานทะเบียนรถให้ครบถ้วนเพื่อการซื้อขายที่ถูกต้องโดยเฉพาะสมุดคู่มือรถฉบับจริงที่มีชื่อเจ้าของรถเลขตัวถัง เลขเครื่องยนต์ สีรถต้องถูกต้องตรงกับรถคันที่จะซื้อขายทุกรายการ และที่สำคัญต้องตรวจสอบว่ามีการชำระภาษีรถประจำปีครบถ้วนถูกต้อง พร้อมนำรถเข้าตรวจสภาพและดำเนินการตามขั้นตอนโอนทางทะเบียนรถ ณ สำนักงานขนส่งที่รถจดทะเบียนด้วยตนเองในทันที โดยหลักฐานการโอนที่ผู้ซื้อผู้ขายที่ต้องเตรียมมาโอนรถ ณ สำนักงานขนส่ง ได้แก่ 1) ใบคู่มือจดทะเบียนรถหรือเล่มทะเบียนรถตัวจริง 2) สำเนาบัตรประชาชนของเจ้าของรถ 3) สัญญาซื้อขาย ใบเสร็จรับเงิน และใบกำกับภาษี 4) แบบคำขอโอนและรับโอนที่กรอกรายการและลงลายมือชื่อผู้โอนและผู้รับโอนเรียนร้อย ในกรณีเป็นนิติบุคคลต้องใช้หนังสือรับรองการจดทะเบียนนิติบุคคล และสำเนาบัตรประจำตัวประชาชนของกรรมการผู้มีอำนาจลงนาม
ทั้งนี้ ขบ. จะมีการตรวจสอบทะเบียนรถด้วยระบบฐานข้อมูล MDM (Master Data Management) สามารถตรวจสอบความถูกต้องของทะเบียนรถ ข้อมูลต่าง ๆ ได้แม่นยำ เพื่อความมั่นใจในการซื้อขายรถ โดยระบบจะดำเนินการแก้ไขเปลี่ยนแปลงชื่อผู้ครอบครองรถในทันทีที่ได้รับข้อมูลการแก้ไข อีกทั้งยังเชื่อมโยงออนไลน์พร้อมกันทั่วประเทศในทุกระบบงานพร้อมเอกสารประกอบการดำเนินการทุกครั้งที่มีการแก้ไขสาระสำคัญทางทะเบียนรถ ดังนั้นชื่อผู้ครอบครองรถที่ปรากฏในระบบ จึงตรงกับที่ระบุในเล่มทะเบียนรถ ขบ. แนะนำให้ผู้ที่ต้องการซื้อขายรถมือสองทำตามขั้นตอนที่แนะนำเพื่อความปลอดภัยในการโอนรถ และไม่ให้ตกเป็นเหยื่อของมิจฉาชีพ

ที่มา : https://www.thaigov.go.th/news/contents/details/61055