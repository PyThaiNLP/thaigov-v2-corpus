รัฐบาลไทย-ข่าวทำเนียบรัฐบาล-​‘รมช.มนัญญา’ เปิดงานอัตลักษณ์ผ้าทอกะเหรี่ยงร่วมสมัย 


วันจันทร์ที่ 12 กันยายน 2565
​‘รมช.มนัญญา’ เปิดงานอัตลักษณ์ผ้าทอกะเหรี่ยงร่วมสมัย
​‘รมช.มนัญญา’ เปิดงานอัตลักษณ์ผ้าทอกะเหรี่ยงร่วมสมัย ชื่นชมผ้าทอของไทย มีเอกลักษณ์ไม่เหมือนใคร
รมช.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เป็นประธานพิธีเปิดงาน “อัตลักษณ์ผ้าทอกะเหรี่ยงร่วมสมัย” ภายใต้โครงการส่งเสริมการต่อยอดผ้ากะเหรี่ยงร่วมสมัยจังหวัดอุทัยธานี ประจำปีงบประมาณ พ.ศ.2565 โดยมี นายขจรเกียรติ รักพานิชมณี ผู้ว่าราชการจังหวัดอุทัยธานี นางพัชรี อาระยะกุล ปลัดกระทรวงการพัฒนาสังคมและความมั่นคงของมนุษย์ นายอนุกูล ปีดแก้ว อธิบดีกรมพัฒนาสังคมและสวสัสดิการ หัวหน้าส่วนราชการ และประชาชน เข้าร่วม ณ บริเวณถนนตรอกโรงยา อ.เมือง จ.อุทัยธานี โอกาสนี้ รับชมแฟชั่นโชว์อัตลักษณ์ผ้าทอกะเหรี่ยงร่วมสมัย และเดินชมบูธการจำหน่ายผลิตภัณฑ์ผ้าทอมือจากศูนย์พัฒนาราษฎรบนพื้นที่สูง จังหวัดอุทัยธานี ลำปาง ลำพูน ตาก เพชรบูรณ์ กำแพงเพชร และพิษณุโลก
ทั้งนี้ โครงการส่งเสริมการต่อยอดผ้ากะเหรี่ยงร่วมสมัยจังหวัดอุทัยธานี นับเป็นการเปิดโอกาสให้กลุ่มพี่น้องราษฎรบนพื้นที่สูงได้แสดงศักยภาพ ภูมิปัญญาที่มีมาตั้งแต่สมัยบรรพบุรุษ ถ่ายทอดภูมิปัญญาผ่านวิถีการทอผ้า และได้รับการพัฒนายกระดับ ส่งเสริมพัฒนาช่องทางการจำหน่าย และเพื่อประชาสัมพันธ์ผลิตภัณฑ์ต่าง ๆ ส่งเสริมการตลาด และแสดงอัตลักษณ์ประเพณีวัฒนธรรม หวังกระตุ้นเศรษฐกิจ สร้างงาน สร้างรายได้ หลังสถานการณ์โควิด-19

ที่มา : https://www.thaigov.go.th/news/contents/details/59127