รัฐบาลไทย-ข่าวทำเนียบรัฐบาล-MDES จับมือกูเกิล เปิดตัวโครงการ “Samart Skills” หนุนพัฒนาแรงงานทักษะสูงด้านดิจิทัล


วันพฤหัสบดีที่ 6 ตุลาคม 2565
MDES จับมือกูเกิล เปิดตัวโครงการ “Samart Skills” หนุนพัฒนาแรงงานทักษะสูงด้านดิจิทัล
MDES จับมือกูเกิล เปิดตัวโครงการ “Samart Skills” หนุนพัฒนาแรงงานทักษะสูงด้านดิจิทัล
กระทรวงดิจิทัลเพื่อเศรษฐกิจและสังคม จับมือทุกภาคส่วนเร่งพัฒนาแรงงานด้านดิจิทัลที่มีทักษะสูง หวังรองรับการเติบโตทางเศรษฐกิจดิจิทัล หลัง กูเกิล เผยตัวเลขมูลค่าเศรษฐกิจดิจิทัลไทยปี 2568 สูงถึง หนึ่งล้านเก้าแสนล้านบาท
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานเปิดโครงการ“Samart Skills” โดยร่วมมือกับภาคส่วนต่างๆ ทั้งภาครัฐ สถาบันการศึกษา และภาคเอกชนในการสนับสนุนการพัฒนาแรงงานดิจิทัลที่มีทักษะสูงซึ่งเป็นกำลังสำคัญในการขับเคลื่อนการเติบโตของเศรษฐกิจดิจิทัล อีกทั้งยังเป็นการจัดการปัญหาความเหลื่อมล้ำทางทักษะด้านดิจิทัล  และสร้างเสริมโอกาสให้คนไทยเข้าถึงการศึกษาเพื่อตอบโจทย์อาชีพที่เป็นที่ต้องการของตลาด โดยบริษัท กูเกิล ประเทศไทย พันธมิตรภาคเอกชน ได้มอบทุนการศึกษาแก่เหล่านิสิต นักศึกษา และนักเรียนอาชีวะที่สนใจในโครงการนี้ให้สามารถเข้าเรียนเพื่อเพิ่มความรู้และทักษะของตัวเองโดยไม่มีค่าใช้จ่ายพร้อมทั้งยังช่วยจัดหาช่องทางให้ผู้เข้าร่วมโครงการที่สำเร็จการอบรมแล้วสามารถหางานที่เหมาะสมกับพวกเขาได้ “
โครงการนี้เป็นโครงการที่ดี เพื่อต่อยอดนโยบาย Thailand 4.0 และพัฒนาแรงงานที่มีทักษะสูงด้านดิจิทัล ซึ่งเป็นที่ต้องการของตลาดในปัจจุบันและอนาคต โดยหลายปีที่ผ่านมาเศรษฐกิจและสังคมดิจิทัลไทยมีการเติบโตอย่างก้าวกระโดดอย่างมีนัยยะสำคัญ ดังนั้น เพื่อรับมือกับความท้าทายดังกล่าวกระทรวงดิจิทัลเพื่อเศรษฐกิจและสังคมจึงมุ่งมั่นที่จะสานต่อภารกิจโดย “ไม่ทิ้งคนไทยคนใดไว้เบื้องหลัง” พร้อมดำเนินการผ่านโครงการต่าง ๆ เพื่อส่งเสริมบุคคลากรและกำลังคนด้านดิจิทัล ได้แก่ โครงการ Coding Thailand ที่ส่งเสริมการเรียนรู้ด้านเทคโนโลยีดิจิทัล และวิทยาการคอมพิวเตอร์ รวมถึงฝึกกระบวนการคิดอย่างเป็นระบบ ต่อยอดความคิดเป็นนวัตกรรมดิจิทัลซึ่งเป็นรากฐานสำคัญในการพัฒนาทักษะดิจิทัลให้กับบุคลากรของประเทศ พร้อมร่วมขับเคลื่อนเศรษฐกิจและสังคมด้วยเทคโนโลยีดิจิทัล ขณะเดียวกัน ได้มีการสร้างความพร้อม โดยการปั้น “นักดิจิทัลพัฒนาเมือง” ผ่านโครงการนักดิจิทัลพัฒนาเมืองรุ่นใหม่ เพื่อยกระดับความรู้และทักษะการพัฒนาเมืองอัจฉริยะแก่เยาวชนคนรุ่นใหม่ให้มีความพร้อมรองรับเศรษฐกิจดิจิทัลด้วย” นายชัยวุฒิ กล่าว
อย่างไรก็ตาม เศรษฐกิจและสังคมดิจิทัลของไทยยังมีการเติบโตอย่างต่อเนื่อง เห็นได้จากผลสำรวจพฤติกรรมการใช้อินเทอร์เน็ตของคนไทย โดยสำนักงานคณะกรรมการดิจิทัลเพื่อเศรษฐกิจและสังคมแห่งชาติ พบว่า การเข้าถึงอินเทอร์เน็ตของคนไทยในปีนี้สูงมากถึง 88% ขณะเดียวกัน งานศึกษาของกูเกิล Temasek และ Bain & Company ยังพบว่าเศรษฐกิจดิจิทัลไทยมีมูลค่าถึง 1 ล้านล้านบาท ในปี 2564 ซึ่ง โตกว่าปีที่ผ่านมาถึง 51% โดยงานศึกษายังคาดการณ์ว่ามูลค่าเศรษฐกิจดิจิทัลในปี 2568 จะเพิ่มสูงขึ้นถึง หนึ่งล้านเก้าแสนล้านบาท ในขณะที่ประเทศไทยกำลังก้าวเข้าสู่เศรษฐกิจและสังคมดิจิทัลอย่างเต็มตัวแรงงานที่มีทักษะสูงด้านดิจิทัลก็เป็นที่ต้องการอย่างมากเพื่อสนับสนุนการเติบโตของอุตสาหกรรมนอกจากนี้ กูเกิล ยังคาดการณ์ว่า ภายในปี 2573 อุตสาหกรรมในประเทศไทยจะมีความต้องการแรงงานที่มีทักษะสูงด้านดิจิทัลกว่า 1 ล้านคน ดังนั้นประเทศไทยจำต้องรับพัฒนาแรงงานที่มีทักษะด้านดิจิทัลชั้นสูงให้เร็วยิ่งขึ้น
****************

ที่มา : https://www.thaigov.go.th/news/contents/details/60130