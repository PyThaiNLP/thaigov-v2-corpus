รัฐบาลไทย-ข่าวทำเนียบรัฐบาล-สั่งทหารเสริมกำลังเข้าไปช่วยพื้นที่วิกฤตรับมืออุทกภัย โดยเฉพาะพื้นที่ชุมชนริมเจ้าพระยาและลำนำสายหลัก


วันพฤหัสบดีที่ 6 ตุลาคม 2565
สั่งทหารเสริมกำลังเข้าไปช่วยพื้นที่วิกฤตรับมืออุทกภัย โดยเฉพาะพื้นที่ชุมชนริมเจ้าพระยาและลำนำสายหลัก
โฆษก กห. เปิดเผยว่า พล.อ.ประยุทธ์ จันทร์โอชา นรม.และ รมว.กห.ได้สั่งการทุกเหล่าทัพ เสริมกำลังพลและเครื่องมือช่างเข้าไปช่วยวิกฤตอุทกภัยในหลายพื้นที่ จว. ภาคเหนือ ภาคอีสาน ภาคกลาง และ กรุงเทพมหานคร
เพื่อช่วยเหลือประชาชนที่ประสบอุทกภัย และร่วมกันรับมือกับปริมาณน้ำสะสมที่มีมากจากฝนตกต่อเนื่องและผลกระทบที่จะเกิดขึ้นจากน้ำทะเลหนุนสูง ระหว่าง 5-13 ต.ค.65 โดยให้ประสานกับฝ่ายปกครองในพื้นที่ เข้าไปช่วยเหลือประชาชนที่อาจได้รับผลกระทบเพิ่มเติม ย้ำให้การช่วยเหลือโรงพยาบาล โรงเรียนที่น้ำท่วมขัง และช่วยเหลือดูแลชาวบ้านที่ยังติดค้างในพื้นที่ให้ทั่วถึง
โฆษก กห.กล่าวเพิ่มเติมว่า ขณะนี้กำลังพลจากทุกเหล่าทัพ ยังคงอยู่ในพื้นที่ให้การช่วยเหลือประชาชนที่ประสบอุทกภัยต่อเนื่องมา โดยได้เสริมกำลังพลและเครื่องมือช่างเข้าไปรับมือวิกฤตอุทกภัย พื้นที่เสี่ยงที่มีน้ำป่าไหลหลากและน้ำล้นตลิ่งแล้ว ในพื้นที่ จว.ภาคเหนือ อ.เชียงดาว อ.แม่แตง จว.เชียงใหม่ อ.หล่มสัก จว.เพชรบูรณ์ อ.พยุหคีรี จว.นครสวรรค์ จว.พิจิตร สุโขทัย และ นครสวรรค์ รวมทั้งพื้นที่ จว.ภาคอีสาน นครราชสีมา หนองบัวลำภู และสุรินทร์ และพื้นที่ 11 จว.ภาคกลาง ชัยนาท สิงห์บุรี อ่างทอง อุทัยธานี อยุธยา สุพรรณบุรี ลพบุรี สระบุรี ปทุมธานี นนทบุรี และ สมุทรปราการ ยังคงการช่วยเหลือดูแลประชาชนและเสริมความแกร่งแนวกันดินริมเจ้าพระยา และเร่งระบายนำ้ในพื้นที่น้ำท่วมขังลงลำน้ำสายหลัก
สำหรับพื้นที่กรุงเทพมหานคร ยังคงสนับสนุนทำงานร่วมกับ กทม.อย่างใกล้ชิด ช่วยดูแลชุมชนริมเจ้าพระยา รวมทั้งเสริมแนวกั้นน้ำและสนับสนุนการระบายน้ำอย่างต่อเนื่อง โดยในพื้นที่ถนนบางเขน แจ้งวัฒนะและบางนา ที่มีน้ำท่วมขังการจราจรติดขัด ได้จัดชุดช่างและยานพาหนะเข้าไปช่วยอำนวยความสะดวกการเดินทางและบรรเทาความเดือดร้อนของประชาชนไปพร้อมกัน

ที่มา : https://www.thaigov.go.th/news/contents/details/60126