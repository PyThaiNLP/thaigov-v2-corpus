รัฐบาลไทย-ข่าวทำเนียบรัฐบาล-ทิพานัน เตือน "ผู้ลงทะเบียนบัตรสวัสดิการแห่งรัฐ" ตรวจสอบการลงทะเบียนขั้นตอนแรกได้แล้ววันนี้ ย้ำ "ลงทะเบียนฟรีไม่มีเก็บเงิน" ลงเร็วลงช้าไม่มีผลขอให้ภายใน 19 ต.ค. 65 ผ่าน-ไม่ผ่าน 


วันศุกร์ที่ 16 กันยายน 2565
พิมพ์
ทิพานัน เตือน "ผู้ลงทะเบียนบัตรสวัสดิการแห่งรัฐ" ตรวจสอบการลงทะเบียนขั้นตอนแรกได้แล้ววันนี้ ย้ำ "ลงทะเบียนฟรีไม่มีเก็บเงิน" ลงเร็วลงช้าไม่มีผลขอให้ภายใน 19 ต.ค. 65 ผ่าน-ไม่ผ่าน
ทิพานัน เตือน "ผู้ลงทะเบียนบัตรสวัสดิการแห่งรัฐ" ตรวจสอบการลงทะเบียนขั้นตอนแรกได้แล้ววันนี้ ย้ำ "ลงทะเบียนฟรีไม่มีเก็บเงิน" ลงเร็วลงช้าไม่มีผลขอให้ภายใน 19 ต.ค. 65 ผ่าน-ไม่ผ่าน พิจารณาจากคุณสมบัติ แจงผู้พิการสามารถมอบอำนาจลงแทนได้
วันที่ 16 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า ในการลงทะเบียนขอรับสิทธิสวัสดิการแห่งรัฐ ปี 2565 ผู้ลงทะเบียนจะเป็นผู้รับได้รับสิทธิสวัสดิการตามโครงการเมื่อผ่าน 3 ขั้นตอน คือ
1. ต้องผ่านการตรวจสอบสถานะบุคคลและความสัมพันธ์กับกรมการปกครอง ที่จะประกาศผลทุกวันศุกร์เริ่มตั้งแต่ 16 กันยายน – 28 ตุลาคม 2565
2. ต้องผ่านการตรวจสอบคุณสมบัติตามหลักเกณฑ์ของโครงการฯ ที่จะประกาศผลในเดือนมกราคม 2566
3. ผ่านการยืนยันตัวตนเพื่อใช้สิทธิในเดือนมกราคม 2566
วันนี้จึงเป็นวันแรกที่ผู้ลงทะเบียนบัตรสวัสดิการแห่งรัฐรอบใหม่ 2565 ที่ลงทะเบียนไประหว่างวันที่ 5 – 8 กันยายน 2565 ทั้งทางออนไลน์และที่หน่วยรับลงทะเบียน สามารถตรวจสอบคุณสมบัติในขั้นตอนแรก เรื่องสถานะบุคคลและความสัมพันธ์ของครอบครัว กับกรมการปกครองโดย สามารถตรวจสอบผลการทะเบียนที่เป็นการตรวจสอบข้อมูลของผู้ลงทะเบียนและสมาชิกในครอบครัวจากข้อมูลของกรมการปกครอง ได้ที่ https://welfare.mof.go.th/
หากตรวจสอบสถานะการลงทะเบียนแล้วพบว่า "สถานะการลงทะเบียนสมบูรณ์" ให้ผู้ลงทะเบียนรอผลการตรวจสอบคุณสมบัติขั้นต่อไป ซึ่งจะมีการประกาศผลการพิจารณา ผ่าน-ไม่ผ่าน คุณสมบัติในเดือนมกราคม 2566
หากตรวจสอบแล้วพบว่า "สถานะการลงทะเบียนไม่สมบูรณ์" ซึ่งอาจมีสาเหตุเกิดจากข้อมูลของผู้ลงทะเบียนไม่ตรงตามฐานข้อมูลกรมการปกครอง ระบบจะขึ้นข้อความแสดง เช่น ไม่พบข้อมูลของผู้ลงทะเบียน สถานภาพบุคคลของผู้ลงทะเบียนไม่ถูกต้อง มีสถานะเสียชีวิต หรือ อื่นๆ ที่ปรากฎ
ซึ่งหากพบว่า สถานะ การลงทะเบียนไม่สมบูรณ์ให้แก้ไขข้อมูลที่ต้องทำให้เรียบร้อยภายในวันที่ 3 พฤศจิกายน 2565 คือ ผู้ที่ลงทะเบียนผ่านเว็บไซต์ที่ไม่มีครอบครัว (โสด) สามารถไปแจ้งแก้ไขข้อมูลที่หน่วยงานรับลงทะเบียนใดก็ได้ แต่ต้องเป็นจุดรับลงทะเบียน ไม่มีแก้ไขในออนไลน์ ส่วนผู้ที่ลงทะเบียนผ่านหน่วยงานรับลงทะเบียนให้ไปแก้ไขข้อมูล ณ หน่วยงานรับลงทะเบียน ที่ผู้ลงทะเบียนไว้เท่านั้น เรียกง่ายๆว่า ลงสาขาไหนต้องแก้สาขานั้น
ส่วนผู้ที่ลงทะเบียนหลังวันที่ 8 กันยายน 2565 ให้รอรอบถัดไปในการตรวจสอบขั้นตอนแรก ในทุกวันศุกร์ของสัปดาห์ถัดไป เช่น วันนี้ 16 กันยายน 2565 เป็นวันตรวจสอบสถานะของผู้ที่ลงทะเบียนระหว่างวันที่ 5-8 กันยายน 2565 ส่วนวันศุกร์ของสัปดาห์ถัดไป 23 กันยายน 2565 จะเป็นวันตรวจสอบสถานะของผู้ที่ลงทะเบียนวันที่ 9-15 กันยายน 2565 และวันลงทะเบียนวันสุดท้ายคือวันที่ 19 ตุลาคม 2565 ก็จะสามาถตรวจสอบได้ในวันที่ 28 ตุลาคม 2565
น.ส. ทิพานัน กล่าวว่า การลงทะเบียนเข้าร่วมโครงการ “ไม่มีค่าใช้จ่ายในการลงทะเบียน” และมีระยะเวลาเพียงพอในการลงทะเบียน ลงเร็วลงช้า ไม่มีผลต่อการพิจารณาผ่านหรือไม่ผ่าน ขอให้ลงภายในวันที่ 19 ตุลาคม 2565 โดยประชาชนที่สนใจและมีคุณสมบัติตามที่กำหนดสามารถลงทะเบียนผ่านเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ได้ตั้งแต่เวลา 6.00 น. ถึง 23.00 น. ของทุกวัน หรือลงทะเบียน
ที่หน่วยรับลงทะเบียนที่ธนาคารกรุงไทย ธนาคารออมสิน ธนาคารเพื่อการเกษตรและสหกรณ์การเกษตร (ธ.ก.ส.) สำนักงานเขต 50 เขตในกรุงเทพมหานคร ที่ว่าการอำเภอ 878 อำเภอในทุกจังหวัด สำนักงานคลังจังหวัด 76 จังหวัดทั่วประเทศ และศาลาว่าการเมืองพัทยา
ขอแจ้งไปยังประชาชนเพิ่มเติมว่า ในส่วนผู้พิการ ผู้ป่วยติดเตียง หรือผู้สูงอายุที่ไม่สามารถเดินทางมาลงทะเบียนได้ด้วยตนเอง สามารถทำการมอบอำนาจให้ลงทะเบียนได้ หรือหากมีสถานะโสดและสามารถใช้งานอินเตอร์เนตได้ก็สามารถลงทะเบียนผ่านทางเว็บไซต์ได้ สำหรับผู้ที่มีข้อสงสัยสามารถติดต่อศูนย์ลูกค้าสัมพันธ์บัตรสวสัดิการแห่งรัฐ หมายเลข 02 109 2345 จันทร์-ศุกร์ เวลา 8.30 – 17.30 น.

ที่มา : https://www.thaigov.go.th/news/contents/details/59322