รัฐบาลไทย-ข่าวทำเนียบรัฐบาล-สมเด็จพระกนิษฐาธิราชการเจ้าฯ ทรงพระกรุณาอธิษฐานจิตอนุโมทนา และพระราชทานถวายเทียนพรรษามหามงคลเพื่อแผ่นดิน ปี 2565 แด่วัดในพื้นที่จังหวัดกาฬสินธุ์


วันจันทร์ที่ 5 กันยายน 2565
พิมพ์
สมเด็จพระกนิษฐาธิราชการเจ้าฯ ทรงพระกรุณาอธิษฐานจิตอนุโมทนา และพระราชทานถวายเทียนพรรษามหามงคลเพื่อแผ่นดิน ปี 2565 แด่วัดในพื้นที่จังหวัดกาฬสินธุ์
สมเด็จพระกนิษฐาธิราชการเจ้าฯ ทรงพระกรุณาอธิษฐานจิตอนุโมทนา และพระราชทานถวายเทียนพรรษามหามงคลเพื่อแผ่นดิน ปี 2565 แด่วัดในพื้นที่จังหวัดกาฬสินธุ์
เมื่อวันที่ 4 ก.ย. 2565 นายทรงพล ใจกริ่ม ผู้ว่าราชการจังหวัดกาฬสินธุ์ เปิดเผยว่า เมื่อวันที่ 3 ก.ย. 2565 เวลา 19.00 น. คุณฐาปนา รักติประกร รองราชเลขานุการในพระองค์สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี เป็นประธานพิธีถวายเทียนพรรษามหามงคลเพื่อแผ่นดิน ปี 2565 ของสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงพระกรุณาอธิษฐานจิตอนุโมทนาและพระราชทาน แด่พระครูวรธรรมธัช ดร. เจ้าคณะจังหวัดกาฬสินธุ์ เจ้าอาวาสวัดกลางพระอารามหลวง อำเภอเมือง จังหวัดกาฬสินธุ์ โดยมี นายทรงพล ใจกริ่ม ผู้ว่าราชการจังหวัดกาฬสินธุ์ ผู้อำนวยการสำนักงานพระพุทธศาสนาจังหวัดกาฬสินธุ์วัฒนธรรมจังหวัดกาฬสินธุ์ ข้าราชการ ประชาชน พุทธศาสนิกชนร่วมพิธี
จากนั้น คุณฐาปนา รักติประกร รองราชเลขานุการในพระองค์สมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ได้มอบเทียนพรรษาพระราชทาน ให้กับ นายทรงพล ใจกริ่ม ผู้ว่าราชการจังหวัดกาฬสินธุ์ เพื่ออัญเชิญไปถวายเป็นพุทธบูชาแก่วัดในพื้นที่จังหวัดกาฬสินธุ์ จำนวน 7 แห่ง ได้แก่ วัดสักกะวัน (ภูกุ้มข้าว) อำเภอสหัสขันธ์ วัดป่าดงเมือง อำเภอร่องคำ วัดบูรพาโคกเครือ อำเภอยางตลาด วัดมงคลคำศรี อำเภอหนองกุงศรี วัดบ้านเมย อำเภอกมลาไสย วัดด่านนกเขียน อำเภอคำม่วง และวัดป่ากุงศรีเจริญธรรม อำเภอหนองกุงศรี
นายทรงพล ใจกริ่ม ผู้ว่าราชการจังหวัดกาฬสินธุ์ กล่าวว่า ด้วยสมเด็จพระกนิษฐาธิราชเจ้า กรมสมเด็จพระเทพรัตนราชสุดา ฯ สยามบรมราชกุมารี ทรงมีจิตศรัทธาและได้ทรงอธิษฐานจิตอนุโมทนา พระราชทานเทียนพรรษา ให้แก่ วัดกลางพระอารามหลวง และวัดในพื้นที่จังหวัดกาฬสินธุ์ อีกจำนวน 7 แห่ง ได้แก่ วัดสักกะวัน (ภูกุ้มข้าว) อำเภอสหัสขันธ์ วัดป่าดงเมือง อำเภอร่องคำ วัดบูรพาโคกเครือ อำเภอยางตลาด วัดมงคลคำศรี อำเภอหนองกุงศรี วัดบ้านเมย อำเภอกมลาไสย วัดด่านนกเขียน อำเภอคำม่วง และวัดป่ากุงศรีเจริญธรรม อำเภอหนองกุงศรี ซึ่งในแต่ละปีจะมีพสกนิกรร่วมบริจาคถวายเทียนพรรษา และในปีนี้พระองค์ทรงบำเพ็ญพระราชกุศล เป็นการส่วนพระองค์ ขอเชิญทุกท่านได้ตั้งใจถวายเทียนพรรษามหามงคลเพื่อแผ่นดินปี 2565 ขอร่วมอธิษฐานขอให้บุญกุศลที่ทุกท่านได้บำเพ็ญในวันนี้ นำให้ทุกท่านประสบแต่ความสุขความเจริญ
“ขอแสงสว่างแห่งเทียนพรรษามงคลนี้ จงส่องสว่างแห่งดวงจิตของมวลมนุษยชาติยังให้ได้รู้แจ้งในธรรม ขอให้ปวงชนชาวไทยและชาวโลกทุกรูปนาม เชื้อชาติ สมัครสมานสามัคคี ผาสุก ร่มเย็น เป็นนิมิตมงคลปรากฏชัดแก่จักษุ เพื่อนำพาดวงจิต มุ่งสู่มรรค ผล นิพพานในการเบื้องหน้า ซึ่งอานิสงส์ของการถวายเทียนพรรษา จะทำให้ชีวิตประสบแต่ความสุขเจริญรุ่งเรืองโชติช่วงเหมือนดังแสงไฟจากเทียน ทำให้เกิดปัญญา เกิดความสว่างไสวรุ่งเรืองด้วยลาภยศ ประสบพบเจอเรื่องร้ายใด ๆ จะมีทางสว่างนำทางให้พ้น ย่อมมีกัลยาณมิตร เป็นที่รักของเพื่อนมนุษย์ พร้อมกันนี้ ขอเชิญพุทธศาสนิกชนร่วมปฏิบัติบูชา เนื่องในวันเข้าพรรษา ถวาย ทาน รักษาศีล ฟังธรรมและเจริญจิตภาวนา เพื่อน้อมถวายเป็นพระราชกุศลแก่สมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี" นายทรงพล ใจกริ่ม กล่าวทิ้งท้าย

ที่มา : https://www.thaigov.go.th/news/contents/details/58810