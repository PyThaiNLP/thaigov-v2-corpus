รัฐบาลไทย-ข่าวทำเนียบรัฐบาล-​รมว.สุชาติ ชวนคนหางาน เข้าร่วมงาน “มหกรรมสร้างงาน สร้างอาชีพสู่ EEC ครั้งที่ 2”


วันอังคารที่ 30 สิงหาคม 2565
พิมพ์
​รมว.สุชาติ ชวนคนหางาน เข้าร่วมงาน “มหกรรมสร้างงาน สร้างอาชีพสู่ EEC ครั้งที่ 2”
วันที่ 30 สิงหาคม 2565 กระทรวงแรงงาน โดยกรมการจัดหางาน จัดงานมหกรรมอาชีพ ภายใต้ชื่อ “มหกรรมสร้างงาน สร้างอาชีพสู่ EEC ครั้งที่ 2”
มุ่งจุดประกายความคิดทางอาชีพ ให้ความรู้เกี่ยวกับโลกการศึกษา และข้อมูลตลาดแรงงาน แก่นักเรียน นักศึกษา และประชาชนทั่วไป พร้อมตำแหน่งงานว่างกว่า 2,000 อัตรา
นายสุชาติ ชมกลิ่น รัฐมนตรีว่าการกระทรวงแรงงาน เผย กระทรวงแรงงานภายใต้การกำกับดูแลของพลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี ให้ความสำคัญกับการพัฒนาคนในทุกช่วงวัย ให้สามารถประกอบอาชีพหรือเลือกศึกษาต่อได้เหมาะสมกับความรู้ความสามารถของตนเอง และสอดคล้องกับตลาดแรงงาน รวมถึงมุ่งเน้นให้ประชาชนทุกกลุ่มเป้าหมายเข้าถึงบริการภาครัฐ โดยเฉพาะข้อมูลอาชีพ เส้นทางการศึกษา และโอกาสในการเรียนรู้และฝึกปฏิบัติอาชีพอิสระที่ตนเองสนใจ ในครั้งนี้ สำนักงานจัดหางานจังหวัดชลบุรี ร่วมกับวิทยาลัยเทคโนโลยีภาคตะวันออก (อี.เทค) กำหนดจัดงานมหกรรมอาชีพ ภายใต้ชื่อ “มหกรรมสร้างงาน สร้างอาชีพสู่ EEC ครั้งที่ 2” ในวันอังคารที่ 30 สิงหาคม 2565 เวลา 08.30 – 16.30 น. ณ วิทยาลัยเทคโนโลยีภาคตะวันออก (อี.เทค) ตำบลหนองตำลึง อำเภอพานทอง จังหวัดชลบุรี และขอเชิญชวนผู้สนใจเข้าร่วมงานดังกล่าว
“การจัดงานครั้งนี้เป็นการขับเคลื่อนภารกิจของกรมการจัดหางาน ด้วยการสร้างงาน สร้างอาชีพ สร้างรายได้ที่มั่นคงและยั่งยืน ให้กับประชาชนทุกกลุ่มเป้าหมาย ในงานมีกิจกรรมที่น่าสนใจ เช่น การสาธิตอาชีพอิสระ การทดสอบบุคลิกภาพเพื่อการศึกษาต่อ รวมไปถึงการรับสมัครงานจากนายจ้าง/สถานประกอบมากกว่า 2,000 อัตรา” รัฐมนตรีว่าการกระทรวงแรงงาน กล่าว
ด้านนายไพโรจน์ โชติกเสถียร อธิบดีกรมการจัดหางาน กล่าวว่า การจัดงานในครั้งนี้มีวัตถุประสงค์เพื่อเปิดโลกทัศน์และจุดประกายความคิดด้านอาชีพ และเส้นทางการศึกษา ให้กับนักเรียน นักศึกษา และประชาชนทั่วไป รวมถึงให้ความรู้ข่าวสาร ทิศทางและแนวโน้มความต้องการของตลาดแรงงาน ทั้งในปัจจุบันและอนาคต ตลอดจนเป็นการส่งเสริมและบริการจัดหางานให้แก่คนหางาน โดยกิจกรรมในงานประกอบด้วย การจัดกิจกรรมนัดพบแรงงานจากนายจ้าง/สถานประกอบการชั้นนำ การสาธิตอาชีพอิสระ การแข่งขันทักษะทางวิชาการทุกสาขา การแข่งขันกีฬา E-Sport การทดสอบบุคลิกภาพเพื่อการศึกษาต่อ การจัดนิทรรศการจากบริษัทชั้นนำที่มีนวัตกรรมใหม่ๆเกี่ยวกับการทำงาน การจัดนิทรรศการอาชีพและกิจกรรมอื่นๆอีกมากมาย
ทั้งนี้ คนหางานสามารถสอบถามข้อมูลภายในงาน หรือรายละเอียดเพิ่มเติมได้ที่ สำนักจัดหางานจังหวัดชลบุรี โทร 0 3839 8051-2 หรือเลือกใช้บริการหางานผ่านระบบออนไลน์ บนแพลตฟอร์ม “ไทยมีงานทำ” ซึ่งให้บริการทั้ง Web Application ที่เว็บไซต์ ไทยมีงานทำ.doe.go.th และ Mobile Application หรือติดต่อได้ที่ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือสายด่วนกระทรวงแรงงาน 1506 กด 2 กรมการจัดหางาน

ที่มา : https://www.thaigov.go.th/news/contents/details/58595