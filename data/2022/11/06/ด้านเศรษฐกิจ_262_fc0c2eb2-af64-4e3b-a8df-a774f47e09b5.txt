รัฐบาลไทย-ข่าวทำเนียบรัฐบาล-กรมทางหลวงชนบท เพิ่มความมั่นคงแข็งแรงของโครงสร้าง เพื่อความปลอดภัยในการเดินทางของประชาชน ตามนโยบายของรัฐมนตรีว่าการกระทรวงคมนาคม 


วันอังคารที่ 20 กันยายน 2565
กรมทางหลวงชนบท เพิ่มความมั่นคงแข็งแรงของโครงสร้าง เพื่อความปลอดภัยในการเดินทางของประชาชน ตามนโยบายของรัฐมนตรีว่าการกระทรวงคมนาคม
บูรณะสะพานสมเด็จพระปิ่นเกล้า คืบหน้ากว่า 72% คาดแล้วเสร็จเดือนพฤศจิกายน 2565
กรมทางหลวงชนบท (ทช.) กระทรวงคมนาคม รายงานความคืบหน้าการดำเนินโครงการบูรณะสะพานสมเด็จพระปิ่นเกล้า เขตพระนคร และบางกอกน้อย กรุงเทพมหานคร ซึ่งปัจจุบันมีผลการดำเนินงานคืบหน้าไปแล้วร้อยละ 72.71 และคาดว่าจะดำเนินการบูรณะแล้วเสร็จสมบูรณ์ในเดือนพฤศจิกายน 2565
เนื่องจากตัวสะพานสมเด็จพระปิ่นเกล้ามีอายุการใช้งานเกือบ 50 ปี มีปริมาณการจราจรมากกว่า 120,000 คัน/วัน ส่งผลให้อุปกรณ์และชิ้นส่วนโครงสร้างบางส่วน มีการเสื่อมสภาพและชำรุดเสียหาย ประกอบด้วย ชุดอุปกรณ์รอยต่อเพื่อการขยายตัว จุดรองรับสะพาน อุปกรณ์ควบคุมการเคลื่อนตัวในแนวดิ่ง บริเวณช่วงกลางสะพาน และระบบระบายน้ำ ทช. จึงได้ร่วมกับสำนักงานศูนย์วิจัยและให้คำปรึกษาแห่งมหาวิทยาลัยธรรมศาสตร์ ดำเนินการศึกษาแนวทางบูรณะโครงสร้างสะพานสมเด็จพระปิ่นเกล้า และซ่อมบำรุงอุปกรณ์ดังกล่าวให้กลับมาใช้งานได้อย่างเต็มประสิทธิภาพ ป้องกันการเกิดอุบัติเหตุบนสะพาน เป็นการยืดอายุของตัวสะพานให้สามารถใช้งานได้ยาวนานและมั่นคงแข็งแรงมากยิ่งขึ้นให้ประชาชนสามารถเดินทางได้อย่างสะดวกปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม
อย่างไรก็ตาม ระหว่างดำเนินโครงการบูรณะสะพานในบางขั้นตอนจะต้องใช้เครื่องจักรกลขนาดใหญ่ในการดำเนินงาน ทช. จึงมีความจำเป็นต้องปิดเบี่ยงการจราจร (บางช่องทาง) บนสะพานสมเด็จพระปิ่นเกล้าไปจนถึงวันที่ 15 พฤศจิกายน 2565 ตั้งแต่เวลา 22.00 - 04.00 น. ของวันรุ่งขึ้น จึงขอประชาสัมพันธ์อีกครั้ง ให้ผู้ที่จะสัญจรผ่านสะพานสมเด็จพระปิ่นเกล้า โปรดหลีกเลี่ยงเส้นทางในวันและเวลาดังกล่าว ทั้งนี้ ประชาชนสามารถสอบถามรายละเอียดเพิ่มเติมได้ที่ นายถิรวัจน์ ผกผ่า วิศวกรโยธาชำนาญการ หมายเลขโทรศัพท์ 09 8145 6935 สำนักบำรุงทาง กรมทางหลวงชนบท

ที่มา : https://www.thaigov.go.th/news/contents/details/59447