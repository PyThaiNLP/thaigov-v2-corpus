รัฐบาลไทย-ข่าวทำเนียบรัฐบาล-เหนือ อีสานอุณหภูมิลดอากาศหนาว แนะประชาชนดูแลสุขภาพโดยเฉพาะเด็ก ผู้สูงอายุ ผู้มีโรคเรื้อรังภูมิคุ้มกันต่ำใกล้ชิด


วันเสาร์ที่ 15 ตุลาคม 2565
พิมพ์
เหนือ อีสานอุณหภูมิลดอากาศหนาว แนะประชาชนดูแลสุขภาพโดยเฉพาะเด็ก ผู้สูงอายุ ผู้มีโรคเรื้อรังภูมิคุ้มกันต่ำใกล้ชิด
เหนือ อีสานอุณหภูมิลดอากาศหนาว แนะประชาชนดูแลสุขภาพโดยเฉพาะเด็ก ผู้สูงอายุ ผู้มีโรคเรื้อรังภูมิคุ้มกันต่ำใกล้ชิด
วันนี้ (15 ต.ค.65) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี  กล่าวว่า ตามที่กรมอุตุนิยมวิทยา ได้รายงานสภาพอากาศโดยทั่วไปพบว่าหลายพื้นที่ของประเทศไทยได้เริ่มอยู่ในช่วงสภาพอากาศเปลี่ยนแปลง โดยเฉพาะภาคเหนือและตะวันออกเฉียงเหนือ ที่อุณหภูมิลดลงและมีอากาศหนาว ขณะเดียวกันก็ยังมีฝนตกเป็นบริเวณกว้างจากอิทธิพลของพายุเซินกาที่ขณะนี้ได้เคลื่อนขึ้นฝั่งที่เมืองกว๋างหงาย ประเทศเวียดนามแล้ว โดยศูนย์กลางอยู่ห่างจากทางตะวันออกของแขวงเซกอง สปป.ลาว ประมาณ 109 กม.
ทั้งนี้ สภาพอากาศที่อยู่ในช่วงเปลี่ยนแปลงจากฤดูฝนเตรียมเข้าสู่ฤดูหนาวนี้ จะทำให้ประชาชนมีโอกาสป่วยได้ง่ายขึ้น โดยเฉพาะโรคทางเดินหายใจ เช่น โรคไข้หวัดใหญ่ โรคปอดบวม โรคที่เกิดจากสิ่งปนเปื้อนอยู่ในอากาศ จึงขอให้ประชาชนระมัดระวังและดูแลสุขภาพตนเองและบุคคลในครอบครัวโดยเฉพาะเด็กเล็ก ผู้สูงอายุ ผู้มีโรคเรื้อรัง ซึ่งมีภูมิคุ้มกันต่ำ มีความเสี่ยงเจ็บป่วยได้ง่ายกว่ากลุ่มอื่น
น.ส.ไตรศุลี กล่าวว่า สำหรับการดูแลสุขภาพในช่วงปลายฝนต้นหนาวนั้น ขอให้เน้นการรักษาความอบอุ่นของร่างกายสวมเสื้อผ้า เครื่องนุ่งห่มกันหนาว และอยู่ในที่อาศัยที่เหมาะสม ออกกำลังกายสม่ำเสมอ พักผ่อนให้เพียงพอ รักษาสุขอนามัย หมั่นล้างมือ  สวมหน้ากากอนามัยเมื่อต้องอยู่ในสถานที่มีคนจำนวนมากและแออัด
นอกจากนี้ อากาศที่เย็นลงจะส่งผลทำให้สภาพผิวแห้ง ขอให้เพิ่มความระมัดระวังสำหรับผู้สูงอายุกลุ่มที่มีปัญหาโรคผิวหนังและโรคเบาหวาน ต้องระวังไม่ให้ผิวแตกแห้งจนเกิดเป็นแผล อาจเกิดการอักเสบและภาวะแทรกซ้อนตามมาได้
————-

ที่มา : https://www.thaigov.go.th/news/contents/details/60459