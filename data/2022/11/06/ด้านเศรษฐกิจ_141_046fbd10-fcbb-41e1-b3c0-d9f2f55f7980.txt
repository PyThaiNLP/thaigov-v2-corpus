รัฐบาลไทย-ข่าวทำเนียบรัฐบาล-นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นประธานเปิดการสัมมนาวิชาการความปลอดภัยทางถนน  


วันศุกร์ที่ 9 กันยายน 2565
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก เป็นประธานเปิดการสัมมนาวิชาการความปลอดภัยทางถนน
...
นายชาครีย์ บำรุงวงศ์ ที่ปรึกษาด้านเศรษฐกิจการขนส่งทางบก กระทรวงคมนาคม เป็นประธานเปิดสัมมนาวิชาการความปลอดภัยทางถนน “The project on Capacity Improvement for Road Traffic Safety Institutions and Implementation in the Kingdom of Thailand” จัดโดย สำนักงานปลัดกระทรวงคมนาคม โดยศูนย์ปฏิบัติการความปลอดภัยคมนาคม ร่วมกับองค์การความร่วมมือระหว่างประเทศแห่งญี่ปุ่น (Japan International Cooperation Agency) หรือ JICA โดยมี ผู้บริหารกระทรวงคมนาคม คณะผู้เชี่ยวชาญ JICA ข้าราชการ เจ้าหน้าที่ และหน่วยงานในสังกัดเข้าร่วมสัมมนา ในวันที่ 9 กันยายน 2565 ณ ห้องราชดำเนิน โรงแรมรอยัลปริ๊นเซส หลานหลวง กรุงเทพมหานคร
นายชาครีย์ บำรุงวงศ์ กล่าวว่า ปัญหาอุบัติเหตุจราจรทางถนน นับเป็นปัญหาที่นำความสูญเสียมาสู่ประเทศไทยทั้งทางด้านสังคมและเศรษฐกิจ โดยในปี 2564 ประเทศไทยมีอัตราผู้เสียชีวิตจากอุบัติเหตุทางถนน ทั้งสิ้นประมาณ 16,957 คน หรือคิดเป็นจำนวนผู้เสียชีวิต 25.92 คนต่อประชากรแสนคน ซึ่งคิดเป็น 46 คนต่อวัน หรือประมาณชั่วโมงละ 2 คน ซึ่งสถิติดังกล่าวถือว่าเป็นสถิติที่สูงเมื่อเทียบกับหลาย ๆ ประเทศ กระทรวงคมนาคมตระหนักถึงความสูญเสียดังกล่าว และขอขอบคุณรัฐบาลญี่ปุ่นเป็นอย่างยิ่งที่ได้ช่วยสนับสนุนโครงการด้านความปลอดภัยทางถนน เพื่อลดจำนวนผู้เสียชีวิตให้น้อยลงที่สุดผ่านความช่วยเหลือจากโครงการของ JICA
สำหรับโครงการ “The Project on Capacity for Road Traffic Safety Institutions and Implementation in the Kingdom of Thailand” เป็นโครงการความช่วยเหลือของ JICA โดยผ่านความร่วมมือระหว่างกระทรวงคมนาคมและรัฐบาลญี่ปุ่น มีระยะเวลาในการดำเนินโครงการตั้งแต่เดือนตุลาคม 2563 - เดือนมิถุนายน 2567 โดยกำหนดขอบเขตของงานไว้ 4 ด้าน ดังนี้
1. การพัฒนาและปรับปรุงระบบการจัดการข้อมูลสารสนเทศอุบัติเหตุจราจรทางถนนใหม่ (New-TRAMS) เพื่อให้เกิดความถูกต้องน่าเชื่อถือ
2. การศึกษามาตรการด้านวิศวกรรมความปลอดภัยทางถนนผ่านการดำเนินกิจกรรมโครงการ     นำร่องบนทางหลวง/มอเตอร์เวย์ และจัดทำคู่มือ “Best Practice for Road Safety Manual”
3. การศึกษาการดำเนินงานด้านความปลอดภัยทางท้องถนนสำหรับทางหลวงชนบท/ถนนท้องถิ่น ผ่านการดำเนินกิจกรรมโครงการนำร่อง
4. ศึกษาการบริหารจัดการเกี่ยวกับการออกใบอนุญาตขับขี่และการดำเนินงาน/การจัดการ ด้านความปลอดภัยสำหรับยานพาหนะเพื่อการพาณิชย์
ซึ่งขณะนี้โครงการได้ดำเนินงานมาแล้วระยะหนึ่ง และมีความก้าวหน้าไปพอสมควร สำหรับ  การสัมมนาในวันนี้นับเป็นเวทีสำคัญในการบูรณาการความร่วมมือหน่วยงานภาคีเครือข่ายทุกภาคส่วน เพื่อขับเคลื่อนการป้องกันและแก้ไขปัญหาอุบัติเหตุทางถนนตามนโยบายของรัฐบาลและรัฐมนตรีว่าการกระทรวงคมนาคม โดยมีวัตถุประสงค์เพื่อระดมความคิดเห็นและข้อเสนอแนะจากหน่วยงานที่เกี่ยวข้องกับความปลอดภัยทางถนน และจะรวบรวมความคิดเห็นและข้อเสนอแนะของทุกภาคส่วนไปประกอบพิจารณา ในการกำหนดนโยบายและมาตรการด้านความปลอดภัยทางถนนของกระทรวงคมนาคม พร้อมทั้งผลักดันให้เกิดการดำเนินการอย่างเป็นรูปธรรมและครอบคลุมในทุกมิติต่อไป

ที่มา : https://www.thaigov.go.th/news/contents/details/59030