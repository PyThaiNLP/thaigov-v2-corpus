รัฐบาลไทย-ข่าวทำเนียบรัฐบาล-ครม.อนุมัติงบกลาง 1,000 ล้านบาท คืนเงินกองทุนส่งเสริมและพัฒนาคุณภาพชีวิตคนพิการ ตามคำพิพากษาศาลปกครองสูงสุด


วันอังคารที่ 27 กันยายน 2565
พิมพ์
ครม.อนุมัติงบกลาง 1,000 ล้านบาท คืนเงินกองทุนส่งเสริมและพัฒนาคุณภาพชีวิตคนพิการ ตามคำพิพากษาศาลปกครองสูงสุด
ครม.อนุมัติงบกลาง 1,000 ล้านบาท คืนเงินกองทุนส่งเสริมและพัฒนาคุณภาพชีวิตคนพิการ ตามคำพิพากษาศาลปกครองสูงสุด
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 27 กันยายน 2565 ว่า ครม.อนุมัติการจัดสรรงบประมาณปี 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น จำนวน 1,000 ล้านบาท เพื่อจ่ายคืนแก่กองทุนส่งเสริมและพัฒนาคุณภาพชีวิตคนพิการ ของกรมส่งเสริมและพัฒนาคุณภาพชีวิตคนพิการ โดยเป็นไปตามคำพิพากษาของศาลปกครองสูงสุด กองทุนนี้มีวัตถุประสงค์เพื่อเป็นทุนสำหรับใช้จ่ายเกี่ยวกับการคุ้มครองและพัฒนาคุณภาพชีวิตคนพิการ การส่งเสริมและการดำเนินงานด้านการสงเคราะห์ช่วยเหลือคนพิการ การฟื้นฟูสมรรถภาพคนพิการ การศึกษาและการประกอบอาชีพของคนพิการ รวมทั้งการส่งเสริมและสนับสนุนการดำเนินงานขององค์กรที่เกี่ยวกับคนพิการ โดยจัดสรรเงินทุนให้อย่างเป็นธรรมและทั่วถึง
เรื่องนี้ สืบเนื่องจากในปี 2559 กระทรวงการคลังได้ออกคำสั่งให้กองทุนที่มีทุนหมุนเวียนที่มีสภาพคล่องเกินความจำเป็นนำส่งคลังเป็นรายได้แผ่นดิน รวมถึงกองทุนส่งเสริมและพัฒนาคุณภาพชีวิตคนพิการได้นำส่งคลังเป็นรายได้แผ่นดิน จำนวน 2,000 ล้านบาท ต่อมากองทุนได้ยื่นศาลปกครอง ซึ่งศาลปกครองสูงสุดได้มีคำพิพากษาเพิกถอนคำสั่งกระทรวงการคลัง โดยให้กองทุนส่งเสริมและพัฒนาคุณภาพชีวิตคนพิการนำเงินส่งคลังเป็นรายได้ของแผ่นดินไม่เกินจำนวน 1,000 ล้านบาท และกระทรวงการคลังต้องจ่ายคืนให้กับกองทุน จำนวน 1,000 ล้านบาท

ที่มา : https://www.thaigov.go.th/news/contents/details/59736