รัฐบาลไทย-ข่าวทำเนียบรัฐบาล-ผู้ว่าฯ เพชรบูรณ์ เผยตัวอย่างผลสำเร็จในการน้อมนำพระราชดำริในหลวงรัชกาลที่ 9 ขับเคลื่อนโครงการ “โคก หนอง นา” สร้างคุณภาพชีวิตที่ดีในพื้นที่ พร้อมมุ่งมั่นขยายผล สร้างเครือข่าย 


วันอังคารที่ 11 ตุลาคม 2565
พิมพ์
ผู้ว่าฯ เพชรบูรณ์ เผยตัวอย่างผลสำเร็จในการน้อมนำพระราชดำริในหลวงรัชกาลที่ 9 ขับเคลื่อนโครงการ “โคก หนอง นา” สร้างคุณภาพชีวิตที่ดีในพื้นที่ พร้อมมุ่งมั่นขยายผล สร้างเครือข่าย
ผู้ว่าฯ เพชรบูรณ์ เผยตัวอย่างผลสำเร็จในการน้อมนำพระราชดำริในหลวงรัชกาลที่ 9 ขับเคลื่อนโครงการ “โคก หนอง นา” สร้างคุณภาพชีวิตที่ดีในพื้นที่ พร้อมมุ่งมั่นขยายผลสร้างเครือข่าย เพื่อการพัฒนาคน ให้คนพัฒนาคุณภาพชีวิต พัฒนาครอบครัว และพัฒนาสังคมอย่างยั่งยืน
เมื่อวันที่ 10 ต.ค. 65 นายกฤษณ์ คงเมือง ผู้ว่าราชการจังหวัดเพชรบูรณ์ เปิดเผยว่า เนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 จังหวัดเพชรบูรณ์ รำลึกในพระมหากรุณาธิคุณอันหาที่สุดมิได้ โดยตลอดระยะเวลาที่ผ่านมา ได้นำนโยบายของกระทรวงมหาดไทยในการขับเคลื่อนโครงการพัฒนาพื้นที่ต้นแบบการพัฒนาคุณภาพชีวิตตามหลัก ทฤษฎีใหม่ประยุกต์สู่ “โคก หนอง นา” อันเป็นการสนองพระราโชบายของพระบาทสมเด็จพระเจ้าอยู่หัว ในการสืบสาน รักษา และต่อยอด พระราชปณิธานของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ด้วยการน้อมนำหลักปรัชญาของเศรษฐกิจพอเพียงมาสู่การปฏิบัติอย่างเป็นขั้นตอนและเป็นรูปธรรมตามกลไกการขับเคลื่อนสืบสานศาสตร์พระราชาเพื่อการปฏิรูปประเทศไทย โดยใช้ “หมู่บ้าน” เป็นฐานรากของการพัฒนา เพื่อเสริมสร้างภูมิคุ้มกันให้ทุกครัวเรือนและพัฒนาพี่น้องประชาชนให้มีความรู้ สามารถปรับตัวให้ใช้ชีวิตได้อย่างมีความสุข มีอาชีพ มีรายได้ ท่ามกลางวิกฤตโลกที่มีการเปลี่ยนแปลงอย่างรวดเร็ว ด้วยการขับเคลื่อนโครงการที่ประยุกต์ใช้ศาสตร์พระราชาและน้อมนำเอาแนวความคิดและทฤษฎีการพัฒนาอันเนื่องมาจากพระราชดำริกว่า 40 ทฤษฎี และสิ่งแวดล้อมประยุกต์กับแนวคิดการพัฒนาพื้นที่และการออกแบบเชิงภูมิสังคมไทยเพื่อการพึ่งตนเองและรองรับภัยพิบัติ ในรูปแบบ “โคก หนอง นา” สร้างการพัฒนาคุณภาพชีวิตให้เหมาะสมกับหมู่บ้านในภูมิสังคมต่าง ๆ ผ่านการทำงานรูปแบบการจ้างงานและการร่วมกันลงแรง โดยการสนับสนุนวัสดุพื้นฐานและงบประมาณและบูรณาการการทำงานจากภาคีภาคส่วนต่าง ๆ เพื่อสร้างงานสร้างรายได้ให้กับครัวเรือนและชุมชนที่เข้าร่วมโครงการในระดับพื้นฐาน
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวว่า ในปัจจุบัน จังหวัดเพชรบูรณ์ มีพื้นที่ครัวเรือนต้นแบบการพัฒนาคุณภาพชีวิต ระดับครัวเรือน จำนวน 1,076 แปลง และพื้นที่หมู่บ้านเศรษฐกิจพอเพียง จำนวน 455 ครัวเรือน รวมทั้งสิ้น 1,531 ครัวเรือน และพื้นที่เรียนรู้ชุมชนต้นแบบการพัฒนาคุณภาพชีวิต ระดับตำบล จำนวน 5 แปลง โดยได้มอบหมายให้ นางสาวมนทิรา เข็มทอง พัฒนาการจังหวัดเพชรบูรณ์ พร้อมด้วย ผู้อำนวยการกลุ่มงาน และพัฒนาการอำเภอทั้ง 11 อำเภอ ลงพื้นที่ติดตามและเยี่ยมครัวเรือนเพื่อให้กำลังใจและข้อแนะนำ ทั้งพื้นที่ระดับครัวเรือนและพื้นที่เรียนรู้ชุมชนต้นแบบการพัฒนาคุณภาพชีวิต ระดับตำบล อาทิ 1) พื้นที่เรียนรู้ชุมชนต้นแบบการพัฒนาคุณภาพชีวิต ระดับตำบล ขนาด 15 ไร่ วัดพระวรราชาทินัดดามาตุ โดย นายเอกพจน์ กุนอก ผู้ดูแลแปลง 2) ครัวเรือนต้นแบบการพัฒนาคุณภาพชีวิต ระดับครัวเรือน ขนาด 3 ไร่ ของนายสำราย ทองนำ 3) ครัวเรือนต้นแบบการพัฒนาคุณภาพชีวิต ระดับครัวเรือน ขนาด 3 ไร่ ของนางจงจิตร พันธะนารี และ 4) ครัวเรือนต้นแบบการพัฒนาคุณภาพชีวิต ระดับครัวเรือน ขนาด 1 ไร่ ของนางสำเนียง นาป้อม
นายเอกพจน์ กุนอก ผู้ดูแลพื้นที่เรียนรู้ชุมชนต้นแบบการพัฒนาคุณภาพชีวิต ระดับตำบล ขนาด 15 ไร่ วัดพระวรราชาทินัดดามาตุ กล่าวว่า พื้นที่เรียนรู้ชุมชนต้นแบบการพัฒนาคุณภาพชีวิต ระดับตำบล ขนาด 15 ไร่ วัดพระวรราชาทินัดดามาตุ เกิดขึ้นจากแนวคิดของพระเดชพระคุณท่านเจ้าคุณพระภาวนามังคลาจารย์ วิ. (หลวงพ่อเณร) เจ้าอาวาสวัดพระวรราชาทินัดดามาตุ ซึ่งท่านเล็งเห็นว่าพื้นที่บริเวณนี้แต่เดิมเป็นพื้นที่ปลูกต้นไม้ไม่ขึ้น จึงได้สมัครเข้าร่วมโครงการพัฒนาพื้นที่ต้นแบบการพัฒนาคุณภาพชีวิตตามหลัก ทฤษฎีใหม่ประยุกต์สู่ “โคก หนอง นา” โดยใช้แบบแปลงมาตรฐานของกรมการพัฒนาชุมชน ด้วยการแบ่งพื้นที่เป็น 30 (พื้นที่แหล่งน้ำ) 30 (พื้นที่ทำนา) 30 (พื้นที่ป่า) และ 10 (พื้นที่อยู่อาศัย) โดยตนได้รับมอบหมายให้เป็นผู้ดูแล ซึ่งผลหลังจากการพัฒนาพื้นที่ตามหลักสูตรที่ฝึกอบรม ได้กลับมาทดลองปลูกกล้วยเป็นพืชพี่เลี้ยงให้กับพืชอื่น ๆ และปลูกไผ่รวก ให้เป็นแนวกันสารเคมีจากแปลงโดยรอบ พร้อมทั้งขุดร่องน้ำเพื่อกันน้ำด้านนอกเข้าสู่พื้นที่ ทั้งนี้ ในการปลูกต้นไม้ในแปลง จะใช้น้ำหมักจอมปลวกเป็นสารเริ่มต้น ทำให้พืชผักที่นี่ปลอดสารพิษ โดยผลผลิตที่ได้จากแปลง จะเน้นเป็นของแจก ของฝาก เป็นทานกลับไปยังชาวบ้านที่มาทำบุญที่วัด รวมทั้งเป็นศูนย์การเรียนรู้เกษตรอินทรีย์ และอนาคตจะมีการพัฒนาต่อยอดสู่การแปรรูป โดยภาคีเครือข่ายในระดับตำบลและระดับอำเภอ เป็นกลไกขับเคลื่อน ซึ่งตนขอยืนยันว่า โครงการฯ นี้เป็นโครงการที่สามารถทำให้ชาวบ้านในพื้นที่โดยเฉพาะอย่างยิ่งในช่วงได้รับผลกระทบจากการแพร่ระบาดโควิด-19 สามารถทำเกษตรหลังบ้าน มีพืชผักกิน ใช้อยู่อาศัย ลดรายจ่าย ทำให้สามารถอยู่รอดได้
นายสำราย ทองนำ ครัวเรือนต้นแบบการพัฒนาคุณภาพชีวิต ระดับครัวเรือน ขนาด 3 ไร่ กล่าวว่า โดยส่วนตัวเป็นคนชอบปลูกผัก ชอบต้นไม้ ชอบแหล่งน้ำ นอกจากนี้ “ธรรมชาติ” สามารถบำบัดจิตใจเราได้ สามารถทำให้เราพัฒนาชีวิตได้ โดยภายหลังจากเข้าร่วมโครงการฯ ได้กลับมาพัฒนาคุณภาพชีวิตของตนเอง ซึ่งได้ปลูกอ้อย พืชผักสวนครัว และเลี้ยงปลา ทำให้ชีวิตปลอดสารเคมี ลดรายจ่าย และสร้างรายได้จากบริเวณพื้นที่แปลงของตนอีกด้วย
ด้าน นางจงจิตร พันธะนารี ครัวเรือนต้นแบบการพัฒนาคุณภาพชีวิต ระดับครัวเรือน ขนาด 3 ไร่ กล่าวว่า ตนมีต้นทุนในการมีอาชีพทำสวน และศึกษาหลักปรัชญาของเศรษฐกิจพอเพียงอยู่ก่อนแล้ว โดยเมื่อได้รับข้อมูลจากพัฒนากรในพื้นที่เกี่ยวกับการรับสมัครเข้าร่วมโครงการฯ จึงได้สมัครเข้าร่วม ซึ่งภายหลังจากเราปฏิบัติไปเรื่อย ๆ ผลที่ได้รับคือ ความรัก ความสามัคคีของสมาชิกในบ้าน โดยเฉพาะลูก ๆ ที่แต่เดิมไม่สนใจในการทำ แต่เมื่อเขาได้ลองมาสัมผัสด้วยการลงมือปฏิบัติจริง ทำให้เขามีไฟที่จะทำ เพราะเขาสามารถไปบอกเล่าให้กับเพื่อนฟังว่าผักที่บ้านปลอดสารพิษ ปลอดภัย และยังทำให้เกิดความสนุกสนานระหว่างการทำ ตนจึงขอยืนยันว่า “โคก หนอง นา สามารถปลดหนี้ได้จริง” แต่ต้องฝึกลองผิด ลองถูก ทำให้เป็น จึงจะประสบความสำเร็จ ตนอยากขอบคุณกระทรวงมหาดไทย กรมการพัฒนาชุมชน และจังหวัดเพชรบูรณ์ ที่ได้จัดโครงการดี ๆ เช่นนี้ เพื่อจะได้มุ่งมั่นในการพัฒนาต่อยอด พร้อมย้ำว่า “โคก หนอง นา” คุ้ม ดี สุขภาพดี จิตใจดี และเมื่อยามเดือดร้อน สามารถใช้ชีวิตร่วมกับสมาชิกในครับครัวได้ และยังสามารถช่วยเหลือคนอื่นได้อีกด้วย คุ้มกับการทำจริง ๆ
นายกฤษณ์ คงเมือง ผู้ว่าราชการจังหวัดเพชรบูรณ์ กล่าวเพิ่มเติมว่า จังหวัดเพชรบูรณ์ มุ่งมั่นในการน้อมนำพระราชปณิธานของพระบาทสมเด็จพระเจ้าอยู่หัว ในการสนองพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร อันเป็นนโยบายสำคัญของกระทรวงมหาดไทย และจะส่งเสริมให้เกิดการขยายผล สร้างเครือข่ายในพื้นที่ เพื่อพัฒนาคน ให้คนไปพัฒนาคุณภาพชีวิต พัฒนาครอบครัว พัฒนาสังคม อันจะทำให้สังคมไทยเป็นสังคมแห่งความรัก ความเมตตา ความเอื้ออาทร และความสุขอย่างแท้จริง และเนื่องในโอกาสวันคล้ายวันสวรรคต พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร 13 ตุลาคม 2565 ขอเชิญชวนพี่น้องประชาชนชาวเพชรบูรณ์ และคนไทยทุกคน ร่วมกันปฏิบัติบูชาด้วยการทำความดี เพื่อถวายเป็นพระราชกุศลแด่พระองค์ท่าน และน้อมนำพระราชดำริต่าง ๆ มาประยุกต์ใช้ให้เกิดสิ่งที่ดีกับชีวิต อันจะทำให้เรามีคุณภาพชีวิตที่ดีอย่างยั่งยืน
#มท.สร้างสุข (Happy Creation)
#130ปีกระทรวงมหาดไทย
#Change for Good
#SEPtoSDGs
#SDGsforAll

ที่มา : https://www.thaigov.go.th/news/contents/details/60319