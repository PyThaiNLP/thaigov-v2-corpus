รัฐบาลไทย-ข่าวทำเนียบรัฐบาล-ปลัด สธ. มอบนโยบายจัดทำคำของบลงทุน ปีงบประมาณ พ.ศ. 2567 มุ่งเน้น 6 เรื่องสำคัญ


วันอังคารที่ 18 ตุลาคม 2565
ปลัด สธ. มอบนโยบายจัดทำคำของบลงทุน ปีงบประมาณ พ.ศ. 2567 มุ่งเน้น 6 เรื่องสำคัญ
ปลัดกระทรวงสาธารณสุข เปิดประชุมชี้แจงแนวทางการจัดทำคำของบลงทุน งบประมาณรายจ่ายประจำปีงบประมาณ พ.ศ. 2567 สำหรับหน่วยงานส่วนภูมิภาค สำนักงานปลัดกระทรวงสาธารณสุข พร้อมมอบนโยบายมุ่งเน้น 6 เรื่องสำคัญ เพื่อให้การบริหารจัดการเป็นไปอย่างคุ้มค่า ทั่วถึง
ปลัดกระทรวงสาธารณสุข เปิดประชุมชี้แจงแนวทางการจัดทำคำของบลงทุน งบประมาณรายจ่ายประจำปีงบประมาณ พ.ศ. 2567 สำหรับหน่วยงานส่วนภูมิภาค สำนักงานปลัดกระทรวงสาธารณสุข พร้อมมอบนโยบายมุ่งเน้น 6 เรื่องสำคัญ เพื่อให้การบริหารจัดการเป็นไปอย่างคุ้มค่า ทั่วถึง มีประสิทธิภาพ เป็นธรรมและเหมาะสมกับพื้นที่
วันนี้ (18 ตุลาคม 2565) ที่ห้องประชุมชัยนาทนเรนทร กระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมชี้แจงแนวทางการจัดทำคำของบลงทุน งบประมาณรายจ่ายประจำปีงบประมาณ พ.ศ. 2567 สำหรับหน่วยงานส่วนภูมิภาค สำนักงานปลัดกระทรวงสาธารณสุข พร้อมมอบนโยบายแนวทางการบริหารจัดการงบประมาณงบลงทุน ค่าครุภัณฑ์ ที่ดินและสิ่งก่อสร้าง เพื่อให้เกิดความคุ้มค่า ทั่วถึง เป็นธรรม เหมาะสมกับพื้นที่และระดับศักยภาพของหน่วยงาน และเป็นไปอย่างมีประสิทธิภาพ
นพ.โอภาสกล่าวว่า ภาพรวมงบประมาณงบลงทุนในปี พ.ศ. 2567 กำหนดกรอบวงเงินเบื้องต้นประมาณ 20,000 ล้านบาท แบ่งเป็น วงเงินผูกพันเดิม วงเงินรายการใหม่ และวงเงินพัฒนาตามนโยบาย Service Plan โดยในปีนี้จะมีการบริหารจัดการหลายส่วน เพื่อให้ครอบคลุมและสอดคล้องกับนโยบายของรัฐบาลและนโยบายของกระทรวงสาธารณสุขที่ นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ได้มอบไว้ รวมถึงนโยบาย “Health for Wealth” ใช้สุขภาพสร้างความมั่งคั่งให้ประเทศเพื่อกระตุ้นเศรษฐกิจ ซึ่งกรอบการดำเนินการที่จะใช้ในการจัดทำงบลงทุนในปี พ.ศ. 2567 นี้ สอดคล้องกับ 6 เรื่องสำคัญ ได้แก่ 1.ยุทธศาสตร์ชาติ 20 ปี และแผนพัฒนาเศรษฐกิจและสังคมแห่งชาติ ฉบับ 13 ที่น้อมนำ “ปรัชญาเศรษฐกิจพอเพียง” เป็นแนวทางการจัดทำยุทธศาสตร์ เพิ่มประสิทธิภาพระบบบริการสุขภาพทุกมิติ รองรับสังคมสูงวัย ลดอัตราตายโรคสำคัญ และสนับสนุนครุภัณฑ์นวัตกรรมไทย
2.นโยบายและทิศทางการดำเนินงานสำนักงานปลัดกระทรวงสาธารณสุข ด้านการลงทุน อาทิ ปรับปรุงภูมิทัศน์ เสริมสร้างความเข้มแข็งระบบบริการแบบไร้รอยต่อ เน้นผู้ป่วยเป็นศูนย์กลาง ยกระดับความมั่นคงทางสุขภาพ รองรับภาวะฉุกเฉิน ผลักดันบริการทางการแพทย์และสาธารณสุขสู่ยุคดิจิทัล (Telemedicine) และนวัตกรรมการแพทย์ 3.แผนบริการด้านการรักษา (Service plan) และเพิ่มศักยภาพการให้บริการของเขตสุขภาพ 4.นโยบาย EMS (Environment, Modernization, Smart Service) ดูแลสิ่งแวดล้อม ได้แก่ ระบบบำบัดน้ำเสีย, Solar rooftop และสนับสนุนการจัดบริการรูปแบบใหม่ให้ครอบคลุม ทันสมัย 5.สนับสนุนและรองรับการแก้ไขปัญหาเร่งด่วนตามสภาพปัญหาของพื้นที่และสาธารณภัย และ 6.พัฒนาด้านความปลอดภัยและการสร้างขวัญกำลังใจแก่บุคลากร เช่น อาคารที่พักอาศัย และระบบรักษาความปลอดภัยของหน่วยบริการ เช่น รั้ว กล้องวงจรปิด เป็นต้น
“ขอให้สำนักงานสาธารณสุขจังหวัดวางแผนภาพรวมทั้งจังหวัด ดูแล รพศ./รพท./รพ.ชุมชน รวมถึงการกระจายงบประมาณตามนโยบาย one province one hospital เพื่อให้ใช้งบประมาณได้สอดคล้องมากยิ่งขึ้น ซึ่งผลการดำเนินงานในปีที่ผ่านมาถือว่าทำได้ดี ส่วนในปีงบฯ 2567 ขั้นตอนการดำเนินงานไม่ต่างจากเดิม แต่ขอให้เน้นงานเร่งด่วนเฉพาะและการจัดการสิ่งแวดล้อม ทั้งนี้ ให้ทุกหน่วยงานดำเนินการตามแนวทางที่กำหนด และตรวจสอบข้อมูลให้ถูกต้อง” นายแพทย์โอภาสกล่าว
ด้านนพ.พงศ์เกษม ไข่มุกด์ รักษาราชการแทนรองปลัดกระทรวงสาธารณสุข กล่าวว่า กองบริหารการสาธารณสุข สำนักงานปลัดกระทรวงสาธารณสุข มีหน้าที่บริหารทรัพยากรด้านงบประมาณงบลงทุน ครุภัณฑ์ ที่ดินและสิ่งก่อสร้าง ให้กับหน่วยงานส่วนภูมิภาคในสังกัด เพื่อขับเคลื่อนนโยบายการพัฒนาระบบบริการสุขภาพไปสู่การปฏิบัติ และให้การดำเนินงานเป็นไปอย่างมีประสิทธิภาพ จึงต้องมีการประชุมชี้แจงแนวทางการจัดทำคำของบประมาณรายจ่ายประจำปีงบประมาณ พ.ศ. 2567 ตามนโยบายของสำนักงานปลัดกระทรวงสาธารณสุข โดยมี ผู้บริหารกระทรวงสาธารณสุขทั้งส่วนกลางและส่วนภูมิภาค ผู้รับผิดชอบงานการบริหารงบลงทุนทุกเขตสุขภาพ สำนักงานสาธารณสุขจังหวัด โรงพยาบาลศูนย์ และโรงพยาบาลทั่วไป เข้าร่วมประชุมทั้งระบบออนไซต์และออนไลน์
***************************************** 18 ตุลาคม 2565

ที่มา : https://www.thaigov.go.th/news/contents/details/60581