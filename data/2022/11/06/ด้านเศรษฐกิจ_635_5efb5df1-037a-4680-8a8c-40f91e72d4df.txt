รัฐบาลไทย-ข่าวทำเนียบรัฐบาล-รฟท. เตรียมความพร้อมอุโมงค์ลอดใต้ทางรถไฟและถนนรถไฟ ช่วงบางซื่อ - จตุจักร - วัดเสมียนนารี ก่อนเปิดใช้งาน 1 พ.ย. นี้


วันพฤหัสบดีที่ 27 ตุลาคม 2565
รฟท. เตรียมความพร้อมอุโมงค์ลอดใต้ทางรถไฟและถนนรถไฟ ช่วงบางซื่อ - จตุจักร - วัดเสมียนนารี ก่อนเปิดใช้งาน 1 พ.ย. นี้
รฟท. ตรวจสอบความเรียบร้อยและเตรียมความพร้อมของอุโมงค์ลอดใต้ทางรถไฟและถนนรถไฟ ซึ่งเป็นอุโมงค์ที่เชื่อมระหว่างถนนกำแพงเพชร 2 บริเวณสถานีรถไฟฟ้าชานเมืองสายสีแดงจตุจักร กับถนนรถไฟ ก่อนเปิดใช้งานในวันที่ 1 พฤศจิกายน 2565 เพื่ออำนวยความสะดวก และแก้ไขปัญหาก
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า นายนิรุฒ มณีพันธ์ ผู้ว่าการรถไฟแห่งประเทศไทย ได้สั่งการให้ฝ่ายที่เกี่ยวข้องเร่งดำเนินการปรับปรุงอุโมงค์ลอดใต้ทางรถไฟและถนนรถไฟ ซึ่งเป็นงานที่เกี่ยวกับการเชื่อมโครงข่ายการจราจรรอบสถานีกลางกรุงเทพอภิวัฒน์ สำหรับใช้เชื่อมต่อระหว่างถนนกำแพงเพชร 2 บริเวณสถานีรถไฟฟ้าชานเมืองสายสีแดงจตุจักร กับถนนรถไฟ ช่วงบางซื่อ - จตุจักร - วัดเสมียนนารี โดยมีวัตถุประสงค์เพื่ออำนวยความสะดวกแก่ผู้เดินทางมาใช้บริการรถไฟชานเมืองสายสีแดง และช่วยบรรเทาปัญหาการจราจรให้แก่ประชาชนผู้สัญจรไปมาในละแวกใกล้เคียง
ทั้งนี้ รฟท. ได้เร่งรัดเข้าดำเนินการปรับปรุงระบบไฟฟ้าแสงสว่าง ระบบสูบน้ำภายในอุโมงค์ และร่วมกับสำนักงานเขตบางซื่อ สำนักงานเขตจตุจักร สน.เตาปูน สน.ประชาชื่น ตำรวจรถไฟ SCG และสำนักงานประปา สาขาพญาไท ฉีดล้างทำความสะอาดบริเวณพื้นผิวจราจร จัดเก็บขยะมูลฝอยจนเสร็จสมบูรณ์เรียบร้อยแล้ว และพร้อมเปิดใช้งานตามกำหนดในวันที่ 1 พฤศจิกายน 2565
นอกจากนี้ รฟท. ยังได้ประสานการไฟฟ้านครหลวง ให้เข้ามาดำเนินการเชื่อมต่อระบบไฟฟ้าส่องสว่าง เพื่อให้บริการเป็นทางสาธารณะ สำหรับให้ประชาชนใช้ในการสัญจร ตลอดจนขอความร่วมมือประชาชนให้เคลื่อนย้ายรถยนต์ที่จอดกีดขวางการจราจรบริเวณริมถนนและทางเข้า-ออกอุโมงค์  โดยเมื่อเปิดใช้บริการแล้วอุโมงค์ลอดใต้ทางรถไฟและถนนรถไฟ จะสามารถช่วยแก้ปัญหาการจราจรบริเวณแยกช่วงบางซื่อ-จตุจักร- วัดเสมียนนารี และสามารถอำนวยความสะดวกให้ผู้ที่จะเดินทางมายังสถานีกลางกรุงเทพอภิวัฒน์ได้สะดวกและรวดเร็วมากยิ่งขึ้น
ขณะเดียวกัน เพื่อเป็นการป้องกันไม่ให้เกิดปัญหากลุ่มคนร้ายเข้ามาทำความเสียหายกับทรัพย์สินราชการในอนาคต รฟท. และกองบังคับการตำรวจรถไฟ ได้ประสานความร่วมมือกับเจ้าหน้าที่ตำรวจในท้องที่ ออกตรวจตราพื้นที่โดยรอบอุโมงค์อย่างต่อเนื่อง อย่างไรก็ดี รฟท. ขอความร่วมมือจากพี่น้องประชาชนที่อาศัยอยู่ในชุมชนใกล้เคียง ช่วยสอดส่องดูแล เป็นหูเป็นตา ป้องกันไม่ให้บุคคลใดเข้ามาสร้างความเสียหายระบบสาธารณประโยชน์ รวมถึงช่วยกันไม่ทิ้งขยะมูลฝอย สิ่งปฏิกูลลงบนพื้นผิวจราจร เพื่อทำให้อุโมงค์สามารถใช้งานและเกิดประโยชน์สูงสุดต่อส่วนรวมในระยะยาวสืบไป

ที่มา : https://www.thaigov.go.th/news/contents/details/60935