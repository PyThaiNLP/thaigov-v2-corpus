รัฐบาลไทย-ข่าวทำเนียบรัฐบาล-​โฆษกรัฐบาลเผยนายกฯ ชื่นชมวอลเลย์บอลหญิงไทย แสดงผลงานได้ยอดเยี่ยมในการแข่งเกมสุดท้ายรอบ 16 ทีม ศึกวอลเลย์บอลหญิงชิงแชมป์โลก 2022 


วันอาทิตย์ที่ 9 ตุลาคม 2565
​โฆษกรัฐบาลเผยนายกฯ ชื่นชมวอลเลย์บอลหญิงไทย แสดงผลงานได้ยอดเยี่ยมในการแข่งเกมสุดท้ายรอบ 16 ทีม ศึกวอลเลย์บอลหญิงชิงแชมป์โลก 2022
​โฆษกรัฐบาลเผยนายกฯ ชื่นชมวอลเลย์บอลหญิงไทย แสดงผลงานได้ยอดเยี่ยมในการแข่งเกมสุดท้ายรอบ 16 ทีม ศึกวอลเลย์บอลหญิงชิงแชมป์โลก 2022
วันนี้ (9 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า  พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ชื่นชมวอลเลย์บอลหญิงทีมชาติไทยที่แสดงผลงานได้อย่างยอดเยี่ยมในรอบ 16 ทีมสุดท้ายในศึกวอลเลย์บอลหญิงชิงแชมป์โลก 2022 และเอาชนะทีมชั้นนำระดับโลกได้อย่างสุดประทับใจ
โฆษกรัฐบาลกล่าวว่า แม้คะแนนสะสมจะไม่เพียงพอให้ทีมสาวไทยผ่านเข้าไปรอบ 8 ทีมสุดท้ายได้ แต่ทีมสาวไทยก็เล่นได้อย่างเต็มที่ และสามารถเอาชนะทีมชั้นนำระดับโลกในรอบที่ผ่านมาได้ ทั้งทีมจากตุรกี โดมินิกัน เกาหลีใต้ โครเอเชีย และโดมินิกัน ซึ่งในการแข่งขันเกมนัดสุดท้ายของศึกชิงแชมป์โลก 2022 ที่พบกับสหรัฐฯ ในวันนี้ ทีมสาวไทยซึ่งอยู่อันดับ 14 ของโลก สามารถแข่งขันกับทีมแชมป์โอลิมปิค และอันดับ 3 ของโลก แม้จะแพ้ไป 3 ต่อ 2 เซต
“ทีมวอลเลย์บอลสาวไทยได้พิสูจน์ให้เห็นถึงศักยภาพการเล่นในระดับโลกที่ยอดเยี่ยม โดยสามารถสู้กับทีมวอลเลย์บอลในระดับโลกทุกทีมได้อย่างน่าภูมิใจ สร้างความประทับใจให้พี่น้องชาวไทยที่ได้ร่วมส่งแรงเชียร์มาตลอดการแข่งขัน รัฐบาลและคนไทยขอชื่นชม พร้อมให้กำลังใจทีมวอลเลย์บอลสาวไทยต่อไป” นายอนุชาฯ กล่าว

ที่มา : https://www.thaigov.go.th/news/contents/details/60231