รัฐบาลไทย-ข่าวทำเนียบรัฐบาล-รองนายกฯ อนุทิน ให้กำลังใจพร้อมขอบคุณบุคลากรทางการแพทย์และเจ้าหน้าที่สาธารณสุขทั้งส่วนกลางและท้องถิ่น ทำหน้าที่ดูแลประชาชนในสถานการณ์น้ำท่วม


วันเสาร์ที่ 15 ตุลาคม 2565
พิมพ์
รองนายกฯ อนุทิน ให้กำลังใจพร้อมขอบคุณบุคลากรทางการแพทย์และเจ้าหน้าที่สาธารณสุขทั้งส่วนกลางและท้องถิ่น ทำหน้าที่ดูแลประชาชนในสถานการณ์น้ำท่วม
รองนายกฯ อนุทิน ให้กำลังใจพร้อมขอบคุณบุคลากรทางการแพทย์และเจ้าหน้าที่สาธารณสุขทั้งส่วนกลางและท้องถิ่น ทำหน้าที่ดูแลประชาชนในสถานการณ์น้ำท่วม เผยพื้นที่ประสบภัย 29 จังหวัด หน่วยบริการสาธารณสุขได้รับผลกระทบ 215 แห่ง แต่ยังคงทำหน้าที่เต็มที่
วันนี้ (15 ต.ค.65 ) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากกรณีพื้นที่หลายจังหวัดได้เกิดเหตุอุทุกภัย นายอนุทิน ชาญวีรกูล รองนายกรัฐมนตรีและรมว.สาธารณสุข ได้ติดตามสถานการณ์น้ำและการปฏิบัติภารกิจของบุคลากรทางการแพทย์และเจ้าหน้าที่สาธารณสุขอย่างใกล้ชิด พร้อมมีข้อสั่งการและให้การสนับสนุนพื้นที่ซึ่งต้องการความช่วยเหลือ ทั้งด้านกำลังบุคลากร ยา เวชภัณฑ์ เครื่องแพทย์ที่จำเป็น
ทั้งนี้ จากระบบติดตามสถานการณ์วาตภัย อุทกภัยและดินโคลนถล่ม ของกระทรวงสาธารณสุข ณ วันที่ 14 ต.ค. 65 พบว่า มีพื้นที่ได้รับผลกระทบจากอุทกภัย 29 จังหวัด มีสถานบริการสาธารณสุขได้รับผลกระทบสะสม 215 แห่ง โดยส่วนใหญ่เป็นโรงพยาบาลส่งเสริมสุขภาพตำบล (รพ.สต.) รองลงมาเป็นโรงพยาบาล สำนักงานสาธารณสุขอำเภอ(สสอ.) ศูนย์สุขภาพชุมชนเมือง (ศสม.) และ สำนักงานสาธารณสุขจังหวัด (สสจ.)
น.ส.ไตรศุลี กล่าวว่า เจ้าหน้าที่ในหน่วยบริการสาธารณสุขที่ประสบภัยทุกแห่งได้ปรับรูปแบบการให้บริการประชาชนอย่างเต็มที่ เนื่องจากในช่วงมีภัยพิบัตินั้นมีโอกาสที่ประชาชนจะประสบอุบัติเหตุ หรือมีความเจ็บป่วยมากขึ้น โดยจากหน่วยบริการที่ประสบภัยทั้งหมดนั้น มีหน่วยที่ยังคงเปิดบริการปกติ 166 แห่ง เปิดบริการบางส่วน 22 แห่ง  และต้องปิด/ย้ายจุดบริการทั้งหมด 27 แห่ง
นอกจากนี้ ได้มีการจัดทีมปฏิบัติการเชิงรุกลงไปให้การช่วยเหลือประชาชนรวม เพื่อให้บริการเยี่ยมบ้าน ตรวจรักษาแจกยาชุดน้ำท่วมแก่ประชาชน และประเมินคัดกรองสุขภาพจิต ขณะที่ รพ.สต. หลายแห่งซึ่งได้ดำเนินการโอนจากสังกัดกระทรวงสาธารณสุข ไปอยู่ภายใต้องค์การบริหารส่วนจังหวัด(อบจ.) เช่น กรณีของจังหวัดศรีสะเกษ ก็ได้ลงพื้นที่พร้อมกับเจ้าหน้าที่ท้องถิ่น ทั้งส่วนของการออกหน่วยให้บริการช่วยเหลือ  ผู้ป่วยติดเตียง ผู้ประสบภัยน้ำท่วมโดยจัดบริการตรวจรักษา พยาบาลเบื้องต้นและมอบเวชภัณฑ์พื้นฐานให้กับประชาชนที่ได้รับความเดือดร้อนจากน้ำท่วมในหลายอำเภอของจังหวัดศรีสะเกษ
“รองนายกรัฐมนตรีและรมว.สาธารณสุข ได้ติดตามสถานการณ์อุทกภัยในหลายพื้นที่อย่างใกล้ชิด พร้อมให้กำลังใจและขอบคุณเจ้าหน้าที่ซึ่งได้ทำหน้าที่ให้ความช่วยเหลือ รักษาประชาชนตามหน้าที่และจรรยาบรรณแห่งวิชาชีพ ซึ่งได้เห็นความทุ่มเทของบุคลากรทางการแพทย์มาแล้วในช่วงการแพร่ระบาดของโควิด19 ในช่วงเกิดอุทกภัยครั้งนี้ทุกคนก็ได้ให้ความช่วยเหลือประชาชนอย่างเต็มที่ มีการปรับรูปแบบการดูแลประชาชนให้สอดคล้องกับสถานการณ์” น.ส.ไตรศุลี กล่าว
รองโฆษกประจำสำนักนายกรัฐมนตรี กล่าวว่า เนื่องจากหลายพื้นที่ยังคงมีแนวโน้มว่าปริมาณน้ำจะสูงขึ้น อาทิ จังหวัดในภาคอีสานตอนล่าง รวมถึงจังหวัดในพื้นที่ลุ่มน้ำเจ้าพระยา รองนายกรัฐมนตรีและรมว.สาธารณสุข ได้มอบหมายให้หน่วยงานภายในกระทรวงสาธารณสุขติดตามสถานการณ์โดยใกล้ชิด แต่ละเขตสุขภาพให้การสนับสนุนเมื่อหน่วยบริการร้องขอความช่วยเหลือ และให้ส่วนกลางจัดเตรียมทั้งส่วนของ ยา เวชภัณฑ์ เครื่องมือแพทย์ให้มีความพร้อมเพื่อส่งสนับสนุนพื้นที่เกิดภัยพิบัติเร็วที่สุด
—————-

ที่มา : https://www.thaigov.go.th/news/contents/details/60451