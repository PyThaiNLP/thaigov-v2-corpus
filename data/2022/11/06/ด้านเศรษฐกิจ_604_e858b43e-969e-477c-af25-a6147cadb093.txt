รัฐบาลไทย-ข่าวทำเนียบรัฐบาล-เลขานุการ รมว.กษ. พบกลุ่มเกษตรกรที่ขอรับสิทธิการจัดสรรที่ดินแปลงอพยพ เนื่องจากได้รับผลกระทบจากเขื่อนราษีไศล จังหวัดสุรินทร์ 


วันอังคารที่ 25 ตุลาคม 2565
เลขานุการ รมว.กษ. พบกลุ่มเกษตรกรที่ขอรับสิทธิการจัดสรรที่ดินแปลงอพยพ เนื่องจากได้รับผลกระทบจากเขื่อนราษีไศล จังหวัดสุรินทร์
เลขานุการ รมว.กษ. พบกลุ่มเกษตรกรที่ขอรับสิทธิการจัดสรรที่ดินแปลงอพยพ เนื่องจากได้รับผลกระทบจากเขื่อนราษีไศล จังหวัดสุรินทร์ พร้อมชี้แจงผลการหารือและเร่งรัดการดำเนินงานในส่วนของกระทรวงเกษตรฯ สร้างความพอใจแก่กลุ่มเกษตรกร เตรียมเดินทางกลับภูมิลำเนาในวัน
นายธนา ชีรวินิจ เลขานุการรัฐมนตรีว่าการกระทรวงเกษตรและสหกรณ์ ได้รับมอบหมายจาก ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์เดินทางพบกับกลุ่มเกษตรกรกลุ่มสมัชชาเกษตรกรภาคอีสาน (สกอ.) และกลุ่มสมาพันธ์เกษตรกรภาคอีสาน (สพอ.) โดยมี นายธิติ โลหะปิยะพรรณผู้ช่วยปลัดกระทรวงเกษตรและสหกรณ์ และนางณัฐชุตา เข็มทองสกุล หัวหน้ากลุ่มรับเรื่องร้องเรียน เข้าร่วม ณ เกาะกลางบริเวณหน้ากระทรวงเกษตรและสหกรณ์ โดยเลขานุการรัฐมนตรีว่าการกระทรวงเกษตรและสหกรณ์ได้ชี้แจงให้กับกลุ่มเกษตรกรทราบว่า เมื่อวันที่ 21 ต.ค. 65 ได้จัดให้มีการประชุมคณะกรรมการแก้ไขปัญหาความเดือดร้อนของมวลชน กระทรวงเกษตรและสหกรณ์ เพื่อพิจารณาแก้ไขปัญหาความเดือดร้อนกรณีราษฎรขอรับสิทธิการจัดสรรที่ดินแปลงอพยพ เนื่องจากได้รับผลกระทบจากเขื่อนราษีไศล จังหวัดสุรินทร์ และได้จัดทำรายงานการประชุม เพื่อส่งให้สำนักงานปลัดสำนักนายกรัฐมนตรี เพื่อเสนอคณะกรรมการกำกับติดตามการแก้ไขปัญหาความเดือดร้อนของมวลชนทราบเรียบร้อยแล้ว พร้อมทั้งมอบสำเนาหนังสือที่นำส่ง สปน. ให้แก่ตัวแทนเกษตรกร และหน่วยงานที่เกี่ยวข้องจะดำเนินการตามขั้นตอนต่อไป
ทั้งนี้ เลขานุการรัฐมนตรีว่าการกระทรวงเกษตรและสหกรณ์ได้กล่าวให้กำลังใจแก่กลุ่มเกษตรกรที่เดินทางมาชุมนุม โดยกลุ่มเกษตรกรมีความพอใจในการดำเนินการดังกล่าว และกล่าวขอบคุณรัฐมนตรีว่าการกระทรวงเกษตรและสหกรณ์ เลขานุการรัฐมนตรีว่าการกระทรวงเกษตรและสหกรณ์ และผู้ช่วยปลัดกระทรวงเกษตรและสหกรณ์ ที่เร่งดำเนินการแก้ไขปัญหาให้กับกลุ่มเกษตรกร และให้กำลังใจด้วยการมอบดอกไม้ อย่างไรก็ตาม กลุ่มเกษตรกรจะเดินทางกลับภูมิลำเนาในวันพรุ่งนี้ต่อไป

ที่มา : https://www.thaigov.go.th/news/contents/details/60843