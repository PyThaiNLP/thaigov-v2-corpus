รัฐบาลไทย-ข่าวทำเนียบรัฐบาล-ปลัด สธ. เปิดการสัมมนาขับเคลื่อนนโยบายการคุ้มครองผู้บริโภคด้านบริการสุขภาพ


วันพฤหัสบดีที่ 8 กันยายน 2565
ปลัด สธ. เปิดการสัมมนาขับเคลื่อนนโยบายการคุ้มครองผู้บริโภคด้านบริการสุขภาพ
ปลัดกระทรวงสาธารณสุข เปิดการสัมมนาขับเคลื่อนนโยบายการคุ้มครองผู้บริโภคด้านบริการสุขภาพสร้างความเข้าใจให้กับบุคลากรในการขับเคลื่อนการดำเนินงานอย่างมีประสิทธิภาพและเกิดประโยชน์สูงสุดเพื่อให้ประชาชนได้รับบริการสุขภาพที่มีมาตรฐานและปลอดภัย
วันนี้ (8 กันยายน 2565) ที่ จังหวัดเชียงใหม่ นายแพทย์เกียรติภูมิ วงศ์รจิต ปลัดกระทรวงสาธารณสุข เป็นประธานเปิดการสัมมนาขับเคลื่อนนโยบายการคุ้มครองผู้บริโภคด้านบริการสุขภาพ โดยมี นายแพทย์ธเรศ กรัษนัยรวิวงศ์ อธิบดีกรมสนับสนุนบริการสุขภาพ ผู้บริหารกระทรวงสาธารณสุข นายแพทย์สาธารณสุขจังหวัด รองนายแพทย์สาธารณสุขจังหวัด บุคลากรสาธารณสุขที่เกี่ยวข้องเข้าร่วมงาน
นายแพทย์เกียรติภูมิกล่าวว่า รัฐบาลได้กำหนดแผนยุทธศาสตร์การพัฒนาประเทศไทยระยะ 20 ปี ด้านบริการสุขภาพ ผลักดันให้ประเทศไทยเป็นศูนย์กลางทางการแพทย์และสุขภาพมูลค่าสูง โดยมีเป้าหมายสำคัญ 4 ประการ คือ 1.สร้างมูลค่าทางเศรษฐกิจจากสินค้าและบริการสุขภาพ 2.องค์ความรู้ด้านการแพทย์และสาธารณสุขมีศักยภาพเอื้อต่อการสร้างมูลค่าเพิ่มในสินค้าและบริการสุขภาพ 3.ประชาชนได้รับความเป็นธรรมในการเข้าถึงบริการสุขภาพ 4.ระบบบริหารจัดการภาวะฉุกเฉินด้านสุขภาพมีความพร้อมรองรับภัยคุกคามสุขภาพ
กระทรวงสาธารณสุข ในฐานะหน่วยงานหลักในการขับเคลื่อนภารกิจดังกล่าว จึงกำหนดพันธกิจในการดำเนินงาน โดยส่งเสริมการพัฒนาระบบบริการสุขภาพสู่เป้าหมายประชาชนแข็งแรง เศรษฐกิจแข็งแรง ประเทศไทยแข็งแรงการพัฒนาขีดความสามารถในการแข่งขัน เพื่อสร้างรายได้เข้าสู่ประเทศ รวมทั้งใช้ทรัพยากรบริการสุขภาพอย่างมีประสิทธิภาพเกิดความยั่งยืน การศึกษาวิจัยพัฒนานวัตกรรมบริการและจัดการความรู้กิจการ ด้านสุขภาพ ตลอดจนการเสริมสร้างความร่วมมือกับเครือข่ายด้านสุขภาพ เพื่อส่งเสริมคุณภาพชีวิตที่ดีของผู้บริโภคการคุ้มครองผู้บริโภคด้านบริการเพื่อสุขภาพ
สำหรับการจัดสัมมนาครั้งนี้ จะเป็นการสร้างความเข้าใจให้กับบุคลากรเพื่อขับเคลื่อนการดำเนินงานคุ้มครองผู้บริโภคด้านระบบบริการสุขภาพได้อย่างมีประสิทธิภาพและเกิดประโยชน์สูงสุด ประชาชนได้รับบริการสุขภาพที่มีมาตรฐานและปลอดภัย โดยกิจกรรมประกอบด้วย การบรรยาย การอภิปราย แลกเปลี่ยนความคิดเห็นเกี่ยวกับกฎหมายการคุ้มครองผู้บริโภค การพัฒนาต้นแบบการดำเนินงานระดับจังหวัด รวมทั้งยกระดับการให้บริการ
ในการขออนุญาตและขึ้นทะเบียนผ่านระบบ BIZ portal และขยายผลการให้บริการครอบคลุมในส่วนภูมิภาครวมถึงการให้บริการข้อมูลสำหรับประชาชนในระบบ Citizen portal
********************************** 8 กันยายน 2565

ที่มา : https://www.thaigov.go.th/news/contents/details/58984