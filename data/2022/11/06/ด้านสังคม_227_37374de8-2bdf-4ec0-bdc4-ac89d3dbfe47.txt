รัฐบาลไทย-ข่าวทำเนียบรัฐบาล-สธ.แจงค่าเสี่ยงภัยโควิด ต.ค. 64 - มิ.ย. 65 อยู่ในกระบวนการจัดสรรของสำนักงบฯ


วันศุกร์ที่ 14 ตุลาคม 2565
สธ.แจงค่าเสี่ยงภัยโควิด ต.ค. 64 - มิ.ย. 65 อยู่ในกระบวนการจัดสรรของสำนักงบฯ
รองปลัดกระทรวงสาธารณสุข แจงค่าเสี่ยงภัยโควิด 19 ส่วนงบเงินกู้ที่ ครม.อนุมัติ 11,516 ล้านบาท ของช่วงตุลาคม 2564 - มิถุนายน 2565 อยู่ระหว่างรอกระบวนการจัดสรรของสำนักงบประมาณ ซึ่งหากได้รับจัดสรรแล้วให้ดำเนินการภายในธันวาคมนี้
รองปลัดกระทรวงสาธารณสุข แจงค่าเสี่ยงภัยโควิด 19 ส่วนงบเงินกู้ที่ ครม.อนุมัติ 11,516 ล้านบาท ของช่วงตุลาคม 2564 - มิถุนายน 2565 อยู่ระหว่างรอกระบวนการจัดสรรของสำนักงบประมาณ ซึ่งหากได้รับจัดสรรแล้วให้ดำเนินการภายในธันวาคมนี้ ส่วนที่เป็นงบกลาง 871 ล้านบาท เพิ่งได้รับจัดสรรเมื่อวันที่ 30 กันยายน ที่ผ่านมา อยู่ระหว่างดำเนินการจัดสรรให้หน่วยงาน
วันนี้ (14 ตุลาคม 2565) นายแพทย์ทวีศิลป์ วิษณุโยธิน รักษาราชการแทนรองปลัดกระทรวงสาธารณสุข กล่าวถึงกรณีบุคลากรสาธารณสุขสอบถามถึงค่าเสี่ยงภัยการดำเนินงานช่วงโควิด 19 ว่า ค่าตอบแทนเสี่ยงภัยในส่วนของหน่วยงานภายในกระทรวงสาธารณสุข วงเงินรวม 12,387.2933 ล้านบาท ประกอบด้วยเงินจาก 2 แหล่ง คือ1.งบเงินกู้ ซึ่งคณะรัฐมนตรี (ครม.) มีมติอนุมัติเมื่อวันที่ 13 กันยายน 2565 จำนวน 11,516.2933 ล้านบาท อยู่ระหว่างกระบวนการจัดสรรของสำนักงบประมาณ (และกรมบัญชีกลางออกรหัสงบประมาณฯ) เป็นรายการค่าตอบแทนเสี่ยงภัยที่จ่ายจริง ตั้งแต่เดือนตุลาคม 2564 - มิถุนายน 2565 ซึ่งให้ดำเนินการเบิกจ่าย หลังจากที่ได้รับจัดสรรแล้วภายในเดือนธันวาคม 2565 และ 2.งบกลางฉุกเฉิน วงเงิน 871 ล้านบาท เพิ่งได้รับการจัดสรรเมื่อวันที่ 30 กันยายน 2565 ซึ่งดำเนินการกันเงินไว้เบิกเหลื่อมปีงบประมาณแล้ว อยู่ระหว่างดำเนินการจัดสรรให้หน่วยงานที่เกี่ยวข้อง
ทั้งนี้ เมื่อได้รับการจัดสรรจากสำนักงบประมาณแล้ว กระทรวงสาธารณสุขจะเร่งรัดกระบวนการจัดสรรให้กับหน่วยงานต่างๆ โดยเร็วต่อไป
************************************************** 14 ตุลาคม 2565

ที่มา : https://www.thaigov.go.th/news/contents/details/60442