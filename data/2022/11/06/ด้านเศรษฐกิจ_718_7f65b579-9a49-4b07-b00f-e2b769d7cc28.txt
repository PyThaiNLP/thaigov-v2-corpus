รัฐบาลไทย-ข่าวทำเนียบรัฐบาล-รัฐมนตรีว่าการกระทรวงคมนาคม สั่งการกรมเจ้าท่าระดมสรรพกำลังเร่งช่วยเหลือพี่น้องประชาชนที่ประสบอุทกภัยทั่วประเทศ


วันพฤหัสบดีที่ 3 พฤศจิกายน 2565
รัฐมนตรีว่าการกระทรวงคมนาคม สั่งการกรมเจ้าท่าระดมสรรพกำลังเร่งช่วยเหลือพี่น้องประชาชนที่ประสบอุทกภัยทั่วประเทศ
...
รัฐมนตรีว่าการกระทรวงคมนาคม สั่งการกรมเจ้าท่าระดมสรรพกำลังเร่งช่วยเหลือพี่น้องประชาชนที่ประสบอุทกภัยทั่วประเทศ
ตามที่รัฐบาลมีความเป็นห่วงประชาชนที่ได้รับผลกระทบจากอุทกภัยจากพายุโนรู ทำให้เกิดอุทกภัยในพื้นที่ภาคเหนือ ภาคกลาง ภาคตะวันออกเฉียงเหนือและภาคใต้ กระทรวงคมนาคม โดยรัฐมนตรีว่าการกระทรวงคมนาคม (นายศักดิ์สยาม ชิดชอบ) และรัฐมนตรีช่วย ว่าการกระทรวงคมนาคม (ดร.อธิรัฐ รัตนเศรษฐ) ได้มอบหมายให้กรมเจ้าท่า ดำเนินการช่วยเหลือประชาชนผู้ประสบอุทกภัยเป็นการเร่งด่วน โดยรักษาการอธิบดีกรมเจ้าท่า (นายสรพงศ์ ไพฑูรย์พงษ์) ได้สั่งการให้ทุกหน่วยงานของกรมเจ้าท่า ที่อยู่ในพื้นที่ประสบอุทกภัย ดำเนินการ เร่งช่วยเหลือผู้ประสบอุทกภัย โดยในวันที่ 2 พฤศจิกายน 2565 กรมเจ้าท่าบูรณาการร่วมกับจังหวัดและหน่วยงานที่เกี่ยวข้อง ช่วยเหลือผู้ประสบอุทกภัยอย่างต่อเนื่องเป็นวันที่ 36 โดยตั้งศูนย์อำนวยการ ณ สำนักงานเจ้าท่าภูมิภาคสาขาขอนแก่น ประกอบด้วยเจ้าหน้าที่ 7 นาย เรือ 1 ลำ รถ 1 คัน บริการรับส่งประชาชนและขนย้ายสิ่งของพื้นที่บ้านปลาปัด อำเภอโกสุมพิสัย จังหวัดมหาสารคาม พร้อมกันนี้ สำนักงานพัฒนาและบำรุงรักษาทางน้ำที่ 7 ได้จัดเจ้าหน้าที่ พร้อมเครื่องจักรเข้าซ่อมแซมตลิ่งและคันกั้นน้ำที่เสียหายจากการถูกน้ำกัดเซาะ พื้นที่จังหวัดลำพูน 3 จุด และจังหวัดเชียงใหม่ 2 จุด ได้แก่
1. แม่น้ำลี้ บ้านดงมะเฟือง หมู่ที่ 6 ตำบลเหล่ายาว อำเภอบ้านโฮ่ง จังหวัดลำพูน
2. แม่น้ำลี้ บ้านเหล่ามะเหยือง หมู่ที่ 5 ตำบลเหล่ายาว อำเภอบ้านโฮ่ง จังหวัดลำพูน
3. แม่น้ำลี้ บ้านทุ่งโป่ง หมู่ที่ 2 ตำบลเหล่ายาว อำเภอบ้านโฮ่ง จังหวัดลำพูน
4. แม่น้ำขาน บริเวณฝายไม้ไร่ลอ หมู่ที่ 7 ตำบลน้ำบ่อหลวง อำเภอสันป่าตอง จังหวัดเชียงใหม่
5. แม่น้ำขาน บริเวณฝายเกาะไม้ต้น หมูที่ 7 ตำบลบ่อหลวง อำเภอสันป่าตอง จังหวัดเชียงใหม่
ทั้งนี้ สถานการณ์ปัจจุบัน ระดับน้ำลดลงอย่างต่อเนื่องในหลายพื้นที่ กรมเจ้าท่ายังคงเฝ้าระวังระดับน้ำในพื้นที่รับผิดชอบ เตรียมพร้อมเรือ หากได้รับการร้องขอจากผู้ใหญ่บ้าน หรือได้รับแจ้งจากผู้ที่ประสบอุทกภัยโดยตรง พร้อมร่วมประชุมวางแผนประเมินสถานการณ์ฯ กับหน่วยงานที่เกี่ยวข้องในพื้นที่อย่างต่อเนื่อง ทั้งในส่วนกลาง ส่วนภูมิภาคและปริมณฑล พร้อมออกประกาศให้ระมัดระวังในการเดินเรือ กรณีมีคลื่นลมแรง กรมเจ้าท่า และหน่วยงานภายใต้สังกัดกระทรวงคมนาคม ขอเป็นกำลังใจให้กับผู้ประสบอุทกภัยทุกท่าน และพร้อมให้การช่วยเหลือผู้ประสบภัยทั่วประเทศ ขอให้ประชาชนติดตามสถานการณ์น้ำ การพยากรณ์อากาศ พร้อมรับข่าวสารอย่างต่อเนื่อง หากพบเห็นความไม่ปลอดภัยทางน้ำ สามารถโทรแจ้งได้ที่ หมายเลข 0 2 639 4782 หรือ สายด่วนกรมเจ้าท่า 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/61196