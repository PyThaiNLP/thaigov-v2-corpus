รัฐบาลไทย-ข่าวทำเนียบรัฐบาล-รัฐมนตรีว่าการกระทรวงกลาโหม สั่งการกองทัพ เร่งเสริมกำลังเข้าช่วย


วันเสาร์ที่ 3 กันยายน 2565
พิมพ์
รัฐมนตรีว่าการกระทรวงกลาโหม สั่งการกองทัพ เร่งเสริมกำลังเข้าช่วย
แก้ปัญหาน้ำท่วมฉับพลันพื้นที่ จว.ภูเก็ต
โฆษก กห. เปิดเผยว่า พล.อ.ประยุทธ์ จันทร์โอชา รมว.กห. ได้สั่งการให้ กองทัพบก ประสานกับ กองทัพเรือ เสริมกำลังเข้าไปสนับสนุนช่วยเหลือประชาชนในพื้นที่ จว.ภูเก็ต ที่ประสบอุทกภัยจากมรสุมและฝนตกหนักต่อเนื่อง เกิดน้ำท่วมฉับพลันในบางพื้นที่  โดยให้สนับสนุนฝ่ายปกครองในพื้นที่ นำกำลังพล เครื่องสูบน้ำและเครื่องมือช่าง เสริมเข้าช่วยเปิดทางน้ำและระบายน้ำออกจากพื้นที่ โดยเฉพาะ พื้นที่สนามบินและสถานที่สำคัญๆที่มีน้ำสะสมเอ่อท่วม
โดยให้กระจายกำลังเข้าช่วยเหลือประชาชนขนย้ายสิ่งของขึ้นที่สูง  แจ้งเตือนการเคลื่อนย้ายยานพาหนะและสิ่งของมีค่าออกจากพื้นที่เสี่ยง การมอบสิ่งของบรรเทาทุกข์ และการซ่อมแซมถนนที่ถูกตัดขาดและสะพานที่ชำรุดเสียหาย เพื่อให้ประชาชนสามารถสัญจรได้ตามปกติ  ทั้งนี้ขอให้คงติดตามเฝ้าระวังสถานการณ์น้ำและสภาพอากาศต่อเนื่องกันไป เพื่อแจ้งเตือนประชาชนและเตรียมความพร้อมเข้าช่วยเหลือทันที

ที่มา : https://www.thaigov.go.th/news/contents/details/58772