รัฐบาลไทย-ข่าวทำเนียบรัฐบาล-องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 24 มุ่งเป็น “โรงพยาบาลต้นแบบแห่งความสุข” ของประชาชนผู้ใช้บริการ


วันเสาร์ที่ 22 ตุลาคม 2565
องคมนตรี เปิดประชุมวิชาการพัฒนาโรงพยาบาลสมเด็จพระยุพราช ครั้งที่ 24 มุ่งเป็น “โรงพยาบาลต้นแบบแห่งความสุข” ของประชาชนผู้ใช้บริการ
องคมนตรี เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 24 ประจำปี 2565 ภายใต้แนวคิด “คนบันดาลงาน ยุพราชบันดาลใจ” แนะประยุกต์ใช้แนวทางโรงพยาบาลคุณธรรมเป็นหลักในการพัฒนา ควบคู่กับการพัฒนาคุณภาพโรงพยาบาลสู่ความเป็นเลิศ
องคมนตรี เปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 24 ประจำปี 2565 ภายใต้แนวคิด “คนบันดาลงาน ยุพราชบันดาลใจ” แนะประยุกต์ใช้แนวทางโรงพยาบาลคุณธรรมเป็นหลักในการพัฒนา ควบคู่กับการพัฒนาคุณภาพโรงพยาบาลสู่ความเป็นเลิศ นำแนวคิดวิธีปฏิบัติที่ดีไปต่อยอด เพื่อมุ่งเป็น “โรงพยาบาลต้นแบบแห่งความสุข” ของประชาชนที่เข้ารับบริการ
เมื่อวานนี้ (21 ตุลาคม 2565) ที่ โรงพยาบาลสมเด็จพระยุพราชปัว จังหวัดน่าน ศาสตราจารย์เกียรติคุณ นายแพทย์เกษม วัฒนชัย องคมนตรี ประธานกรรมการมูลนิธิโรงพยาบาลสมเด็จพระยุพราช เป็นประธานเปิดการประชุมวิชาการพัฒนาโรงพยาบาลสมเด็จพระยุพราช ครั้งที่ 24 ประจำปี 2565 พร้อมมอบโล่และเกียรติบัตรแก่บุคลากรดีเด่น จำนวน 34 คน ผลงานโรงพยาบาลดีเด่นทั้ง 21 แห่ง โดยมี นายแพทย์โสภณ เมฆธน ผู้ช่วยรัฐมนตรีประจำกระทรวงสาธารณสุข นายแพทย์ยงยศ ธรรมวุฒิ รักษาราชการแทนรองปลัดกระทรวงสาธารณสุข คณะกรรมการมูลนิธิโรงพยาบาลสมเด็จพระยุพราช ผู้บริหารกระทรวงสาธารณสุข เจ้าหน้าที่ และผู้แทนโรงพยาบาลสมเด็จพระยุพราชทั่วประเทศ กว่า 650 คน เข้าร่วมงาน
นายแพทย์ยงยศ กล่าวว่า โรงพยาบาลสมเด็จพระยุพราชทั่วประเทศทั้ง 21 แห่ง ได้น้อมนำพระราชปณิธานอันแน่วแน่ของพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ในการพัฒนาคุณภาพชีวิตของประชาชนในชนบท ถิ่นทุรกันดารและห่างไกล ให้ได้รับการดูแลเอาใจใส่ด้านการรักษาพยาบาลที่มีคุณภาพเสมอกัน โดยโรงพยาบาลสมเด็จพระยุพราชมีการพัฒนาในทุกมิติมาอย่างต่อเนื่อง ประชาชนเข้าถึงการรักษาได้มากขึ้น รวมถึงยกระดับการให้บริการที่มีคุณภาพ มาตรฐาน เป็นแบบอย่างที่ดีของโรงพยาบาลชุมชนทั่วประเทศ จนเป็นที่ยอมรับและเชื่อถือจากชุมชน ปัจจุบันโรงพยาบาลสมเด็จพระยุพราชก้าวเข้าสู่ทศวรรษที่ 5 ได้มุ่งมั่นในการเป็นโรงพยาบาลต้นแบบแห่งความสุขของประชาชนผู้มาใช้บริการ นำแนวคิดโรงพยาบาลคุณธรรมมาปรับใช้ เพื่อให้เป็นทศวรรษแห่ง “โรงพยาบาลคุณธรรม ก้าวล้ำด้วยคุณภาพ”
นายแพทย์ยงยศ กล่าวต่อว่า โรงพยาบาลสมเด็จพระยุพราชจึงมีการพัฒนาระบบบริการอย่างต่อเนื่องผ่านการประชุมวิชาการเป็นประจำทุกปี โดยปี 2565 ดำเนินการประชุมภายใต้หัวข้อ “คนบันดาลงาน ยุพราชบันดาลใจ” เพื่อแลกเปลี่ยนองค์ความรู้และประสบการณ์การการทำงานระหว่างบุคลากรโรงพยาบาลสมเด็จพระยุพราชทุกแห่ง สร้างแรงบันดาลใจในการทำงาน สร้างเครือข่ายงานสุขภาพที่เข้มแข็ง พร้อมประยุกต์ใช้แนวทางโรงพยาบาลคุณธรรมเป็นหลักในการพัฒนา ควบคู่กับการพัฒนาคุณภาพโรงพยาบาลสู่ความเป็นเลิศ นำแนวคิดวิธีปฏิบัติที่ดีไปต่อยอดพัฒนาให้เกิดประโยชน์และเหมาะสมกับบริบทของพื้นที่ เพื่อมุ่งเป็นโรงพยาบาลต้นแบบแห่งความสุขของประชาชนผู้มาใช้บริการ สอดคล้องกับยุทธศาสตร์ที่ประสงค์เป็นโรงพยาบาลต้นแบบแห่งความสุข ด้วยค่านิยม “จงรักภักดี มีคุณธรรม เป็นผู้นำสร้างความสุข”
สำหรับโรงพยาบาลสมเด็จพระยุพราชปัว จ.น่าน ได้พัฒนาบริการอย่างต่อเนื่องจนเป็นที่ยอมรับและเชื่อมั่นศรัทธาของประชาชนในพื้นที่อำเภอปัวและอำเภอใกล้เคียง มีการตรวจรักษาโดยแพทย์เฉพาะทางหลายสาขา มีห้องผ่าตัดที่ได้มาตรฐาน ทำงานผ่านเครือข่ายบริการแม่และเด็ก เครือข่ายโรคหัวใจและหลอดเลือดคุณภาพ มีการบูรณาการแพทย์แผนไทยและการฝังเข็มเข้ากับการบริการด้านเวชศาสตร์ฟื้นฟู และยังมีโรงงานขาเทียมรองรับบริการผู้พิการในพื้นที่จังหวัดน่านด้วย
**************************** 22 ตุลาคม 2565

ที่มา : https://www.thaigov.go.th/news/contents/details/60757