รัฐบาลไทย-ข่าวทำเนียบรัฐบาล-การท่าเรือแห่งประเทศไทย แจ้งการให้บริการในวันหยุดนักขัตฤกษ์และวันหยุดกรณีพิเศษ


วันจันทร์ที่ 10 ตุลาคม 2565
การท่าเรือแห่งประเทศไทย แจ้งการให้บริการในวันหยุดนักขัตฤกษ์และวันหยุดกรณีพิเศษ
...
กทท. แจ้งการให้บริการในวันหยุดนักขัตฤกษ์และวันหยุดกรณีพิเศษ
การท่าเรือแห่งประเทศไทย (กทท.) กระทรวงคมนาคม ขอแจ้งการให้บริการในวันคล้ายวันสวรรคตพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ในวันพฤหัสบดีที่ 13 ตุลาคม 2565 และวันหยุดราชการกรณีพิเศษในวันศุกร์ที่ 14 ตุลาคม 2565 ท่าเรือกรุงเทพ (ทกท.) ยังคงให้บริการด้านการบรรทุกขนถ่ายและขนส่งสินค้าหรือตู้สินค้าในวันหยุดดังกล่าว
ในการนี้ บริษัทสายการเดินเรือหรือตัวแทนเรือ เจ้าของสินค้าหรือตัวแทนสินค้า ที่มีความประสงค์จะทำการบรรทุกขนถ่ายและขนส่งสินค้าหรือตู้สินค้าที่ ทกท. ระหว่างวันพฤหัสบดีที่ 13 ตุลาคม 2565 เวลา 08.30 น. ถึงวันจันทร์ที่ 17 ตุลาคม 2565 เวลา 08.30 น. สามารถแสดงความจำนงล่วงหน้าภายในเวลา 14.00 น. ของวันพุธที่ 12 ตุลาคม 2565 เพื่อ ทกท. จะได้จัดพนักงานและเครื่องมือทุ่นแรงเตรียมไว้ให้บริการ
ทั้งนี้ หากบริษัทสายการเดินเรือหรือตัวแทนเรือ เจ้าของสินค้าหรือตัวแทนสินค้า ไม่ได้แจ้ง  ความประสงค์ขอทำการบรรทุกขนถ่ายและขนส่งสินค้าหรือตู้สินค้าไว้ล่วงหน้า ทกท. จะงดให้บริการในวันและเวลาดังกล่าว

ที่มา : https://www.thaigov.go.th/news/contents/details/60266