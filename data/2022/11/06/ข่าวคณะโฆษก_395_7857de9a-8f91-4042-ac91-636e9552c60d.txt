รัฐบาลไทย-ข่าวทำเนียบรัฐบาล-"ทิพานัน" ชวนลูกหนี้ร่วมมหกรรมร่วมใจแก้หนี้ออนไลน์ฟรี วันนี้ถึงวันที่ 30 พ.ย.นี้ ยัน "พล.อ. ประยุทธ์" จริงจังจริงใจแก้ปัญหาหนี้ครัวเรือนครอบคลุมทุกกลุ่ม 


วันพุธที่ 12 ตุลาคม 2565
พิมพ์
"ทิพานัน" ชวนลูกหนี้ร่วมมหกรรมร่วมใจแก้หนี้ออนไลน์ฟรี วันนี้ถึงวันที่ 30 พ.ย.นี้ ยัน "พล.อ. ประยุทธ์" จริงจังจริงใจแก้ปัญหาหนี้ครัวเรือนครอบคลุมทุกกลุ่ม
"ทิพานัน" ชวนลูกหนี้ร่วมมหกรรมร่วมใจแก้หนี้ออนไลน์ฟรี วันนี้ถึงวันที่ 30 พ.ย.นี้ ยัน "พล.อ. ประยุทธ์" จริงจังจริงใจแก้ปัญหาหนี้ครัวเรือนครอบคลุมทุกกลุ่ม ย้ำป้องกันแอบอ้างโทรหลอกลวงแก้หนี้ให้ถาม "เลขคำขอ" ก่อนพูดคุยกับเจ้าหน้าที่ทุกครั้ง
วันนี้ (12 ตุลาคม 2565) น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า รัฐบาลพล.อ.ประยุทธ์ จันทร์โอชา มุ่งเน้นแก้ไขปัญหาความยากจนแบบมุ่งเป้าเจาะรายบุคคล  และประกาศให้ปี 2565 เป็นปีแห่งการแก้ไขปัญหาหนี้ครัวเรือน โดยธนาคารแห่งประเทศไทย (ธปท.)ร่วมกับกระทรวงการคลังและเจ้าหนี้ 65 ราย ได้ขานรับนโยบายของรัฐบาล จัดกิจกรรม “มหกรรมร่วมใจแก้หนี้” ขึ้น เพื่อลูกหนี้ที่มีปัญหาการชำระหนี้ จากผลกระทบสถานการณ์วิกฤติโควิด-19 ผลกระทบต่อเนื่องจากปัญหาค่าครองชีพ และอัตราดอกเบี้ยที่เพิ่มสูงขึ้น ให้สามารถแก้ไขหนี้ได้ และสามารถเริ่มต้นใหม่ได้อย่างยั่งยืน
น.ส.ทิพานัน กล่าวว่า โดยระยะแรกเป็นการแก้หนี้แบบออนไลน์ จึงขอเชิญชวนลูกหนี้ลงทะเบียนแก้หนี้ได้แล้วตั้งแต่วันนี้ถึง วันที่ 30 พฤศจิกายน 2565 ผ่านเว็บไซต์ www.bot.or.th/debtfair
สำหรับขั้นตอนในลงทะเบียนนั้น สามารถทำได้ง่ายๆ ดังนี้
1.ยื่นคำขอผ่านเว็บไซต์มหกรรมร่วมใจแก้หนี้ www.bot.or.th/debtfair
2.ธนาคารแห่งประเทศไทยส่งเรื่องให้เจ้าหน้าที่ร่วมในมหกรรมฯ ตามที่ผู้ลงทะเบียนระบุ ภายใน3-4 วัน หลังจากลงทะเบียนสำเร็จ
3.ลูกหนี้รอรับโทรศัพท์ติดต่อจากเจ้าหนี้เพื่อเจรจาเงื่อนไขภายใน 14 วัน หลังจากผู้ให้บริการทางการเงินรับคำขอจากธนาคารแห่งประเทศไทย
น.ส. ทิพานัน กล่าวว่า ลูกหนี้ที่ลงทะเบียนสำเร็จแล้วสามารถตรวจสอบสถานะผ่านเว็บไซต์มหกรรมฯ หากไม่ได้รับการติดต่อหลังจากลงทะเบียนเกิน 18 วัน สามารถติดตามสถานะกับเจ้าหน้าที่ท่านลงทะเบียนไว้   โดยขอย้ำว่าการลงทะเบียนไม่มีเสียค่าใช้จ่ายหรือค่าดำเนินการใดๆทั้งสิ้น ในการเข้าร่วมมหกรรม ฯ ทั้งสิ้น เช่น ค่าลงทะเบียน ค่าค้ำประกัน ค่าปลดล็อก SMS ดังนั้น จึงโปรดระวังมิจฉาชีพหลอกลวง อีกทั้งเจ้าหน้าที่ของธนาคารแห่งประเทศไทยจะไม่มีการติดต่อโดยตรงไปที่ลูกหนี้ในทุกกรณี  และไม่มีการทำธุรกรรมโดยตรงกับประชาชน
"เพื่อป้องกันการแอบอ้างหลอกลวง หากมีเจ้าหน้าที่หรือตัวแทนจากเจ้าหนี้ ติดต่อไป แนะนำให้สอบถาม “เลขที่คำขอ” กับเจ้าหน้าที่ที่ติดต่อมาก่อนเท่านั้น  เพื่อตรวจสอบว่าเป็นเจ้าหน้าที่จริงหรือไม่ ก่อนให้ข้อมูลส่วนตัว หากสงสัยหรือต้องการข้อมูลเพิ่มเติม ติดต่อ ฝ่ายคุ้มครองผู้ใช้บริการทางการเงิน (ศคง.) โทร.1213 ในวันจันทร์-ศุกร์ เวลา 08.30 น. -17.30 น. Chabotหมอหนี้ ([email protected]) Email:[email protected]" น.ส. ทิพานัน กล่าว
น.ส.ทิพานัน กล่าวว่า นอกจากเปิดให้ลงทะเบียนออนไลน์แล้ว ยังมีโครงการสัญจรด้วย ซึ่งทางธนาคารของรัฐ อาทิ ธนาคารออมสิน ธนาคารอาคารสงเคราะห์ ธนาคารเพื่อการเกษตรและสหกรณ์การเกษตร และธนาคารกรุงไทย จะจัด “มหกรรมร่วมใจแก้หนี้สัญจร” ใน 5 จังหวัด ประกอบด้วย กรุงเทพมหานคร ในช่วงเดือนพฤศจิกายน จ.ขอนแก่น ในช่วงเดือนธันวาคม จ.เชียงใหม่ จ. ชลบุรี ในช่วงกลางเดือนธันวาคม และอ.หาดใหญ่ จ.สงขลา ในช่วงเดือนมกราคม ปี2566 ส่วนในกรณีลูกหนี้ไม่สามารถเข้าร่วมมหกรรมร่วมใจแก้หนี้ได้ ก็ยังมีช่องทางในการแก้ไขปัญหาหนี้ โดยกรณีหนี้เสียบัตรเครดิต สินเชื่อส่วนบุคคล สามารถติดต่อคลินิกแก้หนี้ www.คลินิกแก้หนี้.com และกรณีประเภทหนี้ หรือเจ้าหนี้อื่น นอกมหกรรมครั้งนี้ ลงทะเบียนใหม่ ผ่านทางด่วนแก้หนี้ของธปท.
“รัฐบาลมีความจริงใจและจริงในการแก้ไขปัญหาหนี้ครัวเรือนอย่างจริงจัง เพื่อลดภาระหนี้ของประชาชนรายย่อย เพื่อให้การแก้ไขปัญหาครอบคลุมทุกกลุ่ม ช่วยยกระดับคุณภาพชีวิตของพี่น้องประชาชนให้ดีขึ้นอย่างทั่วถึงและเท่าเทียม” น.ส.ทิพานัน กล่าว
........................

ที่มา : https://www.thaigov.go.th/news/contents/details/60357