รัฐบาลไทย-ข่าวทำเนียบรัฐบาล-บขส.  เปิดจุดรับขนส่งสิ่งของช่วยผู้ประสบอุทกภัย 3 จังหวัด ณ สถานีขนส่งหมอชิต 2 โดยไม่เสียค่าใช้จ่าย ตั้งแต่วันนี้จนกว่าสถานการณ์จะคลี่คลาย


วันศุกร์ที่ 21 ตุลาคม 2565
บขส.  เปิดจุดรับขนส่งสิ่งของช่วยผู้ประสบอุทกภัย 3 จังหวัด ณ สถานีขนส่งหมอชิต 2 โดยไม่เสียค่าใช้จ่าย ตั้งแต่วันนี้จนกว่าสถานการณ์จะคลี่คลาย
...
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า จากสถานการณ์อุทกภัยในหลายพื้นที่ ส่งผลให้ประชาชนได้รับความเดือดร้อนและทรัพย์สินได้รับความเสียหายเป็นอย่างมาก นายศักดิ์สยาม ชิดชอบรัฐมนตรีว่าการกระทรวงคมนาคม ได้กำชับให้ทุกหน่วยงานในสังกัดกระทรวงคมนาคม เร่งให้ความช่วยเหลือเพื่อบรรเทาทุกข์ให้กับผู้ประสบอุทกภัย บขส. จึงได้เปิด “จุดรับขนส่งสิ่งของช่วยผู้ประสบอุทกภัย” ณ ศูนย์รับส่งพัสดุภัณฑ์ สถานีขนส่งผู้โดยสารกรุงเทพ (จตุจักร) เพื่อเป็นศูนย์กลางประสานงานและจัดส่งสิ่งของไปยังหน่วยงานบรรเทาสาธารณภัย ในพื้นที่จังหวัดศรีสะเกษ อุบลราชธานี และสิงห์บุรี ต่อไป
ทั้งนี้ หน่วยงานหรือผู้มีจิตศรัทธา สามารถแจ้งความประสงค์ขอบริจาคสิ่งของได้ที่กองสื่อสารองค์กรและการตลาด สำนักอำนวยการ บริษัท ขนส่ง จำกัด โทรศัพท์ 02 936 2996 โดยไม่เสียค่าใช้จ่าย ในเวลา 09.00 - 16.00 น. ทุกวันจันทร์ - ศุกร์ ตั้งแต่วันที่ 19 ตุลาคม เป็นต้นไป จนกว่าสถานการณ์จะคลี่คลาย สำหรับสิ่งของเครื่องใช้ที่จำเป็น ได้แก่ อาหารแห้ง น้ำดื่ม ยารักษาโรค ยากันยุง งดเว้นสิ่งของประเภทเสื้อผ้า อาหารสดต่าง ๆ

ที่มา : https://www.thaigov.go.th/news/contents/details/60709