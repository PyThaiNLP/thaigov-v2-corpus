รัฐบาลไทย-ข่าวทำเนียบรัฐบาล-รัฐมนตรีว่ากากระทรวงยุติธรรม ร่วมงานสถาปนาดีเอสไอครบรอบ 20 ปี ขอบคุณทุกคนทำงานหนักช่วยปชช.จนสังคมเชื่อมั่น


วันจันทร์ที่ 3 ตุลาคม 2565
พิมพ์
รัฐมนตรีว่ากากระทรวงยุติธรรม ร่วมงานสถาปนาดีเอสไอครบรอบ 20 ปี ขอบคุณทุกคนทำงานหนักช่วยปชช.จนสังคมเชื่อมั่น
รัฐมนตรีว่ากากระทรวงยุติธรรม ร่วมงานสถาปนาดีเอสไอครบรอบ 20 ปี ขอบคุณทุกคนทำงานหนักช่วยปชช.จนสั ร่วมงานสถาปนาดีเอสไอครบรอบ 20 ปี ขอบคุณทุกคนทำงานหนักช่วยปชช.จนสังคมเชื่อมั่น ขออย่าหยุดพัฒนาตามให้ทันเทคโนโลยี อสพ.เล็งร่วมมือ FBI พัฒนาองค์กรให้เท่าเทียม
ในวันที่ 3 ตุลาคม 2565 เวลา 13.00 น. ที่สถาบันการสอบสวนคดีพิเศษ ( DSI Academy )หนองจอก มีการจัดงานแถลงผลการปฏิบัติงานและนิทรรศการการจัดตั้งกรมสอบสวนคดีพิเศษ ครบ 20 ปี โดยมีนายสมศักดิ์ เทพสุทิน รัฐมนตรีว่าการกระทรวงยุติธรรม เป็นประธานเปิดงาน พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม นางสาวณัฐธ์ภัสส์ ยงใจยุทธ ผู้ช่วยรัฐมนตรีประจำกระทรวงยุติธรรม นายธนวัชร นิติกาญจนา ที่ปรึกษารัฐมนตรีว่าการกระทรวงยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นางอรัญญา ทองน้ำตะโก รองปลัดกระทรวงยุติธรรม นางสาวพัชรศรี ศรีเมือง นายไตรยฤทธิ์  เตมหิวงศ์ อธิบดีกรมสอบสวนคดีพิเศษ ผู้บริหารระดับสูง ข้าราชการและเจ้าหน้าที่กระทรวงยุติธรรม ร่วมงาน โดยมีผู้แทนจากกระทรวง กรม และหน่วยงานต่างๆ เข้าร่วมแสดงความยินดี
นายไตรยฤทธิ์ กล่าวรายงานว่า กรมสอบสวนคดีพิเศษ ก่อตั้งเมื่อวันที่ 3 ต.ค. 2545 เป็นหน่วยงานสังกัด กระทรวงยุติธรรม เป็นองค์การหลักในการบังคับใช้กฎหมายกับอาชญากรรมพิเศษตามมาตรฐานสากล ตลอดระยะเวลา กว่า 20 ปี มีผลการดำเนินงานเป็นที่ประจักษ์ต่อสาธารณชน สามารถทวงคืนที่ดินและทรัพย์สินคืนให้แก่ประเทศชาติ ช่วยเหลือประชาชนที่ไม่ได้รับความเป็นธรรมและตกเป็นเหยื่ออาชญากรรมพิเศษ รวมถึงอาชญากรรมข้ามชาติ ที่ส่งผลกระทบต่อความมั่นคงของประเทศและเกิดปัญหาสังคม และเพื่อให้เป็นไปตามปรัชญาการทำงานของอธิบดีกรมสอบสวนคดีพิเศษ ที่ได้มอบให้บุคลากรในหน่วยงานยึดถือปฏิบัติที่ว่า “DSI เข้าถึงง่าย ได้ความยุติธรรม”  จึงได้เชิญหน่วยงานทั้งภาครัฐ ภาคเอกชน ภาคีเครือข่าย และประชาชนให้เข้ามาร่วมเป็นส่วนหนึ่งของความภาคภูมิใจ และร่วมเป็นเครือข่ายดีเอสไอ
นายไตรยฤทธิ์ กล่าวอีกว่า ส่วนวิสัยทัศน์ของกรมสอบสวนคดีพิเศษที่จะดำเนินการในปี 2566 คือ 1 .ยึดทรัพย์ตัดวงจรเครือข่ายยาเสพติด ตามนโยบายของ รมว.ยุติธรรม  2. บูรณาการร่วมกับทุกหน่วยงานเพื่อให้งานออกมามีประสิทธิภาพ 3. ยกระดับให้เท่าเทียม FBI โดยจะมีความร่วมมือกับ FBI ในการพัฒนาองค์กร 4. การใช้ซอฟเพาวเวอร์  อาศัยทรัพยยากรพื้นฐานของประเทศ และ 5. ผลักดันให้ดีเอสไอขึ้นตรงต่อนายกรัฐมนตรี เพื่อยกระดับเป็นซุปเปอร์กรม
นายสมศักดิ์ กล่าวว่า กรมสอบสวนคดีพิเศษ เป็นองค์กรหลักในการบังคับใช้กฎหมายกับอาชญากรรมพิเศษตามมาตรฐานสากล ปฏิบัติหน้าที่และยึดมั่นดำรงตนด้วย เกียรติศักดิ์ เชี่ยวชาญ ซื่อสัตย์ มีผลการดำเนินงาน ที่เป็นที่ประจักษ์ต่อสาธารณชนมากมาย อาทิ การช่วยเหลือประชาชน ที่ถูกหลอกลวงจากคดีแชร์ลูกโซ่ FOREX-3D ซึ่งมีผู้เสียหายกว่า 9,824 คน มูลค่าความเสียหาย 2,500 ล้านบาท การร่างกฎหมายเพื่อป้องกันกระทำผิดจากแชร์ลูกโซ่ เป็นพัฒนาการของดีเอสไอและกระทรวงยุติธรรม การตรวจยึดรถยนต์ที่ถูกโจรกรรมจากประเทศอังกฤษ 35 คัน มูลค่ากว่า 100 ล้านบาท การตรวจสอบการนำเข้ารถหรูเลี่ยงภาษี การสืบสวนปิดคดีการฆาตกรรม น.ส.โทโมโกะ ร่วมกับตำรวจญี่ปุ่นและสถาบันนิติวิทยาศาสตร์ ปฏิบัติการยึดทรัพย์เครือข่ายยาเสพติด ในปฏิบัติการพาลีปราบยาร่วมกับ หน่วยงานต่างๆ เช่น ป.ป.ส ตำรวจ และ ป.ป.ง.
"ขอขอบคุณบุคลากรของกรมสอบสวนคดีพิเศษ ทุกท่าน ที่ทำงานหนักร่วมกันขับเคลื่อนภารกิจต่างๆ จนสร้างความเชื่อมั่นที่ดีต่อสาธารณชน บางครั้งผมก็เหนื่อยแทน เพราะบางคดีหากคนไม่พอใจก็วิ่งมาร้องที่ดีเอสไอ ซึ่งจากนี้จะมีการเพิ่มคดีแนบท้ายอีก 6 เรื่อง งานคงจะมากขึ้นอีก ขอเป็นกำลังใจให้ทุกท่าน  และในปัจจุบันการก่อคดีอาชญากรรมมีการพัฒนารูปแบบและความซับซ้อนมากยิ่งขึ้น ทุกๆท่านต้องศึกษาและเรียนรู้การเปลี่ยนแปลงทางเทคโนโลยีอย่างต่อเนื่องและสม่ำเสมอ รักษามาตรฐานเอาไว้ เพราะวันนี้ประชาชนมั่นใจดีเอสไออย่างมาก" นายสมศักดิ์ กล่าว
จากนั้นนายสมศักดิ์ ได้มอบเหรียญแม่นปืนกิตติมศักดิ์ และได้ร่วมชมวิดีทัศน์การดำเนินงานที่ผ่านมาของแต่ละหน่วยงานในกรม และชมนิทรรศการ โดยมีการจัดจุดแสดงอาวุธยุทธภัณฑ์ เทคโนโลยีนวัตกรรมเพื่อเพิ่มประสิทธิภาพการให้บริการประชาชนและการสืบสวนสอบสวนคดีพิเศษ การนำอากาศยานไร้คนขับและแอพพลิเคชั่นระบบแผนที่ GIS เพื่อสนับสนุนงานสืบสวนสอบสวนคดีพิเศษ

ที่มา : https://www.thaigov.go.th/news/contents/details/59973