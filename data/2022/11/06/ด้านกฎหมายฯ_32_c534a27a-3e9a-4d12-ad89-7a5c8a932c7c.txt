รัฐบาลไทย-ข่าวทำเนียบรัฐบาล-กระทรวงยุติธรรม โดยกรมราชทัณฑ์ นำนักโทษกว่า 100 คน ช่วยประชาชน วางกระสอบทรายท่าน้ำนนท์-ลอกท่อถนนแจ้งวัฒนะหลังฝนตกน้ำท่วมหนัก


วันพุธที่ 5 ตุลาคม 2565
พิมพ์
กระทรวงยุติธรรม โดยกรมราชทัณฑ์ นำนักโทษกว่า 100 คน ช่วยประชาชน วางกระสอบทรายท่าน้ำนนท์-ลอกท่อถนนแจ้งวัฒนะหลังฝนตกน้ำท่วมหนัก
กระทรวงยุติธรรม โดยกรมราชทัณฑ์ นำนักโทษกว่า 100 คน ช่วยประชาชน วางกระสอบทรายท่าน้ำนนท์-ลอกท่อถนนแจ้งวัฒนะหลังฝนตกน้ำท่วมหนัก รัฐมนตรีว่าการกระทรวงยุติธรรม ยันพื้นที่ไหนมีปัญหาอยากให้ช่วย ประสานมาได้เลยพร้อมบริการสังคมทันที
ผู้สื่อข่าวรายงานว่า หลังเกิดปัญหาน้ำท่วมขังจากฝนที่ตกลงมาอย่างหนัก ในถนนแจ้งวัฒนะ ล่าสุด เทศบาลนครนนทบุรี ได้ประสานถึงกรมราชทัณฑ์ เพื่อของานสาธารณะ นายอายุตม์ สินธพพันธุ์ อธิบดีกรมราชทัณฑ์ จึงสั่งการให้นำผู้ต้องขังจากเรือนจำออกช่วยเหลือประชาชนในพื้นที่ประสบภัย และจุดวิกฤติที่มีน้ำท่วมสูงในหลายพื้นที่ โดยผู้ต้องขังจากเรือนจำจังหวัดนนทบุรี เรือนจำพิเศษกรุงเทพมหานคร เรือนจำกลางบางขวาง และเรือนจำกลางคลองเปรมรวม 40 คน ร่วมกรอกกระสอบทราย และวางกระสอบทรายทำแนวกั้นบริเวณหอนาฬิกา ท่าน้ำนนทบุรี ระยะความยาว 350 เมตร
ผู้ต้องขังจากเรือนจำจังหวัดปทุมธานี 37 คน ลงพื้นที่ล้างทำความสะอาดท่อระบายน้ำบริเวณหน้าศูนย์ราชการแจ้งวัฒนะ ระยะทางประมาณ 700 เมตร และผู้ต้องขังเรือนจำจังหวัดนนทบุรี 19 คน ลงพื้นที่ทำความสะอาดท่อระบายน้ำบริเวณหน้าโรงเรียนปัญญาภิวัฒน์จนถึงบริเวณทางเลี่ยงเมืองปากเกร็ด-นนทบุรี ระยะทาง 500 เมตร เพื่อแก้ไขปัญหาทางระบายน้ำไปสู่แม่น้ำเจ้าพระยา และน้ำท่วมขังผิวการจราจรในระดับสูง
ด้านนายสมศักดิ์ เทพสุทิน รมว.ยุติธรรม เปิดเผยว่า วันนี้ตนอาจจะไม่ได้ลงพื้นที่ไปด้วยตัวเอง เพราะติดประชุมคณะรัฐมนตรี ที่ทำเนียบรัฐบาล แต่ได้ส่งอาหารและน้ำดื่ม ไปให้กำลังใจกับผู้ต้องขัง โดยการลอกท่ออาจจะล่าช้าบ้าง เพราะน้ำในท่อระบายแรง จากฝนที่ตกลงมา ผู้ต้องขังลงไปในท่อได้ไม่สะดวก แต่เราจะเร่งดำเนินการให้เร็วที่สุด
"ผมยืนยัน หากหน่วยงานท้องถิ่นที่คาดว่าพื้นที่ตัวเองจะมีปัญหาน้ำท่วมขัง ขอให้ประสานมายังกรมราชทัณฑ์ได้เลย เรายินดีให้บริการสังคม ซึ่งวันนี้ผู้ต้องขังออกไปทำงานมากขึ้น เพราะงานมีคุณภาพ พื้นที่ใดมีปัญหา ขอให้ประสานมา เราอยากช่วยประชาชน กระทรวงยุติธรรม กรมราชทัณฑ์ และผู้ต้องขังทุกคน อยากช่วยลดภาระให้กับสังคมและประชาชน เรายินดีให้บริการ"นายสมศักดิ์ กล่าว

ที่มา : https://www.thaigov.go.th/news/contents/details/60077