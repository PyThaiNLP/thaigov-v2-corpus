รัฐบาลไทย-ข่าวทำเนียบรัฐบาล-“ชัยวุฒิ” เร่งขยายผลความร่วมมือ ไทย กัมพูชา ปราบ แก๊ง call center


วันเสาร์ที่ 10 กันยายน 2565
“ชัยวุฒิ” เร่งขยายผลความร่วมมือ ไทย กัมพูชา ปราบ แก๊ง call center
“ชัยวุฒิ” เร่งขยายผลความร่วมมือ ไทย กัมพูชา ปราบ แก๊ง call center
เมื่อวันที่ 9 กันยายน 2565 ดร.เวทางค์ พ่วงทรัพย์ รองปลัดกระทรวงดิจิทัลเพื่อเศรษฐกิจและสังคม (ดีอีเอส) พร้อมด้วยพลตำรวจตรีพันธนะ นุชนารถ รอง ผบช.ภ.8 พลตำรวจตรีธีรเดช ธรรมสุธีร์ ผบก.สส.ภ.2 พลตำรวจตรีฐิตวัฒน์สุริยฉาย ผบก.สส.สอท.4 เจ้าหน้าที่จากดีอีเอสและสำนักงาน กสทช. ร่วมประชุมเพื่อกำหนดกรอบความร่วมมือของเจ้าหน้าที่ของทั้ง 2 ประเทศ โดยที่ประชุมได้เห็นชอบให้แต่งตั้งคณะอนุทำงาน 2 ด้าน ได้แก่ ด้านการประสานงานการสืบสวน จับกุม และส่งผู้ร้ายข้ามแดนตามสนธิสัญญาระหว่างสองประเทศ และด้านการแลกเปลี่ยนความรู้ เทคนิค และวิธีปฏิบัติการปราบปรามแก๊ง Call Center และ Hybrid Scam ซึ่งจะมีการประชุมร่วมงานกันและรายงานผลการปฏิบัติให้ผู้บังคับบัญชาทราบอย่างต่อเนื่อง
ขณะนี้กระทรวงฯ ได้ประสานไปทางกัมพูชาในการแต่งตั้งคณะทำงานร่วม (Joint Committee) และคาดว่าเมื่อพร้อมจะสามารถปฏิบัติงานร่วมกันในการจัดการแก๊ง Call Center ระหว่างทั้งสองประเทศได้ต่อไปโดยเร็ว และมีแผนจัดประชุมคณะทำงานร่วม (Joint Committee) ร่วมทำงานในการปราบปรามและจับกุมแก๊ง Call Center ที่ลักลอบข้ามแดนก่ออาชญากรรมระหว่างทั้งสองประเทศอย่างเคร่งครัด ต่อเนื่อง ลดปัญหาการหลอกลวงที่เกิดขึ้นกับพี่น้องประชาชนได้อย่างมีนัยยะสำคัญ
ทั้งนี้ สืบเนื่องจากคณะรัฐมนตรีได้เห็นชอบให้รัฐมนตรีว่าการกระทรวงดิจิทัลเพื่อเศรษฐกิจและสังคม (นายชัยวุฒิ ธนาคมานุสรณ์) ลงนามบันทึกความเข้าใจ (Memorandum of Understanding : MOU) ระหว่างกระทรวงดิจิทัลเพื่อเศรษฐกิจและสังคมแห่งราชอาณาจักรไทย และกระทรวงการไปรษณีย์และโทรคมนาคมแห่งราชอาณาจักรกัมพูชาว่าด้วยความร่วมมือด้านการปราบปรามแก๊ง Call Center และ Hybrid Scam เมื่อวันที่ 11 ก.ค. 65 ตามนโยบายเร่งด่วนของรัฐบาล ในการแก้ไขปัญหาของพี่น้องประชาชนเพื่อไม่ให้เกิดผลกระทบและเสียหายจากการก่ออาชญากรรมจากแก๊ง Call Center
ในการนี้ รัฐมนตรีว่าการกระทรวงดิจิทัลเพื่อเศรษฐกิจและสังคม และพลตำรวจเอกดำรงศักดิ์ กิตติประภัสร์ รองผบ.ตร. และผู้อำนวยการศูนย์ปราบปรามอาชญากรรมทางเทคโนโลยีสารสนเทศ หรือ ศปอส.ตร. (PCT) เร่งรัดการดำเนินการโดยมอบหมายเจ้าหน้าที่ของแต่ละหน่วยงานประสานงานกับกัมพูชาตาม MOU ที่ได้ลงนามร่วมกัน โดยแต่งตั้งคณะทำงานประสานความร่วมมือระหว่างราชอาณาจักรไทยและราชอาณาจักรกัมพูชา โดยมอบหมายให้นายเอกสิทธิ์ คุณานันทกุล เลขานุการรัฐมนตรีว่าการกระทรวงดิจิทัลเพื่อเศรษฐกิจและสังคม เป็นประธานคณะทำงาน
****************

ที่มา : https://www.thaigov.go.th/news/contents/details/59075