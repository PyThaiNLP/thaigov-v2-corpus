รัฐบาลไทย-ข่าวทำเนียบรัฐบาล-ครม. เคาะร่าง พ.ร.ฎ.เวนคืนที่ดินเขตบางแค-หนองแขม ขยายทางหลวงท้องถิ่นเชื่อมถนน "ทวีวัฒนา-บางบอน 3"


วันจันทร์ที่ 17 ตุลาคม 2565
ครม. เคาะร่าง พ.ร.ฎ.เวนคืนที่ดินเขตบางแค-หนองแขม ขยายทางหลวงท้องถิ่นเชื่อมถนน "ทวีวัฒนา-บางบอน 3"
.....
ที่ประชุม ครม. (11 ต.ค. 65) อนุมัติร่างพระราชกฤษฎีกากำหนดเขตที่ดิน "ที่จะเวนคืน" ในท้องที่แขวงบางแคเหนือ แขวงหลักสอง เขตบางแค และแขวงหนองค้างพลู แขวงหนองแขม เขตหนองแขม กรุงเทพมหานคร พ.ศ. ...
.
การอนุมัติร่าง พ.ร.ฎ.ดังกล่าว เพื่อให้สามารถดำเนินการก่อสร้างและขยายทางหลวงท้องถิ่นสายเชื่อมระหว่าง “ถนนทวีวัฒนากับถนนบางบอน 3” ได้อย่างต่อเนื่อง เนื่องจาก พ.ร.ฎ.ฉบับเดิม เมื่อปี 61 กำลังจะสิ้นสุดในวันที่ 23 พ.ย. 65
.
โดยมีระยะทางก่อสร้างประมาณ 3 กิโลเมตร แบ่งเป็น 2 ช่วง ประกอบด้วย
.
• ช่วงที่ 1 ถนนทวีวัฒนาถึงซอยเพชรเกษม 69 เป็นการก่อสร้างทางยกระดับ (แนวเหนือ - ใต้) ข้ามซอยเพชรเกษมตามแนวถนนทวีวัฒนาและซอยเพชรเกษม 69
• ช่วงที่ 2 ซอยเพชรเกษม 69 ถึงถนนบางบอน 3
.
สำหรับขั้นตอนการดำเนินการ มีดังนี้
.
• ขยายช่องทางจราจรบริเวณสะพานข้ามคลองภาษีเจริญ จากเดิม 2 ช่องทางจราจร ขยายเป็น 4 ช่องทางจราจร
• ขยายช่องจราจรบริเวณซอยเพชรเกษม 69 และถนนบางบอน 3 จากเดิมขนาด 2 ช่องจราจร เป็นถนนคอนกรีตเสริมเหล็กขนาด 4 ช่องทางจราจร
• ขยายเส้นทางจราจรบริเวณแยกจุดตัดของถนนเลียบคลองภาษีเจริญฝั่งเหนือและฝั่งใต้เป็น 5 ช่องทางจราจร เพื่อให้รถสามารถเลี้ยวซ้ายผ่านตลอดบริเวณแยกจุดตัดทั้ง 2 ได้
.
ทั้งนี้ ร่าง พ.ร.ฎ.ฉบับนี้ มีกำหนดใช้บังคับ 4 ปี และเจ้าหน้าที่จะดำเนินการเข้าสำรวจที่ดินและอสังหาริมทรัพย์ที่อยู่ภายในแนวเขตที่ดินที่จะเวนคืน ภายใน 120 วัน นับแต่วันที่ พ.ร.ฎ.ใช้บังคับ เนื่องจากในช่วงที่มีการแพร่ระบาดของโรคโควิด-19 ทำให้การสำรวจอสังหาริมทรัพย์ที่ต้องเวนคืนยังไม่แล้วเสร็จ
.
อ่านเพิ่มเติม คลิก https://www.thaigov.go.th/news/contents/details/60330
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60509