รัฐบาลไทย-ข่าวทำเนียบรัฐบาล-มหาดไทย พร้อมร่วมคณะสงฆ์เผยแพร่พระพุทธศาสนา ยึดหลักคำสอนไปปฏิบัติให้เกิดความเจริญรุ่งเรืองแก่ตนเองและประเทศชาติ


วันศุกร์ที่ 16 กันยายน 2565
พิมพ์
มหาดไทย พร้อมร่วมคณะสงฆ์เผยแพร่พระพุทธศาสนา ยึดหลักคำสอนไปปฏิบัติให้เกิดความเจริญรุ่งเรืองแก่ตนเองและประเทศชาติ
มหาดไทย พร้อมร่วมคณะสงฆ์เผยแพร่พระพุทธศาสนา ยึดหลักคำสอนไปปฏิบัติให้เกิดความเจริญรุ่งเรืองแก่ตนเองและประเทศชาติ
เมื่อวันที่ 15 ก.ย. 65 เวลา 09.00 น. ที่ ห้องประชุมใหญ่พุทธมณฑล สำนักงานพระพุทธศาสนาแห่งชาติ อำเภอพุทธมณฑล จังหวัดนครปฐม สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ทรงโปรดมีพระบัญชามอบให้ เจ้าประคุณ สมเด็จพระมหาวีรวงศ์ ปฏิบัติหน้าที่แทนพระองค์ เป็นประธานฝ่ายสงฆ์ เปิดโครงการ การประชุมสัมมนาบุคลากรการเผยแพร่พระพุทธศาสนาทั่วประเทศ พร้อมด้วย พระเถรานุเถระในคณะกรรมการการเผยแพร่พระพุทธศาสนาประจำจังหวัดทุกจังหวัด โดยมี ศาสตราจารย์เกียรติคุณ นายแพทย์ เกษม วัฒนชัย องคมนตรี นายสุทธิพงษ์ จุลเจริญ ปลัดกระทรวงมหาดไทย นายสิปป์บวร แก้วงาม ผู้อำนวยการสำนักงานพระพุทธศาสนาแห่งชาติ นายดุสิต เขมะศักดิ์ชัย สมาชิกวุฒิสภา เป็นผู้แทน มูลนิธิสิริวัฒนภักดี ข้าราชการสำนักงานพระพุทธศาสนาจังหวัดและบุคลากรการเผยแพร่พระพุทธศาสนาทุกจังหวัด เข้าร่วมประชุมสัมมนา จากนั้น นายสุทธิพงษ์ จุลเจริญ ปลัดกระทรวงมหาดไทย ได้น้อมถวายหนังสือที่ระลึกแด่ เจ้าประคุณ สมเด็จพระมหาวีรวงศ์
นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เจ้าประคุณสมเด็จพระมหาวีรวงศ์ ได้ให้โอวาทแก่พระเถรานุเถระในคณะกรรมการการเผยแพร่พระพุทธศาสนาแห่งชาติ คณะกรรมการการเผยแพร่พระพุทธศาสนาประจำจังหวัด และบุคลากรการเผยแพร่พระพุทธศาสนา ว่า พระสงฆ์ ต้องเป็นบุคลากรที่มีคุณธรรมและจริยธรรม ต้องตอบแทนพระพุทธศาสนา ตอบแทนคุณแผ่นดิน โดยนำหลักธรรมคำสอนไปปฏิบัติให้เกิดความเจริญรุ่งเรืองแก่ตนเองและประเทศชาติ ซึ่งเป็นหน้าที่โดยตรงของพระภิกษุสงฆ์ในฐานะเป็นพุทธสาวก เพื่อธำรงรักษาไว้ซึ่งพระพุทธศาสนาสืบต่อไป ซึ่งการเผยแพร่ได้อย่างสมบูรณ์จะต้องประกอบไปด้วย 1) มีความรู้ความเข้าใจอย่างถ่องแท้ 2) มีวิธีการเผยแพร่ 3) เป็นผู้เสียสละ และ 4) ต้องเป็นผู้มีจิตสำนึกในหน้าที่ อีกประการหนึ่ง เพื่อให้พระพุทธศาสนาเป็นศูนย์กลางของความคิด เป็นที่พึ่งของประชาชน เป็นผู้นำชุมชน ผ่านการชี้แนะ การแนะนำให้กับชุมชน เพื่อให้สังคมอุดมไปด้วยความดี มีจริยธรรม มีความเอื้ออาทร มีเมตตาอารีต่อกัน การที่จะเกิดขึ้นได้นั้น พระสงฆ์จะต้องเป็นผู้เสียสละความสุขส่วนตน เริ่มจากตัวเองก่อน คือ ปฏิบัติให้ได้ สอนให้เขาจำ ทำให้เขาดู ให้เรียนรู้และนำไปปฏิบัติ
จากนั้น เวลา 10.00 น. ศาสตราจารย์เกียรติคุณ นายแพทย์ เกษม วัฒนชัย องคมนตรี ได้บรรยายพิเศษ เรื่องการเผยแผ่กับโครงการเล่าเรียนหลวง สำหรับพระสงฆ์ไทย โดยมีใจความสำคัญว่า พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงพระกรุณาโปรดเกล้าโปรดกระหม่อม ให้จัดตั้งโครงการทุนเล่าเรียนหลวงสำหรับพระสงฆ์ไทยขึ้น เมื่อวันที่ 5 กุมภาพันธ์ พ.ศ. 2547 และพระราชทานทุนประเดิมเริ่มแรกจำนวน 13 ล้านบาท เพื่อดำเนินกิจการต่าง ๆ ของโครงการ และทรงพระกรุณาโปรดเกล้าโปรดกระหม่อมให้ พลอากาศเอก กำธน สินธวานนท์ เป็นประธานโครงการฯ คนแรก กำหนดวัตถุประสงค์ของโครงการฯ ไว้ 3 ประการ คือ 1) เพื่อสนับสนุนให้พระภิกษุและสามเณร ได้ศึกษาพระธรรมวินัยอย่างลึกซึ้ง แตกฉาน 2) เพื่อสร้างความร่มเย็นในสังคมด้วยการที่มีหลักพุทธธรรมที่ถูกต้องเป็นแกน 3) เพื่อจรรโลงพระพุทธศาสนาให้เป็นหลักทางจิตใจ และความคิดของประชาชน คือ การให้พระสงฆ์และสามเณรได้ศึกษาพระธรรมและเผยแผ่พระพุทธศาสนา เป็นการให้ความร่มเย็นให้กับประชาชนในทุกระดับ ตั้งแต่เมืองหลวงไปจนถึงตำบล หมู่บ้าน พระบาทสมเด็จพระวชิรเกล้าเจ้าอยู่หัว ได้พระราชทานพระบรมราโชบาย ด้านพระพุทธศาสนาแก่คณะองคมนตรีที่ได้เข้าเฝ้าฯ เมื่อวันที่ 23 มกราคม พ.ศ. 2560 จึงเป็นที่มาของวัตถุประสงค์ของโครงการฯ ข้อที่ 4 คือ พัฒนาความรู้และคุณภาพของพระสงฆ์ให้เป็นหลักทางใจของประชาชน และให้พระภิกษุและสามเณรมีสำนึกและเป็นประโยชน์ในสังคมไทย และพระองค์มีพระราชดำรัส ประกาศพระองค์เป็นพุทธศาสนูปถัมภก ในพระราชพิธีบรมราชาภิเษก ความว่า “ข้าแต่พระสงฆ์ผู้เจริญ แต่เดิมมา ข้าพเจ้าได้มีจิตศรัทธาเลื่อมใส และได้ถึงพระรัตนตรัยเป็นสรณะด้วยวิธีนั้น ๆ อยู่แล้ว ฉะนั้น บัดนี้ ข้าพเจ้าได้เถลิงถวัลยราชสมบัติบรมราชาภิเษกแล้ว จึงขอมอบตัวแด่พระพุทธเจ้า พระธรรมเจ้า และพระสังฆเจ้า กับได้รับการจัดการให้ความคุ้มครองรักษาพระพุทธศาสนาโดยชอบธรรมตลอดไป ข้าแต่พระสงฆ์ผู้เจริญ ขอพระสงฆ์จงจำไว้ด้วยดีว่า ข้าพเจ้าเป็นพุทธศานูปถัมภกเถิด.” ปัจจุบันโครงการเล่าเรียนหลวง มีจำนวนทุนรวม 9,991 ทุน จำนวนเงินรวม 108,960,895 บาท โดยมีแหล่งทุนมาจาก พระราชทรัพย์ที่พระราชทานให้แก่โครงการฯ, ผู้มีจิตศรัทธาบริจาค, หน่วยงานทั้งภาครัฐ และเอกชน, การจัดพิธีทอดผ้าป่าเพื่อสนับสนุนโครงการฯ โดยมีสมเด็จพระวันรัต เป็นผู้ริเริ่มและเป็นที่ปรึกษา และมี นายพลากร สุวรรณรัฐ องคมนตรีเป็นประธานโครงการ ภายหลัง มีนายสุทธิพงษ์ จุลเจริญ ปลัดกระทรวงมหาดไทย เข้ามาช่วยทำให้มีกองทุนเพิ่มมากขึ้น ซึ่งขณะนี้กำลังเชิญชวนทุกกระทรวงได้พิจารณาเป็นเจ้าภาพทอดผ้าป่าสมทบทุนเล่าเรียนหลวงสำหรับพระภิกษุไทย โดยกำหนดทอดผ้าป่าในวันที่ 13 ตุลาคม ของทุกปี อันเป็นวันคล้ายวันสวรรคตของ พระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร
นอกจากนี้ องคมนตรี ได้ฝากแนวทางการปฏิบัติให้กับคณะสงฆ์ที่เข้าร่วมการประชุมสัมมนาว่า การเทศน์เป็นหน้าที่หลักในการเผยแผ่ของพระสงฆ์ และควรหาวิธีในการส่งพระวิปัสสนาจารย์ไปสอนนักเรียนให้มากขึ้น เพราะจะช่วยในเรื่องสมาธิของนักเรียน รวมไปถึงเข้าไปเผยแผ่ในพื้นที่ห่างไกลที่ประชาชนต้องการศาสนา คณะสงฆ์ควรมีการวางยุทธศาสตร์การทำงานเชิงรุกร่วมกับกระทรวงมหาดไทย และต้องพยายามปรับตัวเข้าหาคนรุ่นใหม่ที่ปัจจุบันเข้าวัดน้อยลง เช่น การจัดเทศน์ออนไลน์ผ่านทางเฟสบุ๊คไลฟ์ ยูทูป เป็นต้น ซึ่งปัจจุบันประชากรไทย เด็กเกิดน้อยลง คนสูงอายุมากขึ้น คณะสงฆ์จะต้องปรับตัวให้ทัน เพื่อจะได้เผยแผ่พระพุทธศาสนาให้กับเด็กและเยาวชนในยุคนี้ได้
นายสุทธิพงษ์ จุลเจริญ กล่าวต่อว่า สมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ได้ลงพระนามในคำสั่ง แต่งตั้งคณะกรรมการการเผยแพร่พระพุทธศาสนาจังหวัด เพื่อให้พระสงฆ์เป็นบุคลากรเผยแพร่พระพุทธศาสนาไปยังประชาชนทุกระดับ ตั้งแต่ จังหวัด อำเภอ ชุมชน/หมู่บ้าน เป็นศูนย์กลางของคนชุมชน เป็นที่ปรึกษาอย่างที่เคยเป็นมาในอดีต การประชุมสัมนาในวันนี้ เพื่อส่งเสริมสนับสนุนและพัฒนาบุคลากรการเผยแพร่พระพุทธศาสนาให้มีทักษะองค์ความรู้ที่จะขับเคลื่อนการเผยแพร่พระพุทธศาสนาได้อย่างถูกต้องและมีประสิทธิภาพ มีความตระหนักและเข้าใจบทบาทหน้าที่และเข้าใจนโยบายด้านการเผยแพร่พระพุทธศาสนาของคณะสงฆ์และศูนย์เผยแพร่พระศาสนาแห่งชาติ อันจะนำไปสู่การเผยแพร่พระพุทธศาสนาที่มีความเป็นเอกภาพและสร้างสังคมสันติสุข ซึ่งกระทรวงมหาดไทย โดยผู้ว่าราชการจังหวัด นายอำเภอ กำนันผู้ใหญ่บ้าน องค์กรปกครองส่วนท้องถิ่น พร้อมให้ความร่วมมือกับคณะสงฆ์ในการสนับสนุนการเผยแพร่พระพุทธศาสนา และให้พุทธศาสนิกชนได้นำหลักธรรมคำสอนของพระพุทธศาสนาไปปฏิบัติและปรับใช้ในชีวิตประจำวัน ผ่านการขับเคลื่อนการบูรณาการร่วมกับทุกภาคส่วน และ 7 ภาคีเครือข่าย ซึ่งหนึ่งในภาคีเครือข่ายที่สำคัญคือ ภาคผู้นำศาสนา ตามหลัก “บวร” อันได้แก่ บ้าน วัด และราชการ ถือเป็นแนวร่วมและเป็นกำลังในการให้ความช่วยเหลือตามบทบาทหน้าที่ ที่จะส่งผลต่อการแก้ไขปัญหาความเดือดร้อนของพี่น้องประชาชน ช่วยการยกระดับคุณภาพชีวิตความเป็นอยู่ตามเป้าหมาย บำบัดทุกข์ บำรุงสุข นำการเปลี่ยนแปลงไปสู่สิ่งที่ดีกว่าในทุกเรื่องเพื่อ Change for Good ทุกด้าน ทุกมิติ เกิดประโยชน์กับชุมชนและประเทศชาติอย่างยั่งยืน

ที่มา : https://www.thaigov.go.th/news/contents/details/59331