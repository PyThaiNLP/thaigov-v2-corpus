รัฐบาลไทย-ข่าวทำเนียบรัฐบาล-รัฐบาลร่วมวงเอเซีย-แปซิฟิก ส่งเสริมบทบาทสตรีและเยาวชนในการสร้างสันติภาพและความมั่นคง


วันพุธที่ 31 สิงหาคม 2565
พิมพ์
รัฐบาลร่วมวงเอเซีย-แปซิฟิก ส่งเสริมบทบาทสตรีและเยาวชนในการสร้างสันติภาพและความมั่นคง
รัฐบาลร่วมวงเอเซีย-แปซิฟิก ส่งเสริมบทบาทสตรีและเยาวชนในการสร้างสันติภาพและความมั่นคง
วันที่ 31 สิงหาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า คณะรัฐมนตรี (ครม.) เมื่อวันที่ 30 สิงหาคม 2565  เห็นชอบกรอบงานการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก (ASEAN Regional Forum - ARF) เรื่องกระบวนการที่ครอบคลุมสำหรับวาระสตรี สันติภาพและความมั่นคง และเยาวชน สันติภาพและความมั่นคงในมาตรการสร้างความไว้เนื้อเชื่อใจ การทูตเชิงป้องกัน และการแก้ไขความขัดแย้ง ซึ่งประเทศกัมพูชาในฐานะประธาน ARF ได้รับรองกรอบงานการประชุมไปแล้วในช่วงการประชุม ARF ครั้งที่ 29 เมื่อวันที่ 5 สิงหาคม 2565
กรอบงานการประชุมอาเซียนว่าด้วยความร่วมมือด้านการเมืองและความมั่นคงในภูมิภาคเอเชีย - แปซิฟิก (ARF)นี้ มีวัตถุประสงค์เพื่อมุ่งที่จะตอบสนองต่อการมีส่วนร่วมของสตรีและเยาวชนที่เกี่ยวข้องและแนะนำแนวทางความร่วมมือระหว่างสมาชิก โดยยึด 2 หลักการสำคัญ กล่าวคือ 1.สร้างความเข้าใจในการมีส่วนร่วมของสตรี และเยาวชนภายในภูมิภาคเอเชีย – แปซิฟิก และ 2.ตระหนักถึงความรับผิดชอบหลักของรัฐบาลและหน่วยงานภาครัฐในการกำหนดขับเคลื่อนและชี้นำประเด็นสำคัญ ยุทธศาสตร์และกิจกรรม เพื่อการสร้างสันติภาพและรักษาสันติภาพอย่างยั่งยืน ผ่านการมีส่วนร่วมภายในภูมิภาคเอเชีย – แปซิฟิก ด้วยการขับเคลื่อนมาตรการการสร้างความไว้เนื้อเชื่อใจ การทูตเชิงป้องกัน ซึ่งส่งผลกระทบต่อผู้มีส่วนได้ส่วนเสียที่หลากหลาย
สำหรับมิติด้านสตรี สันติภาพ และความมั่นคงนั้น มุ่งดำเนินการโดย 1.เพิ่มการมีส่วนร่วมของสตรีอย่างเท่าเทียมในทุกระดับของการตัดสินใจ 2.ส่งเสริมการมีส่วนร่วมขององค์กรภาคประชาสังคมและองค์กรด้านสตรี 3.สนับสนุนการเข้าถึงความช่วยเหลือและสนับสนุนโครงการต่างๆ ที่มีสตรีเป็นศูนย์กลาง ส่วนมิติด้านเยาวชน สันติภาพ และความมั่นคง มุ่งส่งเสริม 1.การมีตัวแทนและการมีส่วนร่วมของเยาวชนในการป้องกันและการแก้ไขความขัดแย้ง 2.การนำเสนอมุมมองของเยาวชนหรือผู้เชี่ยวชาญในด้านสันติภาพและความมั่นคง 3.ร่วมพิจารณาประเด็นเรื่องเยาวชนและปัญหารวมถึงผลกระทบของแถลงการณ์ ARF ที่มีผลต่อเยาวชน 4.การพัฒนากระบวนการหารือและการแบ่งปันข้อมูลกับองค์กรภาคประชาสังคม 5.ส่งเสริมกิจกรรมของ ARF ที่ขับเคลื่อนวาระเยาวชน สันติภาพ และความมั่นคง
...............................

ที่มา : https://www.thaigov.go.th/news/contents/details/58644