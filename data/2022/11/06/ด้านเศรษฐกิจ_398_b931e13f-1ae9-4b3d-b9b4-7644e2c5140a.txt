รัฐบาลไทย-ข่าวทำเนียบรัฐบาล-แม่สอดก้าวหน้า U2T for BCG ถ่ายทอดองค์ความรู้ พัฒนาผลิตภัณฑ์จากบุก สร้างรายได้สู่ชุมชน


วันอังคารที่ 4 ตุลาคม 2565
แม่สอดก้าวหน้า U2T for BCG ถ่ายทอดองค์ความรู้ พัฒนาผลิตภัณฑ์จากบุก สร้างรายได้สู่ชุมชน
แม่สอดก้าวหน้า U2T for BCG ถ่ายทอดองค์ความรู้ พัฒนาผลิตภัณฑ์จากบุก สร้างรายได้สู่ชุมชน
นางสาวนิสากร จึงเจริญธรรม ที่ปรึกษารัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม กล่าวว่า จังหวัดตาก มีการดำเนินโครงการ U2T for BCG จำนวนทั้งสิ้น 63 ตำบล โดยการกำกับ ดูแล ติดตามของมหาวิทยาลัยเทคโนโลยีราชมงคลล้านนา ตาก ในนาม “หน่วยปฏิบัติการส่วนหน้า อว. จังหวัดตาก” ในการสนับสนุนการพัฒนาจังหวัด เพื่อขับเคลื่อนไทยไปด้วยกัน ของกระทรวงการอุดมศึกษา วิทยาศาสตร์ วิจัยและนวัตรรม(อว.) โดยกำหนดเป้าหมายหลักสำคัญ 5 เป้าหมาย ได้แก่ เกษตรปลอดภัย อาหารปลอดภัย ท่องเที่ยวที่เป็นมิตรต่อสิ่งแวดล้อม เศรษฐกิจสร้างสรรค์จากภูมิปัญญาและวัฒนธรรมท้องถิ่นและเศรษฐกิจหมุนเวียน
นางสาวนิสากร จึงเจริญธรรม กล่าวต่อไปว่า สำหรับพื้นที่ อ.แม่สอด จ.ตาก มีโครงการที่สำคัญและน่าสนใจ คือ โครงการ U2T for BCG กิจกรรมการพัฒนาผลิตภัณฑ์ข้าวเกรียบจากบุก ผลิตภัณฑ์ส่งเสริมการขายออนไลน์และกิจกรรมผลิตภัณฑ์เส้นบะหมี่จากบุก ผ่านผู้เข้าร่วมโครงการจำนวน 8 คน แนวคิดที่นำบุกมาสร้างงานสร้างรายได้ พัฒนาเป็นผลิตภัณฑ์ข้าวเกรียบจากบุก เนื่องจาก บุก (Konjac) เป็นพืชหัวล้มลุกสามารถเติบโตได้ดีใต้ต้นไม้ใหญ่มีถิ่นกำเนิดในจังหวัดตาก โดยสรรพคุณของบุกจะมีสารกลูโคมิแนนเป็นจำนวนมาก ซึ่งเป็นเส้นใยธรรมชาติซึ่งช่วยให้การขับถ่ายได้ดี นอกจากนี้บุกยังเป็นพืชที่รับประทานแล้วรู้สึกอิ่มนานและให้พลังงานในปริมาณต่ำ ซึ่งสามารถนำมาแปรรูปและทำผลิตภัณฑ์ที่สร้างรายได้ให้แก่คนชุมชนและสามารถบริโภคภายในชุมชนได้ เป็นสินค้าที่สวามารถนำไปเป็นรายได้ทั้งนอกและในชุมชน ให้เป็นที่รู้จักอย่างวงกว้าง ซึ่งภายหลังจากการส่งผู้เข้าร่วมโครงการเข้าไปในพื้นที่ ทำให้เกิดกิจกรรมการพัฒนาผลิตภัณฑ์ข้าวเกรียบจากบุกและส่งเสริมการขายออนไลน์และกิจกรรมการพัฒนาผลิตภัณฑ์เส้นบะหมี่จากบุก ซึ่งสร้างมูลค่าเพิ่มให้กับผลิตภัณฑ์และสร้างรายได้ให้กับชุมชน

ที่มา : https://www.thaigov.go.th/news/contents/details/60008