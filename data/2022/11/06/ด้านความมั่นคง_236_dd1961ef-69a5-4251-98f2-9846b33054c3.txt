รัฐบาลไทย-ข่าวทำเนียบรัฐบาล-ผู้ว่าฯ นนท์ ติดตามสถานการณ์น้ำท่วมอย่างใกล้ชิด เฝ้าระวังถนนนครอินทร์ และสะพานพระรามสี่ ย้ำหากต้องการความช่วยเหลือขอให้รีบเเจ้งผ่านสายด่วน 1784 ทันที


วันเสาร์ที่ 15 ตุลาคม 2565
พิมพ์
ผู้ว่าฯ นนท์ ติดตามสถานการณ์น้ำท่วมอย่างใกล้ชิด เฝ้าระวังถนนนครอินทร์ และสะพานพระรามสี่ ย้ำหากต้องการความช่วยเหลือขอให้รีบเเจ้งผ่านสายด่วน 1784 ทันที
ผู้ว่าฯ นนท์ ติดตามสถานการณ์น้ำท่วมอย่างใกล้ชิด เฝ้าระวังถนนนครอินทร์ และสะพานพระรามสี่ ย้ำหากต้องการความช่วยเหลือขอให้รีบเเจ้งผ่านสายด่วน 1784 ทันที
วันนี้(15 ต.ค. 65) นายสุธี ทองแย้ม ผู้ว่าราชการจังหวัดนนทบุรี เปิดเผยถึงกรณีสถานการณ์น้ำท่วมขังเนื่องจากระดับน้ำในแม่น้ำเจ้าพระยามีระดับที่สูงขึ้น ทำให้เอ่อล้นเข้าท่วมพื้นที่ตำบลบางสีทอง อำเภอบางกรวย จังหวัดนนทบุรี รวมถึงติดตามเฝ้าระวังถนนนครอินทร์ และสะพานพระรามสี่ ขณะนี้ได้เร่งระบายน้ำและเสริมคันดินป้องกันแล้ว
นายสุธี ทองแย้ม ผู้ว่าราชการจังหวัดนนทบุรี กล่าวว่า เมื่อวานนี้ได้มอบหมายให้ นางสาวอโรชา นันทมนตรี รองผู้ว่าราชการจังหวัดนนทบุรี พร้อมด้วยหัวหน้าสำนักงานป้องกันและบรรเทาสาธารณภัยจังหวัดนนทบุรี ร่วมกับกำนันตำบลบางสีทอง ผู้ใหญ่บ้านหมู่ 4 ตำบลบางสีทอง ประธานสภาองค์การบริหารส่วนตำบลบางไผ่ ลงพื้นที่ติดตามปัญหาน้ำท่วมขัง และการให้ความช่วยเหลือ จากสถานการณ์น้ำในแม่น้ำเจ้าพระยาเอ่อล้นเข้าพื้นที่ชุมชนหลังโรงเรียนวัดรวก หมู่ 4 ตำบลบางสีทอง ซึ่งพบว่าภายในชุมชนหลังโรงเรียนวัดรวก เป็นพื้นที่ต่ำ มีน้ำท่วมขังสูงประมาณ 30 - 50 ซม. ประชาชนได้รับความเสียหายประมาณ 25 ครัวเรือน ปัญหาน้ำเอ่อล้นเกิดจากน้ำในคลองบางสีทองมีปริมาณสูง ส่งผลให้ไม่สามารถระบายน้ำได้ ในเบื้องต้นเทศบาลตำบลบางสีทองได้สร้างสะพานไม้ให้ประขาชนที่อยู่ในชุมชนได้ใช้สัญจรเดินทาง พร้อมทั้งได้ร่วมกับองค์การบริหารส่วนตำบลบางไผ่ และเทศบาลเมืองบางกรวย เร่งระบายน้ำออกไปยังประตูระบายน้ำคลองบางสีทอง และประตูระบายน้ำวัดท่าบางสีทองแล้ว นอกจากนี้ ได้ประสานเทศบาลเมืองบางศรีเมืองรับดำเนินการเสริมแนวกระสอบทรายบริเวณดังกล่าวเพิ่มเติมซึ่งจะดำเนินการในวันนี้
นายสุธี ทองแย้ม ผู้ว่าราชการจังหวัดนนทบุรี กล่าวเพิ่มเติมว่า คณะดังกล่าว ยังได้ลงพื้นที่ตรวจสอบสถานการณ์น้ำท่วมขังบริเวณจุดกลับรถใต้สะพานพระราม 5 ถนนนครอินทร์ อำเภอเมืองนนทบุรี และสะพานพระราม 4 ถนนชัยพฤกษ์ อำเภอปากเกร็ด พบว่า แขวงทางหลวงชนบทนนทบุรี ได้ติดตั้งเครื่องสูบน้ำ ขนาด 12 นิ้ว จำนวน 2 เครื่อง เพื่อสูบระบายน้ำในกรณีช่วงน้ำทะเลหนุนสูงและมีน้ำท่วมขัง พร้อมทั้งขอรับการสนับสนุนเครื่องสูบน้ำ ขนาด 14 นิ้ว จำนวน 1 เครื่อง ของกรมป้องกันและบรรเทาสาธารณภัย เพื่อเพิ่มประสิทธิภาพในการระบายน้ำ สำหรับบริเวณจุดกลับรถสะพานพระราม 4 แขวงทางหลวงชนบทนนทบุรี ได้ดำเนินการ เสริมคันดินสูงประมาณ 1 เมตร ยาว 200 เมตร บริเวณใต้สะพานพระราม 4 ทางทิศเหนือ และทางทิศใต้ ได้ดำเนินการเสริมคันดินสูงประมาณ 1 เมตร และวางแนวกระสอบทราย ยาว 200 เมตร เพื่อป้องกันปัญหาน้ำเจ้าพระยาเอ่อล้น ทำให้ผู้ใช้รถใช้ถนนสามารถสัญจรในบริเวณดังกล่าวได้ จึงขอเน้นย้ำพี่น้องประชาชนว่าหากต้องการความช่วยเหลือหรือเเจ้งเหตุภัยต่าง ๆ สามารถโทรศัพท์สายด่วนนิรภัย 1784 โทรฟรี 24 ชั่วโมง เพื่อจะได้ประสานเจ้าหน้าที่ให้เร่งดำเนินการในทันที

ที่มา : https://www.thaigov.go.th/news/contents/details/60462