รัฐบาลไทย-ข่าวทำเนียบรัฐบาล-“ปลัด สธ.” นำคณะผู้บริหาร สภาการพยาบาล ผู้แทนพยาบาล ทำพิธีถวายราชสักการะเนื่องในวันพยาบาลแห่งชาติ โดย สธ. เปิดฉีดวัคซีนโควิด 19 เป็นรอบพิเศษ


วันศุกร์ที่ 21 ตุลาคม 2565
“ปลัด สธ.” นำคณะผู้บริหาร สภาการพยาบาล ผู้แทนพยาบาล ทำพิธีถวายราชสักการะเนื่องในวันพยาบาลแห่งชาติ โดย สธ. เปิดฉีดวัคซีนโควิด 19 เป็นรอบพิเศษ
ปลัดกระทรวงสาธารณสุข นำคณะผู้บริหาร สภาวิชาชีพด้านสุขภาพ สถานพยาบาล และสถาบันทางการศึกษาด้านการพยาบาล วางพานพุ่มถวายราชสักการะ สมเด็จพระศรีนครินทราบรมราชชนนี เนื่องในวันพยาบาลแห่งชาติ
ปลัดกระทรวงสาธารณสุข นำคณะผู้บริหาร สภาวิชาชีพด้านสุขภาพ สถานพยาบาล และสถาบันทางการศึกษาด้านการพยาบาล วางพานพุ่มถวายราชสักการะ สมเด็จพระศรีนครินทราบรมราชชนนี เนื่องในวันพยาบาลแห่งชาติ เพื่อน้อมรำลึกถึงพระมหากรุณาธิคุณที่ทรงอุทิศพระองค์ปฏิบัติพระราชภารกิจพัฒนาสุขภาพและความเป็นอยู่ของประชาชน และทรงมีพระเมตตาต่อวิชาชีพการพยาบาลและการผดุงครรภ์อย่างหาที่สุดมิได้ โดยกระทรวงสาธารณสุขได้เปิดให้บริการฉีดวัคซีนป้องกันโควิด 19 แบบ Walk in รอบพิเศษ ตั้งแต่เวลา 9.00-12.00 น.
วันนี้ (21 ตุลาคม 2565) ที่พระราชานุสาวรีย์สมเด็จพระมหิตลาธิเบศร อดุลยเดชวิกรม พระบรมราชชนก และสมเด็จพระศรีนครินทราบรมราชชนนี กระทรวงสาธารณสุข อำเภอเมือง จังหวัดนนทบุรี นายแพทย์โอภาส การย์กวินพงศ์ ปลัดกระทรวงสาธารณสุข เป็นผู้แทนรัฐมนตรีว่าการกระทรวงสาธารณสุข นำคณะผู้บริหาร สภาวิชาชีพด้านสุขภาพ สถานพยาบาล และสถาบันทางการศึกษาด้านการพยาบาล ร่วมวางพานพุ่มถวายราชสักการะสมเด็จพระศรีนครินทราบรมราชชนนี เนื่องในวันพยาบาลแห่งชาติ นายแพทย์โอภาส กล่าวว่า คณะรัฐมนตรีมีมติกำหนดให้วันที่ 21 ตุลาคม ของทุกปี เป็นวันพยาบาลแห่งชาติ สภาการพยาบาล ร่วมกับสมาคมพยาบาลแห่งประเทศไทยฯ กองการพยาบาล สำนักงานปลัดกระทรวงสาธารณสุขได้จัดพิธีวางพานพุ่มถวายราชสักการะ สมเด็จพระศรีนครินทราบรมราชชนนี เพื่อเป็นการเฉลิมพระเกียรติและน้อมรำลึกถึงพระมหากรุณาธิคุณที่ทรงอุทิศพระองค์ปฏิบัติพระราชภารกิจเพื่อพัฒนาสุขภาพและความเป็นอยู่ของประชาชนโดยเฉพาะในชนบทที่ห่างไกล อีกทั้งทรงมีพระเมตตาต่อวิชาชีพการพยาบาลและการผดุงครรภ์อย่างหาที่สุดมิได้
โดยวันที่ 21 ตุลาคม เป็นวันคล้ายวันพระราชสมภพของสมเด็จพระศรีนครินทราบรมราชชนนี พระชายาในสมเด็จพระมหิตลาธิเบศรอดุลยเดชวิกรม พระบรมราชชนก ทรงเป็นพระราชมารดาของสมเด็จพระเจ้าพี่นางเธอเจ้าฟ้ากัลยาณิวัฒนา กรมหลวงนราธิวาสราชนครินทร์ พระบาทสมเด็จพระปรเมนทรมหาอานันทมหิดลพระอัฐมรามาธิบดินทร และพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ทรงสำเร็จการศึกษาด้านวิชาการพยาบาลจากโรงเรียนหญิงแพทย์ผดุงครรภ์และการพยาบาลไข้ (ปัจจุบันคือ คณะพยาบาลศาสตร์ มหาวิทยาลัยมหิดล) จากนั้นทรงศึกษาเพิ่มเติมที่วิทยาลัยซิมมอนส์ และสถาบันเทคโนโลยีแมสซาซูเซทท์ ณ เมืองบอสตัน ประเทศสหรัฐอเมริกา ตลอดพระชนม์ชีพของพระองค์ ทรงมีส่วนสำคัญต่อการเสริมสร้างและพัฒนางานด้านสุขอนามัยแก่ประชาชนในประเทศไทย ด้วยทรงตระหนักในปัญหาความทุกข์ยากเดือดร้อนด้านสุขอนามัย โรคภัยต่าง ๆ ของประชาชนในชนบทที่ห่างไกล คณะรัฐมนตรีจึงมีมติกำหนดให้วันที่ 21 ตุลาคม ของทุกปี เป็นวันพยาบาลแห่งชาติ ซึ่งผู้ประกอบวิชาชีพการพยาบาลและการผดุงครรภ์ทั่วประเทศจะได้พร้อมใจกันน้อมรำลึกถึงพระมหากรุณาธิคุณที่ทรงมีต่อพสกนิกรชาวไทยและต่อวิชาชีพการพยาบาลและการผดุงครรภ์ ตลอดจนพร้อมใจกันประกอบกิจกรรมเฉลิมพระเกียรติคุณให้แผ่ไพศาล
ในโอกาสนี้ กระทรวงสาธารณสุขได้เปิดให้บริการฉีดวัคซีนป้องกันโควิด 19 รอบพิเศษ แบบ Walk in สำหรับผู้มีอายุ 12 ปีขึ้นไป ผู้ที่ยังไม่เคยได้รับวัคซีนและผู้ที่ต้องรับวัคซีนเข็มกระตุ้น สามารถรับบริการได้บริเวณโถงชั้น 1 อาคาร 3 สำนักงานปลัดกระทรวงสาธารณสุข จ.นนทบุรี ในวันที่ 21 ตุลาคม 2565 ตั้งแต่เวลา9.00-12.00 น. โดยจัดเตรียมวัคซีนยี่ห้อไฟเซอร์ และโมเดอร์นาไว้บริการ
************************************************* 21 ตุลาคม 2565

ที่มา : https://www.thaigov.go.th/news/contents/details/60695