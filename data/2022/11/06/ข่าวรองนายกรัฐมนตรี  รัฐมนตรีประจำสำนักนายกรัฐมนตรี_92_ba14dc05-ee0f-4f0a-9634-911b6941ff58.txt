รัฐบาลไทย-ข่าวทำเนียบรัฐบาล-"พล.อ.ประวิตร" ลงพื้นที่ติดตามปัญหาแรงงาน กำชับเร่งสร้างอาชีพให้ชุมชน  พร้อมดันแรงงานไทยสนใจทำงานซาอุฯ เร่งพัฒนาทักษะและภาษา เตรียมพร้อมก่อนเดินทาง


วันเสาร์ที่ 22 ตุลาคม 2565
พิมพ์
"พล.อ.ประวิตร" ลงพื้นที่ติดตามปัญหาแรงงาน กำชับเร่งสร้างอาชีพให้ชุมชน  พร้อมดันแรงงานไทยสนใจทำงานซาอุฯ เร่งพัฒนาทักษะและภาษา เตรียมพร้อมก่อนเดินทาง
"พล.อ.ประวิตร" ลงพื้นที่ติดตามปัญหาแรงงาน กำชับเร่งสร้างอาชีพให้ชุมชน  พร้อมดันแรงงานไทยสนใจทำงานซาอุฯ เร่งพัฒนาทักษะและภาษา เตรียมพร้อมก่อนเดินทาง
วันนี้ 22 ตุลาคม 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี  เปิดเผยว่า วันนี้ พล.อ.ประวิตร วงษ์สุวรรณ รองนายกรัฐมนตรี  ลงพื้นที่ตรวจและติดตามการปฏิบัติราชการในพื้นที่จังหวัดชายแดนภาคใต้  2 จังหวัดคือ  ยะลา และปัตตานี เพื่อขับเคลื่อนการแก้ไขปัญหาและบูรณาการการพัฒนาในพื้นที่จังหวัดชายแดนภาคใต้ให้เป็นรูปธรรม
น.ส. ทิพานัน กล่าว รองนายกรัฐมนตรีและคณะได้ตรวจและติดตามการแก้ปัญหาแรงงานในจังหวัดชายแดนภาคใต้ เยี่ยมชมนิทรรศการการช่วยเหลือแรงงานไทย จากสถานการณ์ COVID-19 เพื่อเตรียมการจัดแรงานไทยจากจังหวัดชายแดนภาคใต้ไปทำงานประเทศชาอุดีอาระเบีย ในงาน “มหกรรมแรงงานไทยจากจังหวัดชายแดนภาคใต้สู่ตลาดแรงงานที่มีทักษะโลกมุสลิม” ในงานได้นำเสนอผลงานการแก้ไขปัญหาแรงงานและการว่างงานในพื้นที่จังหวัดชายแดนภาคใต้
น.ส. ทิพานัน กล่าวว่า สำหรับการดำเนินการและความก้าวหน้าของสถานการณ์แรงงานในพื้นที่จังหวัดชายแดนภาคใต้ที่ปัจจุบันมีประชากรอายุ 15 ปีขึ้นไปจำนวนกว่า 2,770,167 คน เป็นผู้อยู่ในกำลังแรงงาน 1,868,606 คน ร้อยละ 67.45 จำแนกเป็นผู้มีงานทำ 1,818,111 คน ร้อยละ 97.32 ผู้ว่างงาน 50,123 คน ร้อยละ 2.68 และกำลังแรงงานที่รอฤดูกาล จำนวน 372 คน ร้อยละ 0.02 ศอ.บต.ได้ร่วมกับกระทรวงแรงงานช่วยเหลือด้านอาชีพไปแล้วกว่า 14,626 คน ในการจัดส่งแรงงานไปทำงานในโรงงานอุตสาหกรรมนอกพื้นที่จำนวน 3,448 คน และสร้างอาชีพทางเลือกให้เข้าร่วมกลุ่มเกษตรกร รวมทั้งวิสาหกิจชุมชน อีกทั้งยังได้ฝึกอบรมทักษะและแนะแนวอาชีพจนสามารถเข้าสู่ตลาดแรงงานได้กว่า 3,226คน ซึ่งกระทรวงแรงงานได้จัดระบบการอำนวยความสะดวกการทำงานในมาเลเซีย พร้อมทั้งให้ความรู้เกี่ยวกับสิทธิประโยชน์ และการปฏิบัติตนตามกฎหมายเกี่ยวกับแรงงาน
"ในงาน พล.อ.ประวิตร ได้พบปะแรงงานผู้ประสงค์ที่จะไปทำงานที่ประเทศซาอุดีอาระเบีย และให้ความมั่นใจว่ารัฐบาล จะดูแลและพร้อมสนับสนุนการจัดหาแรงงานไปทำงานอย่างดีที่สุด โดยครั้งนี้มีผู้ที่แจ้งความประสงค์ไว้จำนวน 655 คน ซึ่งหลังจากนี้กระทรวงแรงงานจะมีการจัดฝึกอบรมทักษะฝีมือ และสถาบันภาษานานาชาติจังหวัดชายแดนภาคใต้ สนับสนุนการสอนภาษาอาหรับ และภาษาอังกฤษ เพื่อเตรียมความพร้อมก่อนส่งแรงงานไปทำงานที่ประเทศซาอุดิอาระเบีย" น.ส.ทิพานัน กล่าว

ที่มา : https://www.thaigov.go.th/news/contents/details/60755