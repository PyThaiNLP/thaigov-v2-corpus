รัฐบาลไทย-ข่าวทำเนียบรัฐบาล-รอเลย! สปสช. - สภาเภสัชฯ จัดบริการ “เจ็บป่วยเล็กน้อย 16 อาการ” รับยาที่ร้านยาใกล้บ้านได้


วันจันทร์ที่ 31 ตุลาคม 2565
รอเลย! สปสช. - สภาเภสัชฯ จัดบริการ “เจ็บป่วยเล็กน้อย 16 อาการ” รับยาที่ร้านยาใกล้บ้านได้
.....
สำนักงานหลักประกันสุขภาพแห่งชาติ (สปสช.) จับมือสภาเภสัชกรรม เพิ่มทางเลือกใหม่ดูแลผู้มีสิทธิบัตรทองและลดความแออัดในการเข้าโรงพยาบาล ด้วย “บริการเภสัชกรรมปฐมภูมิ” หากเจ็บป่วยเล็กน้อย 16 กลุ่มอาการ สามารถรับยาได้ที่ร้านยาชุมชนอบอุ่นกว่า 500 แห่งทั่วประเทศ ฟรี! พร้อมการติดตามอาการหลังรับยา 3 วัน (หากอาการแย่ลงจะส่งต่อเข้าสู่การรักษาต่อไป)
.
16 กลุ่มอาการ ประกอบด้วย ปวดหัว เวียนหัว ปวดข้อ เจ็บกล้ามเนื้อ ไข้ ไอ เจ็บคอ ปวดท้อง ท้องเสีย ท้องผูก ถ่ายปัสสาวะขัด - ลำบาก - เจ็บ ตกขาวผิดปกติ อาการทางผิวหนัง ผื่น คัน บาดแผล ความผิดปกติต่าง ๆ ที่เกิดขึ้นกับตาหรือหู โดยร้านยาชุมชนอบอุ่นที่ร่วมให้บริการ จะติดสติกเกอร์หน้าร้านว่า “ร้านยาคุณภาพของฉัน” ซึ่งจะต้องผ่านการอบรมและควบคุมโดยสภาเภสัชกรรม
.
บริการเภสัชกรรมปฐมภูมินี้คาดว่าจะพร้อมให้บริการได้ในเร็ว ๆ นี้ (รอประกาศจาก สปสช. อีกครั้งหนึ่ง) และเมื่อเริ่มให้บริการ ประชาชนที่เข้าข่าย 16 กลุ่มอาการ สามารถติดต่อสายด่วน สปสช. 1330 โดยจะมีเจ้าหน้าที่แนะนำให้เข้ารับบริการที่ร้านยาชุมชนอบอุ่นใกล้บ้าน หรือสามารถดูรายชื่อร้านยาที่ร่วมโครงการได้ที่เว็บไซต์ สปสช. www.nhso.go.th
.
สอบถามรายละเอียดเพิ่มเติมได้ที่ สายด่วน สปสช. 1330/ LINE @nhso/ Facebook สำนักงานหลักประกันสุขภาพแห่งชาติ
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/61067