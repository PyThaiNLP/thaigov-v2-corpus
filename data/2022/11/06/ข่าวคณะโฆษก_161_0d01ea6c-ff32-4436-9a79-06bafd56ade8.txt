รัฐบาลไทย-ข่าวทำเนียบรัฐบาล-โฆษกรัฐบาลแจ้งประชาชน ติดตาม “คนละครึ่ง เฟส 5” รอบเก็บตก 3.07 ล้านสิทธิ บัตรสวัสดิการแห่งรัฐลงทะเบียนแล้ว 13,111,355 ราย ยอดใช้จ่ายโครงการรักษาระดับการบริโภคภายในประเทศสะสม


วันศุกร์ที่ 16 กันยายน 2565
พิมพ์
โฆษกรัฐบาลแจ้งประชาชน ติดตาม “คนละครึ่ง เฟส 5” รอบเก็บตก 3.07 ล้านสิทธิ บัตรสวัสดิการแห่งรัฐลงทะเบียนแล้ว 13,111,355 ราย ยอดใช้จ่ายโครงการรักษาระดับการบริโภคภายในประเทศสะสม
โฆษกรัฐบาลแจ้งประชาชน ติดตาม “คนละครึ่ง เฟส 5” รอบเก็บตก 3.07 ล้านสิทธิ บัตรสวัสดิการแห่งรัฐลงทะเบียนแล้ว 13,111,355 ราย ยอดใช้จ่ายโครงการรักษาระดับการบริโภคภายในประเทศสะสมแล้ว 23,934.5 ล้านบาท
วันที่ 16 กันยายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่ากระทรวงการคลังจะมีการพิจารณานำสิทธิประมาณ 3.07 ล้านสิทธิ ที่ผู้ที่ได้รับสิทธิโครงการ “คนละครึ่ง เฟส 5” แต่ไม่ได้ใช้จ่ายครั้งแรกภายในระยะเวลาที่กำหนด กลับมาเปิดโอกาสให้มีการลงทะเบียนอีกรอบ จึงขอเชิญชวนประชาชนที่สนใจจะเข้าร่วมโครงการ ฯ ขอให้ติดตามข่าวสารจากรัฐบาล เพื่อจะได้สมัครเข้าร่วมโครงการ ฯ ได้อีกครั้งหนึ่ง
นายอนุชา ฯ กล่าวต่อไปว่า ยอดรวมการใช้จ่ายภาครัฐและประชาชน  ภายใต้ “มาตรการรักษาระดับการบริโภคภายในประเทศ ปี 2565”  ข้อมูล ณ วันพฤหัสบดีที่ 15 กันยายน 2565 เวลา 23.00 น. มีผู้ใช้สิทธิ สะสมรวม 36.43 ล้านคน ยอดใช้จ่าย สะสม รวม 23,934.5 ล้านบาท แบ่งเป็น
1. โครงการคนละครึ่ง ระยะที่ 5
มีผู้ใช้สิทธิสะสม 23.40 ล้านคน  ยอดใช้จ่ายสะสม 21,338.0 ล้านบาท แบ่งเป็นส่วนที่ประชาชนจ่ายสะสม 10,817.0 ล้านบาท และรัฐร่วมจ่ายสะสม 10,521.0 ล้านบาท
2. โครงการเพิ่มกำลังซื้อให้แก่ผู้มีบัตรสวัสดิการแห่งรัฐ ระยะที่ 5
มีผู้ใช้สิทธิสะสม 12.15 ล้านคน ยอดใช้จ่ายสะสม 2,422.5 ล้านบาท
3. โครงการเพิ่มกำลังซื้อให้แก่ผู้ที่ต้องการความช่วยเหลือเป็นพิเศษ ระยะที่ 3 มีผู้ใช้สิทธิสะสม 874,638 คน ยอดใช้จ่ายสะสม 174.0 ล้านบาท
รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี ยังกล่าวว่า สถานะการลงทะเบียนโครงการลงทะเบียนเพื่อสวัสดิการแห่งรัฐ ปี 2565 (15 กันยายน 2565 ณ เวลา 15.00 น.) มีประชาชนลงทะเบียนแล้วทั้งสิ้น 13,111,355 ราย โดยเป็นการลงทะเบียนผ่านเว็บไซต์ 8,373,969 ราย ผ่านหน่วยงานรับลงทะเบียน 4,737,386 ราย  ซึ่งยังคงเปิดให้ประชาชนที่คุณสมบัติและสนใจเข้าร่วมโครงการ ฯ จนถึง 19 ตุลาคม 2565

ที่มา : https://www.thaigov.go.th/news/contents/details/59342