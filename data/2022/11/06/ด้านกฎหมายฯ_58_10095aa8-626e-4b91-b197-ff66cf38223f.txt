รัฐบาลไทย-ข่าวทำเนียบรัฐบาล-"สมศักดิ์"แถลงผลงาน ป.ป.ส.ร่วม ตร.นครบาล จับเครือข่ายทุน มิน หลัด ยึดรีสอร์ท-โรงแรมหรูพร้อมทรัพย์สินกว่า 1,858 ล้านบาท


วันพุธที่ 2 พฤศจิกายน 2565
พิมพ์
"สมศักดิ์"แถลงผลงาน ป.ป.ส.ร่วม ตร.นครบาล จับเครือข่ายทุน มิน หลัด ยึดรีสอร์ท-โรงแรมหรูพร้อมทรัพย์สินกว่า 1,858 ล้านบาท
"สมศักดิ์"แถลงผลงาน ป.ป.ส.ร่วม ตร.นครบาลจับเครือข่ายทุน มิน หลัด ยึดรีสอร์ท-โรงแรมหรูพร้อมทรัพย์สินกว่า 1,858 ล้านบาท ส่วนไหนยึดไม่ได้ขยายผลเรื่องภาษีต่อกระตุ้นจนท.ต้องตื่นตัวหากไม่อยากให้ประเทศถูกทับถมด้วยยาเสพติด เผย 1 เดือนยึดได้แล้ว 3,171 ล้านบาท
เมื่อเวลา 09.00 น. ที่สำนักงานคณะกรรมการป้องกันและปราบปรามยาเสพติด  (ป.ป.ส ) มีการแถลงข่าวยึดทรัพย์เครือข่ายยาเสพติดรายสำคัญ และผลการยึดทรัพย์คดียาเสพติด รอบ 1 เดือน โดยมี นายสมศักดิ์ เทพสุทิน รัฐมนตรีว่าการกระทรวงยุติธรรมเป็นประธาน พร้อมด้วย น.ส.ณัฐธ์ภัสส์ ยงใจยุทธ ผู้ช่วย รมว.ยุติธรรม นายวิชัย ไชยมงคล เลขาธิการ ป.ป.ส พล.ต.ต.นิธิธร จินตกานนท์ รอง ผบช.น และนายปิยะศิริ วัฒนวรางกูร รองเลขาธิการ ป.ป.ส.
พล.ต.ต.นิธิธร กล่าวว่า ตำรวจได้สืบสวนทำข้อมูลร่วมกันกับ ป.ป.ส. ตั้งแต่ปี 2562 ซึ่งมีความเชื่อมโยงถึงการโอนย้าย ถ่ายเท และยังมีการตั้งบริษัทธุรกิจโอนเงินเข้าออกโดยผิดปกติ มีการนำเงินไปซื้อน้ำมัน ไฟฟ้า เราก็ต้องขยายผลเพิ่ม ตรงนี้จึงเป็นที่มาของการตรวจสอบ มีบัญชีและตัวละครต่างๆที่เราต้องไปสืบสวน จากนั้นมีการยืนยันมา 4 จุดจึงออกหมายค้น และหนึ่งในนั้นคือตัวหลักที่มีความเชื่อมโยง โดยขณะนี้ตำรวจนครบาลได้ส่งข้อมูลให้ ตำรวจปราบปรามยาเสพติดแล้ว
นายสมศักดิ์ กล่าวว่า ตามข้อสั่งการของ พล.อ.ประยุทธ์ จันทร์โอชา นายกรัฐมนตรี ได้เร่งรัดให้พวกเราดำเนินการการปราบปรามยาเสพติดอย่างเร่งด่วน วันนี้สำนักงาน ป.ป.ส. ร่วมกับ ตำรวจนครบาลจับกุมผู้ค้ายาเสพติดรายใหญ่ มีความพัวพันกับหลายคดีที่ผ่านมา ซึ่งในคดีนี้เราได้ติดตามจับกุมมาตั้งแต่ปี 2562-2565 จำนวน 5 คดี ยึดยาเสพติด เป็นยาบ้า 3,531,800 เม็ด ไอซ์ 86.98 กิโลกรัม คีตามีน 6 กิโลกรัม และ เฮโรอีน 380 กรัม จากนั้นได้มีการขยายผล ได้ 2 เคส ในปี 2564 และ ปี 2565 โดยในปี 2565 ได้จับกุม นายวรวัฒน์ วังศพาห์ กับพวก 4 คน ดำเนินคดีในฐานความผิด สมคบและสนับสนุนช่วยเหลือ ยึดอายัดทรัพย์กว่า 500 ล้านบาท และได้ขยายผลขออนุมัติสมคบ/ฟอกเงิน จับกุม กลุ่มอัลลัวร์ กรุ๊ป (พีแอนด์อี) 4 คน โดยมี นายทุน มิน หลัด นักธุรกิจชาวเมียนมาเป็นผู้ต้องหารายสำคัญ ยึดรถหรู นาฬิกา กระเป๋าแบรนด์เนม มูลค่ากว่า 300 ล้านบาท เงินสดในตู้นิรภัยอีก 8 ล้านบาท
นายสมศักดิ์ กล่าวอีกว่า ในขบวนการยังมีตัวการสำคัญ คือ นายพันณรงค์ ขุนพิทักษ์ และน.ส.กัลยวีร์ ธีระประภาวงศ์ ที่ยังหลบหนีหมายจับ เป็นผู้ถือครองทรัพย์สินหลักของกลุ่มนิติบุคคล เป็นที่ดินและอสังหาริมทรัพย์ โดยเราสามารถยึดอายัดที่ดิน อสังหาริมทรัพย์ รวม 71 แปลง มูลค่า 1,050 ล้านบาท มีทั้ง ที่ดินเปล่า อพาร์ทเมนต์ รีสอร์ต โรงแรมขนาดกลาง และขนาดใหญ่ ในพื้นที่อ.ปาย จ.แม่ฮ่องสอน อ.หัวหิน จ.ประจวบคีรีขันธ์ และอ.เมือง จ.สงขลา มูลค่าทรัพย์สินรวมของ เครือข่าย ทุน มิน หลัด รวม 1,858 ล้านบาท หากในส่วนไหนที่ยึดทรัพย์ไม่ได้ ต้องไปขยายผลเรื่องภาษีต่อ
"ผมอยากบอกให้ข้าราชการและเจ้าหน้าที่ที่ทำคดียาเสพติด ต้องตื่นได้แล้ว เพราะมีเงินรางวัลให้กับผู้ปราบปรามจับกุมและยึดทรัพย์สิน ในระยะเวลาไม่เกิน 2 ปี คนที่ทำคดีจะสามารถได้แบ่งเงินรางวัล 25% จากมูลค่าทรัพย์ที่ยึด และขอให้ประชาชนช่วยกันแจ้งเบาะแสเพราะมีรางวัลอีก 5% ในอดีตการยึดอายัดทรัพย์ กฎหมายเก่าต้องใช้เวลาถึง 8 ปี กม.ใหม่ใช้เวลาแค่ 2 ปีก็สามารถดำเนินการได้ และผมขอสั่งการให้ เลขาธิการ ป.ป.ส. นำเงินรางวัลในคดีที่ดำเนินการแล้วมามอบให้ผู้ทำงานภายในเดือน พ.ย.นี้ด้วย" นายสมศักดิ์ กล่าว
ผู้สื่อข่าวถามถึง ที่ประชุมครม. มีมติรับทราบแนวทางการชะลอส่งออกสารตั้งต้นยาเสพติด นายสมศักดิ์ กล่าวว่า สามารถชะลอได้เลย ส่วนการสั่งห้ามการส่งออก ต้องให้กรมโรงงานอุตสาหกรรมทำเอกสารต่างๆให้เรียบร้อยก่อน เพราะต้องชัดเจน ส่วนการประเมินผลต้องดูสถิติการจับกุมในแต่ละเดือน การที่เจ้าหน้าที่ทำงานแล้ว หากมีน้อยลง ก็จะทำให้เห็นชัดเจน เรามั่นใจจะลดทอนยาเสพติดที่ผลิตในประเทศเพื่อนบ้านได้
เมื่อถามถึงการยึดทรัพย์สินต่างๆของเครือข่ายผู้ค้ายา นายสมศักดิ์ กล่าวว่า  ต้องสืบสวนกันต่อไป เรารู้ว่ามีเบาะแสแล้ว แต่บางครั้งเจ้าหน้าที่ยังไม่เข้าใจ ก็ต้องขอให้ตื่นมาทำความเข้าใจ หากเรายังยึดแบบเดิม ไม่ตัดเส้นทางการเงินเราก็ปราบไม่หมด ก็ต้องถูกทับถมด้วยยาเสพติดต่อไป ตอนนี้เรากำลังเปลี่ยนมายด์เซ็ตของผู้คน หากเข้าใจวิธีการต่างๆก็จะปราบได้ หากยังไม่เข้าใจก็ต้องอบรมกันอย่างเข้มข้น
นายวิชัย กล่าวว่า เมื่อวานตนได้ไปร่วมการประชุมเลขาธิการ ป.ป.ส.อาเซียน และได้มีการชี้แจงถึงเรื่องการระงับการส่งออกสารตั้งต้นยาเสพติด 3 ตัว ซึ่งทาง สปป.ลาวและเมียนมา เขาเห็นชอบและสนับสนุน และได้นัดประชุมหารือกับเราในเดือนหน้า ซึ่งเขาจะสนับสนุนการทำงาน รวมถึงการร่วมมือการออกหมายจับผู้ต้องหาหลบหนี และการขยายผลเครือข่ายค้ายาเสพติดอีกด้วย โดยขณะนี้ยอดการยึดทรัพย์ตั้งแต่เดือนต.ค.ถึงขณะนี้ ยึดได้ 3,171 ล้านบาทแล้ว

ที่มา : https://www.thaigov.go.th/news/contents/details/61157