รัฐบาลไทย-ข่าวทำเนียบรัฐบาล-ปลัดมหาดไทย เผยถึงความคืบหน้าในการปราบปรามเเละเเก้ไขปัญหายาเสพติด ย้ำ ขอให้ประชาชนเชื่อมั่นในการทำงานของเจ้าหน้าที่ หากพบเบาะแสแจ้ง สายด่วนศูนย์ดำรงธรรม 1567


วันพุธที่ 12 ตุลาคม 2565
พิมพ์
ปลัดมหาดไทย เผยถึงความคืบหน้าในการปราบปรามเเละเเก้ไขปัญหายาเสพติด ย้ำ ขอให้ประชาชนเชื่อมั่นในการทำงานของเจ้าหน้าที่ หากพบเบาะแสแจ้ง สายด่วนศูนย์ดำรงธรรม 1567
ปลัดมหาดไทย เผยถึงความคืบหน้าในการปราบปรามเเละเเก้ไขปัญหายาเสพติด ย้ำ ขอให้ประชาชนเชื่อมั่นในการทำงานของเจ้าหน้าที่ หากพบเบาะแสแจ้ง สายด่วนศูนย์ดำรงธรรม 1567
เมื่อวันที่ 11 ตุลาคม 2565 เวลา 16.00 น. นายสุทธิพงษ์ จุลเจริญ ปลัดกระทรวงมหาดไทย เปิดเผยถึงความก้าวหน้าในการดำเนินมาตรการขยายผล และเพิ่มความเข้มข้นในการปราบปรามเเละเเก้ไขปัญหายาเสพติดตามนโยบายประกาศสงครามกับยาเสพติดของกระทรวงมหาดไทยและสำนักงานตำรวจแห่งชาติ ในทุกพื้นที่ทั่วประเทศ โดยมี ผู้ว่าราชการจังหวัดและนายอำเภอเป็นแม่ทัพสำคัญในการขับเคลื่อนนโยบายสู่การปฏิบัติร่วมกับเจ้าหน้าที่ตำรวจ ทหาร และภาคีเครือข่ายในพื้นที่ ซึ่งในวันนี้ได้รับรายงานจากท่านผู้ว่าราชการจังหวัดพื้นที่ต่าง ๆ เกี่ยวกับผลการจับกุมผู้กระทำความผิดเกี่ยวกับยาเสพติด ดังนี้
1) ตำรวจภูธรภาค 5 จับกุมและตรวจยึดคดียาเสพติดรายสำคัญ 3 คดี ในพื้นที่จังหวัดลำปางและจังหวัดแพร่ ยึดของกลางยาบ้า 8,618,000 เม็ด โดยคดีแรก เมื่อวันที่ 5 ต.ค. 65 เจ้าหน้าที่ตำรวจ สภ.แม่พริก จังหวัดลำปาง จับกุมผู้ต้องหา 2 ราย พร้อมของกลางยาบ้า 6 ล้านเม็ด รถยนต์กระบะ 1 คัน และรถยนต์เก๋ง 1 คัน ส่วนคดีที่สอง เมื่อวันที่ 7 ต.ค. 65 เจ้าหน้าที่ตำรวจ สภ.แม่พริก จังหวัดลำปาง ตรวจยึดยาบ้าได้จำนวน 618,000 เม็ด หลังได้รับแจ้งจากสายลับ จึงตั้งจุดตรวจจุดสกัดบริเวณหน้า อบต.แม่พริก เพื่อตรวจยึดยาบ้าดังกล่าว และคดีที่สาม เมื่อวันที่ 7 ต.ค. 65 กองบังคับการสืบสวนสอบสวนตำรวจภูธรภาค 5 และ สภ.ห้วยไร่ จังหวัดแพร่ จับกุมผู้ต้องหา จำนวน 2 ราย ที่บริเวณด่านตรวจยาเสพติด x-ray ห้วยไร่ ม.4 ต.ห้วยไร่ อำเภอเด่นชัย จังหวัดแพร่ พร้อมของกลางยาบ้าจำนวน 10 กระสอบ ประมาณ 2,000,000 เม็ด และรถยนต์บรรทุก จำนวน 2 คัน
2) เมื่อวันที่ 10 ตุลาคม 2565 ที่จังหวัดบุรีรัมย์ เป็นการบูรณาการกำลังร่วมกันระหว่างฝ่ายปกครอง ตำรวจ ชป.ปส.ภ.จว.บุรีรัมย์, สืบสวน สภ.หนองหงส์, สืบสวน สภ.ละหานทราย, ชปส.ร้อย ตชด.215, ชปส.ร้อย ตชด.216, หน่วยปราบปรามยาเสพติด ขกท.ศปก.ทบ. (นฝด.22. ขกท.กกล.สุรนารี) และเจ้าหน้าที่ ทหาร สขว.กอ.กรมน. เข้าจับกุมผู้ต้องหาค้ายาเสพติด จำนวน 2 คดี ผู้ต้องหา 7 ราย ของกลางยาบ้า 86,400 เม็ด อาวุธปืน 2 กระบอก และเครื่องกระสุนปืน จำนวน 12 นัด ซึ่งจากการตรวจสอบประวัติของผู้ต้องหาส่วนใหญ่ล้วนพบว่าเคยต้องโทษในคดีเกี่ยวกับยาเสพติดมาแล้วแทบทั้งสิ้น
3) เมื่อวันที่ 10 ตุลาคม 2565 ตำรวจภูธรภาค 6 และจังหวัดเพชรบูรณ์ จับกุมผู้ต้องหา จำนวน 5 ราย พร้อมด้วยของกลางยาเสพติด (ไอซ์) จำนวน 22.5 กิโลกรัม ซึ่งเตรียมจำหน่ายให้กับลูกค้าในพื้นที่จังหวัดเพชรบูรณ์และจังหวัดใกล้เคียงต่อไป
4) เมื่อวันที่ 10 ตุลาคม 2565 ศูนย์อำนวยการป้องกันและปราบปรามยาเสพติดจังหวัดยโสธร และศูนย์อำนวยการป้องกันและปราบปรามยาเสพติด 9 อำเภอ บูรณาการร่วมฝ่ายปกครอง ตำรวจ และหน่วยงานความมั่นคง ปฏิบัติการกวาดล้างยาเสพติดในพื้นที่ทั้ง 9 อำเภอของจังหวัดยโสธรพร้อมกัน ซึ่งสามารถจับกุมผู้ค้าได้ 8 คดี ผู้ต้องหา 13 ราย ของกลางยาบ้า 2,416 เม็ด
5) เมื่อวันที่ 10 ตุลาคม 2565 ที่จังหวัดกาญจนบุรี ศป.ปส.อ.ไทรโยค บูรณาการหน่วยงานด้านความมั่นคง และการรักษาความสงบเรียบร้อย โดยได้ร่วมจับกุม นายบุษเรศ หรือ กอล์ฟ (สงวนนามสกุล) ซึ่งมีพฤติการณ์จำหน่ายยาเสพติดให้โทษประเภทที่ 1 (ยาบ้า) จำนวน 200 เม็ด ก่อนนำตัวส่ง สภ.ไทรโยค เพื่อดำเนินคดีต่อไป
6) เมื่อวันที่ 11 ตุลาคม 2565 ที่จังหวัดอุบลราชธานี ฝ่ายปกครอง เจ้าหน้าที่ตำรวจตระเวนชายแดนที่ 227 อำเภอเขมราฐ สนธิกำลังกับทหาร และตำรวจ จับกุมชายวัย 24 ปี ได้พร้อมของกลางยาบ้าที่ซุกซ่อนอยู่ในกระเป๋าสะพายสีดำจำนวน 200 เม็ด ตรวจปัสสาวะพบเป็นสีม่วงเข้ม จึงควบคุมตัวพร้อมของกลางทั้งหมดส่งพนักงานสอบสวนดำเนินคดีตามกฎหมายต่อไป นอกจากนี้ ยังมีการรายงานการตรวจค้นและจับกุมผู้ค้ารายย่อยจากอีกหลายพื้นที่ อาทิ จังหวัดสกลนคร มหาสารคาม อุดรธานี และอุตรดิตถ์
ปลัดกระทรวงมหาดไทย กล่าวทิ้งท้ายว่า กระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง ทั้งนี้ ขอให้เชื่อมั่นในการปฏิบัติงานของเจ้าหน้าที่ ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติด ซึ่งทุกฝ่ายพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/60392