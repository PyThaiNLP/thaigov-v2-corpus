รัฐบาลไทย-ข่าวทำเนียบรัฐบาล-รมว.สุชาติ เสียใจเหตุกราดยิงที่หนองบัวลำภู สั่งประกันสังคมเยียวยาครอบครัวผู้ประกันตนเสียชีวิตด่วน


วันศุกร์ที่ 7 ตุลาคม 2565
พิมพ์
รมว.สุชาติ เสียใจเหตุกราดยิงที่หนองบัวลำภู สั่งประกันสังคมเยียวยาครอบครัวผู้ประกันตนเสียชีวิตด่วน
รมว.สุชาติ เสียใจเหตุกราดยิงที่หนองบัวลำภู สั่งประกันสังคมเยียวยาครอบครัวผู้ประกันตนเสียชีวิตด่วน
นายสุชาติ ชมกลิ่น รัฐมนตรีว่าการกระทรวงแรงงาน เปิดเผยถึงกรณีเหตุกราดยิงภายในศูนย์พัฒนาเด็กเล็ก อบต.อุทัยสวรรค์ อ.นากลาง จ.หนองบัวลำภู จนทำให้มีผู้เสียชีวิต 37 ราย ได้รับบาดเจ็บ 10 รายว่า ขอแสดงความเสียใจกับครอบครัวผู้เสียชีวิตและผู้ที่ได้รับบาดเจ็บจากเหตุสะเทือนขวัญที่เกิดขึ้น ซึ่งท่านนายกรัฐมนตรีและรัฐมนตรีว่าการกระทรวงกลาโหม พล.อ.ประยุทธ์ จันทร์โอชา สั่งการให้หน่วยงานที่เกี่ยวข้องเร่งช่วยเหลือเยียวยาครอบครัวผู้เสียชีวิตและบาดเจ็บโดยเร็วที่สุด ล่าสุดในส่วนของกระทรวงแรงงาน ผมได้สั่งการให้สำนักงานประกันสังคมจังหวัดหนองบัวลำภูตรวจสอบข้อมูลเพื่อเยียวยาช่วยเหลือสิทธิประโยชน์แก่ผู้ประกันตนที่ได้รับบาดเจ็บและเสียชีวิตแล้ว
นายสุชาติ กล่าวว่า จากการตรวจสอบของสำนักงานประกันสังคมจังหวัดหนองบัวลำภู ทราบว่า ผู้เสียชีวิตเป็นผู้ประกันตน จำนวน 7 ราย ถูกคนร้ายซึ่งเป็นอดีตตำรวจที่ถูกให้ออกจากราชการกราดยิง ขณะปฏิบัติงานในสถานที่ทำงาน จึงเป็นกรณีเสียชีวิตเนื่องจากการทำงาน ทายาทมีสิทธิได้รับประโยชน์ทดแทนจากกองทุนเงินทดแทน รายแรก นายสันติ ประทุมชัย ทายาทจะได้รับสิทธิประโยชน์จากกองทุนเงินทดแทน เป็นค่าทำศพ 50,000 บาท ค่าทดแทนกรณีตาย 120 เดือน จำนวนเงิน 1,078,560 บาท เงินบำเหน็จชราภาพ 35,226 บาท รวมเป็นเงินทั้งสิ้น 1,163,786 บาท รายที่ 2 นายวีรชน บุญวิเทียน ทายาทจะได้รับสิทธิประโยชน์จากกองทุนเงินทดแทน เป็นค่าทำศพ 50,000 บาท ค่าทดแทนกรณีตาย 120 เดือน จำนวนเงิน 1,035,720 บาทบาท เงินบำเหน็จชราภาพ 48,525 บาท รวมเป็นเงินทั้งสิ้น 1,134,245 บาท รายที่ 3 นายวงศ์ธวัช มูลโต เคยเป็นผู้ประกันตน สถานะลาออก ตั้งแต่ปี 2547 มีเงินสะสมชราภาพ 2 งวด 199 บาท รายที่ 4 นายศักดิ์สิทธิ์ รักษาพล เคยเป็นผู้ประกันตน สถานะลาออกตั้งแต่ปี 2562 มีเงินสะสมชราภาพ 147 งวด 64,083 บาท (ไม่รวมดอกผล) รายที่ 5 นางเพชรนภา สาระสิทธิ เคยเป็นผู้ประกันตน มีเงินสะสมชราภาพ 32,166 บาท (ไม่รวมดอกผล) รายที่ 6 นายวรัญชัย ประภาสพงษ์ เคยเป็นผู้ประกันตน สถานะลาออก ตั้งแต่ปี 2562 มีเงินสะสมชราภาพ 34 งวด 25,277 บาท (ไม่รวมดอกผล) รายที่ 7 นายปัญญา คำราบ ซึ่งเป็นผู้ก่อเหตุ เคยเป็นผู้ประกันตนมาตรา 33 มีเงินสมทบชราภาพ 5,799 บาท โดยสำนักงานประกันสังคมจังหวัดหนองบัวลำภูจะจ่ายสิทธิประโยชน์จากกองทุนเงินทดแทนในวันนี้ (7 ต.ค.65) ให้แก่ทายาทผู้ประกันตนที่เสียชีวิตทั้ง 7 ราย รวมเป็นเงินทั้งสิ้น 2,425,555 บาท
“ผมขอแสดงความเสียใจอย่างสุดซึ้งกับครอบครัวผู้เสียชีวิตต่อเหตุการณ์ในครั้งนี้ ข้าราชการและเจ้าหน้าที่กระทรวงแรงงานได้รวบรวมเงินเพื่อช่วยเหลือครอบครัวผู้เสียชีวิตและได้รับบาดเจ็บครอบครัวละ 5,000 บาท นอกจากนี้ ผมได้สั่งการหน่วยงานในสังกัดกระทรวงแรงงานทั้ง  5 หน่วย ผนึกกำลังลงพื้นที่ไปเยี่ยมเยียนบ้านเพื่อปลอบขวัญฟื้นฟูสภาพจิตใจแก่ครอบครัวของผู้เสียชีวิตและได้รับบาดเจ็บ รวมทั้งช่วยเหลือตามภารกิจของกระทรวงแรงงาน อาทิ ช่วยหางานให้ทำ ฝึกอาชีพเสริม ตามความต้องการแต่ละครอบครัวอีกด้วย”นายสุชาติ กล่าวท้ายสุด
+++++++++++++++++++
กองเผยแพร่และประชาสัมพันธ์
7 ตุลาคม 2565

ที่มา : https://www.thaigov.go.th/news/contents/details/60171