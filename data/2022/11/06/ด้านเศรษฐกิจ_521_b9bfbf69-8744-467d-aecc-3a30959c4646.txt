รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม เป็นประธานเปิดโครงการสัมมนาสานสัมพันธ์ข้าราชการ 


วันจันทร์ที่ 17 ตุลาคม 2565
นายชยธรรม์ พรหมศร ปลัดกระทรวงคมนาคม เป็นประธานเปิดโครงการสัมมนาสานสัมพันธ์ข้าราชการ
ภายใต้หลักสูตร “ฉันคือ...ข้าราชการที่ดี” รุ่นที่ 63
นายชยธรรม์ พรหมศร ปลัดกระทรวงคมนาคม เป็นประธานเปิดโครงการหลักสูตร “ฉันคือ…ข้าราชการที่ดี” รุ่นที่ 63 ในวันที่ 17 ตุลาคม 2565 ณ อาคารสโมสรและหอประชุมกระทรวงคมนาคม โดยมี ผู้บริหารจากสำนักงานปลัดกระทรวงคมนาคม และหน่วยงานในสังกัดกระทรวงคมนาคม เข้าร่วมพิธีเปิด ทั้งนี้ มีข้าราชการบรรจุใหม่สังกัดกระทรวงคมนาคมและสำนักงานราชบัณฑิตยสภา เข้ารับการอบรม รวมทั้งสิ้น 91 คน
นายชยธรรม์ พรหมศร กล่าวว่า หลักสูตร “ฉันคือ…ข้าราชการที่ดี” มีเป้าหมายเพื่อให้เกิดสัมพันธภาพอันดีต่อกัน สร้างบุคลากรที่มีคุณภาพ รวมทั้งการแลกเปลี่ยนเรียนรู้การประสานงาน การสานต่อการทำงานร่วมกันระหว่างหน่วยงานในสังกัดกระทรวงคมนาคม ทำให้เกิดการบูรณาการร่วมกันระหว่างหน่วยงานในสังกัด สำหรับอาชีพข้าราชการถือว่ามีเกียรติศักดิ์ศรี ซึ่งปัจจุบันนี้รูปแบบวิธีการทำงานต่าง ๆ ในระบบราชการได้เปลี่ยนแปลงไปอย่างมาก นับตั้งแต่ปี พ.ศ. 2546 ซึ่งมีการประกาศเรื่องการพัฒนาระบบราชการอย่างจริงจัง ส่งผลให้เกิดการนำเสนอแนวคิดเกี่ยวกับการปรับเปลี่ยนกระบวนทัศน์ วัฒนธรรม และค่านิยมของระบบราชการมีเจตนารมณ์ที่ชัดเจน คือมุ่งหวังให้ข้าราชการปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม การจัดการฝึกอบรมในครั้งนี้ จะทำให้ได้รับทราบแนวทางการปฏิบัติงานของตนเอง รวมทั้งได้รับความรู้เบื้องต้นที่จำเป็นสำหรับการปฏิบัติราชการ นับว่าเป็นการเตรียมความพร้อมที่จะก้าวไปสู่การเป็นข้าราชการที่ดีในสังกัดส่วนราชการกระทรวงคมนาคม และเป็นโอกาสดีที่ผู้เข้ารับการฝึกอบรมจะได้สร้างสัมพันธภาพเพื่อการประสานการทำงานที่ดีระหว่างกันในอนาคต เกิดการแลกเปลี่ยนเรียนรู้อันจะนำมาซึ่งเครือข่ายในการทำงานเพื่อประโยชน์ของประชาชนและประเทศชาติต่อไป
ทั้งนี้ โครงการสัมมนาสานสัมพันธ์ข้าราชการ หลักสูตร “ฉันคือ…ข้าราชการที่ดี” รุ่นที่ 63 มีข้าราชการบรรจุใหม่ในสังกัดกระทรวงคมนาคมและสำนักงานราชบัณฑิตยสภาเข้าร่วมโครงการฯ รวม 91 คน ประกอบด้วย 1) สำนักงานปลัดกระทรวงคมนาคม จำนวน 6 คน 2) กรมเจ้าท่า จำนวน 22 คน 3) กรมการขนส่งทางบก จำนวน 24 คน 4) กรมท่าอากาศยาน จำนวน 1 คน 5) กรมทางหลวง จำนวน 18 คน 6) กรมทางหลวงชนบท จำนวน 1 คน 7) สำนักงานนโยบายและแผนการขนส่งและจราจร จำนวน 15 คน และ 8) สำนักงานราชบัณฑิตยสภาจำนวน 1 คน  โดยดำเนินกิจกรรมสานสัมพันธ์ข้าราชการ ซึ่งมีเนื้อหาหลักสูตรและกิจกรรมต่าง ๆ เป็นไปตามแนวทางและวัตถุประสงค์ที่สำนักงาน ก.พ. กำหนด ระหว่างวันที่ 17 - 21 ตุลาคม 2565 ณ โรงแรมเบลล่า บี บางกรวย จังหวัดนนทบุรี

ที่มา : https://www.thaigov.go.th/news/contents/details/60532