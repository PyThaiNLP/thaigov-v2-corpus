รัฐบาลไทย-ข่าวทำเนียบรัฐบาล-รฟท. ชี้แจง สถานีกลางบางซื่อได้ออกแบบโดยยึดหลักอารยสถาปัตย์ หรือ Universal Design


วันจันทร์ที่ 29 สิงหาคม 2565
รฟท. ชี้แจง สถานีกลางบางซื่อได้ออกแบบโดยยึดหลักอารยสถาปัตย์ หรือ Universal Design
พร้อมคำนึงถึงการให้บริการแก่ผู้โดยสารทุกประเภทอย่างเท่าเทียม
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยถึงกรณีสื่อสังคมออนไลน์ เผยแพร่ภาพข้อความ ฟุตบาทสถานีกลางบางซื่อ ไม่มีทางสำหรับรถเข็นวีลแชร์นั้น การรถไฟฯ ขอชี้แจงว่า ไม่เป็นความจริง โดยสถานีกลางบางซื่อ นอกจากจะมีการก่อสร้างให้รองรับการเป็นศูนย์กลางการคมนาคมและการขนส่งทางรางที่ใหญ่ที่สุดของประเทศไทย ซึ่งมีมาตรฐานเทียบเท่าสถานีรถไฟชั้นนำของโลกแล้ว รฟท. ยังได้คำนึงถึงการให้บริการแก่ประชาชนทุกคนอย่างเท่าเทียมกัน โดยนำหลักอารยสถาปัตย์ หรือUniversal Design เข้ามาใช้ออกแบบพื้นที่ภายในและภายนอกสถานี สำหรับให้ผู้โดยสารทุกประเภทสามารถใช้บริการต่าง ๆ ได้อย่างสะดวก ปลอดภัย ทั่วถึง และเท่าเทียมกัน ไม่ว่าจะเป็นที่จอดรถสำหรับผู้พิการ ทางลาด ลิฟท์ ห้องน้ำคนพิการ โทรศัพท์สำหรับผู้พิการ ป้ายบอกทาง จุดยึดและจุดจอดรถวีลแชร์
สำหรับอาคารสถานีกลางบางซื่อ ได้มีการออกแบบและก่อสร้างสิ่งอำนวยความสะดวกรองรับผู้ที่ใช้รถวีลแชร์ไว้อย่างครบครัน ดังนี้
1. สำหรับผู้ที่ใช้รถวีลแชร์เดินทางมาสถานีกลางบางซื่อโดยใช้รถสาธารณะนั้น ในบริเวณป้ายหยุดรถประจำทาง จะมีทางลาดสำหรับเข้าอาคารสถานีกลางบางซื่อจากทางเดินเท้าได้
2.  ขณะที่ผู้ที่ใช้รถวีลแชร์เดินทางมาโดยรถยนต์ส่วนบุคคล สามารถใช้ทางลาดเข้าสู่ภายในอาคารสถานีกลางบางซื่อได้บริเวณจุดจอดรถรับ-ส่ง สำหรับผู้พิการหรือลานจอดรถชั้นใต้ดิน ซึ่งจะมีจุดจอดรถไว้รองรับเฉพาะผู้พิการ และสามารถใช้ลิฟท์ รวมถึงทางลาดเข้าสู่ภายในอาคารสถานีกลางบางซื่อโดยตรงได้อย่างสะดวกรวดเร็ว
ทั้งนี้ รฟท. มีความมุ่งมั่นพัฒนาการให้บริการในด้านต่าง ๆ อย่างต่อเนื่อง ทั้งบริเวณสถานีรถไฟ ชานชาลา ตลอดจนตู้โดยสาร โดยยึดหลักอารยสถาปัตย์ ให้มีสิ่งอำนวยความสะดวกอย่างครบครัน และคำนึงถึงประโยชน์การให้บริการแก่ผู้โดยสารทุกประเภท ทั้งผู้โดยสารทั่วไป ผู้พิการ เด็ก สตรีมีครรภ์ คนชรา รวมถึงผู้โดยสารที่มีสัมภาระจำนวนมากให้ได้รับความสะดวกสูงสุดอย่างแท้จริง

ที่มา : https://www.thaigov.go.th/news/contents/details/58567