รัฐบาลไทย-ข่าวทำเนียบรัฐบาล-กระทรวงเกษตรฯ รับมอบอาหารสุนัข เพื่อเตรียมความพร้อมช่วยเหลือเกษตรกรผู้เลี้ยงสัตว์ในยามวิกฤติ


วันพฤหัสบดีที่ 20 ตุลาคม 2565
กระทรวงเกษตรฯ รับมอบอาหารสุนัข เพื่อเตรียมความพร้อมช่วยเหลือเกษตรกรผู้เลี้ยงสัตว์ในยามวิกฤติ
กระทรวงเกษตรฯ รับมอบอาหารสุนัข เพื่อเตรียมความพร้อมช่วยเหลือเกษตรกรผู้เลี้ยงสัตว์ในยามวิกฤติ
นายประยูร อินสกุล รองปลัดกระทรวงเกษตรและสหกรณ์ รักษาการปลัดกระทรวงเกษตรและสหกรณ์ เป็นผู้แทนกระทรวงเกษตรและสหกรณ์ ในการรับมอบอาหารเม็ดสำหรับสุนัข จำนวน 6,000 กิโลกรัม จากนายสัตวแพทย์วัชระ ปานวุ่น ประธานเจ้าหน้าที่บริหาร บริษัท โอ สแควร์ ดิสทริบิวชั่น จำกัด เพื่อบรรเทาความเดือดร้อนและช่วยเหลือพี่น้องเกษตรกรผู้เลี้ยงสัตว์ ที่อยู่ในพื้นที่ประสบอุทกภัยในขณะนี้ โดยมี นายสมชวน รัตนมังคลานนท์ รองปลัดกระทรวงเกษตรและสหกรณ์ นายชัยวัฒน์ โยธคล รองอธิบดีกรมปศุสัตว์ นายรักไทย งามภักดิ์ ผู้อำนวยการสำนักพัฒนาระบบและรับรองมาตรฐานสินค้าปศุสัตว์ กรมปศุสัตว์ ร่วมรับมอบ ณ บริเวณหน้าอาคาร 1 กระทรวงเกษตรและสหกรณ์
ทั้งนี้ กระทรวงเกษตรและสหกรณ์ ได้เตรียมความพร้อมรองรับภัยพิบัติเพื่อช่วยบรรเทาความเดือดร้อนและลดความสูญเสียของเกษตรกรผู้เลี้ยงสัตว์ในช่วงวิกฤติ สำหรับอาหารสุนัขที่ได้รับมอบในวันนี้ จะเตรียมจัดสรรและแจกจ่ายให้กับเกษตรกรผู้เลี้ยงสัตว์ในพื้นที่เป้าหมายต่อไป และส่วนหนึ่งจะนำไปแจกจ่ายให้กับผู้ประสบภัยในพื้นที่ จ.เพชรบุรี ในวันที่ 21 – 22 ต.ค. 65 โดยมีรัฐมนตรีว่าการกระทรวงเกษตรและสหกรณ์ (ดร.เฉลิมชัย ศรีอ่อน) เป็นประธานส่งมอบ
สำหรับผู้ที่สนใจจะบริจาคสิ่งของให้ความช่วยเหลือเกษตรกรผู้เลี้ยงสัตว์ สามารถติดต่อได้ที่ศูนย์อำนวยการป้องกันและแก้ไขปัญหาภัยพิบัติ ด้านปศุสัตว์ (ศปภ.ปศ.) กรมปศุสัตว์ กรุงเทพมหานคร โทร 02 653 4444 ต่อ 3315

ที่มา : https://www.thaigov.go.th/news/contents/details/60654