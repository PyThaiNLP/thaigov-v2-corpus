รัฐบาลไทย-ข่าวทำเนียบรัฐบาล- สปสช.เปิดให้ผู้ถือบัตรทองสามารถเปลี่ยนหน่วยบริการได้เองผ่านแอปพลิเคชัน สปสช. 4 ครั้ง/ปี อำนวยความสะดวกผู้ต้องไปทำงานหรือศึกษาต่างถิ่น สนับสนุนนโยบายประชาชนเข้าถึงการรักษาเท่าเทียม


วันศุกร์ที่ 23 กันยายน 2565
พิมพ์
สปสช.เปิดให้ผู้ถือบัตรทองสามารถเปลี่ยนหน่วยบริการได้เองผ่านแอปพลิเคชัน สปสช. 4 ครั้ง/ปี อำนวยความสะดวกผู้ต้องไปทำงานหรือศึกษาต่างถิ่น สนับสนุนนโยบายประชาชนเข้าถึงการรักษาเท่าเทียม
สปสช.เปิดให้ผู้ถือบัตรทองสามารถเปลี่ยนหน่วยบริการได้เองผ่านแอปพลิเคชัน สปสช. 4 ครั้ง/ปี อำนวยความสะดวกผู้ต้องไปทำงานหรือศึกษาต่างถิ่น สนับสนุนนโยบายประชาชนเข้าถึงการรักษาเท่าเทียม ทั่วถึง
วันนี้ (23 กันยายน 2565) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่รัฐบาลได้มีนโยบายให้ประชาชนเข้าถึงบริการด้านการรักษาพยาบาลได้อย่างเท่าเทียมและครอบคลุม ตั้งแต่ต้นปี 2565 เป็นต้นมาได้มีนโยบายให้ประชาชนผู้มีสิทธิตามหลักประกันสุขภาพแห่งชาติ หรือสิทธิบัตรทอง สามารถเข้ารับบริการ ณ หน่วยพยาบาลขั้นปฐมภูมิได้ทุกแห่ง ทั่วประเทศ โดยไม่ต้องใช้ใบส่งตัว
ล่าสุด สำนักงานหลักประกันสุขภาพแห่งชาติ (สปสช.) ยังได้อำนวยความสะดวกให้ประชาชนผู้ถือบัตรทอง สามารถย้ายหน่วยบริการปฐมภูมิได้ด้วยตนเอง เพื่อให้เกิดความสะดวกกับประชาชนที่ไปทำงาน หรือศึกษาต่างถิ่น ทั้งในการเข้ารับรักษาพยาบาลเบื้องต้นและการส่งต่อเมื่อการรักษาเกินขีดความสามารถกว่าหน่วยปฐมภูมิ
น.ส.ไตรศุลี กล่าวว่า ตามหลักเกณฑ์ของ สปสช. จะอนุญาตให้ผู้มีสิทธิบัตรทองย้ายสถานพยาบาลได้ 4 ครั้งต่อปี  โดยดำเนินการผ่านแอปพลิเคชัน สปสช. ซึ่งสามารถดาวน์โหลดได้ทั้งโทรศัพท์ระบบ Android และ iOS โดยมีขั้นตอนดำเนินการง่าย ๆ คือ หลังจากลงทะเบียนเข้าใช้งานแล้ว ให้เข้าไปที่เมนูลงทะเบียนเปลี่ยนหน่วยบริการ
จากนั้น ระบบจะแสดงผลที่อยู่ตามทะเบียนบ้าน ในกรณีที่อยู่ปัจจุบันตรงกับบัตรประจำตัวประชาชน ให้เลือกเมนู “ตรง” แล้วถ่ายรูปบัตรประชาชนโดยใช้กล้องหลัง และถ่ายรูปเซลฟีคู่กับบัตรประชาชนโดยใช้กล้องหน้า แต่หากเป็นกรณีที่พักอาศัยไม่ตรงกับบัตรประชาชนเลือกเมนู ไม่ตรง โดยระบบจะให้แนบหลักฐานการพักอาศัยปัจจุบัน เช่น บิลค่าน้ำ ค่าไฟ หรือหนังสือรับรองเจ้าของบ้าน หรือสแกนคิวอาร์โค้ด เพื่อดาวน์โหลดแบบคำร้อง ระบุที่อยู่ปัจจุบัน
จากนั้น ระบบจะแสดงเครือข่ายหน่วยบริการในเขตพื้นที่พักอาศัยที่สามารถเลือกได้ (จำนวนผู้รับบริการยังไม่เต็ม) ให้เลือกเครือข่ายหน่วยบริการที่ต้องการ และกดยืนยันการเลือก ระบบจะแสดงผลว่าได้รับข้อมูลเรียบร้อยแล้ว ให้กดถัดไป จากนั้นสิทธิ ณ หน่วยบริการใหม่จะเกิดขึ้นทันทีโดยไม่ต้องรอ 15 วัน หากต้องการตรวจสอบว่าสิทธิใหม่เกิดขึ้นแล้วหรือไม่ก็สามารถเข้าไปตรวจสอบในเมนูตรวจสอบสิทธิได้
ทั้งนี้  หากประชาชนต้องการตรวจสอบก่อนดำเนินการลงทะเบียน ว่าในพื้นที่พักอาศัยมีหน่วยบริการกี่แห่ง เต็มแล้วหรือไม่ สามารถย้ายสิทธิเข้าได้หรือไม่ สามารถโทรสอบถามและปรึกษาเจ้าหน้าที่ได้ที่ สายด่วน สปสช. 1330 หรือหาข้อมูลเพิ่มเติมได้ที่ ไลน์ สปสช. @nhso หรือคลิกที่นี่  และ Facebook : สำนักงานหลักประกันสุขภาพแห่งชาติ https://www.facebook.com/NHSO.Thailand
.......................

ที่มา : https://www.thaigov.go.th/news/contents/details/59583