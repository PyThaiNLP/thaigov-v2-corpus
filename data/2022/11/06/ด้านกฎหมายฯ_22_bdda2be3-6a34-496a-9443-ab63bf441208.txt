รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม สั่งการ "ยุติธรรม” ศึกษากฎหมาย ปกป้องเกษตรกรผู้เลี้ยงสัตว์ แนะ ถอดกฎหมายของออสเตรเลีย ที่คุ้มครองฟาร์มม้า


วันเสาร์ที่ 24 กันยายน 2565
พิมพ์
รัฐมนตรีว่าการกระทรวงยุติธรรม สั่งการ "ยุติธรรม” ศึกษากฎหมาย ปกป้องเกษตรกรผู้เลี้ยงสัตว์ แนะ ถอดกฎหมายของออสเตรเลีย ที่คุ้มครองฟาร์มม้า
รัฐมนตรีว่าการกระทรวงยุติธรรม สั่งการ "ยุติธรรม” ศึกษากฎหมาย ปกป้องเกษตรกรผู้เลี้ยงสัตว์ แนะ ถอดกฎหมายของออสเตรเลีย ที่คุ้มครองฟาร์มม้า หวังยกระดับผู้เลี้ยงวัว-ไก่ชน-นกกรงหัวจุก มีรายได้อย่างมั่นคง ไม่ขายตัดราคากันเอง
วันที่ 24 กันยายน 2565  นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวถึงการเสนอกฎหมายเพื่อช่วยเกษตรกรว่า ตนได้สั่งการให้หน่วยงานที่เกี่ยวข้องในกระทรวงยุติธรรม ตั้งคณะทำงานขึ้นมา 1 ชุด เพื่อศึกษากฎหมายที่เกี่ยวข้องกับการช่วยเหลือเกษตรกรเป็นการเฉพาะ เนื่องจากปัจจุบัน เรายังไม่มีกฎหมายที่จะปกป้องเกษตรกรอย่างเป็นรูปธรรม ตนจึงได้สั่งการให้คณะทำงานนี้ ไปศึกษากฎหมายของประเทศออสเตรเลีย ที่มีกฎหมายช่วยเกษตรกรผู้ทำฟาร์มม้า เพื่อนำมาร่างเป็นกฎหมายใช้กับประเทศไทย
“บ้านเรา ประชาชนส่วนใหญ่ มีอาชีพทำไร่ ทำนา เลี้ยงสัตว์ ดังนั้น ผมจึงมีความสนใจเป็นพิเศษ ในการเลี้ยงสัตว์ โดยเฉพาะ วัว ไก่ชน และนกกรงหัวจุก ที่สามารถเพิ่มมูลค่าให้กับเกษตรกรได้หลายเท่าตัว แต่ปัจจุบัน บ้านเรา ยังไม่มีกฎหมายที่จะปกป้องเกษตรกร เหมือนต่างประเทศ ผมจึงอยากผลักดันกฎหมายนี้ ให้กับผู้คนที่เลี้ยงสัตว์ เพื่อยกระดับอาชีพนี้ให้มีความมั่นคง เพราะถ้ามีรูปแบบสหกรณ์ พ่อค้า ก็จะมารับซื้อที่เดียว ไม่ต้องแย่งขายตัดราคากันเอง ซึ่งจะทำให้ควบคุมราคากลางได้ พร้อมสามารถกำหนดคุณภาพได้ด้วย“ รมว.ยุติธรรม กล่าว
นายสมศักดิ์ กล่าวอีกว่า จากนี้ คณะทำงาน จะเข้าไปศึกษาและแปลกฎหมายของประเทศออสเตรเลียอย่างละเอียด รวมถึงศึกษากฎหมายของประเทศอื่นๆที่เกี่ยวข้องด้วย เพื่อจะนำมาร่างเป็นกฎหมายใช้ปกป้องเกษตรกรในประเทศไทย เพื่อช่วยส่งเสริมให้เกษตรกร ประกอบอาชีพได้อย่างยั่งยืน เหมือนประเทศออสเตรเลีย ที่มีกฎหมายคุ้มครองฟาร์มม้า เนื่องจากแต่ละปี เกษตรกรของออสเตรเลีย มีการส่งออกม้าจำนวนมาก เพิ่มมูลค่าให้กับเกษตรกรได้ ดังนั้น กฎหมายนี้ อาจจะเป็นฉบับแรก ที่จะช่วยส่งเสริมผู้เลี้ยงสัตว์ อย่าง วัว ไก่ชน และนกกรงหัวจุกให้สามารถยกระดับอาชีพนี้ และมีรายได้อย่างมั่นคงได้

ที่มา : https://www.thaigov.go.th/news/contents/details/59630