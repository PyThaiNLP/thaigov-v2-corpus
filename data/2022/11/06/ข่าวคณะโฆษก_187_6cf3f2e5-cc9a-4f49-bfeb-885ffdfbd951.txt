รัฐบาลไทย-ข่าวทำเนียบรัฐบาล-กระทรวงพาณิชย์จับมือแพลทฟอร์มดัง ดันผู้ประกอบการรายย่อยกว่า 50,000 ราย ขายออนไลน์เน้นตลาดต่างประเทศ สร้างมูลค่ากว่า 300 ล้านบาทใน 3 ปี 


วันอังคารที่ 20 กันยายน 2565
พิมพ์
กระทรวงพาณิชย์จับมือแพลทฟอร์มดัง ดันผู้ประกอบการรายย่อยกว่า 50,000 ราย ขายออนไลน์เน้นตลาดต่างประเทศ สร้างมูลค่ากว่า 300 ล้านบาทใน 3 ปี
กระทรวงพาณิชย์จับมือแพลทฟอร์มดัง ดันผู้ประกอบการรายย่อยกว่า 50,000 ราย ขายออนไลน์เน้นตลาดต่างประเทศ สร้างมูลค่ากว่า 300 ล้านบาทใน 3 ปี
วันที่ 20 กันยายน 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลให้ความสำคัญกับนโยบายการพัฒนาขับเคลื่อนธุรกิจออนไลน์ รวมถึงกระตุ้นและส่งเสริมให้ทุกภาคส่วนยอมรับ เร่งปรับใช้พาณิชย์อิเล็กทรอนิกส์ (e-Commerce) ให้เกิดประโยชน์ ซึ่งถือเป็นกลไกสำคัญประการหนึ่งในการขับเคลื่อนการเจริญเติบโตทางเศรษฐกิจของประเทศ ทั้งในปัจจุบันและในอนาคต ให้สอดคล้องกับการเปลี่ยนแปลงพฤติกรรมผู้บริโภคที่ต้องการความสะดวกสบายมากขึ้น
นางสาวรัชดาฯ กล่าวว่า นายจุรินทร์ ลักษณวิศิษฏ์ รองนายกรัฐมนตรีและรัฐมนตรีว่าการกระทรวงพาณิชย์กระทรวงพาณิชย์ สานต่อนโยบายรัฐบาลเร่งผลักดันภาคการส่งออก กระตุ้นให้ผู้ประกอบการในทุกระดับก้าวสู่การค้าออนไลน์มากยิ่งขึ้น โดยเฉพาะผู้ประกอบการรายย่อยซึ่งเป็นกลุ่มเป้าหมายหลักที่กระทรวงพาณิชย์ให้ความสำคัญเป็นอย่างมาก
จึงได้ร่วมมือกับแพลตฟอร์มช้อปปี้ที่เป็นแพลตฟอร์มชั้นนำในภูมิภาคึ ผลักดันให้ผู้ประกอบการรายย่อยของไทยสามารถส่งออกสินค้าไทยผ่านช่องทางอีคอมเมิร์ซของช้อปปี้ โดยผู้ประกอบการเปิดเพียงแค่ 1 ร้านค้าบนช้อปปี้ประเทศไทย จะสามารถขายสู่ 3 ประเทศ คือ มาเลเซีย สิงคโปร์ และฟิลิปปินส์ หวังมุ่งยกระดับศักยภาพผู้ประกอบการไทย เพิ่มการรับรู้และโอกาสการเข้าถึงสินค้าไทย และการช่วยขับเคลื่อนเศรษฐกิจของประเทศอย่างมีประสิทธิภาพ โดยร้านค้าที่เข้าร่วมโปรแกรม “Shopee International Platform (SIP)”  จะได้รับการสนับสนุนจากช้อปปี้ในด้านการจัดการร้านค้า เช่น การสร้างร้านค้าในต่างประเทศ การจัดการสินค้าและสต็อก การแชทกับผู้ซื้อ และการจัดส่งไปต่างประเทศ โดยไม่ต้องเสียค่าธรรมเนียมใดๆ ผู้ที่สนใจเข้าร่วมโปรแกรม “Shopee International Platform (SIP)” สามารถศึกษารายละเอียดเพิ่มเติมได้ที่นี่ https://seller.shopee.co.th/edu/article/12122
นางสาวรัชดาฯ ยังได้กล่าวถึงความคืบหน้าการค้าออนไลน์ผ่านระบบอีคอมเมิร์ชว่า  ปัจจุบันกรมส่งเสริมการค้าระหว่างประเทศได้โปรโมทร้านค้าของผู้ประกอบการผ่านแคมเปญ “TOPTHAI” หรือ “หน้าร้านค้าออนไลน์ของกรมฯ” ที่ประเทศมาเลเซีย เพื่อสร้างความโดดเด่นให้กับสินค้าไทยท่ามกลางสินค้านานาชาติ รวมทั้ง จัดกิจกรรมส่งเสริมการขายเพื่อกระตุ้นความต้องการซื้อและนำมาสู่ยอดขายสินค้าของผู้ประกอบการไทย โดยมีแคมเปญที่หลากหลาย ทั้งนี้ กระทรวงฯ ตั้งเป้าหมายว่า จะสามารถผลักดันให้ผู้ประกอบการชาวไทย โดยเฉพาะรายย่อยกว่า 50,000 ราย ให้สามารถขึ้นขายบนแพลตฟอร์มช้อปปี้ เพื่อสร้างยอดขายกว่า 300 ล้านบาท ภายในระยะเวลา 3 ปี  สำหรับผู้สนใจสามารถติดต่อสอบถามข้อมูลเพิ่มเติมได้ที่ กรมส่งเสริมการค้าระหว่างประเทศ (DITP) กระทรวงพาณิชย์ www.ditp.go.th หรือสายด่วนการค้าระหว่างประเทศ โทร 1169

ที่มา : https://www.thaigov.go.th/news/contents/details/59449