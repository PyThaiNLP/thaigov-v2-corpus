รัฐบาลไทย-ข่าวทำเนียบรัฐบาล-​โฆษกรัฐบาลเผย รัฐบาลเชื่อมั่น ไทยเป็นฐานการลงทุนที่มีศักยภาพของภูมิภาค พร้อมสนับสนุน และส่งเสริมการลงทุน เดินหน้าธุรกิจสำคัญ 


วันจันทร์ที่ 12 กันยายน 2565
พิมพ์
​โฆษกรัฐบาลเผย รัฐบาลเชื่อมั่น ไทยเป็นฐานการลงทุนที่มีศักยภาพของภูมิภาค พร้อมสนับสนุน และส่งเสริมการลงทุน เดินหน้าธุรกิจสำคัญ
เพิ่มศักยภาพเศรษฐกิจไทยไปสู่เศรษฐกิจใหม่ที่เติบโตอย่างยั่งยืน ดึงดูดนักธุรกิจต่างชาติด้วย LTR Visa
วันนี้ (12 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า รัฐบาลยินดีที่ไทยยังคงเป็นที่เชื่อมั่นให้เป็นฐานการลงทุนของนักลงทุนต่างชาติอย่างต่อเนื่อง
โฆษกประจำสำนักนายกรัฐมนตรี เปิดเผยว่า นักลงทุนโดยเฉพาะต่างชาติ ยังคงความเชื่อมั่นประเทศไทย โดยในภาพรวมการลงทุนไทยยังขยายตัวต่อเนื่อง เชื่อมั่นว่า ยอดคำขอรับการส่งเสริมการลงทุนจะถึง 5 แสนล้านบาทตลอดปี 2565 ซึ่งในช่วงครึ่งปีแรก (มกราคม-มิถุนายน 2565) มียอดคำขอรับการส่งเสริมการลงทุนเข้ามาแล้วกว่า 2 แสนล้านบาท หรือกว่า 784 โครงการ โดยส่วนใหญ่เป็นอุตสาหกรรมที่รัฐบาลมีนโยบายให้การสนับสนุน อาทิ อุตสาหกรรมยานยนต์ไฟฟ้า (EV) อุตสาหกรรมกลุ่มเศรษฐกิจ BCG (Bio-Circular-Green Economy) และอุตสาหกรรมที่เกี่ยวเนื่อง
นอกจากนี้ รัฐบาลได้เปิดตัววีซ่าประเภทใหม่ “Long-Term Resident Visa (LTR Visa)” ซึ่งได้เปิดใช้อย่างเป็นทางการเมื่อวันที่ 1 กันยายน 2565 ที่ผ่านมา เพื่อดึงดูดนักธุรกิจชาวต่างชาติกลุ่มใหม่ ทั้งกลุ่มที่มีศักยภาพสูง กลุ่ม Digital Nomad รวมถึงกลุ่มผู้ที่มีความมั่งคั่ง ซึ่งเป็นไปตามนโยบายของรัฐบาลที่ให้สิทธิพิเศษแก่นักลงทุนต่างชาติเพื่อให้เข้ามาตั้งฐานธุรกิจในประเทศ โดยเฉพาะใน 12 กลุ่มอุตสาหกรรมเป้าหมาย เพื่อสร้างการเติบโตอย่างยั่งยืนในระยะยาว
“รัฐบาลมุ่งส่งเสริมการลงทุนในประเทศที่ตอบโจทย์การดูแลสิ่งแวดล้อมบนรากฐานการพัฒนาอย่างสมดุล และยั่งยืน โดยเฉพาะการลงทุนในกลุ่ม Bio-Circular-Green Economy (BCG Economy) ซึ่งเป็นหนึ่งในอุตสาหกรรมเป้าหมายของประเทศที่มีแนวโน้มเติบโตต่อเนื่อง ทั้งนี้ เพื่อช่วยเพิ่มศักยภาพเศรษฐกิจไทยให้ก้าวไปสู่เศรษฐกิจใหม่ที่เติบโตอย่างเป็นมิตรต่อสิ่งแวดล้อมซึ่งถือเป็นความท้าทายที่ทั่วโลกตระหนักถึงความสำคัญ” นายอนุชา ฯ กล่าว

ที่มา : https://www.thaigov.go.th/news/contents/details/59112