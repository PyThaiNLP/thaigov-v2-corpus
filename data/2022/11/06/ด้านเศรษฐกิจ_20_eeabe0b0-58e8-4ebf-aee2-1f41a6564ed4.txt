รัฐบาลไทย-ข่าวทำเนียบรัฐบาล-รฟท. เดินหน้านำข้อคิดเห็นพี่น้องประชาชน มาพัฒนาการให้บริการให้เกิดความพึงพอใจสูงสุด


วันอังคารที่ 30 สิงหาคม 2565
รฟท. เดินหน้านำข้อคิดเห็นพี่น้องประชาชน มาพัฒนาการให้บริการให้เกิดความพึงพอใจสูงสุด
โดยเพิ่มจำนวนที่นั่ง และปรับปรุงห้องน้ำภายในสถานีรถไฟบางซื่อ ให้มีความพร้อมต่อการใช้งาน
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่นายนิรุฒ มณีพันธ์ ผู้ว่าการรถไฟแห่งประเทศไทย มีนโยบายให้ รฟท. มุ่งพัฒนาการให้บริการ เพื่อตอบโจทย์ความต้องการของผู้โดยสารให้ได้รับความสะดวก สะอาด ปลอดภัยสูงสุด พร้อมกับเน้นย้ำให้เปิดรับฟังความเห็นจากผู้โดยสารทุกช่องทาง นำมาปรับปรุงการให้บริการแก่พี่น้องประชาชนให้เกิดความพึงพอใจสูงสุดนั้น
ล่าสุด รฟท. ได้นำข้อเสนอแนะของประชาชนผู้ใช้บริการ มาปรับปรุงการให้บริการบริเวณสถานีรถไฟบางซื่อ (ฝั่งตรงข้ามสถานีกลางบางซื่อ)  โดยได้ติดตั้งเพิ่มจำนวนเก้าอี้ผู้โดยสาร ให้มีจำนวนเพียงพอต่อผู้ใช้บริการ พร้อมกับจัดเจ้าหน้าที่ทำความสะอาดเพื่อให้มีความสะอาด อยู่ในสภาพพร้อมใช้งานตลอดเวลา รวมถึงยังได้เข้าดำเนินการปรับปรุงห้องน้ำภายในสถานี โดยจัดหาผู้รับเหมารายใหม่มาดูแลปรับปรุงบริเวณห้องน้ำ ให้พร้อมบริการแก่ประชาชนอย่างเร่งด่วน ซึ่งจะเริ่มเข้าดำเนินการปรับปรุงห้องน้ำได้ทันที ภายในสิ้นเดือนสิงหาคม นี้
สำหรับปัญหาห้องน้ำในสถานีรถไฟบางซื่อ เกิดจากช่วงที่ผ่านมา รฟท. ได้ทำสัญญากับเอกชนรายหนึ่ง ให้เช่าพื้นที่ห้องน้ำภายในสถานี แต่ปรากฏว่าระหว่างสัญญาเช่า เอกชนดังกล่าวไม่ได้ทำการปรับปรุง ดูแลความสะอาดห้องน้ำตามเงื่อนไขที่ระบุไว้ อีกทั้งยังค้างค่าเช่าต่อ รฟท. อยู่อีกหลายงวด รฟท. จึงได้บอกเลิกสัญญาเช่า และดำเนินการฟ้องร้องบังคับคดีให้ออกจากพื้นที่โดยด่วน
ต่อมา รฟท. ได้รับคำตัดสินให้เป็นผู้ชนะคดี แต่เอกชนรายนี้ยังคงดื้อแพ่งไม่ยอมออกจากพื้นที่ โดยขอประนีประนอมจ่ายเงินค่าเช่าแก่ รฟท. แต่สุดท้ายยังไม่ยอมจ่ายตามที่ตกลง จนกระทั่งเมื่อเดือนกรกฎาคม 2565 ที่ผ่านมา การดำเนินคดีมีผลบังคับใช้ รฟท. จึงเข้าดำเนินการให้ผู้รับเหมารายดังกล่าวออกจากพื้นที่ และปัจจุบันได้ออกจากพื้นที่เรียบร้อยแล้ว พร้อมกับปล่อยห้องน้ำให้อยู่ในสภาพชำรุดทรุดโทรมไว้ให้ รฟท. แก้ไข ดังนั้น ระหว่างนี้ รฟท. จึงเร่งจัดหาเอกชนรายใหม่ เข้ามาดำเนินการปรับปรุงอย่างเร่งด่วน เพื่อให้กลับมาเปิดให้บริการแก่ประชาชนโดยเร็วที่สุด
นายเอกรัชกล่าวว่า รฟท. มีความมุ่งมั่นพัฒนาการให้บริการรถไฟ เพื่อให้ประชาชนได้รับความพึงพอใจสูงสุด โดยมอบหมายให้เจ้าหน้าที่ผู้ปฏิบัติหน้าที่ ตามสถานีรถไฟทั่วประเทศ เร่งสำรวจตรวจสอบการให้บริการต่าง ๆ ทั้งภายในและโดยรอบสถานี ให้พร้อมต่อการให้บริการแก่ผู้โดยสารตลอดเวลา รวมถึงให้สำรวจการให้บริการของเอกชนคู่สัญญา ที่เข้ามาให้บริการแก่ประชาชนว่ามีการให้บริการที่ดี เอารัดเอาเปรียบประชาชนหรือไม่ หากพบว่าไม่ปฏิบัติตามเงื่อนไข จนทำให้ผู้โดยสารเดือดร้อนขอให้ยกเลิกสัญญาโดยทันที
ท้ายนี้ รฟท. ขอขอบคุณทุกความคิดเห็นของประชาชน และพร้อมน้อมรับทุกคำติชมต่อการให้บริการ เพื่อนำมาใช้ปรับปรุงแก้ไขและพัฒนาการบริการให้ดียิ่งขึ้น โดยยึดความต้องการของประชาชนเป็นศูนย์กลาง สำหรับผู้ที่ต้องการติดต่อสอบถาม ร้องเรียน หรือเสนอข้อคิดเห็นต่าง ๆ ต่อ รฟท. ติดต่อได้ที่ศูนย์บริการลูกค้าสัมพันธ์ โทร. 1690 ตลอด 24 ชั่วโมง

ที่มา : https://www.thaigov.go.th/news/contents/details/58596