รัฐบาลไทย-ข่าวทำเนียบรัฐบาล-ไทยร่วมประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 7 เผย 10 ประเทศอาเซียน เตรียมตั้ง ASEAN CERT รับมือภัยคุกคามออนไลน์ 


วันพฤหัสบดีที่ 20 ตุลาคม 2565
ไทยร่วมประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 7 เผย 10 ประเทศอาเซียน เตรียมตั้ง ASEAN CERT รับมือภัยคุกคามออนไลน์
ไทยร่วมประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 7 เผย 10 ประเทศอาเซียน เตรียมตั้ง ASEAN CERT รับมือภัยคุกคามออนไลน์
MDES ร่วมประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 7 (The 7th ASEAN Ministerial Conference on Cybersecurity: AMCC) ยก Cybercrime เป็นปัญหาอาชญากรรมระดับโลก ผนึก 10 ชาติอาเซียนจัดตั้ง ASEAN CERT รับมือภัยคุกคามออนไลน์
20 ตุลาคม 2565 - นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม เปิดเผยระหว่างการทำหน้าที่หัวหน้าคณะผู้แทนไทย เข้าร่วมการประชุมรัฐมนตรีอาเซียนด้านความมั่นคงปลอดภัยไซเบอร์ครั้งที่ 7 (The 7th ASEAN Ministerial Conference on Cybersecurity: AMCC) และการประชุม AMCC วาระพิเศษร่วมกับประเทศคู่เจรจาของอาเซียน โดยมี นางโจเซฟิน ทีโอ รัฐมนตรีว่าการกระทรวงสื่อสารและสารสนเทศของสาธารณรัฐสิงคโปร์ ทำหน้าที่เป็นประธานการประชุม และมีรัฐมนตรี/ผู้แทนระดับสูงจากหน่วยงานที่ดูแลความมั่นคงปลอดภัยทางสารสนเทศจากอาเซียน ๑๐ ประเทศ และรองเลขาธิการอาเซียนด้านประชาคมเศรษฐกิจอาเซียน เข้าร่วมการประชุมฯ รวมทั้งประเทศคู่เจรจาของอาเซียน ได้แก่ เครือรัฐออสเตรเลีย แคนาดา สาธารณรัฐประชาชนจีนสาธารณรัฐอินเดีย ญี่ปุ่น นิวซีแลนด์ สหพันธรัฐรัสเซีย สหราชอาณาจักร สหรัฐอเมริกา สหภาพยุโรป และองค์การสหประชาชาติ โดยในส่วนของผู้แทนไทย ประกอบด้วย พลอากาศตรีอมร ชมเชย เลขาธิการคณะกรรมการการรักษาความมั่นคงปลอดภัยไซเบอร์แห่งชาติ ผู้แทนสำนักงานพัฒนาธุรกรรมทางอิเล็กทรอนิกส์ และผู้แทนจากกระทรวงการต่างประเทศเข้าร่วมการประชุมฯ
สำหรับการประชุมรัฐมนตรีอาเซียนด้านความมั่นคงปลอดภัยไซเบอร์ในครั้งนี้ ได้มีการหารือร่วมกันในประเด็นหลักเกี่ยวกับการจัดการความท้าทายและภัยคุกคามด้านความมั่นคงปลอดภัยไซเบอร์               ผ่านการยกระดับความร่วมมือในภูมิภาคและระหว่างประเทศ และองค์การสหประชาชาติ การหารือถึงแนวทางหรือกลไกสำหรับการประสานงานด้านความมั่นคงปลอดภัยไซเบอร์ในอาเซียน อาทิ การจัดตั้ง ASEAN CERT การดำเนินการตามแผนปฏิบัติการด้านบรรทัดฐานความมั่นคงปลอดภัยไซเบอร์ของภูมิภาค การพัฒนาศักยภาพบุคลากรในภูมิภาคอาเซียนด้านความมั่นคงปลอดภัยไซเบอร์ทั้งระดับนโยบาย ระดับปฏิบัติการ และทางเทคนิค รวมทั้งการสร้างความเข้มแข็งของภูมิภาคผ่านการปกป้องโครงสร้างพื้นฐานสำคัญทางสารสนเทศ (CII)
ทั้งนี้ กระทรวงกระทรวงดิจิทัลเพื่อเศรษฐกิจและสังคม ได้ร่วมแบ่งปันเกี่ยวกับการดำเนินงานเพื่อส่งเสริมการทำงานร่วมกับผู้มีส่วนได้ส่วนเสีย เพื่อจัดการกับภัยคุกคามทางไซเบอร์ ซึ่งเป็นปัญหาข้ามชาติและ ไร้พรมแดน ซึ่งการปกป้องพื้นที่ไซเบอร์ให้มีความปลอดภัย ต้องการความร่วมมือกันจากหลายประเทศ โดยไทยให้ความสำคัญในการดำเนินงานร่วมกันจากทั้งภาครัฐและภาคเอกชนอย่างบูรณาการบนพื้นฐานธรรมาภิบาล ในการปกป้องและจัดการกับปัญหาการคุกคามด้านความมั่นคงและปลอดภัยไซเบอร์ โดยได้ร่วมแลกเปลี่ยนมุมมองเกี่ยวกับนโยบายและแผนปฏิบัติการว่าด้วยการรักษาความมั่นคงปลอดภัยไซเบอร์ของประเทศไทย และกิจกรรมของไทยในการเสริมสร้างศักยภาพบุคลากรด้านไซเบอร์ ตลอดจนการสร้างความตระหนักรู้ถึง ภัยคุกคามไซเบอร์ของประชาชนในภาคส่วนต่างๆ ของไทยด้วย
อย่างไรก็ตาม ในการประชุมรัฐมนตรีอาเซียนด้านความมั่นคงปลอดภัยไซเบอร์ ครั้งที่ 7  (The 7th ASEAN Ministerial Conference on Cybersecurity: AMCC) นี้ ที่ประชุมฯ ได้แสดงถึงความมุ่งมั่นร่วมกัน ที่จะสร้างความมีเสถียรภาพและความปลอดภัยด้านความมั่นคงปลอดภัยไซเบอร์ในทุกมิติ เพื่อเป็นแนวทางในการดำเนินงานและส่งเสริมความร่วมมือด้านความมั่นคงปลอดภัยไซเบอร์ของภูมิภาคอาเซียนให้สามารถนำไปสู่การปฏิบัติได้จริงในอนาคตต่อไป
**************

ที่มา : https://www.thaigov.go.th/news/contents/details/60666