รัฐบาลไทย-ข่าวทำเนียบรัฐบาล-รฟม. ประมวลภาพความสนุกในกิจกรรม “แจกบัตรโดยสารฟรี ฉลองครบรอบ 30 ปี รฟม.”


วันพฤหัสบดีที่ 1 กันยายน 2565
รฟม. ประมวลภาพความสนุกในกิจกรรม “แจกบัตรโดยสารฟรี ฉลองครบรอบ 30 ปี รฟม.”
.....
การรถไฟฟ้าขนส่งมวลชนแห่งประเทศไทย (รฟม.) กระทรวงคมนาคม จัดกิจกรรมลูกค้าสัมพันธ์ “แจกบัตรโดยสารฟรี ฉลองครบรอบ 30 ปี รฟม.” เพื่อเฉลิมฉลองเนื่องในโอกาสครบรอบวันคล้ายวันก่อตั้งหน่วยงานเป็นปีที่ 30 โดยมอบบัตรโดยสาร MRT Plus ประเภทบุคคลทั่วไป จำนวน 300 ใบ มูลค่าเดินทางใบละ 300 บาท ฟรี พร้อมแจกของรางวัลมากมายรวมกว่า 1,000 ชิ้น ให้แก่ผู้โชคดีที่ร่วมกิจกรรม ซึ่งแบ่งกิจกรรมออกเป็น 2 รูปแบบ ได้แก่ กิจกรรมออนไลน์ ร่วมสนุกผ่านทางเฟซบุ๊กเพจ MRT Purple Line ในระหว่างวันที่ 21 - 22 สิงหาคม 2565 โดยมีผู้ลงทะเบียนร่วมสนุกผ่านช่องทางดังกล่าวจำนวนกว่า 7,000 คน และได้ประกาศรายชื่อผู้โชคดีที่ได้รับบัตรโดยสารฟรี จำนวน 100 รางวัล เรียบร้อยแล้วเมื่อวันที่ 24 สิงหาคม 2565 และการจัดบูธกิจกรรม ซึ่ง รฟม. ได้ยกขบวนไปสร้างความสนุกสนานกันถึงสถานีรถไฟฟ้ามหานครทั้ง 2 สาย โดยเมื่อวันที่ 25 สิงหาคม 2565 จัดบูธกิจกรรม ณ สถานีพหลโยธิน โครงการรถไฟฟ้ามหานคร สายเฉลิมรัชมงคล (MRT สายสีน้ำเงิน) และเมื่อวันที่ 26 สิงหาคม 2565 จัดบูธกิจกรรม ณ สถานีเตาปูน โครงการรถไฟฟ้ามหานคร สายฉลองรัชธรรม (MRT สายสีม่วง) โดยตลอดระยะเวลาการจัดกิจกรรมทั้ง 2 วัน มีผู้ใช้บริการรถไฟฟ้า MRT และประชาชนทั่วไปจำนวนมากให้ความสนใจร่วมเล่นเกมเพื่อลุ้นรับบัตรโดยสารที่ รฟม. นำไปแจกวันละ 100 ใบ พร้อมของรางวัลต่าง ๆ บรรยายกาศเป็นไปอย่างสนุกสนาน
ทั้งนี้ รฟม. ขอแสดงความยินดีกับผู้โชคดีที่ได้รับบัตรโดยสารและของรางวัล พร้อมทั้งขอขอบคุณผู้ใช้บริการรถไฟฟ้า ตลอดจนประชาชนทุกท่านที่ร่วมสนุกในกิจกรรมดังกล่าว ซึ่งเป็นกิจกรรมที่ รฟม. ตั้งใจจัดขึ้นเพื่อมอบความสุข สร้างรอยยิ้มและเสียงหัวเราะให้แก่ประชาชน รวมถึงเป็นการส่งเสริมความสัมพันธ์กับกลุ่มผู้มีส่วนได้ส่วนเสียของ รฟม. ติดตามรายละเอียดและข้อมูลข่าวสารเพิ่มเติมได้ที่เว็บไซต์ รฟม. www.mrta.co.th และเฟซบุ๊กการรถไฟฟ้าขนส่งมวลชนแห่งประเทศไทย หรือ Call Center รฟม. โทร. 0 2716 4044
“30 ปี รฟม. เชื่อมต่อเส้นทางสู่ความยั่งยืน Completing Connection, Mission for All”

ที่มา : https://www.thaigov.go.th/news/contents/details/58708