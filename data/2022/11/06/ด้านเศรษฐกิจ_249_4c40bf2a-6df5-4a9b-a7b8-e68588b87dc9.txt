รัฐบาลไทย-ข่าวทำเนียบรัฐบาล-นายชยธรรม์ พรหมศร ปลัดกระทรวงคมนาคม กล่าวปิดการประชุมคณะทำงานด้านการขนส่งของเอเปค ครั้งที่ 52


วันจันทร์ที่ 19 กันยายน 2565
นายชยธรรม์ พรหมศร ปลัดกระทรวงคมนาคม กล่าวปิดการประชุมคณะทำงานด้านการขนส่งของเอเปค ครั้งที่ 52
เมื่อวันที่ 16 กันยายน 2565 ณ โรงแรมพูลแมน คิงเพาเวอร์ กรุงเทพฯ
นายชยธรรม์ พรหมศร ปลัดกระทรวงคมนาคม กล่าวปิดการประชุมคณะทำงานด้านการขนส่งของเอเปค ครั้งที่ 52 (the 52nd APEC Transportation Working Group: TPTWG52) เมื่อวันที่ 16 กันยายน 2565 ณ โรงแรมพูลแมน คิงเพาเวอร์ กรุงเทพฯ
กระทรวงคมนาคมเป็นเจ้าภาพจัดการประชุมคณะทำงานด้านการขนส่งของเอเปค ครั้งที่ 52 (the 52nd APEC Transportation Working Group: TPTWG52) ระหว่างวันที่ 14 - 16 กันยายน 2565 โดยมีสมาชิกเขตเศรษฐกิจเอเปคเข้าร่วมประชุมทั้งรูปแบบ Online และ Onsite ภายใต้เป้าหมายหลัก “การขนส่งที่ไร้รอยต่อ อัจฉริยะ และยั่งยืน” (Seamless, Smart and Sustainable Transportation)
ปลัดกระทรวงคมนาคม กล่าวว่า การประชุมคณะทำงานด้านการขนส่งของเอเปค ครั้งที่ 52 เป็นเวทีสำคัญในการหารือและแลกเปลี่ยนประสบการณ์และความคิดเห็นร่วมกันระหว่างกลุ่มผู้เชี่ยวชาญทั้ง 4 สาขา คือ กลุ่มผู้เชี่ยวชาญด้านการขนส่งทางอากาศ กลุ่มผู้เชี่ยวชาญด้านการขนส่งต่อเนื่องหลายรูปแบบและระบบขนส่งอัจฉริยะ กลุ่มผู้เชี่ยวชาญด้านการขนส่งทางบก และกลุ่มผู้เชี่ยวชาญด้านการขนส่งทางน้ำ เพื่อส่งเสริมความเชื่อมโยงด้านโครงสร้างพื้นฐานทั้งในมิติบก น้ำ ราง และอากาศ เสริมสร้างความยืดหยุ่นของห่วงโซ่อุปทานและโอกาสในการเติบโตและฟื้นตัวทางเศรษฐกิจในยุคหลังการแพร่ระบาดของโรคโควิด-19
ทั้งนี้ ที่ประชุมได้รับรองแผนยุทธศาสตร์ด้านการขนส่งของเอเปค ปี พ.ศ. 2565 - 2568 (TPTWG Strategic Action Plan 2022-2025) ซึ่งจะเป็นกรอบการทำงานและแนวทางในการพัฒนาแผนงานประจำปีและกิจกรรมของกลุ่มผู้เชี่ยวชาญใน 4 สาขา รวมถึงโครงการต่าง ๆ ในกรอบเอเปคด้านการขนส่ง กำหนดทิศทางด้านการพัฒนาในอนาคต เพื่อบรรลุตามวิสัยทัศน์ปุตราจายาภายใต้กรอบเอเปค ปี ค.ศ. 2040 ที่มุ่งสร้างเขตเศรษฐกิจเอเชียแปซิฟิกที่เปิดกว้าง มีพลวัต ยืดหยุ่น และสันติสุข เพื่อความยั่งยืนแก่ประชาชน

ที่มา : https://www.thaigov.go.th/news/contents/details/59405