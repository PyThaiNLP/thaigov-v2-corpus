รัฐบาลไทย-ข่าวทำเนียบรัฐบาล-ดีอีเอส พบข่าวปลอม นโยบายรัฐครองแชมป์ ตามด้วยข่าวปลอมเรื่องผลิตภัณฑ์สุขภาพ ขณะที่ข่าวปลอมโควิด-19 มีน้อย


วันเสาร์ที่ 15 ตุลาคม 2565
ดีอีเอส พบข่าวปลอม นโยบายรัฐครองแชมป์ ตามด้วยข่าวปลอมเรื่องผลิตภัณฑ์สุขภาพ ขณะที่ข่าวปลอมโควิด-19 มีน้อย
ดีอีเอส พบข่าวปลอม นโยบายรัฐครองแชมป์ ตามด้วยข่าวปลอมเรื่องผลิตภัณฑ์สุขภาพ ขณะที่ข่าวปลอมโควิด-19 มีน้อย
กระทรวงดิจิทัลเพื่อเศรษฐกิจและสังคม (ดีอีเอส) สรุปสถานการณ์ข่าวปลอมสัปดาห์ล่าสุด  พบข่าวปลอมที่เกี่ยวกับนโยบายรัฐบาล มาอันดับที่ 1 ขณะที่ข่าวปลอมเกี่ยวกับเรื่องเศรษฐกิจรั้งท้าย
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 7 -13 ตุลาคม 2565 โดยศูนย์ต่อต้านข่าวปลอมพบข้อความที่เข้ามาจำนวน 5,335,380 ข้อความ โดยมีข้อความที่ต้องดำเนินการตรวจสอบ (Verify) ทั้งสิ้น 347 ข้อความ รวมเรื่องที่ต้องดำเนินการตรวจสอบ 151 เรื่อง ในจำนวนนี้เป็นเรื่อง Covid-19 จำนวน 5 เรื่อง
ทั้งนี้ ดีอีเอสได้แบ่งข่าวปลอมที่ได้รับความสนใจ เป็น 4 กลุ่ม ประกอบด้วย
กลุ่มที่ 1. ข่าวปลอมเรื่องนโยบายรัฐบาล ข่าวสารทางราชการ ความสงบเรียบร้อยของสังคม และความมั่นคงภายในประเทศจำนวน 65 เรื่อง อาทิ เรื่องขยายระยะเวลาโครงการลงทะเบียนเพื่อสวัสดิการแห่งรัฐ ปี 2565 ออกไปจนถึงวันที่ 31 ตุลาคมนี้ และ ขสมก. เตรียมหยุดให้บริการรถเมล์ 4 เส้นทางตั้งแต่ 10 ตุลาคม 2565 เป็นต้นไป เป็นต้น
กลุ่มที่ 2. ข่าวปลอมเรื่องผลิตภัณฑ์สุขภาพ วัตถุอันตราย เครื่องสำอาง รวมถึงสินค้าและบริการที่ผิดกฎหมาย จำนวน44 เรื่อง อาทิ สูตรชามะละกอ สามารถช้างไขมันในลำไส้และดูแลหัวใจ และ อย.สั่งระงับการจำหน่ายบะหมี่กึ่งสำเร็จรูป Mie Sedaap ที่ผลิตในอินโดนีเซีย หลังตรวจพบสารเอทิลีนออกไซต์ เป็นต้น
กลุ่มที่ 3. คือ ข่าวปลอมเรื่องภัยพิบัติ จำนวน 34 เรื่อง อาทิ มวลน้ำจากแม่น้ำปิง วัง ยม น่าน จำนวนมากเตรียมเข้าจังหวัดนครสวรรค์ และ เขื่อนอุบลรัตน์จุน้ำทะลุ 112% เตรียมระบายจาก 35 ล้าน ลูกบาศก์เมตร ต่อวัน (ล้าน ลบ.ม./วัน) ต่อวัน เป็น 54 ล้าน ลบ.ม./วัน เป็นต้น
และกลุ่มที่ 4. ข่าวปลอมเรื่องเศรษฐกิจ จำนวน 8 เรื่อง อาทิ กรุงไทยส่ง SMS แจ้งสินเชื่อเงินด่วนมั่นคง ยื่นกู้สูงสุด3,000,000 บาท และ ตลาดหลักทรัพย์แห่งประเทศไทย เปิดพอร์ตลงทุนสินทรัพย์น้ำมัน เริ่มต้น 1,000 บาท เป็นต้น
ทั้งนี้ข่าวปลอมทั้ง 4 กลุ่มมีความเกี่ยวเนื่องกับเรื่องโควิค-19 จำนวน 5 เรื่อง
อย่างไรก็ตาม เมื่อพิจารณาจากข่าวปลอมที่ได้รับความสนใจลำดับต้นๆ ในสัปดาห์ล่าสุดนี้ พบว่าส่วนใหญ่เป็นข่าวด้านเศรษฐกิจ สำหรับ ข่าวปลอมที่มีคนสนใจสูงสุด 10 อันดับ มีดังนี้
อันดับที่ 1 เรื่อง กรุงไทยส่ง SMS แจ้งสินเชื่อเงินด่วนมั่นคง ยื่นกู้สูงสุด 3,000,000 บาท
อันดับ 2 เรื่อง ออมสินและกรุงไทยปล่อยสินเชื่อกู้เร็วทันใจ รับเงินใน 5 นาที ผ่อนนาน 60 เดือน                ดอกเบี้ย0.3%
อันดับที่ 3 เรื่อง ตลาดหลักทรัพย์แห่งประเทศไทย เปิดให้ซื้อรถในฝันได้ด้วยพอร์ตหุ้น 1,000 บาท
อันดับที่ 4 เรื่อง นำบัตรประชาชนยืนยันที่ตู้ ATM ธ.กรุงไทย จะได้รับเงิน 25,000 บาท วันที่ 13 ต.ค. 2565
อันดับที่ 5 เรื่อง ตลาดหลักทรัพย์แห่งประเทศไทย เปิดพอร์ตลงทุนสินทรัพย์น้ำมัน เริ่มต้น 1,000 บาท
อันดับที่ 6 เรื่อง เพจ และกลุ่มบน Facebook ชักชวนให้ลงทุนคริปโทเคอร์เรนซี ใช้เงิน 1,000 บาท สร้างเงินแสนเงินล้าน ได้รับการอนุญาตจากสำนักงาน ก.ล.ต.
อันดับที่ 7 เรื่อง กรมอุตุฯ เตือนพายุลูกใหม่ชื่อว่า หารู ก่อตัวขึ้นที่ประเทศเวียดนาม คาดว่าจะเข้าประเทศไทยในอีก 2 - 3 วัน
อันดับที่ 8 เรื่อง ธ.กรุงไทยส่ง SMS เชิญชวนประชาชนยื่นกู้เงินสู้โควิด 300,000 บาท ผ่านลิงก์
อันดับที่ 9 เรื่อง กินข้าวกล้อง ถั่วแดง หัวกระเทียมที่นึ่งสุก ช่วยรักษาโรคไต
อันดับที่ 10 เรื่อง ตลาดหลักทรัพย์แห่งประเทศไทย เปิดให้ซื้อบ้านหรูด้วยพอร์ตหุ้น เพียง 1,000 บาท
“ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียล/ออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาว นพวรรณ กล่าว
******************

ที่มา : https://www.thaigov.go.th/news/contents/details/60454