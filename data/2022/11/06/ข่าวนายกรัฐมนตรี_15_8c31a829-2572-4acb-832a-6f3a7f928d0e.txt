รัฐบาลไทย-ข่าวทำเนียบรัฐบาล-นายกรัฐมนตรีพร้อมคณะ เยี่ยมให้กำลังใจครอบครัวผู้เสียชีวิตและร่วมพิธีสวดพระอภิธรรม ณ วัดราษฎร์สามัคคี อำเภอนากลาง จังหวัดหนองบัวลำภู


วันอาทิตย์ที่ 9 ตุลาคม 2565
พิมพ์
นายกรัฐมนตรีพร้อมคณะ เยี่ยมให้กำลังใจครอบครัวผู้เสียชีวิตและร่วมพิธีสวดพระอภิธรรม ณ วัดราษฎร์สามัคคี อำเภอนากลาง จังหวัดหนองบัวลำภู
นายกรัฐมนตรีพร้อมคณะ เยี่ยมให้กำลังใจครอบครัวผู้เสียชีวิตและร่วมพิธีสวดพระอภิธรรม ณ วัดราษฎร์สามัคคี อำเภอนากลาง จังหวัดหนองบัวลำภู
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฎิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (9 ตุลาคม 2565) เวลา 17.30 น. พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม พร้อมด้วย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ นายดิสทัต โหตระกิตย์ เลขาธิการนายกรัฐมนตรี และคณะ เดินทางไปเยี่ยมให้กำลังใจครอบครัวผู้เสียชีวิต และร่วมพิธีสวดพระอภิธรรม ณ วัดราษฎร์สามัคคี ตำบลอุทัยสวรรค์ อำเภอนากลาง จังหวัดหนองบัวลำภู โดยกรมคุ้มครองสิทธิและเสรีภาพ ร่วมกับสำนักงานยุติธรรมจังหวัดหนองบัวลำภู มอบเงินช่วยเหลือเยียวยาผู้เสียหายในคดีอาญา ตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 และที่แก้ไขเพิ่มเติม กรณีเสียชีวิต รวมรายละ 110,000 บาท ส่วนรายที่บาดเจ็บอยู่ระหว่างการรักษาตัว จะดำเนินการช่วยเหลือในโอกาสต่อไป
นายกรัฐมนตรีแสดงความห่วงใยต่อผู้ได้รับผลกระทบจากเหตุการณ์ที่เกิดขึ้น และร่วมเป็นกำลังใจให้ในนามของคนไทยทั้งประเทศ ขอให้ทุกคนเข้มแข็ง คนไทยทุกคนมีความห่วงใยซึ่งกันและกัน ความปรารถนาดีที่มีต่อกันจะเป็นพลังกุศลอันยิ่งใหญ่ให้ทุกคนก้าวผ่านช่วงเวลานี้ไปได้ และขอขอบคุณผู้มีส่วนเกี่ยวข้องทุกคน ทุกฝ่าย ที่ร่วมมือร่วมใจกันให้ความช่วยเหลือ สนับสนุนและร่วมกันดูแลคนไทยด้วยความสามัคคี
จากนั้น เวลา 18.00 น. นายกรัฐมนตรีและคณะ ร่วมสวดพระอภิธรรม ณ วัดราษฎร์สามัคคี โดยนายกรัฐมนตรีจุดธูปเทียนเครื่องกะบะมุกหน้าตู้พระอภิธรรม พระสงฆ์ 4 รูป สวดพระอภิธรรม จบแล้วนายกรัฐมนตรีทอดผ้าบังสุกุลถวายพระสงฆ์ 4 รูป พระสงฆ์พิจารณาผ้าบังสุกุล พระสงฆ์อนุโมทนา นายกรัฐมนตรีกรวดน้ำ  กราบลาพระรัตนตรัยที่โต๊ะหมู่บูชา และแสดงความเคารพศพ เป็นอันเสร็จพิธี ทั้งนี้ นายกรัฐมนตรีได้กล่าวกับประชาชนก่อนเดินทางกลับว่า “ขอบุญกุศลที่ทุกคนได้ร่วมกันทำดลบันดาลให้ทุกดวงวิญญาณสู่สุคติภพ” ด้วย
ทั้งนี้ พลเอก ประวิตร วงษ์สุวรรณ รองนายกรัฐมนตรี พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม ร่วมสวดพระอภิธรรม ณ วัดศรีอุทัย ตำบลอุทัยสวรรค์ อำเภอนากลาง จังหวัดหนองบัวลำภู และนายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ร่วมสวดพระอภิธรรม ณ วัดเทพมงคลพิชัย ตำบลด่านช้าง อำเภอนากลาง จังหวัดหนองบัวลำภู
สำหรับพิธีบำเพ็ญกุศล พระบาทสมเด็จพระเจ้าอยู่หัว ทรงรับไว้ในพระบรมราชานุเคราะห์ สวดพระอภิธรรม ถึงวันจันทร์ที่ 10 ตุลาคม 2565 จากนั้นจะมีพิธีพระราชทานเพลิงศพ เป็นกรณีพิเศษ ในวันอังคารที่ 11 ตุลาคม 2565 เวลา 16.00 น.
.....................

ที่มา : https://www.thaigov.go.th/news/contents/details/60246