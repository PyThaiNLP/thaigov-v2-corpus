รัฐบาลไทย-ข่าวทำเนียบรัฐบาล-9 มทร. ชูยุทธศาสตร์ ONE RMUT เพื่อผลิตกำลังคนสมรรถนะสูงและนวัตกรเพื่อพัฒนาประเทศระยะยาว


วันจันทร์ที่ 5 กันยายน 2565
9 มทร. ชูยุทธศาสตร์ ONE RMUT เพื่อผลิตกำลังคนสมรรถนะสูงและนวัตกรเพื่อพัฒนาประเทศระยะยาว
9 มทร. ชูยุทธศาสตร์ ONE RMUT เพื่อผลิตกำลังคนสมรรถนะสูงและนวัตกรเพื่อพัฒนาประเทศระยะยาว
4 สิงหาคม 2565 ณ โรงแรมอมารี วอเตอร์เกท กรุงเทพ/ศาสตราจารย์ (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) เป็นประธานในพิธีเปิด RMUT EXPO 2565 กลุ่มมหาวิทยาลัยเทคโนโลยีราชมงคล จัดงานแสดงวิสัยทัศน์ ยุทธศาสตร์และผลงานสำคัญ ‘RMUT EXPO’ เน้นการพัฒนานักปฏิบัติขั้นสูงและนวัตกร เพื่อการพัฒนากำลังคนของประเทศ รับแนวนโยบายกระทรวง อว. โดยมีอธิการบดี รองอธิการบดี ผู้ช่วยอธิการบดี คณาจารย์ นักศึกษา และแขกผุ้มีเกียรติเข้าร่วมงานอย่างล้นหลาม
.
ศาสตราจารย์ (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) ประธานในพิธีเปิด RMUT EXPO กล่าวว่า มหาวิทยาลัยเทคโนโลยีราชมงคล ถือว่าเป็นฟันเฟื่องสำคัญในการขับเคลื่อนระบบเศรษฐกิจของประเทศ มาตลอดระยะเวลา 47 ปี นับจากมีการก่อตั้งวิทยาลัยเทคโนโลยีและอาชีวศึกษาขึ้น ด้วยการพัฒนากำลังคนด้านวิทยาศาสตร์และเทคโนโลยี ทั้งในระดับต่ำกว่าปริญญาตรี ระดับปริญญาตรี และระดับบัณฑิตศึกษา ที่เพียบพร้อมด้วยทักษะปฏิบัติสมรรถนะสูงเข้าสู่ตลาดแรงงาน และสร้างสรรค์เทคโนโลยีและนวัตกรรมที่สอดคล้องกับความต้องการของภาคการผลิตและสังคม และความคาดหวังต่อกลุ่มมหาวิทยาลัยเทคโนโลยีราชมงคล ในการที่จะขยายผลการปรับเปลี่ยนบทบาทภายในของกลุ่มมหาวิทยาลัย ในการพลิกโฉมแนวทางการผลิตกำลังคนยุคใหม่ ไปสู่การเป็นต้นแบบในการบริหารจัดการองค์กรอุดมศึกษาแก่มหาวิทยาลัยอื่น ๆ ในประเทศไทย และหวังจะได้เห็นผลลัพธ์จากการแปลงวิสัยทัศน์ และเป้าหมายเชิงยุทธศาสตร์ไปสู่การขับเคลื่อนสังคมตามความเชี่ยวชาญของแต่ละมหาวิทยา และการใช้ทรัพยากรร่วมกันภายใต้แนวคิดของ ONE-RMUT
.
ศาสตราจารย์ (พิเศษ) ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม (รมว.อว.) กล่าวต่อไปว่า ผมหลังจากมาถึงที่งานและเดินดูงาน รู้สึกประทับใจมาก วันนี้ผมรู้สึกอบอุ่นและมีพลังมาก ผมอยากจะบอกอีกอย่าหนึ่ง คือ ผมเห็นอนาคตจากงานนี้ ผมมีโอกาสไปเยี่ยมมหาวิทยาลัยเทคโนโลยีแต่ยังไม่ครบทุกมหาลัย ได้เห็นได้คุยได้พบมาตลอดและมีความเชื่อมั่นในตัวของพวกเรา ที่เป็นเช่นนั้นเพราะว่ามหาวิทยาลัยของเราทั้ง 9 แห่งรวมกันแล้วมีนักศึกษากว่า 130,000 คน แต่ละปีผลิตบัณฑิตออกไป 40,000 คนครอบคลุมทั่วทั้งประเทศ จริงๆแล้ว มีนักศึกษาอยู่เกือบทุกจังหวัด ที่ศึกษาใน มทร. พอไปดูพวกเราเชี่ยวชาญทั้งทางด้านทฤษฎีและปฏิบัติ สามารถผลิตอะไรออกมาได้เยอะ ตอนเกิดโควิด-19 จำได้ว่า มทร.ล้านนา เป็นคนทดสอบหน้ากากอนามัย ซึ่งถือว่าสุดยอดมาก สำหรับวันนี้มทร. มีความคิดที่จะทำ one rmutt เสริมกำลังกัน เสมือนว่าเป็นหนึ่งมหาวิทยาลัยซึ่งใหญ่มากๆ ประเด็นนี้สำคัญ มทร. ของเรามีกำลังนักศึกษากว่า 130,000 คนซึ่งใหญ่มาก ซึ่งทำให้เกิด economy of scale การที่มหาวิทยาลัยพร้อมใจกันทำนำไปสู่ความยิ่งใหญ่มากยิ่งขึ้น ซึ่งจะผลิตคนเก่งมากมาย ผมอยากให้ มทร. ทำเพิ่มอีกหลายๆอย่าง อาทิ สาธิตอาชีวะ หรือสาธิตเทคโนโลยี 4.0 อยากเห็นเด็กที่สนใจเรื่องการใช้มือการใช้หัวเพื่อจะทำวิศวะทำอาชีวะตั้งแต่อายุยังน้อย เพื่อนำไปสู่ความก้าวหน้า และผลิตเด็กที่มีคุณภาพในอนาคต
.
ด้าน รองศาสตราจารย์ ดร.สมหมาย ผิวสอาด ประธานที่ปะชุมอธิการบดีมหาวิทยาลัยเทคโนโลยีราชมงคล อธิการบดีมหาวิทยาลัยเทคโนโลยีราชมงคลธัญบุรี กล่าวว่า RMUT EXPO เป็นงานมหกรรมของกลุ่มมหาวิทยาลัยเทคโนโลยีราชมงคลทั้ง 9 แห่ง ที่ได้ร่วมมือกันดำเนินการ แสดงจุดร่วม วิสัยทัศน์ ยุทธศาสตร์ และผลงานสำคัญต่าง ๆ ที่เกิดขึ้น และได้รับความร่วมมือที่ดีจากสำนักงานสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ หรือ สอวช. ดำเนินโครงการ “ศึกษาวิจัยเชิงนโยบายการปรับเปลี่ยนบทบาทมหาวิทยาลัยเพื่อขับเคลื่อนยุทธศาสตร์ของประเทศ University Transformation for National Projects กลุ่มมหาวิทยาลัยเทคโนโลยีราชมงคล” เพื่อจัดทำแผนยุทธศาสตร์มหาวิทยาลัยเทคโนโลยีราชมงคล เพื่อขับเคลื่อนประเด็นสำคัญของประเทศ พ.ศ. 2566 - 2570 ให้เป็นแผนที่นำทาง Roadmap 5 ปี สำหรับการปรับเปลี่ยนบทบาทกลุ่มมหาวิทยาลัย และออกแบบกลไกการปฏิบัติ สำหรับปรับเปลี่ยนบทบาทกลุ่มมหาวิทยาลัยให้เหมาะสมกับการยกระดับและพลิกโฉมอุตสาหกรรม สังคม และชุมชนท้องถิ่น
.
รองศาสตราจารย์ ดร.สมหมาย ยังกล่าวอีกว่า ด้วยศักยภาพของกลุ่มราชมงคลทั้ง 9 แห่ง ที่มีความพร้อมด้านโครงสร้างพื้นฐาน ความเชี่ยวชาญของบุคลากรที่หลากหลาย เพื่อพัฒนากำลังคนสมรรถนะสูง พัฒนาเทคโนโลยีและนวัตกรรมเพื่อรองรับการเปลี่ยนแปลง และการเปลี่ยนผ่านภาคเกษตรกรรม ภาคการผลิต ภาคบริการ และขับเคลื่อนสังคมไปสู่การสร้างเศรษฐกิจมูลค่าและคุณค่าสูง ตอบโจทย์สำคัญของประเทศในอนาคต ภายใต้แพลตฟอร์มการทำงานร่วมกันทั้ง 9 แห่ง ที่ว่า “ONE-RMUT”

ที่มา : https://www.thaigov.go.th/news/contents/details/58822