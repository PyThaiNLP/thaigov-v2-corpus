รัฐบาลไทย-ข่าวทำเนียบรัฐบาล-รมช.ประภัตร นำทีมช่วยเหลือเยียวยาผู้ประสบภัยโรคลัมปี – สกิน 


วันศุกร์ที่ 9 กันยายน 2565
รมช.ประภัตร นำทีมช่วยเหลือเยียวยาผู้ประสบภัยโรคลัมปี – สกิน
รมช.ประภัตร นำทีมช่วยเหลือเยียวยาผู้ประสบภัยโรคลัมปี – สกิน พร้อมมอบโค – กระบือ ในโครงการธนาคารโค - กระบือ เพื่อเกษตรกร ตามพระราชดำริ แก่เกษตรกรในพื้นที่ จ.ร้อยเอ็ด
นายประภัตร โพธสุธน รัฐมนตรีช่วยว่าการกระทรวงเกษตรและสหกรณ์ เปิดเผยภายหลังเป็นประธานในพิธีมอบเงินช่วยเหลือเยียวยาผู้ประสบภัยโรคลัมปี - สกิน (Lumpy Skin Disease : LSD) และมอบโค – กระบือ ให้แก่เกษตรกร ในโครงการธนาคารโค - กระบือ เพื่อเกษตรกร ตามพระราชดำริ พร้อมชี้แจง “โครงการสานฝันสร้างอาชีพ และยกระดับรายได้เกษตรกร” ณ โรงเรียนอุดมศึกษาพัฒนาการร้อยเอ็ด อำเภอเมือง จังหวัดร้อยเอ็ด โดยมีนายภูสิต สมจิตต์ ผู้ว่าราชการจังหวัดร้อยเอ็ด นายวิวัฒน์ ไชยชะอุ่ม ผู้อำนวยการกองส่งเสริมและพัฒนาการปศุสัตว์ กรมปศุสัตว์ หน่วยงานที่เกี่ยวข้อง ผู้นำภาคประชาชน และเกษตรกรเข้าร่วม
“กระทรวงเกษตรและสหกรณ์ ได้จัดทำโครงการธนาคารโค - กระบือ เพื่อเกษตรกร ตามพระราชดำริ ซึ่งเกิดขึ้นจากพระมหากรุณาธิคุณ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว
ที่ทรงพระราชทานโค – กระบือให้แก่เกษตรกร โดยในวันนี้ได้ส่งมอบโคในโครงการฯ ดังกล่าว ให้แก่เกษตรกรในพื้นที่จังหวัดร้อยเอ็ด จำนวน 54 ตัว เพื่อช่วยเหลือเกษตรกรให้มีโค – กระบือเป็นของตนเอง ได้ใช้ในการประกอบอาชีพเกษตรกรรม อีกทั้งได้มูลโคเป็นปุ๋ยคอก เป็นการลดรายจ่ายและทำให้เกษตรกรมีรายได้เพิ่มขึ้น นอกจากนี้ยังมอบเงินเยียวยาผู้ประสบภัยโรคลัมปี - สกิน (Lumpy Skin Disease : LSD) ให้แก่เกษตรกรในจังหวัดร้อยเอ็ด วงเงินช่วยเหลือเกษตรกร ทั้งสิ้น 118,350,250 บาท ให้แก่เกษตรกร 6,172 ราย มีโค - กระบือที่ตายทั้งสิ้นจำนวน 6,770 ตัว”      รมช.ประภัตร กล่าว
สำหรับเกษตรกรในพื้นที่อำเภอเมืองร้อยเอ็ด มีเกษตรกรที่ประสบภัยโรคลัมปี - สกิน จำนวน 599 ราย        โค - กระบือป่วยตายจำนวน 669 ตัว มูลค่าความเสียหาย 12,619,000 บาท โดยสำนักงานปศุสัตว์จังหวัดร้อยเอ็ดได้ดำเนินการเบิกจ่ายงบประมาณดัวกล่าวเรียบร้อยแล้ว
ในโอกาสนี้ รมช.ประภัตร ยังได้ชี้แจงและขอความร่วมมือกับหน่วยงานในพื้นที่ให้ช่วยกันประชาสัมพันธ์ “โครงการสานฝันสร้างอาชีพ และยกระดับรายได้เกษตรกร” ซึ่งมีวัตถุประสงค์ในการปล่อยสินเชื่อสำหรับใช้ในการประกอบอาชีพการเกษตร อาชีพนอกภาคเกษตร หรือการลงทุนค้าขาย เพื่อเสริมรายได้ในครัวเรือน โดยเน้นอาชีพที่มีตลาดรองรับชัดเจน มีการประกันราคารับซื้อผลผลิต สามารถสร้างรายได้ในระยะเวลาไม่เกิน 6 เดือน มีผลตอบแทนเบื้องต้นเพียงพอต่อการดำรงชีพ และสามารถต่อยอดเป็นอาชีพที่มั่นคงต่อไปได้ในอนาคต โดยวงเงินกู้สูงสุดรายละไม่เกิน 100,000 บาท แต่ต้องไม่เกินค่าใช้จ่ายและหรือค่าลงทุนจริงของลูกค้าแต่ละรายด้วย ทั้งนี้ สามารถยื่นความประสงค์ขอกู้ตามโครงการได้ 2 ช่องทาง ได้แก่ 1) ยื่นขอกู้เงินที่ธนาคาร ธ.ก.ส. สาขาที่ตนเองมีภูมิลำเนาหรือที่ตั้งของโครงการ (Walk In) และ 2) ให้ผู้ขอกู้ลงทะเบียนยื่นขอสินเชื่อผ่านช่องทาง Line Official : BAAC Family และนัดหมายผู้ขอกู้ผ่านระบบนัดหมาย

ที่มา : https://www.thaigov.go.th/news/contents/details/59054