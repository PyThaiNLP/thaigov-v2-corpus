รัฐบาลไทย-ข่าวทำเนียบรัฐบาล-​3 งานเทศกาลนานาชาติของไทย คว้ารางวัลจากเวที IFEA/Haas & Wilkerson Pinnacle Award 2022 เตรียมยกเป็นต้นแบบผลักดันเทศกาลในทุกภูมิภาคดึงนักท่องเที่ยวกระจายสู่ท้องถิ่น


วันอาทิตย์ที่ 2 ตุลาคม 2565
พิมพ์
​3 งานเทศกาลนานาชาติของไทย คว้ารางวัลจากเวที IFEA/Haas & Wilkerson Pinnacle Award 2022 เตรียมยกเป็นต้นแบบผลักดันเทศกาลในทุกภูมิภาคดึงนักท่องเที่ยวกระจายสู่ท้องถิ่น
​3 งานเทศกาลนานาชาติของไทย คว้ารางวัลจากเวที IFEA/Haas & Wilkerson Pinnacle Award 2022 เตรียมยกเป็นต้นแบบผลักดันเทศกาลในทุกภูมิภาคดึงนักท่องเที่ยวกระจายสู่ท้องถิ่น
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า ตามที่พล.อ.ประยุทธ์ จันทร์โอชา นายกรัฐมนตรีและรมว.กลาโหม มีนโยบายให้การท่องเที่ยวเป็นเครื่องมือในการกระจายรายได้ลงสู่ท้องถิ่น โดยให้หน่วยงานที่เกี่ยวข้องยกระดับทั้งกิจกรรม สินค้า และบริการให้ได้มาตรฐานการท่องเที่ยวที่เป็นสากลเพื่อเป็นแรงดึงดูดนักท่องเที่ยว
ล่าสุด สำนักงานส่งเสริมการจัดประชุมและนิทรรศการ (สสปน.) หรือ TCEB ได้ผลักดันการยกระดับงานเทศกาลต่างๆ ที่มีอยู่จำนวนมากตามความหลากหลายของวัฒนธรรม กระจายอยู่ทุกภูมิภาคของประเทศให้เป็นที่รู้จักของนานาชาติ โดยส่งงานเทศกาลของไทยเข้าประกวดในงานเทศกาลยอดเยี่ยม IFEA/Haas & Wilkerson Pinnacle Award 2022 ซึ่งจัดโดยสมาคมเทศกาลและกิจกรรมระหว่างประเทศ (International Festivals & Events Association : IFEA) มีงานเทศกาลนานาชาติจากทั่วโลกส่งเข้าประกวดใน 73 สาขา
ปรากฏว่ามี 3 เทศกาลนานาชาติของไทยที่ได้รับรางวัลระดับ Bronze(เหรียญทองแดง) จากการประกวดเวทีดังกล่าว ได้แก่ 1)งานเทศกาลดนตรี Bangkok Music City 2563 กรุงเทพมหานคร รับรางวัล Best Virtual Festival/Event 2)งานเทศกาลแห่เทียนพรรษา จ. อุบลราชธานี 2562 รับรางวัล Best Parade  และ 3) งานเทศกาลศิลปะ Loei Art Fes จ.เลย 2564 รับรางวัล Best Community Outreach Program
“ผลการประกวดเทศกาลนานาชาติประจำปีนี้ มีการประกาศในงานประชุมสามัญประจำปี IFEA Convention, Expo & Retreat ครั้งที่ 65 ณ เมืองเท็กซัส ประเทศสหรัฐฯ ซึ่งทั้ง 3 รางวัลถือเป็นการการันตีศักยภาพในการจัดงานเทศกาลของไทยและจะเป็นต้นแบบที่ TCEB จะผลักดันให้กับงานเทศกาลอื่น ๆ ในไทยเป็นที่รู้จักในระดับนานาชาติ แสดงให้เห็นถึงความหลากหลายของวัฒนธรรมในไทย และดึงดูดนักท่องเที่ยว ที่กำลังจะเพิ่มขึ้นตามสถานการณ์โควิด19 ที่คลี่คลาย” น.ส.ไตรศุลี กล่าว
น.ส.ไตรศุลี กล่าวว่า ขณะนี้ภาคการท่องเที่ยวของไทยฟื้นตัวโดยต่อเนื่อง เห็นได้จากข้อมูลต่างๆ ที่หน่วยงานเกี่ยวข้องทยอยรายงานออกมา โดยกระทรวงการท่องเที่ยวและกีฬา ระบุถึงสถิติการท่องเที่ยวตั้งแต่วันที่ 1 ม.ค.-21 ก.ย. 65 ว่า มีจำนวนนักท่องเที่ยวระหว่างประเทศสะสม 5,257,196 คน  รายได้จากนักท่องเที่ยวสะสม 211,974 คน ขณะที่นักท่องเที่ยวไทยเที่ยวไทยสะสม 98.7 ล้านคน-ครั้ง รายได้จากนักท่องเที่ยวสะสม 432,889 ล้านบาท
ทางด้านสำนักงานการบินพลเรือนแห่งประเทศไทย(กพท.) รายงานถึงแนวโน้มการเดินทางของนักท่องเที่ยวที่เข้าสู่ประเทศไทยเพิ่มขึ้นในระยะต่อไป จากจำนวนที่นั่งโดยสารที่จะมีการเดินทางมาประเทศไทยในช่วงฤดูหนาว(ต.ค.65-มี.ค.66) อยู่ที่ 573,538 ที่นั่งต่อสัปดาห์ เพิ่มขึ้นร้อยละ 74.18 เมื่อเทียบกับช่วงฤดูร้อน(มี.ค.-ต.ค.65) ที่มีจำนวนที่นั่งโดยสารมายังประเทศไทย 329,288 ที่นั่งต่อสัปดาห์  โดยส่วนใหญ่เป็นการโดยสารจากประเทศในแถบเอเชียแปซิฟิก 468,948 ที่นั่งต่อสัปดาห์ เพิ่มขึ้นร้อยละ 82.55 ยุโรป 56,354 ที่นั่งต่อสัปดาห์ เพิ่มขึ้น ร้อยละ 57.77  ตะวันออกกลาง 44,900 ที่นั่งต่อสัปดาห์ เพิ่มขึ้นร้อยละ 30.14 และแอฟริกา 2,414 ที่นั่งต่อสัปดาห์ เพิ่มขึ้นร้อยละ 14.95

ที่มา : https://www.thaigov.go.th/news/contents/details/59923