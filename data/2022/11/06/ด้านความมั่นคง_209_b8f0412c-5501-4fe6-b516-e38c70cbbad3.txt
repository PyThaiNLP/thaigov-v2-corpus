รัฐบาลไทย-ข่าวทำเนียบรัฐบาล-ปลัด มท. ปลื้มไม่หยุด ภาพรวมการจัดงานนิทรรศการของ มท. ในงาน SX 2022 จากแบบสอบถาม มีความพึงพอใจในภาพรวมในระดับ มากที่สุด เผยยอดเงินบริจาคทั้งหมดจะนำไปบริจาคเข้ากองทุนเล่าเรียนหลวง ฯ


วันอังคารที่ 11 ตุลาคม 2565
พิมพ์
ปลัด มท. ปลื้มไม่หยุด ภาพรวมการจัดงานนิทรรศการของ มท. ในงาน SX 2022 จากแบบสอบถาม มีความพึงพอใจในภาพรวมในระดับ มากที่สุด เผยยอดเงินบริจาคทั้งหมดจะนำไปบริจาคเข้ากองทุนเล่าเรียนหลวง ฯ
ปลัด มท. ปลื้มไม่หยุด ภาพรวมการจัดงานนิทรรศการของ มท. ในงาน SX 2022 จากแบบสอบถาม มีความพึงพอใจในภาพรวมในระดับ มากที่สุด เผยยอดเงินบริจาคทั้งหมดจะนำไปบริจาคเข้ากองทุนเล่าเรียนหลวงสำหรับพระสงฆ์ไทยต่อไป
เมื่อวันที่ 10 ต.ค. 65 เวลา 09.00 น. นายสุทธิพงษ์ จุลเจริญ ปลัดกระทรวงมหาดไทย เปิดเผยว่า การร่วมจัดนิทรรศการนานาชาติ "การขับเคลื่อนเพื่อมุ่งสู่การพัฒนาอย่างยั่งยืนกระทรวงมหาดไทย" ในงาน Sustainablility Expo 2022 หรือ SX 2022 ในระหว่างวันที่ 26 ก.ย. - 2 ต.ค. 65 ที่ผ่านมา ณ ศูนย์การประชุมแห่งชาติสิริกิติ์ จากแบบสอบถามที่ได้ทำการสำรวจพบว่าในภาพรวมผู้ที่เข้าเยี่ยมชมบูธกิจกรรมมีความพึงพอใจในระดับ มากที่สุด (จากผลการสำรวจ 2,190 คน) นอกจากนี้ ในกิจกรรมมหาดไทยปันสุข มียอดเงินบริจาค รวมทั้งสิ้น 82,291.25 บาท (แปดหมื่นสองพันสองร้อยเก้าสิบเอ็ดบาทยี่สิบห้าสตางค์)โดยกระทรวงมหาดไทยจะนำเงินบริจาคทั้งหมดไปสมทบทุนเล่าเรียนหลวงสำหรับพระสงฆ์ไทย ประจำปี พ.ศ. 2565 จึงขอร่วมอนุโมทนาบุญกับทุก ๆ ท่านที่มีส่วนร่วมในการสนับสนุนกิจกรรมในครั้งนี้
นายสุทธิพงษ์ จุลเจริญ ปลัดกระทรวงมหาดไทย กล่าวว่า กิจกรรมในครั้งนี้จะสำเร็จไม่ได้ถ้าขาดความร่วมมือจากพี่น้องเครือข่ายโคก หนอง นา กลุ่มเครือข่ายผู้ผลิตผ้าไทย กลุ่มเครือข่าย OTOP นวัตวิถี ภาคีเครือข่ายการทำงานกลไก 3 5 7 (3 ระดับ 5 กลไก และ 7 ภาคีเครือข่าย) และพลัง "บวร บรม ครบ" เจ้าหน้าที่ของกระทรวงมหาดไทย ทั้งในส่วนกลางและภูมิภาค รวมถึง ดร.วันดี กุญชรยาคง จุลเจริญ นายกสมาคมแม่บ้านมหาดไทย รศ.วรวรรณ โรจนไพบูลย์ และ ผศ.พิเชฐ โสวิทยสกุล ที่ปรึกษาปลัดกระทรวงมหาดไทย ดร.ศิริมาเมธ์วดี ศิรธนิตรา นายกเทศมนตรีเมืองพิบูลมังสาหาร และผู้เข้าร่วมกิจกรรมทุกคนที่ช่วยทำให้การจัดกิจกรรมในครั้งนี้สำเร็จไปได้ด้วยดี ซึ่งถือเป็นกำลังใจสำคัญที่ทำให้กระทรวงมหาดไทยมุ่งมั่น Change for Good เพื่อสร้างสรรค์สิ่งดี ๆ ให้แก่สังคม ตามเป้าหมายการพัฒนาที่ยั่งยืนในทุกมิติต่อไป
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า กระทรวงมหาดไทยได้ทำการสำรวจความพึงพอใจในการร่วมจัดงานเเสดงนิทรรศการในงาน Sustainability EXPO 2022 หรือ SX 2022 ซึ่งมีผู้ตอบแบบสอบถามจำนวน 2,190 คน แบ่งเป็น กลุ่มบุคคลทั่วไป จำนวน 729 คน กลุ่มนักเรียน/นักศึกษา จำนวน 579 คน กลุ่มเจ้าหน้าที่ของรัฐ จำนวน 495 คน กลุ่มภาคเอกชน จำนวน 372 คน และกลุ่มสื่อมวลชน 15 คน พบว่า ร้อยละ 70 ทราบข่าวการจัดนิทรรศการจากช่องทางออนไลน์​ และกิจกรรมที่ได้รับความพึงพอใจมากที่สุด คือ กิจกรรม มหาดไทยปันสุข ส่วนกิจกรรมที่ได้รับความพึงพอใจลำดับต่อมา คือ กิจกรรมฝึกปฏิบัติการ "พึ่งตน เพื่อโลก เพื่อเรา" กิจกรรมผลการดำเนินงาน/โครงการสำคัญ และกิจกรรม Live Action ตามลำดับ
นายสุทธิพงษ์ จุลเจริญ ปลัดกระทรวงมหาดไทย กล่าวต่อว่า ผู้เข้าร่วมชมนิทรรศการยังชื่นชมการให้ข้อมูลและการตอบข้อซักถามของเจ้าหน้าที่ประจำบูธ ซึ่งจากแบบสำรวจอยู่ในระดับ มาก มีค่าเฉลี่ยความพึงพอใจอยู่ที่ 4.48 โดยความพร้อมของสถานที่จัดนิทรรศการ อยู่ในระดับ มากที่สุด ที่ค่าเฉลี่ย 4.52 ในขณะเดียวกัน การเปิดโอกาสให้มีส่วนร่วมในนิทรรศการ อยู่ในระดับ มาก ที่ค่าเฉลี่ย 4.50 และระยะเวลาในการจัดนิทรรศการ อยู่ในระดับ มาก ที่ค่าเฉลี่ย 4.47 นอกจากนี้ ได้รับข้อเสนอเเนะในการจัดงานครั้งต่อไป ใน 3 เรื่อง คือ ควรเพิ่มการประชาสัมพันธ์ให้มากขึ้น ควรเพิ่มพื้นที่การจัดกิจกรรม และควรจัดนิทรรศการลักษณะนี้ให้บ่อยครั้งมากขึ้น
"ขอขอบคุณ สถาบันเทคโนโลยีพระจอมเกล้าเจ้าคุณทหารลาดกระบัง (สจล.) บริษัท ไทยเบฟเวอเรจ จำกัด (มหาชน) คณะสงฆ์ คณะผู้ประสานงานสหประชาชาติประจำประเทศไทย ที่นำโดยคุณกีต้า ซับบระวาล และทุก ๆ ท่านที่ทำให้งานนี้สำเร็จไปได้ด้วยดี และขอขอบคุณที่ร่วมเเสดงความคิดเห็นผ่านแบบสอบถาม ทั้งนี้ กระทรวงมหาดไทยจะนำข้อมูลและข้อคิดเห็นทั้งหมดไปประมวลผลเเละนำไปใช้ในการปรับปรุงเพื่อให้การจัดกิจกรรมครั้งต่อ ๆ ไป ดีขึ้นเรื่อย ๆ กระทรวงมหาดไทยขอเป็นส่วนหนึ่งในการขับเคลื่อนประเทศไทยไปสู่เป้าหมายการพัฒนาที่ยั่งยืน ทั้ง 17 ข้อ ขององค์การสหประชาชาติ หรือ UN ด้วยกลไกการทำงานในระดับพื้นที่ กลไก 3 5 7 และพลัง "บวร บรม ครบ" มาเป็นแนวทางในการขับเคลื่อนภารกิจ “บำบัดทุกข์ บำรุงสุข” และจะมุ่งมั่นพัฒนาคนให้มีความ “พอประมาณ มีเหตุผล และมีภูมิคุ้มกัน ภายใต้เงื่อนไขความรู้ คู่คุณธรรม" เพื่อนำไปสู่การยกระดับคุณภาพชีวิตของพี่น้องประชาชนรายครัวเรือนในทุกมิติ สร้างกระบวนการรวมกลุ่มที่มุ่งสู่ความมั่งคง และยั่งยืนในระดับชุมชน ต่อยอดสู่เป้าหมายการพัฒนาประเทศไทยให้มีความ มั่นคง มั่งคั่ง และยั่งยืน เพื่อโลก ดั่งเจตนารมณ์ที่ผู้บริหารกระทรวงมหาดไทย และผู้ว่าราชการจังหวัดทั้ง 76 จังหวัดได้ร่วมลงนามประกาศเจตนารมณ์ เพื่อประเทศไทยที่ยั่งยืนกับด้วยแนวคิด 76 จังหวัด 76 คำมั่นสัญญา เพื่อการพัฒนา เพื่อความเท่าเทียม เพื่อความยั่งยืน “โลกนี้เพื่อเรา” ให้สมกับความตั้งใจที่จะ Change for Good เพื่อสร้างสรรค์สิ่งดี ๆ เพื่อคนไทยกว่า 69 ล้านคน ร่วมกับสหประชาชาติ ซึ่งคุณกีต้าฯ จะขอทำ work shop ร่วมกันระหว่าง UN กับ 76 จังหวัด และฝากความหวังการพัฒนาประเทศอย่างยั่งยืนกับกระทรวงมหาดไทย ขยายผลสู่ความยั่งยืนที่เป็นรูปธรรมและเป็นที่ประจักษ์ แก่สายตาประชาคมโลกต่อไป” ปลัดกระทรวงมหาดไทย กล่าวทิ้งท้าย
#MOIforSDGs #MOI_SX2022 #มหาดไทย #SX2022
#SustainabilityExpo #กระทรวงมหาดไทย
#130ปีกระทรวงมหาดไทย_บำบัดทุกข์บำรุงสุข
#SDGsforAll #ChangeforGood

ที่มา : https://www.thaigov.go.th/news/contents/details/60318