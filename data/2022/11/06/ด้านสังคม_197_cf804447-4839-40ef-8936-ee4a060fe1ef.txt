รัฐบาลไทย-ข่าวทำเนียบรัฐบาล-MDES ออกโรง เตือนภัย! ระวังมิจฉาชีพหากินบนความเศร้าโศก เปิดรับบริจาคทำบุญญาติผู้เสียชีวิตเหตุการณ์หนองบัวลำภู 


วันศุกร์ที่ 7 ตุลาคม 2565
MDES ออกโรง เตือนภัย! ระวังมิจฉาชีพหากินบนความเศร้าโศก เปิดรับบริจาคทำบุญญาติผู้เสียชีวิตเหตุการณ์หนองบัวลำภู
MDES ออกโรง เตือนภัย! ระวังมิจฉาชีพหากินบนความเศร้าโศก เปิดรับบริจาคทำบุญญาติผู้เสียชีวิตเหตุการณ์หนองบัวลำภู
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) เปิดเผยว่า จากกรณีเหตุการณ์คนร้ายกราดยิง ภายในศูนย์เด็กเล็ก ที่จังหวัดหนองบัวลำภู จนทำให้มีผู้เสียชีวิตหลายราย ได้สร้างความสะเทือนใจเป็นอย่างมาก โดยเฉพาะครอบครัวของเหยื่อผู้เคราะห์ร้ายผ่านสื่อสังคมออนไลน์ จึงขอให้ระวังผู้ไม่หวังดีแอบอ้างใช้โอกาส เปิดรับบริจาคทำบุญครอบครัวผู้เสียชีวิต ผ่านบัญชีธนาคาร จึงขอแจ้งเตือนพี่น้องประชาชนตรวจสอบแหล่งที่มาของผู้รับบริจาคก่อนโอนเงินให้ความช่วยเหลือใดๆ เนื่องจากขณะนี้มีมิจฉาชีพใช้โอกาสนี้ ในการหลอกลวงประชาชน ทั้งนี้ นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม  ได้สั่งการให้เจ้าหน้าที่เฝ้าระวังผ่านช่องทางต่างๆ เช่น Facebook /YouTube /IG  และประสานงานกับเจ้าหน้าที่ตำรวจในการดำเนินการตามกฎหมายต่อผู้กระทำความผิดต่อไป
สำหรับการเผยแพร่แชร์ภาพที่ไม่เหมาะสม กระทรวงดิจิทัลเพื่อเศรษฐกิจและสังคม ได้เล็งเห็นถึงความสำคัญของการสูญเสียที่เกิดขึ้นดังกล่าว และได้มีการประสานผู้ให้บริการโซเชียลมีเดียอย่างใกล้ชิดตั้งแต่ช่วงเวลาที่เกิดเหตุเพื่อมิให้มีการเผยแพร่ภาพที่ทำให้สังคมเกิดความสะเทือนใจ หรือเป็นการทำร้ายจิตใจของญาติของผู้เสียชีวิต โดยเนื้อหาที่ไม่เหมาะสมดังกล่าว ได้ทยอยถูกลบ ถูกถอด หรือจำกัดการมองเห็นลงบนโซเชียลมีเดียแล้ว อย่างไรก็ตามหากมีผู้ไม่หวังดีมีความพยายามเผยแพร่ภาพที่ไม่เหมาะสม จะถูกดำเนินการตามขั้นตอนตามกฎหมายอย่างเด็ดขาด
***************

ที่มา : https://www.thaigov.go.th/news/contents/details/60198