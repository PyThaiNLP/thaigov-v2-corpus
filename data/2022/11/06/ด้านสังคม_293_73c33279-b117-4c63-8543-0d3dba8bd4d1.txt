รัฐบาลไทย-ข่าวทำเนียบรัฐบาล-องคมนตรี ติดตามการพัฒนางาน รพ.เทพรัตนเวชชานุกูล เฉลิมพระเกียรติ ๖๐ พรรษา จังหวัดเชียงใหม่


วันศุกร์ที่ 28 ตุลาคม 2565
องคมนตรี ติดตามการพัฒนางาน รพ.เทพรัตนเวชชานุกูล เฉลิมพระเกียรติ ๖๐ พรรษา จังหวัดเชียงใหม่
องคมนตรี ติดตามความก้าวหน้าการพัฒนางานของโรงพยาบาลเทพรัตนเวชชานุกูล เฉลิมพระเกียรติ ๖๐ พรรษา จังหวัดเชียงใหม่ พัฒนาระบบการส่งต่อด้วย Sky Doctor และใช้เทคโนโลยีให้คำปรึกษาทางไกล ตรวจรักษาโรคผิวหนังและสุขภาพจิต ช่วยลดเวลา ลดค่าใช้จ่ายในการเดินทาง
องคมนตรี ติดตามความก้าวหน้าการพัฒนางานของโรงพยาบาลเทพรัตนเวชชานุกูล เฉลิมพระเกียรติ ๖๐ พรรษา จังหวัดเชียงใหม่ พัฒนาระบบการส่งต่อด้วย Sky Doctor และใช้เทคโนโลยีให้คำปรึกษาทางไกล ตรวจรักษาโรคผิวหนังและสุขภาพจิต ช่วยลดเวลา ลดค่าใช้จ่ายในการเดินทางให้กับประชาชน
วันนี้ (28 ตุลาคม 2565) ที่โรงพยาบาลเทพรัตนเวชชานุกูล เฉลิมพระเกียรติ ๖๐ พรรษา จังหวัดเชียงใหม่ ศาสตราจารย์เกียรติคุณ นายแพทย์เกษม วัฒนชัย องคมนตรี รองประธานกรรมการมูลนิธิเทพรัตนเวชชานุกูล พร้อมด้วย นายแพทย์ยงยศ ธรรมวุฒิ รักษาราชการแทนรองปลัดกระทรวงสาธารณสุข คณะผู้บริหาร และหน่วยงานที่เกี่ยวข้อง ติดตามความก้าวหน้าการพัฒนางานสำคัญของโรงพยาบาล พร้อมให้กำลังใจบุคลากรผู้ปฏิบัติงาน และมอบของเยี่ยมให้กับผู้ป่วยที่มารับบริการ
นายแพทย์ยงยศ กล่าวว่า โรงพยาบาลเทพรัตนเวชชานุกูล เฉลิมพระเกียรติ ๖๐ พรรษา เป็นโรงพยาบาลชุมชนที่มีการดูแลสุขภาพประชาชนทุกกลุ่มวัยแบบองค์รวมโดยการมีส่วนร่วมของชุมชน ได้พัฒนาระบบบริการทางการแพทย์ที่สอดคล้องกับบริบทของพื้นที่ เช่น ระบบ Sky Doctor ส่งต่อผู้ป่วยภาวะลิ่มเลือดอุดตันที่ปอด และผู้ป่วยบาดเจ็บศีรษะรุนแรง ทำให้ประชาชนซึ่งอยู่ในพื้นที่ห่างไกลเข้าถึงการรักษาที่รวดเร็วทันเวลา นอกจากนี้ ยังนำเทคโนโลยีมาใช้ในระบบให้คำปรึกษาทางไกล ให้บริการตรวจรักษาโรคผิวหนัง ร่วมกับคณะแพทยศาสตร์ มหาวิทยาลัยเชียงใหม่ โรงพยาบาลมหาราชนครเชียงใหม่ และภาคีเครือข่าย และบริการตรวจสุขภาพจิตและจิตเวชผ่านระบบ Telemedicine ช่วยลดเวลา ลดค่าใช้จ่ายในการเดินทางให้กับประชาชน
นายแพทย์ยงยศ กล่าวต่อว่า โรงพยาบาลยังมีผลการดำเนินที่สำคัญอื่นๆ ได้แก่ การให้บริการฟอกไตทางหลอดเลือดและทางช่องท้อง รองรับผู้ป่วยโรคไตเรื้อรังในอำเภอแม่แจ่ม และอำเภอใกล้เคียง ปัจจุบันมีผู้ป่วยโรคไตระยะ 5 ทั้งหมด 89 คน พร้อมทั้งประเมินคุณภาพชีวิตในผู้ป่วยที่ไม่มีภาวะแทรกซ้อน ด้วยแบบสำรวจสถานะสุขภาพทั่วไป 9-THAI และออกหน่วยให้บริการเชิงรุกในโครงการแก้ไขปัญหาโรคพยาธิใบไม้ตับและมะเร็งท่อน้ำดี คัดกรองสุขภาพและอัลตร้าซาวนด์, เปิดหน่วยเมทาโดนเคลื่อนที่ 8 แห่ง คัดกรอง บำบัดรักษา ฟื้นฟูผู้ป่วยยาเสพติด, ดูแลผู้ป่วยประคับประคองติดบ้านติดเตียง และผู้ป่วยระยะสุดท้าย ร่วมกับภาคีเครือข่ายชุมชน นอกจากนี้ ยังเป็นแหล่งเรียนรู้ของชุมชนเศรษฐกิจพอเพียง ส่งเสริมปลูกไม้ยืนต้น พืชผักสวนครัวและสมุนไพร และใช้พลังงานทดแทนระบบโซล่าเซลล์ ช่วยลดค่าไฟฟ้าได้ถึงปีละ 148,892 บาท
************************************************** 28 ตุลาคม 2565

ที่มา : https://www.thaigov.go.th/news/contents/details/60979