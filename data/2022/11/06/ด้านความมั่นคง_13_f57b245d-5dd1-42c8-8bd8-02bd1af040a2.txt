รัฐบาลไทย-ข่าวทำเนียบรัฐบาล-รมว.กห. ย้ำหนุนเสริมสร้างภาคเอกชนแกร่ง เป็นฐานการผลิตใช้เอง ด้านอุตสาหกรรมป้องกันประเทศและความมั่นคงปลอดภัย


วันอังคารที่ 30 สิงหาคม 2565
รมว.กห. ย้ำหนุนเสริมสร้างภาคเอกชนแกร่ง เป็นฐานการผลิตใช้เอง ด้านอุตสาหกรรมป้องกันประเทศและความมั่นคงปลอดภัย
พล.อ.คงชีพ ตันตระวาณิชย์ โฆษก กห. เปิดเผยว่า 0930 พล.อ.ประยุทธ์ จันทร์โอชา นรม.และรมว.กห. ได้เป็นประธานในการเปิดงาน Defense & Security 2022 ซึ่งจัดขึ้น ณ ศุนย์แสดงสินค้าอิมแพค เมืองทองธานี ระหว่าง 29 ส.ค.- 1 ก.ย.65
โดยงานดังกล่าว เป็นการจัดแสดงเทคโนโลยีด้านอุตสาหกรรมป้องกันประเทศ เทคโนโลยีเพื่อความมั่นคง และการรักษาความปลอดภัย ซึ่งมีบริษัทต่างๆจากต่างประเทศ ร่วมแสดงผลงานวิจัยและผลิตภัณฑ์
หลังจากนั้น ได้เดินชมการจัดแสดงเทคโนโลยี งานวิจัยและพัฒนาในหน่วยงานสังกัด กห. และเยี่ยมชมเทคโนโลยีผลิตภัณฑ์ด้านความมั่นคง ปลอดภัยและการบรรเทาสาธารณภัยที่ผลิตของภาครัฐ ภาคเอกชนในประเทศและต่างประเทศ โดย พล.อ.ประยุทธ์’ ได้ชื่นชมภาคเอกชนไทย ถึงพัฒนาการและขีดความสามารถด้านอุตสาหกรรมป้องกันประเทศ พร้อมย้ำว่า กห.และรัฐบาล พร้อมสนับสนุนเสริมความแข็งแกร่งของภาคเอกชนภายในประเทศ ให้พร้อมเป็นฐานการผลิตอาวุธยุทโธปกรณ์ ผลิตภัณฑ์ด้านความมั่นคงปลอดภัย และการบรรเทาสาธารณภัย ให้กองทัพและประเทศในภูมิภาค(29 ส.ค.65)

ที่มา : https://www.thaigov.go.th/news/contents/details/58626