รัฐบาลไทย-ข่าวทำเนียบรัฐบาล-เจ้าหน้าที่ฝ่ายความมั่นคง จังหวัดตาก เร่งดำเนินการตามเบาะเเส พบอาวุธปืน 59 กระบอก ด้านผู้ว่าฯ ตาก สั่งการให้ตรวจสอบที่มาทันที


วันเสาร์ที่ 5 พฤศจิกายน 2565
พิมพ์
เจ้าหน้าที่ฝ่ายความมั่นคง จังหวัดตาก เร่งดำเนินการตามเบาะเเส พบอาวุธปืน 59 กระบอก ด้านผู้ว่าฯ ตาก สั่งการให้ตรวจสอบที่มาทันที
เจ้าหน้าที่ฝ่ายความมั่นคง จังหวัดตาก เร่งดำเนินการตามเบาะเเส พบอาวุธปืน 59 กระบอก ด้านผู้ว่าฯ ตาก สั่งการให้ตรวจสอบที่มาทันที
วันนี้ (5 พ.ย. 65) เวลา 16.00 น. นายสมชัย กิจเจริญรุ่งโรจน์ ผู้ว่าราชการจังหวัดตาก เปิดเผยถึงกรณี นายอำเภอแม่สอด พร้อมด้วยเจ้าหน้าที่ฝ่ายปกครอง เเละเจ้าหน้าที่ตำรวจ ร่วมทำการตรวจค้นอาวุธปืนตามการเเจ้งเบาะเเสว่ามีบุคคล สั่งอุปกรณ์เสริมเพื่อนำมาตกเเต่งอาวุธปืนส่วนตัวผ่านระบบออนไลน์ ซึ่งพบอาวุธปืน และสิ่งเทียมอาวุธปืน จำนวน 59 กระบอก
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวว่า เมื่อช่วงเช้าวันที่ 5 พ.ย. 65 จังหวัดตากได้รับแจ้งเบาะเเสจากตำรวจภูธรภาค 5 ว่ามีบุคคลสั่งอุปกรณ์เสริมเพื่อนำมาตกเเต่งอาวุธปืนส่วนตัว จึงได้มอบหมายให้นายสมชาย ไตรทิพย์ชาติสกุล นายอำเภอแม่สอด พร้อมด้วยปลัดอำเภอ สมาชิก อส.อ.แม่สอด ที่ 3 ร่วมกับเจ้าหน้าที่ตำรวจ กองกำกับการสืบสวน ชุดสืบสวน สภ.แม่สอด และชุดสืบสวน ตม.ตาก ร่วมกันทำการปิดล้อมตรวจค้นบ้านในพื้นที่ ต.แม่สอด อ.แม่สอด จ.ตาก ตามที่ได้รับเเจ้งเบาะเเส พบนายนิกร (นามสมมติ) อายุ 45 ปี เจ้าของบ้าน เจ้าหน้าที่จึงได้เข้าทำการตรวจค้นบ้านหลังดังกล่าวเบื้องต้น พบอาวุธปืนและสิ่งเทียมอาวุธปืน จำนวน 59 กระบอก (อาวุธปืนพกสั้น จำนวน 20 กระบอก, อาวุธปืนยาว จำนวน 39 กระบอก) พร้อมอุปกรณ์ส่วนควบ เครื่องกระสุนปืนอีกจำนวนมาก และรถจักรยานยนต์ 4 คัน
นายสมชัย กิจเจริญรุ่งโรจน์ ผู้ว่าราชการจังหวัดตาก กล่าวต่อว่า จากการตรวจสอบเอกสารหลักฐานเบื้องต้นทราบว่า นายนิกร (นามสมมติ) มีอาชีพรับราชการ ณ โรงพยาบาลแห่งหนึ่งในจังหวัดตาก ซึ่งได้จัดซื้ออาวุธปืนเพื่องานวิชาการ โครงการศึกษาวิจัยประเมินบาดแผลกระสุนปืนระยะใกล้จากอาวุธปืนที่มีความยาวลำกล้อง แตกต่างกันของกระสุนปืนที่ผลิตในไทย ประกอบกับเป็นนักกีฬาสังกัดสมาคมกีฬายิงปืนบ้านตาก และสมาคมยิงปืนแม่สอด ซึ่งได้จัดซื้ออาวุธปืนบางส่วน เพื่อการกีฬา และไม่มีพฤติกรรมในทางนักเลงอันธพาล นอกจากนี้ นายนิกร (นามสมมติ) มีสภาพจิตใจเป็นผู้สุขุมรอบคอบ และไม่มีความประพฤติชั่วอย่างร้ายแรง อันอาจกระทบกระเทือนต่อความสงบเรียบร้อยหรือศีลธรรมอันดีของประชาชน โดยนายนิกร (นามสมมติ) มีนิสัยรักการสะสมอาวุธปืน และรถจักรยานยนต์ ไม่มีพฤติการณ์ค้าขายอาวุธปืนผ่านระบบออนไลน์แต่อย่างใด เจ้าหน้าที่จึงได้ทำการตรวจอาวุธปืนของกลางที่ ตรวจยึด พบว่า ส่วนใหญ่มีใบอนุญาตให้ซื้ออาวุธปืน (ป.3) และใบอนุญาตให้ใช้อาวุธปืน (ป.4) ส่วนอาวุธปืนหรือสิ่งเทียมอาวุธปืน และลูกกระสุนปืน ที่อยู่ในความครอบครองของ นายนิกร (นามสมมติ) กรณีไม่ได้รับการอนุญาตจากนายทะเบียน เจ้าหน้าที่จะดำเนินการร้องทุกข์กล่าวโทษต่อพนักงานสอบสวนสอบสวน สภ.แม่สอด เพื่อดำเนินคดีตามกฎหมายและสืบสวนขยายผลต่อไป

ที่มา : https://www.thaigov.go.th/news/contents/details/61301