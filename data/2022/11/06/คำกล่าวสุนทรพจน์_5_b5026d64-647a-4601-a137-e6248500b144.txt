รัฐบาลไทย-ข่าวทำเนียบรัฐบาล-คำกล่าว พลเอก ประยุทธ์ จันทร์โอชา นายกรัฐมนตรี ในพิธีวางศิลาฤกษ์โครงการก่อสร้างสะพานมิตรภาพไทย – ลาว แห่งที่ 5 (บึงกาฬ – บอลิคำไซ)


วันศุกร์ที่ 28 ตุลาคม 2565
พิมพ์
คำกล่าว พลเอก ประยุทธ์ จันทร์โอชา นายกรัฐมนตรี ในพิธีวางศิลาฤกษ์โครงการก่อสร้างสะพานมิตรภาพไทย – ลาว แห่งที่ 5 (บึงกาฬ – บอลิคำไซ)
วันที่ 28 ตุลาคม 2565 ณ จังหวัดบึงกาฬ
ในนามของรัฐบาลไทย ผมรู้สึกเป็นเกียรติอย่างยิ่งที่ได้เป็นประธานร่วมกับท่านนายกพันคำฯ ในพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ – บอลิคำไซ) ในวันนี้ ซึ่งเป็นโครงการที่มีความสำคัญในการส่งเสริมความเชื่อมโยงระหว่างไทยกับ สปป. ลาว และถือเป็นความคืบหน้าสำคัญตามที่ผมกับท่านนายกพันคำฯ ได้หารือกันไว้ในช่วงที่ท่านนายกพันคำฯ ได้มาเยือนประเทศไทยอย่างเป็นทางการ เมื่อต้นเดือนมิถุนายนที่ผ่านมาไทยและ สปป. ลาวมีความสัมพันธ์ที่พิเศษ เราเป็นเพื่อนบ้านที่ใกล้ชิดกันในทุกระดับ และช่วยเหลือเกื้อกูลกันมาโดยตลอด ด้วยความเข้าใจและความเคารพซึ่งกันและกัน ดังที่ท่านนายกพันคำฯ เคยกล่าวไว้ว่าประชาชนของเราทั้งสองประเทศ “กินข้าวร่วมนา กินปลาร่วมน้ำ” พึ่งพาอาศัยซึ่งกันและกันเสมอมา
พิธีวางศิลาฤกษ์โครงการก่อสร้างสะพานมิตรภาพฯ แห่งที่ 5 ครั้งนี้เป็นสัญลักษณ์ของมิตรภาพเหมือนดังชื่อของสะพานและเป็นความภาคภูมิใจของทั้งสองประเทศที่ได้ร่วมกันพัฒนาและส่งเสริมความเชื่อมโยงระหว่างกันมาโดยตลอด ซึ่งสะพานนี้เป็นสะพานมิตรภาพฯ แห่งที่ 5 แล้ว ขณะเดียวกัน โครงการนี้ยังถือเป็นแบบอย่างของความร่วมมือที่เป็นรูปธรรม ภายหลังจากที่ไทยและ สปป. ลาวได้เปิดศักราชใหม่ของความสัมพันธ์ด้วยการยกระดับความสัมพันธ์เป็น “หุ้นส่วนยุทธศาสตร์เพื่อการเจริญเติบโตและการพัฒนาอย่างยั่งยืน” ซึ่งมีเป้าหมายสำคัญให้ทั้งสองประเทศก้าวไปข้างหน้าและเติบโตไปด้วยกันอย่างยั่งยืน บนพื้นฐานของผลประโยชน์ร่วมกันของประชาชนทั้งสองฝ่าย
รัฐบาลไทยถือว่าสะพานมิตรภาพไทย – ลาว แห่งที่ 5 เป็นโครงการยุทธศาสตร์ที่สำคัญในการเชื่อมต่อกับ สปป.ลาว และภูมิภาค อีกทั้งยังสอดคล้องกับยุทธศาสตร์ของ สปป. ลาว ที่จะพัฒนาประเทศให้เป็นจุดเชื่อมโยงที่สำคัญของภูมิภาค สะพานแห่งนี้จะช่วยอำนวยความสะดวกให้ประชาชนไปมาหาสู่กันง่ายขึ้น และช่วยเพิ่มทางเลือกในการคมนาคมขนส่งระหว่างไทยกับ สปป. ลาว นอกจากนี้ ยังจะช่วยส่งเสริมความเชื่อมโยงในอนุภูมิภาคระหว่างไทย - ลาว - เวียดนามบนเส้นทางหมายเลข 8 และสามารถเชื่อมต่อไปยังจีนได้อย่างสะดวกยิ่งขึ้น ซึ่งก็จะทำให้การค้าขายภายในภูมิภาคคล่องตัวและเจริญก้าวหน้ายิ่งขึ้นด้วย
การก่อสร้างสะพานมิตรภาพฯ แห่งที่ 5 เกิดขึ้นในจังหวะเวลาที่สำคัญที่ไทยและ สปป. ลาว กำลังเร่งฟื้นฟูกิจกรรมทางเศรษฐกิจระหว่างกันอย่างเต็มที่อีกครั้งหลังจากสถานการณ์การแพร่ระบาดของโรคติดเชื้อไวรัสโควิด-19 คลี่คลายลง โดยสะพานแห่งนี้จะช่วยรองรับปริมาณการค้าระหว่างประเทศที่จะเพิ่มขึ้นและยกระดับขีดความสามารถในการแข่งขันของภาคตะวันออกเฉียงเหนือตอนบนของไทยและตอนกลางของ สปป.ลาว โดยเฉพาะระหว่างจังหวัดบึงกาฬและแขวงบอลิคำไซ ซึ่งก็จะส่งผลให้เศรษฐกิจของไทยและ สปป. ลาวเชื่อมโยงกันอย่างแนบแน่นมากยิ่งขึ้น และทำให้เกิดการพัฒนาในพื้นที่และการสร้างงานสร้างรายได้ให้กับประชาชนในทั้งสองฝั่ง
ผมขอขอบคุณรัฐบาล สปป. ลาวและหน่วยงานที่เกี่ยวข้องทุกภาคส่วนของฝ่ายไทยและฝ่ายลาวที่ร่วมมือกันอย่างใกล้ชิดขับเคลื่อนโครงการก่อสร้างสะพานมิตรภาพฯ 5 ให้มีความคืบหน้าและเตรียมงานพิธีวางศิลาฤกษ์เพื่อความเป็นสิริมงคลของทั้งสองฝ่ายในวันนี้ และขออำนวยพรให้ทุกท่านมีสุขภาพพลานามัยแข็งแรง มีกำลังกาย กำลังใจในการทำงานเพื่อให้โครงการฯ สำเร็จลุล่วง
ผมหวังเป็นอย่างยิ่งว่าการก่อสร้างจะแล้วเสร็จตามกรอบเวลาที่กำหนด ซึ่งก็คือภายในปี ค.ศ. 2024 และเป็นของขวัญสำคัญให้ชาวไทยกับชาวลาวในชื่นชมในโอกาสครบรอบ 75 ปี ของการสถาปนาความสัมพันธ์ทางการทูตระหว่างไทยกับ สปป. ลาว ในปี ค.ศ. 2025
สุดท้ายนี้ รัฐบาลไทยจะร่วมมืออย่างใกล้ชิดกับรัฐบาล สปป. ลาว ในการพัฒนาความสัมพันธ์ไทย – ลาวให้มีความมั่นคง มั่งคั่ง และยั่งยืนยิ่งขึ้น โดยจะมุ่งเน้นการเสริมสร้างความร่วมมือที่มีผลลัพธ์ที่เป็นรูปธรรมเพื่อพัฒนาเศรษฐกิจ สังคม และคุณภาพชีวิตของประชาชนทั้งสองประเทศ
*******************

ที่มา : https://www.thaigov.go.th/news/contents/details/60973