รัฐบาลไทย-ข่าวทำเนียบรัฐบาล-“เฉลิมชัย” มอบนโยบายกรมปศุสัตว์แก้ไขปัญหาลิงแสม เพื่อป้องกันการแพร่ระบาดโรคลิงสู่คน 


วันอาทิตย์ที่ 30 ตุลาคม 2565
“เฉลิมชัย” มอบนโยบายกรมปศุสัตว์แก้ไขปัญหาลิงแสม เพื่อป้องกันการแพร่ระบาดโรคลิงสู่คน
“เฉลิมชัย” มอบนโยบายกรมปศุสัตว์แก้ไขปัญหาลิงแสม เพื่อป้องกันการแพร่ระบาดโรคลิงสู่คน “อลงกรณ์” เดินหน้าทันที นำกรมปศุสัตว์ประชุมจังหวัดเพชรบุรี  1 พ.ย. นี้ แก้ปัญหาลิงแสมพระนครคีรี พร้อมฟื้นฟูการท่องเที่ยวการค้าธุรกิจ และยกระดับคุณภาพชีวิตชุมชน ภายใต
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ เปิดเผยวันนี้ว่า ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ได้มอบนโยบายให้กรมปศุสัตว์แก้ไขปัญหาประชากรลิงแสมเพิ่มจำนวนอย่างรวดเร็วในชุมชนเมืองของหลายจังหวัด เพื่อป้องกันการแพร่ระบาดโรคฝีดาษลิงและโรคอื่น ๆ ที่ลิงเป็นพาหะสู่คน ซึ่งกรมปศุสัตว์ได้จัดทำโครงการและแผนงานตามข้อสั่งการเสร็จแล้ว โดยจะเริ่มดำเนินการในพื้นที่พระนครคีรีเป็นโครงการนำร่อง โดยตนจะนำทีมกรมปศุสัตว์ประชุมกับจังหวัดเพชรบุรี กรมอุทยานแห่งชาติ สัตว์ป่าและพันธุ์พืช และทุกภาคีภาคส่วนในช่วงเช้าวันที่ 1 พฤศจิกายน.นี้ ก่อนนำคณะลงพื้นที่เขาวัง จากนั้นช่วงบ่ายจะไปประชุมและสำรวจพื้นที่สำหรับจัดตั้งเป็นศูนย์ศึกษาลิงแสมที่อำเภอแก่งกระจาน จะเน้นแนวทางสวัสดิภาพคนและสวัสดิภาพสัตว์ (Animal welfare) ตามมาตรฐานสากลในการดำเนินการ
นายอลงกรณ์ กล่าวต่อไปว่า ก่อนหน้านี้เมื่อวันที่ 28 ตุลาคมที่ผ่านมา ได้นำทีมเพชรบุรีโมเดลลงพื้นที่สำรวจปัญหาลิงแสมที่พระนครคีรี และสอบถามปัญหากับผู้ประกอบการร้านค้าและชุมชนรอบบริเวณเขาวังรวมทั้งเจ้าอาวาสวัดมหาสมณารามราชวรวิหาร (วัดเขาวัง) พบว่า ลิงแสมอาศัยอยู่ได้เพิ่มจํานวนมากขึ้นอย่างรวดเร็วคาดว่า จะมีไม่น้อยกว่า 2,000 ตัว ถึง 3,000 ตัวลงมาหาอาหารยังพื้นที่ด้านล่างและสร้างความเดือดร้อนแก่ผู้ที่อยู่อาศัยและสถานประกอบการรอบบริเวณพระนครคีรี (เขาวัง) รวมทั้งนักทองเที่ยวส่งผลกระทบต่อการค้าการท่องเที่ยวจนซบเซานานนับสิบปี แม้จะมีความพยายามดำเนินการทำหมันลิงแต่ไม่บรรลุเป้าหมายตรงข้ามกลับมีการขยายพันธุ์อย่างรวดเร็ว
ประการสำคัญคือ ลิงแสมเป็นพาหะของโรคฝีดาษลิง โรคบาดทะยัก โรควัณโรค เป็นต้น ซึ่งเป็นโรคระบาดตามพระราชบัญญัติโรคพิษ สุนัขบ้า พ.ศ.๒๕๓๕ และพระราชบัญญัติโรคระบาดสัตว์ พ.ศ.๒๕๕๘ หากประชาชน พ่อค้าแม่ค้าและนักท่องเที่ยวทั้งเด็ก และผู้ใหญถูกลิงแสมกัดทําร้ายก็อาจเป็นอันตรายถึงแก่เสียชีวิตได้
“คาดหวังว่าจะเป็นโครงการที่สามารถแก้ไขปัญหาลิงแสมอย่างยั่งยืนด้วยความร่วมมือของทุกภาคส่วน ทั้งภาครัฐ และภาคประชาชน รวมทั้งองค์กรภาคประชาสังคมในลักษณะการบูรณาการร่วมกันเพื่อป้องกันการแพร่ระบาดของโรคที่ลิงเป็นพาหะสู่คนและยังช่วยบรรเทาความเดือนร้อนของประชาชน ธุรกิจการค้าที่อาศัยอยู่ในพื้นที่โดยรอบพระนครคีรี (เขาวัง) รวมทั้งนักท่องเที่ยวทั้งชาวไทยและต่างประเทศเพื่อฟื้นฟูให้อุทยาน ประวัติศาสตร์พระนครคีรี (เขาวัง) กลับมาเป็นแหล่งท่องเที่ยวที่สําคัญของจังหวัดเพชรบุรีอีกครั้งหนึ่ง เราจะดำเนินการด้วยหลากหลายวิธี โดยให้ความสำคัญกับสุขภาพของประชาชนและมาตรฐานสวัสดิภาพสัตว์ (Animal welfare standard) ตั้งแต่ขั้นต้นถึงขั้นสุดท้ายในการลดประชากรลิงและเคลื่อนย้ายลิงแสมไปอยู่ในศูนย์ศึกษาลิงแสม หากสำเร็จเพชรบุรีโมเดลจะเป็นต้นแบบตัวอย่างในการขยายผลไปยังพื้นที่เขาหลวง เขาตะเครา เขาย้อย จังหวัดอื่น ๆ ต่อไป” นายอลงกรณ์ กล่าวในที่สุด

ที่มา : https://www.thaigov.go.th/news/contents/details/61029