รัฐบาลไทย-ข่าวทำเนียบรัฐบาล-“ดีอีเอส” พบเพจต้องสงสัยโกงเงินบริจาคทำบุญเหตุการณ์กราดยิงหนองบัวลำภู ย้ำ! เจอรีบแจ้งเพื่อปิดกั้นทันที 


วันอาทิตย์ที่ 9 ตุลาคม 2565
“ดีอีเอส” พบเพจต้องสงสัยโกงเงินบริจาคทำบุญเหตุการณ์กราดยิงหนองบัวลำภู ย้ำ! เจอรีบแจ้งเพื่อปิดกั้นทันที
“ดีอีเอส” พบเพจต้องสงสัยโกงเงินบริจาคทำบุญเหตุการณ์กราดยิงหนองบัวลำภู ย้ำ! เจอรีบแจ้งเพื่อปิดกั้นทันที
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) เปิดเผยว่า จากการที่สื่อต่างๆ และกระทรวงดิจิทัลเพื่อเศรษฐกิจและสังคมแจ้งเตือนให้ระวังมิจฉาชีพในสื่อสังคมออนไลน์ใช้โอกาสเปิดรับบริจาคทำบุญครอบครัวผู้เสียชีวิตเหตุการณ์ที่ จ. หนองบัวลำภู ผ่านบัญชีธนาคารนั้น
โดยพบมีผู้โพสต์ทางโซเชียลมีเดีย จำนวน 13 เพจ  ได้โพสต์หมายเลขบัญชีรับโอนร่วมทำบุญ เข้าข่ายต้องสงสัย 2 เพจ ถึงแม้แอดมินเพจได้มีการลบโพสต์ออกไปแล้ว ขณะนี้เจ้าหน้าที่ได้ส่งข้อมูลเพิ่มเติมให้แก่เจ้าหน้าที่ตำรวจตรวจสอบแล้ว ซึ่งหากพบมีการกระทำความผิดจะดำเนินการตามกฎหมายอย่างเคร่งครัดและทันท่วงทีต่อไป  จึงขอเน้นย้ำให้พี่น้องประชาชนตระหนักและตรวจสอบรายละเอียดก่อนที่จะโอนเงินบริจาค เพื่อไม่ตกเป็นเหยื่อของผู้ไม่หวังดี  ซึ่งการโพสต์ดังกล่าวหากตรวจสอบพบการหลอกลวงประชาชนแล้ว มีลักษณะเข้าข่ายนำเข้าข้อมูลอันเป็นเท็จ ตาม พรบ.การกระทำผิดเกี่ยวกับคอมพิวเตอร์  14 (1) มีโทษจําคุกไม่เกิน 5 ปี หรือปรับไม่เกินหนึ่งแสนบาท หรือทั้งจําทั้งปรับ และอาจเข้าข่ายฉ้อโกงตามประมวลกฎหมายอาญา มาตรา 341 โทษจำคุกไม่เกินสามปี หรือปรับไม่เกินหกพันบาท  หรือทั้งจำทั้งปรับ
ทั้งนี้ นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม  ได้สั่งการให้เจ้าหน้าที่เฝ้าระวังผ่านช่องทางต่างๆ เช่น Facebook /YouTube /IG  และประสานงานกับเจ้าหน้าที่ตำรวจในการดำเนินการตามกฎหมายต่อผู้กระทำความผิดต่อไป
****************

ที่มา : https://www.thaigov.go.th/news/contents/details/60235