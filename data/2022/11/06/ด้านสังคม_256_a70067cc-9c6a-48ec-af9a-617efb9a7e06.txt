รัฐบาลไทย-ข่าวทำเนียบรัฐบาล-สธ. ได้รับจัดสรรงบเงินกู้ค่าเสี่ยงภัยโควิดและค่าฉีดวัคซีนจากสำนักงบประมาณแล้ว กำชับเร่งเบิกจ่ายให้เสร็จภายในสิ้นปีนี้


วันพฤหัสบดีที่ 20 ตุลาคม 2565
สธ. ได้รับจัดสรรงบเงินกู้ค่าเสี่ยงภัยโควิดและค่าฉีดวัคซีนจากสำนักงบประมาณแล้ว กำชับเร่งเบิกจ่ายให้เสร็จภายในสิ้นปีนี้
รองปลัดกระทรวงสาธารณสุข เผย ได้รับการจัดสรรงบเงินกู้ 11,900 ล้านบาท จากสำนักงบประมาณแล้ว สำหรับเป็นค่าตอบแทนเสี่ยงภัย 11,516 ล้านบาท และค่าตอบแทนการฉีดวัคซีน 384 ล้านบาท เร่งจัดสรรให้หน่วยงานในสังกัด
รองปลัดกระทรวงสาธารณสุข เผย ได้รับการจัดสรรงบเงินกู้ 11,900 ล้านบาท จากสำนักงบประมาณแล้ว สำหรับเป็นค่าตอบแทนเสี่ยงภัย 11,516 ล้านบาท และค่าตอบแทนการฉีดวัคซีน 384 ล้านบาท เร่งจัดสรรให้หน่วยงานในสังกัด พร้อมกำชับให้เตรียมหลักฐานและเบิกจ่ายให้เสร็จภายในสิ้นปีนี้
วันนี้ (20 ตุลาคม 2565) นายแพทย์ทวีศิลป์ วิษณุโยธิน รักษาราชการแทนรองปลัดกระทรวงสาธารณสุข เปิดเผยถึงความคืบหน้าเรื่องเงินค่าตอบแทนเสี่ยงภัยบุคลากรสาธารณสุขที่ปฏิบัติงานในช่วงโควิด 19 ว่า กระทรวงสาธารณสุขได้รับการจัดสรรงบเงินกู้จากสำนักงบประมาณแล้ว เมื่อวันที่ 18 ตุลาคมที่ผ่านมา จำนวน 11,900.5247 ล้านบาท ประกอบด้วย 1.ค่าตอบแทนเสี่ยงภัย ช่วงเดือนตุลาคม 2564 - มิถุนายน 2565 วงเงิน 11,516.2933 ล้านบาท และ2.ค่าตอบแทนการฉีดวัคซีน งวดเดือนพฤศจิกายน - ธันวาคม 2564 วงเงิน 384.2314 ล้านบาท
นพ.ทวีศิลป์กล่าวต่อว่า ได้แจ้งหน่วยงานที่เกี่ยวข้องเร่งรัดจัดสรรงบฯ ดังกล่าวให้กับหน่วยงานในสังกัดกระทรวงสาธารณสุขแล้ว พร้อมทั้งกำชับให้หน่วยงานในพื้นที่จัดเตรียมเอกสารหลักฐานและเร่งรัดการเบิกจ่าย ให้แล้วเสร็จภายในวันที่ 31 ธันวาคม 2565 ตามระเบียบ พ.ร.บ.เงินกู้ฯ ต่อไป
************************************************** 20 ตุลาคม 2565

ที่มา : https://www.thaigov.go.th/news/contents/details/60656