รัฐบาลไทย-ข่าวทำเนียบรัฐบาล-บขส. เตรียมความพร้อมในช่วงวันหยุดยาววันที่ 22 - 24 ตุลาคมนี้ คาดเดินทางไม่น้อยกว่า 30,000 คนต่อวัน เตรียมจัดรถโดยสารกว่า 2,900 เที่ยว มั่นใจเพียงพอ ไม่มีตกค้าง 


วันศุกร์ที่ 21 ตุลาคม 2565
บขส. เตรียมความพร้อมในช่วงวันหยุดยาววันที่ 22 - 24 ตุลาคมนี้ คาดเดินทางไม่น้อยกว่า 30,000 คนต่อวัน เตรียมจัดรถโดยสารกว่า 2,900 เที่ยว มั่นใจเพียงพอ ไม่มีตกค้าง
...
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม เปิดเผยว่า ในวันหยุดยาวต่อเนื่อง (วันปิยมหาราช) ระหว่างวันที่ 22 - 24 ตุลาคม 2565 บขส. ได้เตรียมความพร้อมอำนวยความสะดวกประชาชนเดินทางกลับภูมิลำเนา ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม ที่ได้กำชับให้ บขส. ดูแลประชาชนให้ได้รับบริการที่สะดวก ปลอดภัย ทั้งนี้ บขส. คาดการณ์ว่าในช่วงวันหยุดนี้จะมีประชาชนเดินทางเพิ่มขึ้นกว่าช่วงเวลาปกติ เนื่องจากเป็นวันหยุดต่อเนื่อง และใกล้วันเปิดเทอมของหลายโรงเรียน ดังนั้น    จึงได้จัดรถโดยสาร (รถ บขส. รถร่วม และรถตู้) ทั้งเที่ยวไปและเที่ยวกลับกว่า 2,900 เที่ยวต่อวัน รองรับผู้โดยสารได้กว่า 30,000 คนต่อวัน
สำหรับผู้ใช้บริการสามารถจองตั๋วล่วงหน้าผ่านช่องทางการจำหน่ายตั๋วของ บขส. อาทิ Application : E-Ticket เว็บไซต์ บขส. www.transport.co.th เคาน์เตอร์จำหน่ายตั๋ว บขส. เคาน์เตอร์เซอร์วิส และตัวแทนจำหน่ายตั๋ว   ของ บขส. ทั่วประเทศ สำหรับลูกค้าสมาชิก บขส. Card จะได้รับสิทธิพิเศษเมื่อซื้อตั๋วโดยสาร บขส. จะได้รับส่วนลด 5% และเมื่อซื้อตั๋วโดยสารเดินทางตั้งแต่วันนี้ - 24 ตุลาคม 2565 ผ่านช่องทางออนไลน์จะได้รับคะแนนสะสมคูณสอง สามารถสอบถามข้อมูลการเดินทางเพิ่มเติมได้ที่ Call Center โทร. 1490 เรียก บขส. ตลอด 24 ชั่วโมง
นอกจากนี้ ในด้านความปลอดภัยได้เน้นย้ำให้ทุกฝ่ายที่เกี่ยวข้อง ปฏิบัติตามมาตรการ 4 พร้อม คือ รถโดยสารพร้อม คนพร้อม สถานีพร้อม บริการพร้อม ควบคู่ไปกับการป้องกันและควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และได้กำชับให้พนักงานขับรถเพิ่มความระมัดระวังในการขับขี่ สังเกตป้ายเตือน และให้ควบคุมความเร็วให้เป็นไปตามที่กฎหมายกำหนด รวมทั้งขอความร่วมมือผู้โดยสารคาดเข็มขัดนิรภัย และสวมหน้ากากอนามัยหรือหน้ากากผ้าตลอดการเดินทางด้วย

ที่มา : https://www.thaigov.go.th/news/contents/details/60710