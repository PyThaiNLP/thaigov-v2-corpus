รัฐบาลไทย-ข่าวทำเนียบรัฐบาล-“อนุทิน” นำทีม สธ. ติดตามน้ำท่วมอ่างทอง - พระนครศรีอยุธยา กำชับหน่วยงานสาธารณสุขในพื้นที่ดูแลประชาชนทั้งระหว่างน้ำท่วมและหลังน้ำลด


วันศุกร์ที่ 21 ตุลาคม 2565
“อนุทิน” นำทีม สธ. ติดตามน้ำท่วมอ่างทอง - พระนครศรีอยุธยา กำชับหน่วยงานสาธารณสุขในพื้นที่ดูแลประชาชนทั้งระหว่างน้ำท่วมและหลังน้ำลด
รองนายกรัฐมนตรีและรัฐมนตรีว่าการกระทรวงสาธารณสุข นำทีมสาธารณสุขติดตามสถานการณ์น้ำท่วมในพื้นที่ จ.อ่างทอง และ จ.พระนครศรีอยุธยา กำชับหน่วยงานสาธารณสุขในพื้นที่ดูแลสุขภาพอนามัย และจัดบริการประชาชนอย่างเต็มที่ รวมถึงเฝ้าระวังป้องกันโรคที่มาจากน้ำท่วม
รองนายกรัฐมนตรีและรัฐมนตรีว่าการกระทรวงสาธารณสุข นำทีมสาธารณสุขติดตามสถานการณ์น้ำท่วมในพื้นที่ จ.อ่างทอง และ จ.พระนครศรีอยุธยา กำชับหน่วยงานสาธารณสุขในพื้นที่ดูแลสุขภาพอนามัย และจัดบริการประชาชนอย่างเต็มที่ รวมถึงเฝ้าระวังป้องกันโรคที่มาจากน้ำท่วมและภายหลังน้ำลด
วันนี้ (21 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ลงพื้นที่ติดตามสถานการณ์น้ำท่วม และการให้บริการด้านการแพทย์และสาธารณสุขแก่ผู้ประสบอุทกภัย ที่อำเภอเมือง จังหวัดอ่างทอง และอำเภอเสนา จังหวัดพระนครศรีอยุธยา และกล่าวว่า กระทรวงสาธารณสุขได้ติดตามสถานการณ์น้ำท่วมและเฝ้าระวังผลกระทบต่อสุขภาพประชาชนอย่างต่อเนื่อง และสั่งการให้หน่วยงานที่เกี่ยวข้องทั้งกรมควบคุมโรค กรมอนามัย กรมการแพทย์แผนไทยและการแพทย์ทางเลือก กองสาธารณสุขฉุกเฉิน เตรียมพร้อมสิ่งสนับสนุนหน่วยงานสาธารณสุขในพื้นที่พร้อมจัดชุดช่วยเหลือผู้ประสบภัยซึ่งบรรจุยาและของใช้ที่ทำเป็น อาทิ ยาแก้ปวดลดไข้ แก้แพ้ แก้วิงเวียน ครีมฆ่าเชื้อรา ยาบรรเทาอาการน้ำกัดเท้า พลาสเตอร์ น้ำเกลือล้างแผล ผงเกลือแร่ ไฟฉาย ผ้าอนามัย ถุงดำ ยาทากันยุง หน้ากากอนามัย คลอรีน สารส้ม และยาแผนไทย เป็นต้น แจกจ่ายให้ประชาชนที่ประสบภัย นอกจากนี้ สถาบันการแพทย์ฉุกเฉินแห่งชาติยังสนับสนุนเสื้อชูชีพสำหรับเจ้าหน้าที่ผู้ปฏิงานของ อบจ.อ่างทองจำนวนหนึ่งด้วย
โดยจังหวัดอ่างทอง ขณะนี้ยังมีพื้นที่ที่ได้รับผลกระทบ 6 อำเภอ ได้แก่ วิเศษชัยชาญ, ป่าโมก, ไชโย, เมือง, โพธิ์ทอง และแสวงหา มีสถานพยาบาลได้รับผลกระทบเป็น รพ.สต. 5 แห่ง โรงพยาบาล 1 แห่ง สำนักงานสาธารณสุขอำเภอ 1 แห่ง ได้ขนย้ายเวชภัณฑ์ไว้ในที่ปลอดภัย และย้ายจุดบริการโดยใช้สถานที่ข้างเคียง เช่นรพ.สต.ป่าโมก ใช้พื้นที่ อ.ป่าโมก รพ.สต.บ้านเลน รพ.สต.เทวราช รพ.สต.ป่างิ้ว ตั้งจุดบริการในชุมชน สำนักงานสาธารณสุขอำเภอป่าโมก ย้ายไปตั้งที่โรงพยาบาลป่าโมก  และมีการจัดทีมปฏิบัติการด้านการแพทย์และสาธารณสุข ให้บริการตรวจรักษาและให้สุขศึกษา 5,401 ราย สุขภาพจิต 145  ราย พบภาวะเครียด 2 ราย
ที่จังหวัดพระนครศรีอยุธยา มีพื้นที่ได้รับผลกระทบ 15 อำเภอ สถานบริการสาธารณสุขได้รับผลกระทบ 51แห่ง เป็น สสอ. 1 แห่ง โรงพยาบาล 1 แห่ง รพ.สต. 49 แห่ง ได้ย้ายจุดบริการไม่ให้กระทบประชาชน เช่น รพ.สต.วัดตะกู ใช้ศาลาริมทางเข้าวัดตะกู รพ.สต.บางหลวงโดด ใช้ป้อมตำรวจไผ่หลวง รพ.สต.บางหัก ใช้พื้นที่โรงเรียนวัดอัมพวาหมู่ 4 และส่งทีมปฏิบัติการด้านการแพทย์และสาธารณสุข ให้บริการตรวจรักษา 11,989 ราย คัดกรองสุขภาพจิต 624 ราย พบภาวะเครียด 1 ราย
ส่วนภาพรวมทั้งประเทศ ยังมีสถานการณ์ใน 31 จังหวัด ระดับน้ำเริ่มทรงตัว มีสถานบริการสาธารณสุขได้รับผลกระทบสะสม 250 แห่ง เป็น สสจ. 1 แห่ง โรงพยาบาล 16 แห่ง สำนักงานสาธารณสุขอำเภอ 11 แห่ง รพ.สต. 217 แห่ง ศูนย์สุขภาพชุมชนเมือง 5 แห่ง เปิดบริการปกติ 186 แห่ง เปิดบริการบางส่วน 19 แห่ง  ปิด/ย้ายจุดบริการ 45 แห่ง ได้กำชับให้สถานพยาบาลหน่วยงานสาธารณสุขในพื้นที่ดูแลสุขภาพอนามัย และจัดบริการประชาชนอย่างต่อเนื่อง รวมถึงเฝ้าระวังป้องกันโรคที่มาจากน้ำท่วมและภายหลังน้ำลด
*********************************************** 21 ตุลาคม 2565

ที่มา : https://www.thaigov.go.th/news/contents/details/60732