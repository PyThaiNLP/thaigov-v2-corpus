รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสั่งการ การเตรียมการเจ้าภาพการจัดประชุมเอเปค ปี 2565 รัฐบาลเตรียมความพร้อมทุกด้านเพื่อความปลอดภัยและความประทับใจผู้นำเขตเศรษฐกิจ 


วันศุกร์ที่ 21 ตุลาคม 2565
พิมพ์
โฆษกรัฐบาลเผย นายกฯ ติดตามสั่งการ การเตรียมการเจ้าภาพการจัดประชุมเอเปค ปี 2565 รัฐบาลเตรียมความพร้อมทุกด้านเพื่อความปลอดภัยและความประทับใจผู้นำเขตเศรษฐกิจ
โฆษกรัฐบาลเผย นายกฯ ติดตามสั่งการ การเตรียมการเจ้าภาพการจัดประชุมเอเปค ปี 2565 รัฐบาลเตรียมความพร้อมทุกด้านเพื่อความปลอดภัยและความประทับใจผู้นำเขตเศรษฐกิจ
วันนี้ (21 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้ติดตามสั่งการการเตรียมการเจ้าภาพการจัดประชุมเอเปค ปี 2565 ของไทยอย่างต่อเนื่อง
ทั้งนี้ ในส่วนของการเตรียมการต้อนรับผู้นำเขตเศรษฐกิจ นายวิษณุ เครืองาม รองนายกรัฐมนตรี ได้เป็นประธานการประชุมคณะอนุกรรมการด้านพิธีการและอำนวยการเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ไทยเป็นเจ้าภาพการจัดประชุมเอเปค ปี 2565 โดยมี นายดอน ปรมัตถ์วินัย รองนายกรัฐมนตรีและรัฐมนตรีว่าการกระทรวงการต่างประเทศ นายอาคม เติมพิทยาไพสิฐ รัฐมนตรีว่าการกระทรวงการคลัง และนายอิทธิพล คุณปลื้ม รัฐมนตรีว่าการกระทรวงวัฒนธรรม หัวหน้าส่วนราชการและผู้แทนหน่วยงานที่เกี่ยวข้องเข้าร่วมด้วย
โดยที่ประชุมได้ร่วมรับทราบ พิจารณา มอบหมายหน้าที่ให้หน่วยงานที่เกี่ยวข้องดำเนินการเพื่อให้การเป็นเจ้าภาพการประชุมของไทยเป็นไปอย่างเรียบร้อย เหมาะสม และสร้างความประทับใจแก่ผู้นำเขตเศรษฐกิจที่จะเดินทางมาร่วมประชุม ในประเด็นต่าง ๆ ที่สำคัญ และเกี่ยวข้อง อาทิ
1. คณะรัฐมนตรีอนุมัติให้วันที่ 16 – 18 พฤศจิกายน 2565 เป็นวันหยุดราชการเป็นกรณีพิเศษเฉพาะในพื้นที่กรุงเทพมหานคร นนทบุรี และสมุทรปราการ เพื่อบรรเทาปัญหาการจราจร อำนวยความสะดวกการเดินทาง และเพื่อการอารักขาความปลอดภัยผู้นำเขตเศรษฐกิจ
2. กระทรวงการต่างประเทศและหน่วยงานที่เกี่ยวข้องจะจัดการฝึกซ้อมการดำเนินการต่าง ๆ เพื่อให้การดำเนินการเพื่อต้อนรับผู้นำเป็นไปอย่างเหมาะสม ราบรื่น อาทิ ฝึกซ้อมขบวนรถ พิธีการต้อนรับ
3. กระทรวงวัฒนธรรมได้รายงานถึงการเตรียมการทั้งการแสดงทางวัฒนธรรมในงานเลี้ยงอาหารค่ำ (Gala Dinner) และรายการเกี่ยวกับของขวัญของที่ระลึก สำหรับผู้นำเขตเศรษฐกิจเอเปค และคู่สมรส ซึ่งในส่วนของงานเลี้ยงรับรองและการแสดงจะจัดตามแนวคิดหลักของการจัดประชุมฯ Open. Connect. Balance. คงไว้ซึ่งความเป็นไทย ผสมผสานกับความเป็นสากล นำเสนอนวัตกรรม เชื่อมต่อ Digital อย่างสวยงาม น่าประทับใจ ทั้งนี้ ในส่วนของของที่ระลึก นำเสนอความเป็นไทยที่แสดงถึงความสมดุล ผ่านโมเดล BCG
4. เหรียญกษาปณ์ที่ระลึกเพื่อเป็นสัญลักษณ์การเป็นเจ้าภาพเอเปคของไทย โดยทำจากทองแดงผสมนิกเกิล ชนิดราคา 20 บาท จำนวน 1,000,000 เหรียญ มีลักษณะวงกลม ขอบนอกเป็นลายเฟืองจักร ด้านหน้ามีพระบรมรูปพระบาทสมเด็จพระเจ้าอยู่หัว และด้านหลังมีตราสัญลักษณ์การประชุมผู้นำเขตเศรษฐกิจเอเปค ครั้งที่ 29 ซึ่งกรมธนารักษ์พร้อมดำเนินการจำหน่าย และจะเปิดให้ประชาชนทั่วประเทศได้แลกเหรียญกษาปณ์ที่ระลึกในวันที่ 1 พฤศจิกายน 2565
นายอนุชาฯ กล่าวเพิ่มเติมว่า ในวันจันทร์ที่ 31 ตุลาคม 2565 นายกรัฐมนตรีจะเป็นประธานการประชุมคณะกรรมการระดับชาติ เพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้องอีกด้วย

ที่มา : https://www.thaigov.go.th/news/contents/details/60713