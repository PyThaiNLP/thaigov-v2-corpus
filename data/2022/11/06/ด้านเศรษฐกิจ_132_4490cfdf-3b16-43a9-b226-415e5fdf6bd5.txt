รัฐบาลไทย-ข่าวทำเนียบรัฐบาล-บสย. ปลื้ม “ลูกหนี้” จ่อคิวเจรจาไกล่เกลี่ยหนี้ ชูมาตรการจูงใจ “ยืดหยุ่น ผ่อนน้อย” ไม่ถูกฟ้อง ในงาน “มหกรรมไกล่เกลี่ยหนี้สินครัวเรือน และหนี้ SMEs” 8-11 ก.ย. นี้


วันพฤหัสบดีที่ 8 กันยายน 2565
พิมพ์
บสย. ปลื้ม “ลูกหนี้” จ่อคิวเจรจาไกล่เกลี่ยหนี้ ชูมาตรการจูงใจ “ยืดหยุ่น ผ่อนน้อย” ไม่ถูกฟ้อง ในงาน “มหกรรมไกล่เกลี่ยหนี้สินครัวเรือน และหนี้ SMEs” 8-11 ก.ย. นี้
บสย. ร่วมงาน “มหกรรมไกล่เกลี่ยหนี้สินครัวเรือน และหนี้ SMEs” โดยมี นายสมศักดิ์ เทพสุทิน รมว.ยุติธรรม ให้การต้อนรับ นายวิษณุ เครืองาม รองนายกรัฐมนตรี ประธานเปิดงาน และประธานมอบประกาศเกียรติคุณ แก่ บสย. และหน่วยงานต่างๆ ที่ให้การสนับสนุน
นายสิทธิกร ดิเรกสุนทร กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (บสย.) พร้อมด้วย นายจตุฤทธิ์ จันทรกานต์ รองผู้จัดการทั่วไปอาวุโส สายงานปฏิบัติการ ร่วมงาน “มหกรรมไกล่เกลี่ยหนี้สินครัวเรือน และหนี้ SMEs” โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม ให้การต้อนรับ นายวิษณุ เครืองาม รองนายกรัฐมนตรี ประธานเปิดงาน และประธานมอบประกาศเกียรติคุณ แก่ บสย. และหน่วยงานต่างๆ ที่ให้การสนับสนุนการจัดงาน “มหกรรมไกล่เกลี่ยนหนี้สินครัวเรือน และหนี้ SMEs” ของกระทรวงยุติธรรม ณ อิมแพ็ค เอ็กซิบิชั่น ฮอลล์ 5 เมืองทองธานี เมื่อวันที่ 8 กันยายน 2565
ทั้งนี้ งาน “มหกรรมไกล่เกลี่ยหนี้สินครัวเรือน และหนี้ SMEs” จัดขึ้นระหว่างวันที่ 8 -11 กันยายน 2565 เป็นโครงการที่ช่วยปลดล็อกภาระหนี้ทั้งในภาคประชาชน และผู้ประกอบการ SMEs  โดยการไกล่เกลี่ยให้กับทั้งผู้ที่ยังไม่ถูกฟ้อง และ หลังศาลพิพากษา ให้ได้รับความช่วยเหลือเพื่อหาทางออกร่วมกัน  โดยภายในงาน บสย. ได้เชิญผู้ประกอบการ SMEs ลูกหนี้ กลุ่มที่มียอดหนี้ค้างชำระไม่เกิน 5 ล้านบาท ประกอบด้วย 1. กลุ่มลูกหนี้ไกล่เกลี่ยก่อนฟ้อง จำนวน 9,575 ราย และ 2. กลุ่มลูกหนี้ไกล่เกลี่ยหลังศาลพิพากษา จำนวน 100 ราย เข้าร่วมเจรจาไกล่เกลี่ยหนี้
นายสิทธิกร เปิดเผยว่า  ภายใต้แนวนโยบายของรัฐบาลแก้หนี้ยั่งยืน  บสย. มั่นใจว่าการให้ความช่วยเหลือลูกหนี้ค้ำประกันสินเชื่อ ภายใต้โครงการ “บสย. พร้อมช่วย” จะช่วยแบ่งเบาภาระลูกหนี้ และช่วยให้กิจการยังเดินหน้าต่อไปได้  ที่สำคัญคือ ช่วยลดปัญหาการถูกฟ้องร้อง และยังช่วยปลดล็อกหนี้ โดยเชิญลูกหนี้เข้าสู่กระบวนการปรับปรุงโครงสร้างหนี้ ด้วยจุดเด่นของมาตรการ 1. ยืดหยุ่น ตัดเงินต้นเพียง 20% ตัดดอกเบี้ย 80 % ผ่อนชำระนาน 5 ปี 2. ผ่อนน้อย เบาแรง หนี้ลด หมดแน่นอน ชำระครั้งแรกเพียง 1% ของยอดหนี้ โดยนำไปตัดเงินต้นทั้งหมด ส่วนที่เหลือ ผ่อนชำระนาน 5 ปี  และ 3. ดอกเบี้ย 0% โดยชำระครั้งแรก 10% ซึ่งจะนำไปตัดเงินต้นทั้งหมด และผ่อนชำระนาน 7 ปี  โดยงานดังกล่าว มีผู้ประกอบการ SMEs ให้ความสนใจเข้าร่วมเจรจาไกล่เกลี่ยหนี้ กับ บสย. อย่างต่อเนื่อง

ที่มา : https://www.thaigov.go.th/news/contents/details/59007