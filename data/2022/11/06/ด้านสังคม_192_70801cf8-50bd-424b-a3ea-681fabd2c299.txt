รัฐบาลไทย-ข่าวทำเนียบรัฐบาล-“อนุทิน” เผย ผู้บาดเจ็บจากเหตุทำร้ายร่างกายที่ศูนย์เด็กเล็ก จ.หนองบัวลำภู กลับบ้านแล้ว 3 ราย อีก 7 รายแพทย์ดูแลใกล้ชิด ส่งทีมสุขภาพจิตติดตามดูแลผู้ได้รับผลกระทบต่อเนื่อง


วันศุกร์ที่ 7 ตุลาคม 2565
“อนุทิน” เผย ผู้บาดเจ็บจากเหตุทำร้ายร่างกายที่ศูนย์เด็กเล็ก จ.หนองบัวลำภู กลับบ้านแล้ว 3 ราย อีก 7 รายแพทย์ดูแลใกล้ชิด ส่งทีมสุขภาพจิตติดตามดูแลผู้ได้รับผลกระทบต่อเนื่อง
รองนายกรัฐมนตรีและรัฐมนตรีว่าการกระทรวงสาธารณสุข เผย ผู้ได้รับบาดเจ็บจากเหตุการณ์ทำร้ายร่างกายที่ศูนย์เด็กเล็ก ตำบลอุทัยสวรรค์ อำเภอนากลาง จังหวัดหนองบัวลำภู จำนวน 10 ราย กลับบ้านได้แล้ว 3 ราย ที่เหลือยังอยู่ในการดูแลของแพทย์อย่างใกล้ชิด
รองนายกรัฐมนตรีและรัฐมนตรีว่าการกระทรวงสาธารณสุข เผย ผู้ได้รับบาดเจ็บจากเหตุการณ์ทำร้ายร่างกายที่ศูนย์เด็กเล็ก ตำบลอุทัยสวรรค์ อำเภอนากลาง จังหวัดหนองบัวลำภู จำนวน 10 ราย กลับบ้านได้แล้ว 3 ราย ที่เหลือยังอยู่ในการดูแลของแพทย์อย่างใกล้ชิด กรมสุขภาพจิตส่งทีม MCATT 50 คน ติดตามเยียวยาจิตใจผู้ได้รับผลกระทบต่อเนื่อง ส่วนร่างผู้เสียชีวิต 37 ราย ระดมแพทย์นิติเวชชันสูตรเรียบร้อยแล้วเช้านี้ เตรียมนำส่งให้ญาติประกอบพิธีทางศาสนาต่อไป
วันนี้ (7 ตุลาคม 2565) ที่โรงพยาบาลอุดรธานี จังหวัดอุดรธานี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นายแพทย์โอภาส การย์กวินพงศ์ ปลัดกระทรวงสาธารณสุข และแพทย์หญิงอัมพร เบญจพลพิทักษ์ อธิบดีกรมสุขภาพจิต เยี่ยมติดตามอาการผู้ป่วย จากเหตุการณ์ทำร้ายร่างกายที่ศูนย์เด็กเล็ก ตำบลอุทัยสวรรค์ อำเภอนากลาง จังหวัดหนองบัวลำภู และให้สัมภาษณ์ว่า ผู้ได้รับบาดเจ็บจากเหตุการณ์ครั้งนี้จำนวน 10 ราย วันนี้ผู้บาดเจ็บเล็กน้อย 3 รายกลับบ้านได้แล้ว ยังเหลือรักษาที่โรงพยาบาลหนองบัวลำภู 5 ราย โดย 4 ราย ได้รับการผ่าตัด รักษาอยู่ในห้อง ICU ผู้ป่วยเด็ก 1 ราย มีอาการเล็กน้อย ยังอยู่โรงพยาบาลเนื่องจากมารดายังต้องรักษาตัว ส่วนโรงพยาบาลอุดรธานี มีผู้ป่วย 2 ราย เป็นผู้ป่วยเด็ก 1 ราย บาดเจ็บรุนแรงที่ศีรษะ ได้รับการผ่าตัดเมื่อวาน วันนี้เริ่มรู้สึกตัว มีการตอบสนองดีขึ้น สัญญาณชีพคงที่ ยังอยู่ในการดูแลของทีมแพทย์ในห้อง ICU ทางโรงพยาบาลได้เตรียมห้องให้บิดาเด็กที่กำลังเดินทางมาจากต่างจังหวัดได้พักเพื่อดูแลเด็กใกล้ชิด อีก 1 รายเป็นผู้ใหญ่ เพิ่งรับส่งต่อมาจากโรงพยาบาลหนองบัวลำภูวันนี้
นายแพทย์โอภาส กล่าวว่า สำหรับการดูแลผู้ได้รับผลกระทบจากเหตุการณ์ครั้งนี้ ทั้งญาติผู้สูญเสียและผู้ที่อยู่ในเหตุการณ์ซึ่งแม้ไม่ได้รับบาดเจ็บทางกายแต่จะได้รับผลกระทบทางจิตใจ กรมสุขภาพจิตได้จัดทีม MCATT ประมาณ 50 คน ลงพื้นที่ให้การเยียวยาจิตใจแล้ว โดยจะมีการติดตามอย่างต่อเนื่องจนกว่าอาการจะดีขึ้น ส่วนร่างของผู้เสียชีวิตซึ่งมีทั้งหมด 37 ร่าง ได้ระดมทีมแพทย์นิติเวชจากโรงพยาบาลเลย โรงพยาบาลสกลนคร โรงพยาบาลเพชรบูรณ์ โรงพยาบาลลำปาง และโรงพยาบาลอุดรธานี เร่งทำการชันสูตรตามกระบวนการและแล้วเสร็จทั้งหมดในเวลา 09.00 น. ของวันนี้ จากนั้นจะออกใบมรณะบัตร และจัดรถของโรงพยาบาลและเครือข่ายกู้ภัยนำส่งร่างผู้เสียชีวิตทั้งหมดไปที่จังหวัดหนองบัวลำภู เพื่อให้ญาติประกอบพิธีทางศาสนาต่อไป
*************************************** 7 ตุลาคม 2565

ที่มา : https://www.thaigov.go.th/news/contents/details/60185