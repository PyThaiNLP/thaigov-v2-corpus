รัฐบาลไทย-ข่าวทำเนียบรัฐบาล-พลเอก ประวิตร เน้นมาตรการเชิงรุกในการจัดการแก้ไขปัญหาป้องกันและลดอุบัติเหตุทางถนน ย้ำบังคับใช้กฎหมายควบคู่กับการสร้างจิตสำนึก และมีความรับผิดชอบต่อสังคม พร้อมเพิ่มจุดตรวจถนนสายรอง 


วันอังคารที่ 25 ตุลาคม 2565
พิมพ์
พลเอก ประวิตร เน้นมาตรการเชิงรุกในการจัดการแก้ไขปัญหาป้องกันและลดอุบัติเหตุทางถนน ย้ำบังคับใช้กฎหมายควบคู่กับการสร้างจิตสำนึก และมีความรับผิดชอบต่อสังคม พร้อมเพิ่มจุดตรวจถนนสายรอง
พลเอก ประวิตร เน้นมาตรการเชิงรุกในการจัดการแก้ไขปัญหาป้องกันและลดอุบัติเหตุทางถนน ย้ำบังคับใช้กฎหมายควบคู่กับการสร้างจิตสำนึก และมีความรับผิดชอบต่อสังคม พร้อมเพิ่มจุดตรวจถนนสายรอง
พลเอก ประวิตร วงษ์สุวรรณ รองนายกรัฐมนตรี รายงานต่อที่ประชุมคณะรัฐมนตรี (25 ตุลาคม 2565) ว่าคณะกรรมการนโยบายการป้องกันและลดอุบัติเหตุทางถนนแห่งชาติเห็นชอบแผนบูรณาการป้องกัน และลดอุบัติเหตุทางถนนช่วงเทศกาล และช่วงวันหยุด พ.ศ. 2566 โดยให้วิเคราะห์จุดเกิดเหตุซ้ำซาก ทั้งช่วงเทศกาล และไม่ใช่เทศกาล เพื่อนำมาวางแผน ป้องกันความเสี่ยงเชิงรุก และใช้ระบบ War Room ช่วยในการติดตาม ประเมินผล
รองนายกรัฐมนตรี กำชับให้เจ้าหน้าที่ตำรวจช่วยกวดขันการกระทำที่ผิดวินัยจราจรอย่างสม่ำเสมอ โดยให้หน่วยงานที่เกี่ยวข้อง รวมทั้งอาสาสมัครต่างๆ เตรียมความพร้อมล่วงหน้า และแจ้งให้หน่วยงานในสังกัด ที่เกี่ยวข้องทราบ รวมถึงให้ส่งเสริมการสร้าง “วัฒนธรรม ความปลอดภัย” ตลอดจนให้ความสำคัญกับการบังคับใช้กฎหมาย ควบคู่กับการสร้างความตระหนักให้มีจิตสำนึก และมีความรับผิดชอบต่อสังคม โดยเฉพาะการขับรถเร็วเกินกฎหมายกำหนด การดื่มแล้วขับและการไม่สวมหมวกนิรภัย โดยเพิ่มจุดตรวจในถนนสายรอง เน้น ในช่วงเวลา 16.00 – 20.00 ซึ่งเป็นช่วงเวลาที่เกิดอุบัติเหตุสูงสุด และให้ทุกหน่วยงานดำเนินการในส่วนที่เกี่ยวข้อง เพื่อลดการบาดเจ็บ และเสียชีวิตจากอุบัติเหตุทางถนนอย่างต่อเนื่อง ให้เป็นไปตามแผนแม่บทความปลอดภัยทางถนน พ.ศ. 2565 – 2570 เน้นมาตรการเชิงรุกในการจัดการและแก้ไขปัจจัยเสี่ยง ด้านคน ถนน และยานพาหนะ พร้อมทั้งเร่งรัดมาตรการสวมหมวกนิรภัย 100% โดยให้ความสำคัญกับพื้นที่อำเภอที่มีจำนวน ผู้เสียชีวิตจากการไม่สวมหมวกนิรภัยสูง ตลอดจนมุ่งเน้นมาตรการสร้างการรับรู้การบังคับใช้กฎหมาย อย่างเข้มงวด
----------------------------------

ที่มา : https://www.thaigov.go.th/news/contents/details/60825