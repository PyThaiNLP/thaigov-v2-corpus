รัฐบาลไทย-ข่าวทำเนียบรัฐบาล-พ่อเมืองร้อยเอ็ด รุดเยี่ยมประชาชนที่ศูนย์พักพิงผู้ประสบอุทกภัยอำเภอโพนทราย พร้อมเร่งติดตามสถานการณ์น้ำท่วมในพื้นที่ เน้นย้ำแจ้งเหตุ ได้ตลอด 24 ชั่วโมง


วันจันทร์ที่ 10 ตุลาคม 2565
พิมพ์
พ่อเมืองร้อยเอ็ด รุดเยี่ยมประชาชนที่ศูนย์พักพิงผู้ประสบอุทกภัยอำเภอโพนทราย พร้อมเร่งติดตามสถานการณ์น้ำท่วมในพื้นที่ เน้นย้ำแจ้งเหตุ ได้ตลอด 24 ชั่วโมง
พ่อเมืองร้อยเอ็ด รุดเยี่ยมประชาชนที่ศูนย์พักพิงผู้ประสบอุทกภัยอำเภอโพนทราย พร้อมเร่งติดตามสถานการณ์น้ำท่วมในพื้นที่ เน้นย้ำแจ้งเหตุ ได้ตลอด 24 ชั่วโมง
เมื่อวันที่ 9 ต.ค. 2565 เวลา 11.00 น. นายทรงพล ใจกริ่ม ผู้ว่าราชการจังหวัดร้อยเอ็ด ลงพื้นที่ตรวจเยี่ยมให้กำลังใจประชาชนที่ประสบปัญหาอุทกภัย และติดตามสถานการณ์อุทกภัยในพื้นที่ ณ หอประชุมอำเภอโพนทราย อ.โพนทราย จ.ร้อยเอ็ด
นายทรงพล ใจกริ่ม ผู้ว่าราชการจังหวัดร้อยเอ็ด กล่าวว่า จากอิทธิพลพายุฝนตกกระหน่ำอย่างต่อเนื่อง ในช่วงที่ผ่านมา ประกอบกับมวลน้ำเหนือที่ไหลมาสมทบลงแม่น้ำมูลหนุนสูงขึ้นอย่างรวดเร็ว ทำให้พื้นที่อำเภอโพนทรายเกิดอุทกภัย รวม 5 ตำบล ได้รับความเสียหาย 37 หมู่บ้าน ประมาณ 2,105 หลังคาเรือน เป็นพื้นที่การเกษตรประมาณ 45,600 ไร่ รวมทั้งถนนหลายสาย บางหมู่บ้านถูกน้ำท่วมรอบหมู่บ้านจนไม่สามารถขับรถสัญจรไปมาได้ ต้องใช้เรือในการสัญจรเข้า-ออกแทน โดยระดับน้ำมีแนวโน้มที่ท่วมสูงขึ้น อำเภอโพนทรายจึงได้จัดตั้งศูนย์พักพิงผู้ประสบสาธารณภัย ที่หอประชุมอำเภอโพนทราย เพื่อช่วยเหลือผู้ประสบภัย ผู้ป่วย ผู้สูงอายุ กลุ่มคนเปราะบางให้อยู่ในพื้นที่ปลอดภัย สามารถดำรงชีวิตได้ โดยขณะนี้มีพี่น้องประชาชนอพยพจากตำบลสามขามาพักอาศัย ณ ศูนย์พักพิงฯ จำนวน 57 คน ได้มีการพูดคุยพร้อมให้กำลังใจ และมอบถุงยังชีพชุดธารน้ำใจ ช่วยผู้ประสบภัย จากสภากาชาดแล้วในเบื้องต้น
นายทรงพล ใจกริ่ม ผู้ว่าราชการจังหวัดร้อยเอ็ด กล่าวต่อว่า จากการประชุมทราบถึงสถานการณ์อุทกภัย จึงได้ร่วมวางแผนบริหารจัดการร่วมกับ สำนักงานป้องกันและบรรเทาสาธารณภัยจังหวัดร้อยเอ็ด อำเภอโพนทราย องค์กรปกครองส่วนท้องถิ่น และหน่วยงานที่เกี่ยวข้อง เพื่อเร่งบูรณาการประสานเครื่องจักรกล กำลังพล ยานพาหนะ เรือท้องแบนและ อุปกรณ์ที่จำเป็น รวมทั้งถุงยังชีพ เครื่องอุปโภคบริโภค เพื่อนำไปสนับสนุนการช่วยเหลือในพื้นที่ ทั้งนี้ ได้มีการให้ช่วยเหลือประชาชนอย่างต่อเนื่องโดยได้ทำการอพยพประชาชน ผู้ป่วย ผู้สูงอายุ ตลอดจนขนย้ายสิ่งของขึ้นที่สูง และจัดรถบรรทุกรับประชาชนออกจากพื้นที่ดังกล่าว โดยได้รับความร่วมมือจากหน่วยต่าง ๆ ในพื้นที่ ทั้งฝ่ายปกครอง ทหาร อาสาสมัคร และจิตอาสา เข้ามาสมทบเพื่อช่วยเหลือประชาชนเพิ่มเติม และยังคงเฝ้าติดตามสถานการณ์อย่างใกล้ชิดตลอด 24 ชั่วโมง เพื่อสนับสนุนให้ความร่วมมือกับหน่วยงานในพื้นที่ เพื่อให้การช่วยเหลือประชาชนที่ประสบปัญหาจากน้ำท่วมได้ทันท่วงที เพื่อบรรเทาความเดือดร้อนของพี่น้องประชาชนจนกว่าสถานการณ์จะคลี่คลาย
"อำเภอโพนทรายมีความพร้อมที่จะดูแลทุกคนอย่างเต็มที่ โดยเฉพาะการช่วยเหลือ ผู้ป่วยติดเตียง ผู้สูงอายุ กลุ่มคนเปราะบาง และประสบอุทกภัยต่าง ๆ ตามนโยบายของกระทรวงมหาดไทย ที่มุ่งมั่นที่จะ "บำบัดทุกข์ บำรุงสุข" ให้พี่น้องประชาชน โดยได้จัดตั้งศูนย์พักพิงผู้ประสบสาธารณภัย ที่หอประชุมอำเภอโพนทราย สามารถติดต่อประสานงานได้ที่ โทร. 043595077 หรือ โทรแจ้งปลัดอำเภอฝ่ายความมั่นคง โทร. 0639041021 ได้ตลอด 24 ชั่วโมง หรือที่สายด่วนนิรภัย 1784" นายทรงพลฯ กล่าวทิ้งท้าย
#กระทรวงมหาดไทย
#130ปีกระทรวงมหาดไทย #130ปีกระทรวงมหาดไทย_บำบัดทุกข์บำรุงสุข
#SEPtoSDGs #SDGsforAll #ChangeforGood

ที่มา : https://www.thaigov.go.th/news/contents/details/60300