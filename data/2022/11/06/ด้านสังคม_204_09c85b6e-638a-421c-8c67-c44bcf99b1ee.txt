รัฐบาลไทย-ข่าวทำเนียบรัฐบาล-“อนุทิน” ยันฉีดวัคซีนโควิดเด็ก 6 เดือน - 4 ปีเป็นไปตามหลักวิชาการ ลงทะเบียนสมัครใจฉีดแล้ว 4 แสนราย


วันอาทิตย์ที่ 9 ตุลาคม 2565
“อนุทิน” ยันฉีดวัคซีนโควิดเด็ก 6 เดือน - 4 ปีเป็นไปตามหลักวิชาการ ลงทะเบียนสมัครใจฉีดแล้ว 4 แสนราย
รองนายกรัฐมนตรีและรัฐมนตรีว่าการกระทรวงสาธารณสุข ยันคิกออฟฉีดวัคซีนโควิดเด็ก 6 เดือน - 4 ปี วันที่ 12 ตุลาคมนี้ ทำตามหลักวิชาการ ลงทะเบียนแล้ว 4 แสนราย จากที่เข้ามาล็อตแรก 5 แสนโดส พร้อมสั่งเพิ่มหากมีความต้องการ
รองนายกรัฐมนตรีและรัฐมนตรีว่าการกระทรวงสาธารณสุข ยันคิกออฟฉีดวัคซีนโควิดเด็ก 6 เดือน - 4 ปี วันที่ 12 ตุลาคมนี้ ทำตามหลักวิชาการ ลงทะเบียนแล้ว 4 แสนราย จากที่เข้ามาล็อตแรก 5 แสนโดส พร้อมสั่งเพิ่มหากมีความต้องการ
วันนี้ (9 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข ให้สัมภาษณ์ถึงการคิกออฟฉีดวัคซีนโควิด 19 สำหรับเด็กอายุ 6 เดือนถึง 4 ปี วันที่ 12 ตุลาคม 2565 ว่าการดำเนินการฉีดวัคซีนโควิด 19 ในเด็กกลุ่มดังกล่าว เป็นไปตามหลักวิชาการ ซึ่งการนำวัคซีน ยา หรือเวชภัณฑ์ใดก็ตามมารักษาโรคหรือเสริมสร้างภูมิคุ้มกัน ต้องผ่านการรับรองจากสำนักงานคณะกรรมการอาหารและยา (อย.) คณะอนุกรรมการสร้างเสริมภูมิคุ้มกัน และคณะกรรมการโรคติดต่อแห่งชาติ จึงขอให้ความมั่นใจ
นายอนุทินกล่าวว่า ขณะนี้คนส่วนใหญ่ฉีดวัคซีนมากกว่า 75% แล้ว ที่ยังตกค้างคือเด็ก เพราะตอนนั้นวัคซีนยังไม่ครอบคลุม แต่ตอนนี้ขยายอายุลงไปถึง 6 เดือนแล้ว ซึ่งเด็กมีโอกาสติดเชื้อสูงมาก จากการไปโรงเรียนและเดินทาง ที่เรากลัวคือ แม้เด็กติดเชื้อเขาจะมีสุขภาพแข็งแรง แต่หากในบ้านมีผู้สูงอายุที่ยังไม่รับวัคซีนด้วย เด็กจะเป็นคนกระจายเชื้อได้ แนวทางที่ดีที่สุด คือ ทำให้เด็กอายุ 6 เดือนขึ้นไปได้ฉีดวัคซีน ซึ่งทราบว่าผู้ปกครองลงทะเบียนสมัครใจให้เด็กกลุ่มนี้ฉีดประมาณ 4 แสนรายแล้ว โดยวัคซีนเด็กล็อตแรกมี 5 แสนโดส และหากผู้ปกครองแจ้งความประสงค์เพิ่มขึ้นก็จะสั่งเข้ามามากขึ้น ทั้งนี้ สิ่งสำคัญไม่ใช่แค่เด็กเท่านั้น แต่กลุ่มผู้สูงอายุก็ต้องขอให้มารับวัคซีนทุกคน เพราะจะช่วยลดความรุนแรงของโรค ลดการเสียชีวิตได้ ยิ่งหากได้รับเข็ม 3 หรือ 4 แล้วยิ่งปลอดภัย แทบจะไม่มีการเสียชีวิต
********************************* 9 ตุลาคม 2565

ที่มา : https://www.thaigov.go.th/news/contents/details/60237