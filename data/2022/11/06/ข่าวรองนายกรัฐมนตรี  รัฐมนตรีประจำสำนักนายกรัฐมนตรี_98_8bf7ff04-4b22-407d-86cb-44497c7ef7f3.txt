รัฐบาลไทย-ข่าวทำเนียบรัฐบาล-พล.อ.ประวิตรฯ รองนายกฯ เรียกประชุมเตรียมรับมือการรักษาความปลอดภัยและการจราจร ช่วงประชุมเอเปค ย้ำยึดหลักสากล ทำงานร่วมกับทุกเครือข่ายภาคประชาชน


วันศุกร์ที่ 28 ตุลาคม 2565
พิมพ์
พล.อ.ประวิตรฯ รองนายกฯ เรียกประชุมเตรียมรับมือการรักษาความปลอดภัยและการจราจร ช่วงประชุมเอเปค ย้ำยึดหลักสากล ทำงานร่วมกับทุกเครือข่ายภาคประชาชน
พล.อ.ประวิตรฯ รองนายกฯ เรียกประชุมเตรียมรับมือการรักษาความปลอดภัยและการจราจร ช่วงประชุมเอเปค ย้ำยึดหลักสากล ทำงานร่วมกับทุกเครือข่ายภาคประชาชน
วันนี้ (28 ตุลาคม 2565) เวลา 09.00 น. พล.อ.ประวิตร วงษ์สุวรรณ รองนายกรัฐมนตรีได้เรียกประชุมคณะอนุกรรมการด้านการรักษาความปลอดภัยและการจราจร เพื่อเตรียมความพร้อมจัดประชุมผู้นำเขตเศรษฐกิจเอเปกและการประชุมที่เกี่ยวข้อง ในช่วงที่ไทยดำรงตำแหน่งประธาน ปี 65 ผ่านสื่ออิเล็คทรอนิกส์ ณ มูลนิธิอนุรักษ์ป่ารอยต่อฯ
โดยที่ประชุม ได้รับทราบสถานการณ์ด้านการข่าวที่เกี่ยวข้อง และร่วมพิจารณาให้ความเห็นชอบ  แผนการดำเนินงานด้านการรักษาความปลอดภัยในการจราจร การส่งกลับสายแพทย์และการปฏิบัติด้านสาธารณสุข แผนเผชิญเหตุต่อต้านการก่อการร้าย การกำหนดแนวทางป้องกันภัยคุกคามและการรักษาความปลอดภัยทางไซเบอร์ รวมทั้งแนวทางการปิดพื้นที่และเส้นทางการจราจร การขนส่งในพื้นที่ระหว่างจัดการประชุม
พล.อ.ประวิตร’ กำชับขอให้จัดตั้ง “ศูนย์อำนวยการร่วมรักษาความปลอดภัยและการจราจร” ประสานการทำงานร่วมกับทุกหน่วยงานอย่างใกล้ชิด โดยย้ำเฝ้าระวังไม่ประมาท และการปฏิบัติการทุกขั้นตอน ขอให้เป็นไปตามหลักสากล ตั้งแต่เตรียมการต่อเนื่องไปจนจบการประชุมและเดินทางกลับ  และให้ความสำคัญกับการปฏิบัติงานด้านการข่าว และการมีส่วนร่วมกับภาคประชาชนให้มากขึ้น
พร้อมย้ำสั่งการให้คุมเข้มการรักษาความปลอดภัยทั้งบุคคลและสถานที่ รวมทั้งเส้นทางในทุกกลุ่มที่เข้าร่วมประชุม โดยให้มีมาตรการเชิงรุก ป้องปรามการก่อเหตุรุนแรง และแผนเผชิญเหตุรองรับในทุกเหตุการณ์ ที่อาจกระทบต่อภาพลักษณ์ของประเทศและความปลอดภัยของการประชุมในภาพรวม  ทั้งนี้ขอให้มีการซักซ้อมความเข้าใจและการปฏิบัติร่วมกัน เพื่อให้การปฏิบัติในภาพรวมเป็นไปด้วยความเรียบร้อย  พร้อมทั้งขอให้มีการทำความเข้าใจกับประชาชน เพื่อร่วมกันเป็นเจ้าภาพสร้างภาพลักษณ์ที่ดีของประเทศในโอกาสสำคัญนี้

ที่มา : https://www.thaigov.go.th/news/contents/details/60962