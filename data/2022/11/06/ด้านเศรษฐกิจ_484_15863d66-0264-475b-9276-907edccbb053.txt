รัฐบาลไทย-ข่าวทำเนียบรัฐบาล-บขส. จัดรถโดยสารวันละ 2,900 - 3,000 เที่ยว รองรับประชาชนเดินทางช่วงวันหยุดยาว 13 - 16 ตุลาคม นี้ ย้ำคุมเข้มมาตรการด้านความปลอดภัย


วันพุธที่ 12 ตุลาคม 2565
บขส. จัดรถโดยสารวันละ 2,900 - 3,000 เที่ยว รองรับประชาชนเดินทางช่วงวันหยุดยาว 13 - 16 ตุลาคม นี้ ย้ำคุมเข้มมาตรการด้านความปลอดภัย
พร้อมเอาใจสมาชิก บขส. Card จองตั๋วออนไลน์เดินทางวันหยุดรับคะแนนสะสมคูณสองทันที
นายสัญลักข์ ปัญวัฒนลิขิต กรรมการผู้จัดการใหญ่ บริษัท ขนส่ง จำกัด (บขส.) กระทรวงคมนาคม
เปิดเผยว่า ตามที่รัฐบาล ประกาศให้วันที่ 14 ตุลาคม 2565 เป็นวันหยุดราชการกรณีพิเศษ ส่งผลให้ช่วงวันคล้ายวันสวรรคตพระบาทสมเด็จพระบรมชนกาธิเบศรมหาภูมิพล อดุลยเดชมหาราช บรมนาถบพิตร มีวันหยุดต่อเนื่อง 4 วัน ตั้งแต่วันที่ 13 - 16 ตุลาคม 2565 ดังนั้น เพื่ออำนวยความสะดวกในการเดินทางให้กับประชาชนให้ได้รับบริการที่สะดวก รวดเร็ว ปลอดภัย ตามนโยบายของนายศักดิ์สยาม ชิดชอบ รัฐมนตรีว่าการกระทรวงคมนาคม บขส. ได้เตรียมความพร้อมจัดการเดินรถ โดยคาดการณ์ว่าจะมีผู้โดยสาร เริ่มทยอยเดินทางออกจาก กรุงเทพฯ ไปยังจังหวัดต่างๆ ทั่วทุกภูมิภาค ตั้งแต่วันที่ 12 - 13 ตุลาคม 2565 โดย บขส. ได้จัดรถโดยสาร (รถ บขส. รถร่วม และรถตู้) เที่ยวไป ประมาณวันละ 2,900 เที่ยว คาดว่าจะมีผู้ใช้บริการ ประมาณวันละ 32,000 คน ส่วนการเดินทางกลับ ในวันที่ 16 - 17 ตุลาคม 2565 ได้จัดรถโดยสารประมาณวันละ 3,000 เที่ยว คาดว่าจะมีผู้ใช้บริการ ประมาณวันละ 33,000 คน โดยคาดการณ์ว่า ปริมาณการเดินทางในช่วงวันหยุดยาวนี้ จะมีปริมาณผู้โดยสารเพิ่มสูงขึ้น เมื่อเทียบกับการเดินทางในช่วงเวลาปกติ ทั้งนี้ปัจจุบัน บขส. เปิดให้บริการเดินรถในเส้นทางภาคเหนือ 19 เส้นทาง 54 เที่ยววิ่ง ภาคตะวันออกเฉียงเหนือและภาคตะวันออก 23 เส้นทาง 68 เที่ยววิ่ง และเส้นทางภาคใต้ 16 เส้นทาง 43 เที่ยววิ่ง สอบถามข้อมูลการเดินทางเพิ่มเติม โทร Call Center 1490 เรียก บขส. ตลอด 24 ชั่วโมง ทั้งนี้ บขส. มีช่องทางจองตั๋วเดินทางล่วงหน้าผ่านช่องทางออนไลน์ อาทิ Application : E-Ticket เว็บไซต์ www.transport.co.th ผู้โดยสารสามารถจองตั๋ว ได้สะดวก รวดเร็ว ประหยัดเวลา และสมาชิก บขส. Card เมื่อจองตั๋วช่องทางออนไลน์ เดินทางระหว่างวันที่ 13 - 24 ตุลาคม 2565 จะได้รับคะแนนสะสมคูณสองด้วย
กรรมการผู้จัดการใหญ่ บขส. กล่าวเพิ่มเติมว่า บขส. ได้ขอความร่วมมือผู้ประกอบการรถร่วมนำรถโดยสารมาสนับสนุนให้เพียงพอต่อความต้องการของผู้ใช้บริการ และได้มีหนังสือขออนุญาตต่อ นายทะเบียนกรมการขนส่งทางบก นำรถโดยสารไม่ประจำทาง มาจัดเสริมในเส้นทางต่างๆ ประมาณ 110 คัน ส่วนในเที่ยวกลับได้ขอความร่วมมือจาก องค์การขนส่งมวลชนกรุงเทพ และผู้ประกอบการรถแท็กซี่ นำรถโดยสารมารับผู้โดยสาร บริเวณชานชาลาขาเข้า สถานีขนส่งผู้โดยสารกรุงเทพ (จตุจักร) พร้อมได้เน้นย้ำให้ผู้ประกอบการรถร่วมที่นำรถโดยสารมาวิ่งจะต้องดำเนินการ ตามมาตรการ/วิธีการปฏิบัติสำหรับการเดินรถโดยสาร เพื่อการควบคุมการแพร่ระบาดของโรคติดเชื้อไวรัส COVID-19 อย่างเคร่งครัด และให้ดูแลเรื่องความปลอดภัย ตรวจสภาพความพร้อมของรถโดยสาร พนักงานขับรถ ให้พร้อมก่อนออกเดินทางทุกครั้ง จำกัดความเร็วไม่เกิน 80 - 90 กิโลเมตร/ชั่วโมง และเมื่อเจอฝนตกสภาพถนนเปียก เส้นทางที่น้ำท่วมขังควรใช้ความเร็วลดลง ใช้ความระมัดระวังในการขับรถให้มากขึ้น รวมทั้งนำมาตรการ 4 พร้อม (สถานีพร้อม พนักงานพร้อม รถโดยสารพร้อม และการบริการพร้อม) มาใช้ เพื่อสร้างความปลอดภัย และสร้างความเชื่อมั่นในการเดินทางให้แก่ผู้โดยสารทุกคน

ที่มา : https://www.thaigov.go.th/news/contents/details/60372