รัฐบาลไทย-ข่าวทำเนียบรัฐบาล-โฆษกรัฐบาลเผย นักลงทุนทั้งไทยและต่างประเทศเชื่อมั่น ขยายการลงทุนในไทยอย่างต่อเนื่อง 


วันอังคารที่ 1 พฤศจิกายน 2565
พิมพ์
โฆษกรัฐบาลเผย นักลงทุนทั้งไทยและต่างประเทศเชื่อมั่น ขยายการลงทุนในไทยอย่างต่อเนื่อง
โฆษกรัฐบาลเผย นักลงทุนทั้งไทยและต่างประเทศเชื่อมั่น ขยายการลงทุนในไทยอย่างต่อเนื่อง
วันที่ 1 พฤศจิกายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรีกล่าวว่า นักลงทุนทั้งไทยและต่างประเทศมีความเชื่อมั่น เดินหน้าขยายการลงทุนในไทยอย่างต่อเนื่อง ในขณะที่รัฐบาลเร่งสร้างโครงสร้างพื้นฐานอย่างรอบด้าน รองรับการลงทุนใหม่ๆในอนาคต ซึ่งพลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้วางแนวทาง และแผนงาน เพื่อต่อยอดขับเคลื่อนประเทศไทยให้ก้าวไปข้างหน้า ตามหลักการ “ทำให้สำเร็จ” (GET THINGS DONE) เพื่อความพร้อมในการรองรับการเป็นฐานและศูนย์กลาง (Hub) การค้า การลงทุน และการผลิตในภูมิภาคอย่างยั่งยืน
ทั้งนี้ จากข้อมูลการส่งเสริมการลงทุนล่าสุด ณ วันที่ 12 ตุลาคม 2565 คณะกรรมการส่งเสริมการลงทุน (BOI) ได้อนุมัติให้การส่งเสริมในกิจการผลิตรถยนต์ไฟฟ้า รวมทั้งสิ้น 26 โครงการ (จาก 17 บริษัท) มูลค่าเงินลงทุน (ไม่รวมค่าที่ดินและเงินทุนหมุนเวียน) รวม 80,208 ล้านบาท จำนวนกำลังการผลิตยานยนต์ที่ได้รับอนุมัติเป็นจำนวน 838,775 คัน ทั้งนี้ BOI ได้ออกบัตรส่งเสริมแล้วจำนวน 16 โครงการ และแบรนด์ที่ผลิตเชิงพาณิชย์แล้ว 11 แบรนด์ นอกจากนี้ กรมสรรพสามิต ได้ลงนามข้อตกลงตามมาตรการสนับสนุนการใช้รถไฟฟ้าระหว่าง กรมสรรพสามิตกับผู้ประกอบการอุตสาหกรรมและผู้นำเข้ายานยนต์ไฟฟ้า แล้วรวม 10 ราย (ข้อมูล  ณ วันที่ 27 ตุลาคม 2565) แบ่งเป็น (1) รถยนต์นั่งหรือรถยนต์โดยสารที่มีที่นั่งไม่เกิน 10 คน จำนวน 6 ราย  (2) รถยนต์กระบะ จำนวน 2 ราย และ (3) รถจักรยานยนต์ จำนวน 3 ราย ตอกย้ำความสำเร็จของประเทศไทยในการก้าวสู่การเป็นศูนย์กลางทางด้านการผลิตยานยนต์ไฟฟ้า (EV) ของภูมิภาค
นอกจากนี้ ยังมีอุตสาหกรรมใหม่ที่มีการลงทุนในประเทศไทย อาทิเช่น กิจการผู้ให้บริการคลาวด์ (Cloud Services) ซึ่งคณะกรรมการส่งเสริมการลงทุนได้อนุมัติให้การส่งเสริม (ขยายกิจการ) โดยมีบริษัท Amazon Web Services ซึ่งเป็นบริษัทเทคโนโลยีชั้นนำของสหรัฐอเมริกา ได้ตัดสินใจเข้ามาลงทุนในประเทศไทย ซึ่งได้ประกาศแผนการขยายธุรกิจในประเทศไทย ผ่านการขอรับการส่งเสริมการลงทุนในกิจการ Data Center ตอกย้ำความสำเร็จของประเทศไทยในการก้าวสู่การเป็นศูนย์กลางทางด้านดิจิทัล และดาต้าเซนเตอร์ของภูมิภาค โดยจะมีการพัฒนา Region ในประเทศไทย ที่จะมีชื่อว่า AWS Asia Pacific (Bangkok) โดย Region แห่งใหม่นี้จะประกอบด้วย Availability Zone สามแห่ง ซึ่งเพิ่มเติมจาก Availability Zone ของ AWS ที่มีอยู่แล้ว 87 แห่งใน 27 ภูมิภาคทั่วโลก โดย AWS วางแผนที่จะลงทุนมากกว่า 5 พันล้านเหรียญสหรัฐ (หรือ 1.9 แสนล้านบาท) ในประเทศไทยในระยะเวลา 15 ปี
“นักลงทุนทั้งไทยและต่างประเทศให้ความเชื่อมั่น ตัดสินใจขยายการลงทุนในไทยอย่างต่อเนื่อง และประเทศไทยยังเป็นจุดสนใจ และถือเป็นตลาดการลงทุนที่มีศักยภาพ โดยนายกรัฐมนตรียืนยันความพร้อมของไทยที่จะเป็นฐานการผลิต และการลงทุนในภูมิภาค ทั้งนี้ จากนโยบายของรัฐบาลที่ได้ดำเนินการมาในการพัฒนาโครงสร้างพื้นฐานที่ครอบคลุม เป็นฐานที่แข็งแกร่ง และให้ภาคเอกชนได้ร่วมกันพัฒนาประเทศต่อไป” นายอนุชา กล่าว

ที่มา : https://www.thaigov.go.th/news/contents/details/61088