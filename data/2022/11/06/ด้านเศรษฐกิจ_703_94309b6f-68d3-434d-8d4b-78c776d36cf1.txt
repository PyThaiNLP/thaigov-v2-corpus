รัฐบาลไทย-ข่าวทำเนียบรัฐบาล-รัฐจัดใหญ่มหกรรมร่วมใจแก้หนี้สัญจร ประเดิมครั้งแรกออมสินรับเป็นเจ้าภาพ


วันพุธที่ 2 พฤศจิกายน 2565
พิมพ์
รัฐจัดใหญ่มหกรรมร่วมใจแก้หนี้สัญจร ประเดิมครั้งแรกออมสินรับเป็นเจ้าภาพ
รัฐบาลจัดใหญ่มหกรรมร่วมใจแก้หนี้สัญจร ประเดิมครั้งแรกออมสินรับเป็นเจ้าภาพ นำทัพสถาบันการเงินของรัฐ ผนึกกำลังช่วยแก้หนี้เดิม เติมเงินใหม่ ให้คำปรึกษาการเงินครบวงจร พบกัน 4-6 พ.ย. นี้ ณ อิมแพ็ค ฮอลล์ 5 เมืองทองธานี
รัฐจัดใหญ่มหกรรมร่วมใจแก้หนี้สัญจร ประเดิมครั้งแรกออมสินรับเป็นเจ้าภาพ นำทัพสถาบันการเงินของรัฐ ผนึกกำลังช่วยแก้หนี้เดิม เติมเงินใหม่ ให้คำปรึกษาการเงินครบวงจร พบกัน 4-6 พ.ย. นี้ ณ อิมแพ็ค ฮอลล์ 5 เมืองทองธานี
นายวิทัย รัตนากร ผู้อำนวยการธนาคารออมสิน เปิดเผยว่า ตามที่กระทรวงการคลังร่วมกับธนาคารแห่งประเทศไทย (ธปท.) จัดงาน “มหกรรมร่วมใจแก้หนี้ : มีหนี้ต้องแก้ไข เริ่มต้นใหม่อย่างยั่งยืน” แบ่งการจัดงานเป็น 2 ระยะ โดยระยะแรกได้เปิดช่องทางเจรจาแก้ไขหนี้ออนไลน์ เพื่อให้บริการลูกหนี้ที่ได้รับผลกระทบจากสถานการณ์โควิด 19 และยังไม่ได้รับความช่วยเหลือ และระยะที่ 2 เป็นการจัดมหกรรมร่วมใจแก้หนี้สัญจร โดยการผนึกกำลังของกระทรวงการคลัง ธปท. และสมาคมสถาบันการเงินของรัฐ (GFA) ร่วมมือกันจัดขึ้นที่กรุงเทพมหานคร ขอนแก่น เชียงใหม่ ชลบุรี และสงขลา ตามลำดับ ทั้งนี้ งานมหกรรมฯ แต่ละครั้งจะมีสถาบันการเงินฯ ผลัดเปลี่ยนกันรับหน้าที่ผู้จัดงานหลัก จนครบทั้ง 5 ครั้ง ภายในเดือนมกราคม ปี 2566
สำหรับ มหกรรมร่วมใจแก้หนี้สัญจร ครั้งที่ 1 กรุงเทพฯ ทางธนาคารออมสินได้รับมอบหน้าที่เป็นผู้จัดงานหลัก กำหนดจัดขึ้นระหว่างวันที่ 4-6 พฤศจิกายน 2565 ณ อิมแพ็ค ฮอลล์ 5 เมืองทองธานี โดยธนาคารพร้อมด้วยสถาบันการเงินของรัฐทุกแห่ง รวมถึงหน่วยงานต่าง ๆ หลายภาคส่วน ได้พร้อมใจกันนำเสนอมาตรการแก้ไขหนี้ เพื่อช่วยเหลือลูกหนี้ของสถาบันการเงินฯ แต่ละแห่ง ครอบคลุมลูกหนี้สินเชื่อประเภทต่าง ๆ อาทิ สินเชื่อบุคคล สินเชื่อบ้าน สินเชื่อธุรกิจ สินเชื่อภาคการเกษตร นาโนไฟแนนซ์ รวมถึงลูกหนี้บัตรเครดิต ฯลฯ ตลอดจนบริการให้คำปรึกษาแก้ปัญหาหนี้อย่างยั่งยืน โดยผู้ที่สนใจสามารถลงทะเบียนได้ที่ https://ln15.gsb.or.th/WEB-DEBT/ เพื่อแจ้งความประสงค์มาติดต่อขอแก้ไขหนี้ พร้อมรับสิทธิพิเศษอื่น ๆ ได้ตลอดงานทั้ง 3 วัน
นอกจากนี้ ทุกสถาบันการเงินฯ ยังพร้อมใจกันขนโปรโมชั่นสินเชื่อเงื่อนไขพิเศษสุด เพื่อเป็นแหล่งเงินเติมทุนให้กับลูกค้ารายย่อยและ SMEs รวมถึงผลิตภัณฑ์เงินฝากเพื่อส่งเสริมการออมด้วยสิทธิพิเศษจูงใจ และบริการทางการเงินอื่น ๆ อีกมากมาย ไม่ว่าจะเป็น สินเชื่อแก้หนี้เพิ่มทุน ไม่ต้องมีหลักประกัน และเงินฝากดอกเบี้ยสูงสุด 9% จากธนาคารออมสิน สินเชื่อบ้านดอกเบี้ยต่ำ 0% โดยธนาคารอาคารสงเคราะห์ สินเชื่อเพื่อผู้ส่งออกป้ายแดงจาก Exim Bank สินเชื่อบุคคล สินเชื่อ SMEs เป็นต้น นอกจากนี้ ผู้ชมงานยังจะได้เลือกซื้อบ้านมือสอง (NPA) คุณภาพดี กู้ได้เต็มวงเงิน ผ่อน 0% ตามเงื่อนไข อีกทั้งกิจกรรมฝึกอาชีพ และโซนจัดแสดงของผู้ประกอบการรายย่อยในโครงการพัฒนาของธนาคารออมสิน ที่ต่างขนสินค้ามาให้ได้ช้อปปิ้งตามใจ และกิจกรรมสัมมนาให้ความรู้ด้านการจัดการหนี้ เทคนิคบริหารเงิน และส่งเสริมการออม โดยกูรูทางการเงินชื่อดังและผู้ทรงคุณวุฒิหลายท่าน รวมถึงกิจกรรมร่วมสนุกรับของที่ระลึกมากมาย
ขอเชิญลูกหนี้ที่ประสงค์รับความช่วยเหลือ และบุคคลทั่วไป ร่วมงาน “มหกรรมร่วมใจแก้หนี้สัญจร” กรุงเทพฯ ได้ในวันที่ 4-6 พฤศจิกายน 2565 ณ อิมแพ็ค ฮอลล์ 5 เมืองทองธานี .... มีหนี้ต้องแก้ไข เริ่มต้นใหม่อย่างยั่งยืน

ที่มา : https://www.thaigov.go.th/news/contents/details/61149