รัฐบาลไทย-ข่าวทำเนียบรัฐบาล-เริ่มแล้ว! ศึกโมโตจีพี สนามประเทศไทย ช่วยกระตุ้นเศรษฐกิจช่วงการแข่งขัน พร้อมสร้างแรงส่งภาคการท่องเที่ยวผ่านกิจกรรมโปรโมตซอฟต์พาวเวอร์


วันศุกร์ที่ 30 กันยายน 2565
เริ่มแล้ว! ศึกโมโตจีพี สนามประเทศไทย ช่วยกระตุ้นเศรษฐกิจช่วงการแข่งขัน พร้อมสร้างแรงส่งภาคการท่องเที่ยวผ่านกิจกรรมโปรโมตซอฟต์พาวเวอร์
.....
30 ก.ย - 2 ต.ค. นี้ ประเทศไทยมีงานใหญ่ คือ การแข่งขันจักรยานยนต์ชิงแชมป์โลก รายการโมโตจีพี สนามประเทศไทย รายการ OR Thailand Grand Prix 2022 ที่สนามช้างอินเตอร์เนชั่นแนลเซอร์กิต จ.บุรีรัมย์ ที่เป็นความร่วมมือระหว่างหน่วยงานที่เกี่ยวข้องทั้งภาครัฐ และเอกชน ผู้สนับสนุน โดยขณะนี้มีความพร้อมในทุกด้านที่จะเริ่มประเดิมสนามในวันนี้
.
การเป็นเจ้าภาพจัดการแข่งขันจักรยานยนต์ชิงแชมป์โลก จะเป็นแรงกระตุ้นทางเศรษฐกิจในช่วงที่ประเทศอยู่ในการฟื้นฟูหลังการแพร่ระบาดของโควิด-19 โดยจะส่งผลต่อเศรษฐกิจทั้งในระยะสั้นจากการเดินทางเข้ามาชมการแข่งขันของนักท่องเที่ยวทั้งไทยและต่างชาติ เกิดการใช้จ่ายในส่วนของโรงแรม ที่พัก ร้านอาหารและสถานที่ท่องเที่ยวในจังหวัดที่จัดการแข่งขันและจังหวัดใกล้เคียง เกิดเม็ดเงินกระจายลงไปถึงท้องถิ่น
.
สำหรับผลต่อการท่องเที่ยวในระยะยาวนั้น การท่องเที่ยวแห่งประเทศไทย (ททท.) เตรียมจัดกิจกรรมร่วมกับ ดอร์นา สปอร์ต เจ้าของลิขสิทธิ์การจัดการแข่งขันรถจักรยานยนต์ชิงแชมป์โลกนำนักแข่งในรายการโมโตจีพี มาลงนวมซ้อมมวยไทยเพื่อสร้างไวรัลประชาสัมพันธ์ ในธีมส่งเสริมการท่องเที่ยวของไทยผ่านศิลปะแม่ไม้มวยไทยที่เวทีมวยราชดำเนิน ซึ่งจะเผยแพร่ผ่านช่องทางต่าง ๆ ไปยังผู้ชมกว่า 800 ล้านคน ใน 207 ประเทศ ในช่วงสุดสัปดาห์นี้
.
รัฐบาลมีเป้าหมายและวางแผนเพื่อให้การเป็นเจ้าภาพจัดการแข่งขันโมโตจีพี ส่งผลบวกต่อเศรษฐกิจไทยมากที่สุด โดยเฉพาะการโปรโมตสถานที่ท่องเที่ยวและซอฟต์พาวเวอร์ของประเทศ อย่างมวยไทย อาหารไทย ซึ่งจะเป็นแรงดึงดูดนักท่องเที่ยวให้เข้ามายังประเทศไทย และถือเป็นจังหวะที่เหมาะสมเนื่องจากกำลังใกล้เข้าสู่ไฮซีซันการท่องเที่ยวของไทยด้วย
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59880