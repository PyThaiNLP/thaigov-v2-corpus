รัฐบาลไทย-ข่าวทำเนียบรัฐบาล-“อนุทิน” เตรียมบินเกาหลีใต้ ร่วมพิธีสัตยาบัน IVI และประชุม World Bio Summit ครั้งแรกของโลก


วันอาทิตย์ที่ 23 ตุลาคม 2565
“อนุทิน” เตรียมบินเกาหลีใต้ ร่วมพิธีสัตยาบัน IVI และประชุม World Bio Summit ครั้งแรกของโลก
รองนายกรัฐมนตรีและรัฐมนตรีว่าการกระทรวงสาธารณสุข พร้อมผู้บริหารกระทรวงสาธารณสุข เตรียมเดินทางไป “เกาหลีใต้” เข้าร่วมพิธีให้สัตยาบันกับสถาบันวัคซีนสากล (IVI) เสริมสร้างความมั่นคงด้านวัคซีน และประชุม World Bio Summit 2022 ที่จัดเป็นครั้งแรกของโลก
รองนายกรัฐมนตรีและรัฐมนตรีว่าการกระทรวงสาธารณสุข พร้อมผู้บริหารกระทรวงสาธารณสุข เตรียมเดินทางไป “เกาหลีใต้” เข้าร่วมพิธีให้สัตยาบันกับสถาบันวัคซีนสากล (IVI) เสริมสร้างความมั่นคงด้านวัคซีน และประชุม World Bio Summit 2022 ที่จัดเป็นครั้งแรกของโลก เกี่ยวกับอนาคตของวัคซีนและชีวอนามัย จากประสบการณ์โรคโควิด 19
วันนี้ (23 ตุลาคม 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดเผยว่า ช่วงระหว่างวันที่ 24-27 ตุลาคม 2565 ตนพร้อมด้วย นพ.โอภาส การย์กวินพงศ์ ปลัดกระทรวงสาธารณสุข นพ.ธเรศ กรัษนัยรวิวงค์ รักษาราชการแทนอธิบดีกรมควบคุมโรค และคณะผู้แทนจากกระทรวงสาธารณสุข จะเดินทางไปยังกรุงโซล สาธารณรัฐเกาหลี เพื่อเข้าร่วมพิธี Thailand - IVI Ratification Ceremony เนื่องในวันครบรอบ 25 ปีของการก่อตั้งสถาบันวัคซีนสากล (IVI) ตามคำเชิญของอธิบดี IVI ให้เข้าร่วมพิธีรับมอบและให้สัตยาบันในฐานะตัวแทนของประเทศไทย ซึ่งการที่ไทยเข้าร่วม IVI จะช่วยส่งเสริมความร่วมมือระหว่างองค์กร ขยายบทบาทและภารกิจระดับโลกของประเทศไทยในการเข้าถึงวัคซีน ซึ่งเรามีสถาบันวัคซีนแห่งชาติเป็นหน่วยงานหลักในการร่วมมือเพื่อเพิ่มความมั่นคงด้านวัคซีน
นอกจากนี้ จะเข้าร่วมการประชุม World Bio Summit 2022 ซึ่งเป็นเวทีใหม่ที่สาธารณรัฐเกาหลีร่วมกับองค์การอนามัยโลกจัดขึ้นเป็นครั้งเเรกของโลก โดยเชิญผู้นำประเทศต่างๆ มากกว่า 18 ประเทศ ทั้งในสหรัฐอเมริกา ยุโรป เอเชียเเละแอฟริกา รวมถึงผู้แทนบริษัทวัคซีน ผู้แทนองค์กรการกุศลเอกชน และผู้เชี่ยวชาญด้านโรคติดเชื้อ เพื่อหารือเกี่ยวกับ “อนาคตของวัคซีนและชีวอนามัย” จากประสบการณ์และบทเรียนที่ได้จากการระบาดของโรคโควิด 19 พร้อมเสนอวิธีการเสริมสร้างความสามารถในการตอบสนองต่อโรคติดเชื้อในอนาคต รวมถึงจะมีการหารือทวิภาคีระหว่างกระทรวงสาธารณสุขไทยและกระทรวงสาธารณสุขและสวัสดิการแห่งสาธารณรัฐเกาหลีด้วย
****************************************************** 23 ตุลาคม 2565

ที่มา : https://www.thaigov.go.th/news/contents/details/60768