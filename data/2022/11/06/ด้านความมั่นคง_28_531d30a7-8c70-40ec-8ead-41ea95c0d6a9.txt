รัฐบาลไทย-ข่าวทำเนียบรัฐบาล-พลเอก ประยุทธ์ จันทร์โอชา รัฐมนตรีว่าการกระทรวงกลาโหมลงพื้นที่อยุธยา 


วันศุกร์ที่ 2 กันยายน 2565
พิมพ์
พลเอก ประยุทธ์ จันทร์โอชา รัฐมนตรีว่าการกระทรวงกลาโหมลงพื้นที่อยุธยา
สั่งกำลังและเครื่องมือช่าง หนุนเสริมป้องเมืองเก่า รับมือมวลน้ำเจ้าพระยาเพิ่ม
วันนี้ (วันที่ 2 กันยายน 2565) เวลา 9.00 น. พลเอก ประยุทธ์ จันทร์โอชา รัฐมนตรีว่าการกระทรวงกลาโหม ได้ลงพื้นที่ จังหวัดพระนครศรีอยุธยา ติดตามสถานการณ์แม่น้ำเจ้าพระยา และการปฏิบัติงานของศูนย์บรรเทาสาธารณภัย กลาโหม และเหล่าทัพในพื้นที่ ซึ่งพลเอก คงชีพ ตันตระวาณิชย์ โฆษกกลาโหมได้กล่าวถึงการลงพื้นที่ ดังนี้
พลเอก ประยุทธ์ ฯ เดินทางไปยังวัดกษัตราธิราชวรวิหาร รับฟังสถานการณ์น้ำแม่น้ำเจ้าพระยาและอุทกภัยที่เกิดขึ้นในพื้นที่ รวมทั้งการเตรียมการป้องกันสถานที่สำคัญๆ ชุมชนและการรับมือกับปริมาณน้ำในแม่น้ำที่เพิ่มขึ้น ก่อนที่จะเดินทางต่อไปสังเกตการณ์สถานการณ์น้ำและการสนับสนุนของหน่วยทหารในพื้นที่พระเจดีย์ศรีสุริโยทัย และพื้นที่บริเวณพระตำหนักสิริยาลัย พร้อมทั้งตรวจเยี่ยมและให้กำลังใจการปฏิบัติงานของเจ้าหน้าที่ทหาร รวมทั้งหน่วยงานต่าง ๆ ในพื้นที่
ซึ่งในโอกาสนี้ พลเอก ประยุทธ์ ฯ ได้ขอบคุณกำลังทหาร รวมไปถึงครอบครัว จาก 9 กองพันทหาร ที่หนุนเสริมเข้าช่วยสนับสนุนป้องกันน้ำท่วม จังหวัดพระนครศรีอยุธยา รวมทั้งขอบคุณเจ้าหน้าที่และจิตอาสาจากทุกหน่วยงาน ที่สนับสนุนการปฏิบัติงานร่วมดูแลปกป้องสถานที่สำคัญทางประวัติศาสตร์และโบราณสถาน โดยเน้นย้ำ หัวใจการทำงาน คือ การทำหน้าที่ให้สำเร็จ มีความปลอดภัยและประชาชนมีความสุข
โดยได้สั่งการขอให้ประสานทำงานร่วมกับฝ่ายปกครองต่อเนื่องไปโดยใกล้ชิด ในการดูแลชุมชนและแก้ปัญหาความเดือดของประชาชน โดยให้ติดตามสถานการณ์น้ำ เฝ้าระวังแจ้งเตือน พร้อมทั้งเตรียมกำลังพลและเครื่องมือช่าง เข้าหนุนเสริมช่วยแก้ปัญหาวิกฤตในแต่ละพื้นที่ให้ทันกับสถานการณ์ โดยหากจำเป็น ต้องเตรียมพร้อมอพยพประชาชนไปยังพื้นที่ปลอดภัยที่จัดเตรียมไว้ เพื่อความปลอดภัยในชีวิตและลดความเสียหายที่เกิดขึ้น ทั้งนี้ขอให้คงกำลังหลักหมุนเวียนสนับสนุนแผนการปฏิบัติในพื้นที่เสี่ยงต่อเนื่องไป จนกว่าวิกฤตอุทกภัยจะคลี่คลาย

ที่มา : https://www.thaigov.go.th/news/contents/details/58733