รัฐบาลไทย-ข่าวทำเนียบรัฐบาล-ปลัดกระทรวงคมนาคม ให้ Mr. Hubert COLARIS อัครราชทูตที่ปรึกษาด้านเศรษฐกิจ


วันจันทร์ที่ 17 ตุลาคม 2565
ปลัดกระทรวงคมนาคม ให้ Mr. Hubert COLARIS อัครราชทูตที่ปรึกษาด้านเศรษฐกิจ
สถานเอกอัครราชทูตสาธารณรัฐฝรั่งเศสประจำประเทศไทยเข้าพบ เพื่อหารือความร่วมมือด้านการขนส่งทางราง
นายชยธรรม์ พรหมศร ปลัดกระทรวงคมนาคม ให้ Mr. Hubert COLARIS (นายอูแบร์ โกลาริส) อัครราชทูตที่ปรึกษาด้านเศรษฐกิจ สถานเอกอัครราชทูตสาธารณรัฐฝรั่งเศสประจำประเทศไทยเข้าพบเพื่อหารือความร่วมมือด้านการขนส่งทางรางและแนวทางการส่งเสริมความร่วมมือ ภายใต้จุดมุ่งหมายของปฏิญญาแสดงเจตจำนงระหว่างรัฐมนตรีว่าการกระทรวงคมนาคมแห่งราชอาณาจักรไทยและรัฐมนตรีช่วยว่าการกระทรวงการเปลี่ยนผ่านทางนิเวศวิทยา กำกับดูแลการคมนาคมแห่งสาธารณรัฐฝรั่งเศส ว่าด้วยความร่วมมือในสาขาคมนาคมขนส่ง โดยมี นายพิเชฐ คุณาธรรมรักษ์ อธิบดีกรมการขนส่งทางราง นายปัญญา ชูพานิช ผู้อำนวยการสำนักงานนโยบายและแผนการขนส่งและจราจร นายสันติ เจริญพรพัฒนา ผู้อำนวยการสถาบัน วิจัยและพัฒนาเทคโนโลยีระบบราง (สทร.) กรมการขนส่งทางราง นายชาครีย์ บำรุงวงศ์ รักษาการในตำแหน่งที่ปรึกษาด้านเศรษฐกิจการขนส่งทางบก และผู้แทนหน่วยงานที่เกี่ยวข้องเข้าร่วมหารือ ในวันที่ 11 ตุลาคม 2565 ณ ห้องประชุม กระทรวงคมนาคม
นายชยธรรม์ พรหมศร กล่าวว่า ตามที่นายศักดิ์สยาม ชิดชอบ ได้ลงนามบันทึกข้อตกลงร่วมมือกับสถานเอกอัครราชทูตสาธารณรัฐฝรั่งเศสประจำประเทศไทย เมื่อวันที่ 8 ธันวาคม 2564 ที่จะร่วมมือกันพัฒนาการคมนาคมขนส่งของประเทศในมิติต่าง ๆ เพื่อสนับสนุนการค้าการท่องเที่ยวสู่การพัฒนาเศรษฐกิจอย่างยั่งยืน ทั้งนี้เพื่อให้ภารกิจและโครงการเป็นไปตามวัตถุประสงค์ที่ตั้งไว้จึงได้ให้ Mr. Hubert COLARIS
อัครราชทูตที่ปรึกษาด้านเศรษฐกิจสถานเอกอัครราชทูตสาธารณรัฐฝรั่งเศสประจำประเทศไทยเข้าพบ เพื่อหารือความร่วมมือด้านการขนส่งทางรางและแนวทางการส่งเสริมความร่วมมือระหว่างกัน พร้อมทั้งรายงานผลการประชุมคณะทำงานทางรางระหว่างไทย - ฝรั่งเศส ครั้งที่ 1 เมื่อวันที่ 3 ตุลาคม 2565 ซึ่งทั้ง 2 ฝ่าย ได้ตกลงที่
จะดำเนินการร่วมกัน ดังนี้
1) การร่วมสร้าง Rail Academy ไทย - ฝรั่งเศส ซึ่งจะเป็นกลไกพัฒนาบุคลากรระบบรางของประเทศไทยและภูมิภาค โดยมีกิจกรรมสำคัญ ได้แก่ การร่วมจัดหลักสูตรฝึกอบรมด้านวิศวกรรม และเทคโนโลยีขั้นสูง การถ่ายทอดความรู้และเทคโนโลยีระบบรางขั้นสูงให้กับสถาบันฝึกอบรมและบุคลากรของการรถไฟแห่งประเทศไทย (รฟท.) เพื่อเป็นสถาบันฝึกอบรมชั้นนำในระดับอาเซียน
2) การถ่ายทอดเทคโนโลยีระบบรางชั้นนำจากกลุ่มธุรกิจด้านระบบรางของฝรั่งเศสให้แก่ หน่วยงานและบุคลากรด้านระบบรางของประเทศไทย ซึ่งจะนำไปสู่การพัฒนานวัตกรรมด้านระบบราง
ของประเทศไทย
3) การผลักดันให้เกิดการผลิต Local Content ของระบบรางในประเทศไทย สนับสนุนนโยบาย Thai First รวมถึงการพัฒนาความสามารถผู้ประกอบการไทยให้สามารถผลิตและให้บริการทางวิศวกรรมและเทคโนโลยีระดับสูง
4) การสนับสนุนผู้เชี่ยวชาญด้านระบบรางของฝรั่งเศสมาร่วมทำงานกับ สทร. โดยเน้นผู้เชี่ยวชาญด้านการวางแผนและออกแบบการพัฒนาระบบขนส่งสาธารณะระดับเมือง (Development Planning & Design)
5) การจัดทำและลงนามในข้อตกลงความร่วมมือ (MOU) ระหว่าง สทร. และสถานเอกอัครราชทูตฝรั่งเศสประจำประเทศไทย หน่วยงานและกลุ่มธุรกิจฝรั่งเศส เพื่อเป็นการต่อยอดความร่วมมือ ในการจัดทำ MOU ระหว่างหน่วยปฏิบัติ ภายใต้กรอบปฏิญญาไทย - ฝรั่งเศส โดยคาดว่าจะสามารถลงนามและเริ่มดำเนินการได้ภายในเดือนพฤศจิกายน 2565
นอกจากนี้ ที่ประชุมได้แนะนำ Mr. Jean-Pierre Marcelli (นายฌอง ปิแอร์ มาร์เซลลิ) ผู้อำนวยการสำนักงานเพื่อการพัฒนาแห่งฝรั่งเศส (Agence Française de Développement : AFD) ซึ่งเป็นหน่วยงานภาครัฐที่ดำเนินนโยบายของประเทศฝรั่งเศสด้านการพัฒนาในมิติต่าง ๆ เพื่อสนับสนุนเป้าหมายการพัฒนาที่ยั่งยืน (SDGs) รวมทั้งจัดหาเงินทุนสนับสนุนและความร่วมมือทางวิชาการเพื่อเสริมสร้างการพัฒนาที่ยั่งยืนแก่ประเทศที่กำลังพัฒนา

ที่มา : https://www.thaigov.go.th/news/contents/details/60492