รัฐบาลไทย-ข่าวทำเนียบรัฐบาล-กรมเจ้าท่า กระทรวงคมนาคม นำเรือ รถ พร้อมเจ้าหน้าที่ เร่งช่วยเหลือประชาชนผู้ประสบภัยจากพายุ “โนรู”


วันศุกร์ที่ 7 ตุลาคม 2565
กรมเจ้าท่า กระทรวงคมนาคม นำเรือ รถ พร้อมเจ้าหน้าที่ เร่งช่วยเหลือประชาชนผู้ประสบภัยจากพายุ “โนรู”
...
กรมเจ้าท่า กระทรวงคมนาคม นำเรือ รถ พร้อมเจ้าหน้าที่ เร่งช่วยเหลือประชาชนผู้ประสบภัยจากพายุ “โนรู”
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ตามที่รัฐบาลมีความเป็นห่วงประชาชนที่ได้รับผลกระทบจากอุทกภัยจากพายุโนรูในหลายพื้นที่ ซึ่งปัจจุบันได้ลดระดับเป็นพายุดีเปรสชัน พัดเข้าประเทศไทยตั้งแต่เมื่อวันที่ 29 กันยายน 2565 กระทรวงคมนาคม โดยรัฐมนตรีว่าการกระทรวงคมนาคม นายศักดิ์สยาม ชิดชอบ และรัฐมนตรีช่วยว่าการกระทรวงคมนาคมนายอธิรัฐ รัตนเศรษฐ ได้มอบหมายให้กรมเจ้าท่า ดำเนินการเร่งช่วยเหลือผู้ประสบภัย
โดยในวันที่ 6 ตุลาคม 2565 กรมเจ้าท่า บูรณาการร่วมกับจังหวัดและหน่วยงานที่เกี่ยวข้อง เข้าช่วยเหลือผู้ประสบอุทกภัย โดยตั้งศูนย์อำนวยการ 8 จุด เจ้าหน้าที่ 70 นาย เรือ 15 ลำ รถ 21 คัน ถุงยังชีพ 100 ถุง ข้าวกล่อง 50 กล่อง แจกน้ำดื่ม 3,580 ขวด ดังนี้
สำนักงานเจ้าท่าภูมิภาคที่ 1 และสำนักงานพัฒนาและบำรุงรักษาทางน้ำที่ 7 ร่วมตรวจสอบในอำเภอเมืองเชียงใหม่ พบว่าระดับน้ำในตัวเมืองเชียงใหม่กลับเข้าสู่สภาวะปกติ โดยได้บูรณาการร่วมกับจังหวัดและเทศบาลทำความสะอาด Big cleaning และในเวลา 12.40 น. นายสรพงศ์ ไพฑูรย์พงษ์ รองปลัดกระทรวงคมนาคม รักษาราชการแทนอธิบดีกรมเจ้าท่า ได้มอบหมายให้ผู้อำนวยการสำนักงานเจ้าท่าภูมิภาคสาขาพิษณุโลก และสำนักงานพัฒนาและบำรุงรักษาทางน้ำที่ 2 (นครสวรรค์) ลงพื้นที่ตำบลตาลเดี่ยว อำเภอหล่มสัก จังหวัดเพชรบูรณ์ ให้การต้อนรับและรายงานผลการปฏิบัติการช่วยเหลือผู้ประสบอุทกภัย ในโอกาสที่นายกรัฐมนตรี พลเอกประยุทธ์ จันทร์โอชา ลงพื้นที่เพื่อตรวจติดตามการแก้ไขปัญหาอุทกภัยในวันที่ 6 ตุลาคม 2565 ณ จังหวัดเพชรบูรณ์ สำนักงานเจ้าท่าภูมิภาคที่ 2 นำรถบรรทุกน้ำดื่มช่วยเหลือผู้ประสบอุทกภัย พื้นที่ตำบลคลองตะเคียน อำเภอพระนครศรีอยุธยา จังหวัดพระนครศรีอยุธยา ซึ่งมีประชาชนได้รับความเดือดร้อน 686 ครัวเรือน สำนักงานพัฒนาและบำรุงรักษาทางน้ำที่ 1 นำเรือช่วยขนย้ายทรัพย์สินประชาชน และช่วยรับ - ส่ง พระวัดตะกู อ.บางบาล จ.พระนครศรีอยุธยา พร้อมนำเครื่องจักรปฏิบัติงานซ่อมแซมผนังกันน้ำแตกริมแม่น้ำเจ้าพระยา ตำบลบ้านหม้อ อำเภอพรหมบุรี จังหวัดสิงห์บุรี สำนักงานเจ้าท่าภูมิภาคที่ 7 และสำนักงานพัฒนาและบำรุงรักษาทางน้ำที่ 8 นำเรือและรถช่วยผู้ประสบอุทกภัย พื้นที่ ต.นาหนองไผ่ อ.ชุมพลบุรี จ.สุรินทร์ บ้านนาอ้อ จังหวัดเลย ตำบลโคกสำราญ อำเภอบ้านแฮด จังหวัดขอนแก่น อำเภอเมืองและอำเภอวารินชำราบ จังหวัดอุบลราชธานี
ทั้งนี้ กรมเจ้าท่า ได้เข้าช่วยเหลือผู้ประสบภัย และจัดชุดเจ้าหน้าที่ อำนวยความสะดวกให้กับประชาชนที่ประสบอุทกภัย เตรียมพร้อมกำลังคน ยานพาหนะ บูรณาการร่วมกับจังหวัดในการให้ความช่วยเหลือประชาชนได้อย่างทันท่วงทีที่ได้รับแจ้งเหตุและจัดเจ้าหน้าที่ติดตามสถานการณ์ พยากรณ์อากาศ รับข่าวสาร สามารถโทรแจ้งได้ที่ สายด่วนกรมเจ้าท่า 1199 ตลอด 24 ชั่วโมง

ที่มา : https://www.thaigov.go.th/news/contents/details/60178