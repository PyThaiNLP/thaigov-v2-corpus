รัฐบาลไทย-ข่าวทำเนียบรัฐบาล-“ทิพานัน” จี้หัวหน้าพรรคเพื่อไทย ตักเตือนลูกพรรค หยุดระรานข่มขู่ศาลรัฐธรรมนูญ ชี้ไม่มีใครอุ้ม “พล.อ.ประยุทธ์” เพราะเป็นไปตามกฎหมาย ย้ำไม่เหมือนบางพรรคการเมืองอุ้มนักโทษหนีคดี


วันศุกร์ที่ 9 กันยายน 2565
พิมพ์
“ทิพานัน” จี้หัวหน้าพรรคเพื่อไทย ตักเตือนลูกพรรค หยุดระรานข่มขู่ศาลรัฐธรรมนูญ ชี้ไม่มีใครอุ้ม “พล.อ.ประยุทธ์” เพราะเป็นไปตามกฎหมาย ย้ำไม่เหมือนบางพรรคการเมืองอุ้มนักโทษหนีคดี
“ทิพานัน” จี้หัวหน้าพรรคเพื่อไทย ตักเตือนลูกพรรค หยุดระรานข่มขู่ศาลรัฐธรรมนูญ ชี้ไม่มีใครอุ้ม “พล.อ.ประยุทธ์” เพราะเป็นไปตามกฎหมาย ย้ำไม่เหมือนบางพรรคการเมืองอุ้มนักโทษหนีคดี
วันที่ 9 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี กล่าวว่า ขณะนี้ศาลรัฐธรรมนูญกำลังพิจารณากรณีการดำรงตำแหน่งนายกรัฐมนตรี ของ พล.อ.ประยุทธ์ จันทร์โอชา ครบวาระ 8 ปี ตามรัฐธรรมนูญ 60 หรือไม่ แต่กลับมีการเคลื่อนไหวของ ส.ส.พรรคเพื่อไทยที่ออกมาให้ข่าวในลักษณะชี้นำ ก้าวล่วงกดดันศาลรัฐธรรมนูญ และใช้ภาษาวิพากษ์วิจารณ์อย่างไม่น่าเคารพ ซึ่งไม่ใช่วิสัยของผู้ทรงเกียรติหรือสุภาพบุรุษที่ต้องไม่ทำตัวระรานข่มขู่ศาล ขณะเดียวกันยังกล่าวหาผู้อื่นที่ให้ความเห็นทางกฎหมายที่มีผลออกมาไม่ได้ดังใจตัวเองว่า เป็นความเห็นชี้นำสังคม
น.ส.ทิพานัน กล่าวว่า ขอย้ำว่าวันนี้ทุกฝ่ายควรรอผลการพิจารณาของศาลรัฐธรรมนูญ และขอเรียกร้องให้ น.พ.ชลน่าน ศรีแก้ว หัวหน้าพรรคเพื่อไทยใช้อำนาจเท่าที่หัวหน้าพรรคทั่วไปพึงมีว่ากล่าวตักเตือนมารยาทและการกระทำของสมาชิกพรรคไม่ให้ออกมาแสดงพฤติกรรมเช่นนี้ อีกทั้ง น.พ.ชลน่านเองควรเป็นตัวอย่างในการที่ไม่ด่วนสรุปและรีบร้อนวิพากษ์วิจารณ์ในสิ่งที่ยังไม่มีการตรวจสอบหรือสรุปข้อเท็จจริงให้กระจ่าง เพียงเพื่อหวังให้เกิดประโยชน์ทางการเมืองของฝ่ายตนเอง ตีความหลักกฎหมายแบบเพื่อโจมตีดิสเครดิต
น.ส. ทิพานัน กล่าวว่า สำหรับคำชี้แจงของ พล.อ.ประยุทธ์ที่เผยแพร่อยู่นั้น เป็นของไม่จริงหรือของจริง ก็ยังไม่มีข้อสรุป แต่หากท่านจะชี้แจง ก็ทำถูกต้องและเคารพกระบวนการยุติธรรมที่ศาลรัฐธรรมนูญกำลังพิจารณาคำร้องอยู่ และเป็นเอกสารชี้แจงไม่ใช่ “คำให้การ” แบบที่จำเลยคดีทุจริตคอร์รัปชันต่าง ๆ ที่อดีตนายกบางท่านคุ้นเคยต้องคอยยื่นต่อศาลในฐานะจำเลย แต่ด้วยความที่สถานะของ พล.อ.ประยุทธ์ คือ “ผู้ถูกร้อง” ตามคําร้องหรือผู้ซึ่งต้องปฏิบัติตามหนังสือที่ยื่นต่อศาลเพื่อขอให้ศาลพิจารณาวินิจฉัย ท่าน พล.อ.ประยุทธ์ ก็มีสิทธิทำคำชี้แจงตามข้อกฎหมาย และให้เหตุผลการตีความกฎหมายเป็นไปตามหลักการทั่วไปของคนปกติ ซึ่งหากจะมีคำชี้แจงก็เป็นการตอบแต่ละประเด็นตามคำร้องพร้อมมีเหตุผลตามหลักกฎหมายประกอบเป็นข้อ ๆ ไป
น.ส. ทิพานัน กล่าวว่า ส่วนหากจะมีคำชี้แจงของท่าน พล.อ.ประยุทธ์ ที่จะแสดงถึงความซื่อสัตย์ สุจริต ทำเพื่อผลประโยชน์ชาติบ้านเมืองก็เป็นเพียงเหตุผลประกอบบางส่วน และก็เป็นข้อเท็จจริง ที่แสดงให้เห็นถึงพฤติกรรมที่ผ่านมาได้ ที่ยืนยันว่าท่านไม่เคยใช้อำนาจทำการทุจริตอย่างไม่มีข้อจำกัดตามที่ผู้ร้องยื่นคำร้องกล่าวหา พล.อ.ประยุทธ์
“ขอย้ำว่าตุลาการศาลรัฐธรรมนูญทั้ง 9 ท่านมีอิสระในการพิจารณา ไม่มีใครสามารถแทรกแซงหรืออุ้มพล.อ.ประยุทธ์ได้ มีแต่กฎหมาย หลักความยุติธรรม หลักนิติรัฐนิติธรรมที่พล.อ.ประยุทธ์เคารพและปฏิบัติตามเท่านั้นที่คุ้มครองท่าน ฉะนั้น น.พ.ชลน่าน ต้องเข้าใจใหม่ว่า ไม่มีใครจะต้องมาอุ้มพล.อ.ประยุทธ์ เพราะท่านยอมรับกระบวนศาล ไม่เหมือนกับที่ฝ่ายการเมืองบางกลุ่ม พรรคการเมืองบางพรรค กำลังอุ้มนักโทษหนีคดี” น.ส.ทิพานัน กล่าว

ที่มา : https://www.thaigov.go.th/news/contents/details/59065