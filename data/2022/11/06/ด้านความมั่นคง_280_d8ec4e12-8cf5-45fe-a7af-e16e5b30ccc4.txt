รัฐบาลไทย-ข่าวทำเนียบรัฐบาล-รมว.เฮ้ง ร่วมคณะ นายกฯ ลุยน้ำท่วมสิงห์บุรี ย้ำ ผู้ประกันตนประสบภัย เบิกเยียวยาประกันสังคมได้ 50 เปอร์เซ็นต์ของค่าจ้าง 


วันจันทร์ที่ 24 ตุลาคม 2565
พิมพ์
รมว.เฮ้ง ร่วมคณะ นายกฯ ลุยน้ำท่วมสิงห์บุรี ย้ำ ผู้ประกันตนประสบภัย เบิกเยียวยาประกันสังคมได้ 50 เปอร์เซ็นต์ของค่าจ้าง
รมว.เฮ้ง ร่วมคณะ นายกฯ ลุยน้ำท่วมสิงห์บุรี ย้ำ ผู้ประกันตนประสบภัย เบิกเยียวยาประกันสังคมได้ 50 เปอร์เซ็นต์ของค่าจ้าง
วันที่ 24 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน ร่วมคณะพล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจติดตามสถานการณ์น้ำท่วม เพื่อเยี่ยมให้กำลังใจชาวบ้านผู้ประสบอุทกภัย ณวัดพิกุลทอง ต.พิกุลทอง อ.ท่าช้าง จ.สิงห์บุรี โดยมี ผู้ว่าราชการจังหวัด หัวหน้าส่วนราชการหน่วยงานที่เกี่ยวข้อง อาสาสมัครแรงงาน และชาวบ้านในพื้นที่ ให้การต้อนรับ
นายสุชาติ กล่าวว่า ในส่วนของกระทรวงแรงงาน โดยสำนักงานประกันสังคมได้ดูแลสิทธิประโยชน์ของผู้ประกันตนมาตรา 33 ที่ได้รับผลกระทบจากภัยพิบัติธรรมชาติ น้ำท่วม และ ที่ทำงาน/โรงงาน หรือ บ้านพักอยู่ในพื้นที่ที่ราชการประกาศกำหนดจะได้รับเงินทดแทนการขาดรายได้กรณีว่างงานด้วยเหตุฉุกเฉินเป็นเงิน 50 เปอร์เซ็นต์ของค่าจ้าง ซึ่งไม่เกิน 15,000 บาท เป็นเวลาสูงสุดถึง 180 วัน ซึ่งสอดคล้องกับนโยบายของ
ท่าน พล.อ.ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ที่ได้มีความห่วงใยต่อพี่น้องประชาชนที่ได้รับผลกระทบจากอุทกภัยในครั้งนี้ จึงได้กำชับให้ทุกส่วนราชการเร่งให้การช่วยเหลือเพื่อลดผลกระทบประชาชนให้ได้มากที่สุดนอกจากนี้ กระทรวงแรงงาน โดยสำนักงาน/สถาบันพัฒนาฝีมือแรงงานในแต่ละจังหวัดยังสนับสนุนยานพาหนะขนส่งประชาชนที่บ้านเรือนถูกน้ำท่วมไปยังศูนย์พักพิงชั่วคราวส่งเจ้าหน้าที่ทีมช่างเข้าไปดูแลอำนวยความสะดวกประชาชนกับหน่วยงานที่เกี่ยวข้องตั้งเต้นท์ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตรเพื่อลดรายจ่ายของประชาชนที่อุปกรณ์ไฟฟ้าได้รับความเสียหายจากการถูกน้ำท่วมสนับสนุนเจ้าหน้าที่ในการจัดทำอาหารเพื่อนำข้าวกล่องไปแจกจ่ายให้ประชาชนที่อยู่ในศูนย์พักพิงและตามบ้านเรือนที่ประสบภัย และการสนับสนุนความช่วยเหลือกับหน่วยงานในพื้นที่ในการจัดทำสุขาลอยน้ำ สำนักงานจัดหางานจังหวัดจัดเตรียมถุงยังชีพนำไปมอบให้ประชาชนที่ได้รับผลกระทบเพื่อบรรเทาความเดือดร้อนในเบื้องต้นสำนักงานสวัสดิการและคุ้มครองแรงงานจังหวัด ทำหนังสือขอความร่วมมือไปยังนายจ้างให้ลูกจ้างที่บ้านน้ำท่วมและไม่สามารถมาปฏิบัติงานได้ให้หยุดโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงาน
นายสุชาติ กล่าวต่อว่า สำหรับสถานการณ์น้ำท่วมที่จังหวัดสิงห์บุรีนั้นได้ประกาศพื้นที่ประสบอุทกภัย 6 อำเภอ ได้แก่ อำเภออินทร์บุรี เมืองฯ ท่าช้าง พรหมบุรี บางระจัน และค่ายบางระจัน ประชาชนได้รับความเดือดร้อน 24 ตำบล 145 หมู่บ้าน ราษฎรได้รับความเดือดร้อน 18,575 ครัวเรือน มีผู้เสียชีวิต 6 ราย เป็นผู้ประกันตน 3 ราย ไม่เป็นผู้ประกันตน 3 ราย การดำเนินการของหน่วยงานในสังกัดกระทรวงแรงงาน สำนักงานประกันสังคมจังหวัดสิงห์บุรี จ่ายสิทธิประโยชน์ช่วยเหลือแก่ทายาทผู้ประกันตนที่เสียชีวิตรวมทั้งสิ้น 1,091,419.42 บาท นอกจากนี้ หน่วยงานในสังกัดกระทรวงแรงงานยังได้บูรณาการกับทางจังหวัดจัดตั้งวอร์รูมรับแจ้งเหตุและประสานการช่วยเหลือ นำเครื่องอุปโภคบริโภคไปแจกจ่ายให้พี่น้องประชาชนที่ได้รับผลกระทบจากอุทกภัยในพื้นที่ สำนักงานพัฒนาฝีมือแรงงานสิงห์บุรี ได้ตั้งหน่วยคลินิกช่างช่วยเหลือผู้ประสบภัยให้บริการซ่อมแซมอุปกรณ์เครื่องใช้ไฟฟ้า และอุปกรณ์การเกษตรให้ผู้ประสบภัย และจากการสำรวจผู้ประสบอุทกภัยในพื้นที่จังหวัดสิงห์บุรี พบว่า มีเจ้าหน้าที่หน่วยงานกระทรวงแรงงานจังหวัดสิงห์บุรีประสบอุทกภัย จำนวน 13 ราย อาสาสมัครแรงงานจังหวัดสิงห์บุรี 15 ราย จากอาสาสมัครแรงงานทั้งสิ้น 43 คน ลูกจ้างในสถานประกอบการที่บ้านถูกน้ำท่วม จำนวน 1,571 ราย สถานประกอบการที่ถูกน้ำท่วม จำนวน 7 แห่งทั้งนี้ พี่น้องประชาชน นายจ้าง ลูกจ้าง ผู้ประกันตนที่ได้รับผลกระทบจากอุทกภัยในแต่ละพื้นที่ที่ต้องการความช่วยเหลือจากหน่วยงานของกระทรวงแรงงาน สามารถติดต่อได้ที่สายด่วนกระทรวงแรงงาน 1506
+++++++++++++++++++
กองเผยแพร่และประชาสัมพันธ์
24 ตุลาคม 2565

ที่มา : https://www.thaigov.go.th/news/contents/details/60798