รัฐบาลไทย-ข่าวทำเนียบรัฐบาล-รัฐมนตรีเกษตรสั่งเร่งจ่ายสินไหมประกันภัยอุบัติเหตุกลุ่ม 5 แสน ให้ชาวสวนยาง นราธิวาส ที่โดนคนร้ายลอบวางระเบิดขาขาด


วันอังคารที่ 6 กันยายน 2565
พิมพ์
รัฐมนตรีเกษตรสั่งเร่งจ่ายสินไหมประกันภัยอุบัติเหตุกลุ่ม 5 แสน ให้ชาวสวนยาง นราธิวาส ที่โดนคนร้ายลอบวางระเบิดขาขาด
รัฐมนตรีเกษตรสั่งเร่งจ่ายสินไหมประกันภัยอุบัติเหตุกลุ่ม 5 แสน ให้ชาวสวนยาง นราธิวาส ที่โดนคนร้ายลอบวางระเบิดขาขาด
วันนี้ (6 กันยายน 2565) นางสาวรัชดา ธนาดิเรก รองโฆษกประจำสำนักนายกรัฐมนตรี ในฐานะกรรมการผู้แทนพิเศษในการแก้ปัญหาจังหวัดชายแดนใต้ เปิดเผยว่า ได้เป็นตัวแทน พล.อ.ชัยชาญ ช้างมงคล รัฐมนตรีช่วยว่าการกระทรวงกลาโหม และประธานคณะกรรมการผู้แทนพิเศษในการแก้ปัญหาจังหวัดชายแดนใต้ มอบกระเช้าและเยี่ยมให้กำลังใจ นางประทุม  นักทอง ที่ได้รับบาดเจ็บสาหัสและสูญเสียขาสองข้าง จากเหตุการณ์คนร้ายลอบวางระเบิดในสวนยางพารา พื้นที่ อ.สุไหงปาดี จ.นราธิวาส เมื่อวันที่ 15 สิงหาคม ที่ผ่านมา
นางสาวรัชดา กล่าวด้วยว่า เนื่องจาก นางประทุม ได้ขึ้นทะเบียนเกษตรกรชาวสวนยางกับการยางแห่งประเทศไทย จึงมีสิทธิได้รับสินไหมจากการทุพพลภาพถาวรสิ้นเชิง จากประกันภัยอุบัติเหตุกลุ่มเพื่อเป็นสวัสดิการให้แก่สวัสดิการเกษตรกรชาวสวนยาง ตามมาตรา 49 (5) พ.ร.บ. การยางแห่งประเทศไทย จำนวน 500,000 บาท ซึ่งเมื่อวันศุกร์ที่ผ่านมา นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ที่ได้ลงพื้นที่ตรวจราชการจังหวัดชายแดนใต้ และสั่งการให้การยางแห่งประเทศไทยสาขาสุไหงโก-ลก เร่งดำเนินการเพื่อให้ทายาทได้รับสินไหมโดยเร็วที่สุด ซึ่งได้มีการประสานกับทายาทแล้ว คาดว่าจะจ่ายได้ภายใน 15 วัน เมื่อทายาทดำเนินการด้านเอกสารเรียบร้อย
........................

ที่มา : https://www.thaigov.go.th/news/contents/details/58871