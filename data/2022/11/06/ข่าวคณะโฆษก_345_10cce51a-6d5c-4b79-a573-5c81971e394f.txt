รัฐบาลไทย-ข่าวทำเนียบรัฐบาล-รองนายกฯ อนุทิน เตรียมบินด่วนเย็นวันนี้(6ต.ค.) ติดตามทีมสาธารณสุขให้ความช่วยเหลือครอบครัวผู้ได้รับผลกระทบ พร้อมเยี่ยมผู้ได้รับบาดเจ็บจากเหตุการณ์กราดยิงใน จ.หนองบัวลำภู


วันพฤหัสบดีที่ 6 ตุลาคม 2565
พิมพ์
รองนายกฯ อนุทิน เตรียมบินด่วนเย็นวันนี้(6ต.ค.) ติดตามทีมสาธารณสุขให้ความช่วยเหลือครอบครัวผู้ได้รับผลกระทบ พร้อมเยี่ยมผู้ได้รับบาดเจ็บจากเหตุการณ์กราดยิงใน จ.หนองบัวลำภู
รองนายกฯ อนุทิน เตรียมบินด่วนเย็นวันนี้(6ต.ค.) ติดตามทีมสาธารณสุขให้ความช่วยเหลือครอบครัวผู้ได้รับผลกระทบ พร้อมเยี่ยมผู้ได้รับบาดเจ็บจากเหตุการณ์กราดยิงในศูนย์พัฒนาเด็กเล็ก จ.หนองบัวลำภู
วันที่ 6 ตุลาคม 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า นายอนุทิน ชาญวีรกูล รองนายกรัฐมนตรีและรมว.สาธารณสุข ได้มอบหมายหน่วยงานในกระทรวงสาธารณสุขให้การสนับสนุนการเข้าไปช่วยเหลือทั้งด้านการรักษาผู้บาดเจ็บ และการดูแลสภาพจิตใจครอบครัวผู้ได้รับบาดเจ็บและเสียชีวิต ในเหตุการณ์คนร้ายกราดยิงเจ้าหน้าที่และเด็กในศูนย์พัฒนาเด็กเล็ก อ.นากลาง จ.หนองบัวลำภู อย่างเต็มที่
โดยขณะนี้ในส่วนของผู้ได้รับบาดเจ็บนายแพทย์สาธารณสุขจังหวัดหนองบัวลำภูได้อำนวยการเรื่องการรักษาผู้ได้รับบาดเจ็บอย่างเต็มที่ และมีการส่งต่อจังหวัดอุดรธานีกรณีเกินศักยภาพโรงพยาบาลในจังหวัดหนองบัวลำภู ส่วนการดูแลสภาพจิตใจญาติผู้ได้รับบาดเจ็บและเสียชีวิตได้มีการตั้งทีมเยียวยาจิตใจผู้ประสบภาวะวิกฤต เพื่อเฝ้าระวังอาการภาวะกระทบกระเทือนจิตใจหลังเผชิญเหตุการณ์รุนแรง
น.ส.ไตรศุลี กล่าวว่า เนื่องจากเหตุการณ์ที่เกิดขึ้นในครั้งนี้เป็นเหตุรุนแรง และมีความสูญเสียในวงกว้าง รองนายกรัฐมนตรีและรมว.สาธารณสุข ซึ่งขณะนี้ปฏิบัติภารกิจเข้าร่วมประชุม เกี่ยวกับโครงการเชื่อมต่อทางรถไฟ ช่วงหนองคาย –เวียงจันทน์ อยู่ที่ สปป.ลาว ได้เตรียมจะเดินทางไปติดตามการให้ความช่วยเหลือผู้ได้รับผลกระทบโดยทีมงานของกระทรวงสาธารณสุข พร้อมเยี่ยมผู้ได้รับบาดเจ็บด้วยตนเอง ในช่วงค่ำของวันนี้ (6 ต.ค. 65)
“รองนายกรัฐมนตรีได้รับทราบเหตุการณ์ที่เกิดขึ้นขณะปฏิบัติภารกิจอยู่ที่ สปป.ลาว ซึ่งท่านได้รีบสั่งการหน่วยงานในกระทรวงสาธารณสุขให้เข้าไปสนับสนุนและช่วยเหลือผู้ได้รับผลกระทบเร็วที่สุด และช่วงค่ำวันนี้ท่านจะบินด่วนจาก สปป.ลาว ไปติดตามการให้ความช่วยเหลือ ให้กำลังใจแก่ครอบครัวผู้ได้รับผลกระทบและเยี่ยมผู้ป่วยด้วยตนเอง” น.ส.ไตรศุลี กล่าว

ที่มา : https://www.thaigov.go.th/news/contents/details/60151