รัฐบาลไทย-ข่าวทำเนียบรัฐบาล-กรมเจ้าท่า ติดตามการกู้เรือ ป.มงคลประเสริฐ บริเวณแม่น้ำป่าสัก จังหวัดพระนครศรีอยุธยา 


วันจันทร์ที่ 31 ตุลาคม 2565
กรมเจ้าท่า ติดตามการกู้เรือ ป.มงคลประเสริฐ บริเวณแม่น้ำป่าสัก จังหวัดพระนครศรีอยุธยา
...
กรมเจ้าท่า ติดตามการกู้เรือ "ป.มงคลประเสริฐ” บริเวณแม่น้ำป่าสัก จังหวัดพระนครศรีอยุธยา พร้อมเร่งตรวจสอบหาสาเหตุการเกิดอุบัติเหตุต่อไป
จากกรณีเรือยนต์ดัน - ลากจูง ชื่อ “ป.มงคลประเสริฐ” หมายเลขทะเบียนเรือ 351300969  ซึ่งเป็นเรือลากจูงที่ช่วยดึงเรือลำเลียงจมลงบริเวณช่วงโค้งของแม่น้ำป่าสัก จ.พระนครศรีอยุธยา เมื่อวันที่ 28 ตุลาคม 2565 ที่ผ่านมา ซึ่งจากเหตุการณ์ดังกล่าวพบว่าไม่มีผู้ได้รับบาดเจ็บหรือเสียชีวิตและไม่ปรากฏคราบน้ำมันหรือผลกระทบต่อสิ่งแวดล้อม
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ตามนโยบายของกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และ ดร.อธิรัฐ รัตนเศรษฐ รัฐมนตรีช่วยว่าการกระทรวงคมนาคม มอบหมายให้กรมเจ้าท่า ติดตามการปฏิบัติการกู้เรือ “ป.มงคลประเสริฐ” จนกว่าจะแล้วเสร็จ โดยมอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่าด้านปลอดภัย สั่งการให้ สํานักงานเจ้าท่าภูมิภาคสาขาอยุธยา แต่งตั้งคณะทำงานสอบสวนอุบัติเหตุ เรียกประชุมคณะทำงาน และผู้ประกอบการ เรื่องการติดตามการกู้เรือ ป.มงคลประเสริฐ และรับฟังประเด็นปัญหาจากผู้ประกอบการเรือถึงสาเหตุการเกิดอุบัติเหตุในครั้งนี้
วันที่ 30 ตุลาคม 2565 สำนักงานเจ้าท่าภูมิภาคสาขาอยุธยา รายงานว่า ได้สั่งการให้ทีมกู้เรือทำการติดตั้งอุปกรณ์เพื่อยกเรือให้ลอยขึ้นสู่ผิวน้ำ โดยทำการอัดอากาศใส่เรือ ป.มงคลประเสริฐ จนลอยขึ้นมา ตั้งแต่วันที่ 29 ตุลาคม 2565 และทำการเคลื่อนย้ายเรือดังกล่าวไปในบริเวณที่ปลอดภัย เพื่อเตรียมทำการซ่อมแซมและหาสาเหตุการเกิดอุบัติเหตุต่อไป โดยขณะนี้ สามารถเปิดเส้นทางการจราจรได้ตามปกติ และได้ออกประกาศ สำนักงานเจ้าท่าภูมิภาคที่ 2 ฉบับที่ 7/2565 เรื่อง การควบคุมการเดินเรือในแม่น้ำเจ้าพระยาและแม่น้ำป่าสักเป็นการเฉพาะชั่วคราว
สำหรับประเด็นปัญหาของการเกิดอุบัติเหตุรองอธิบดีกรมเจ้าท่า ได้สั่งการให้ สำนักงานเจ้าท่าภูมิภาคสาขาอยุธยา รวบรวมข้อเท็จจริงพร้อมด้วยข้อมูลและเอกสารหลักฐานต่าง ๆ ก่อนประชุมคณะทำงาน เพื่อสรุปสาเหตุในเบื้องต้นของการเกิดอุบัติเหตุ และข้อเสนอแนะในการปรับปรุง ซึ่งนำไปสู่การป้องกันการเกิดอุบัติเหตุต่อไป

ที่มา : https://www.thaigov.go.th/news/contents/details/61045