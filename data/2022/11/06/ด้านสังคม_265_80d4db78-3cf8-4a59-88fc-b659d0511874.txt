รัฐบาลไทย-ข่าวทำเนียบรัฐบาล-ปลัด สธ.แจง ตำแหน่งรองปลัด สธ.คนที่ 5 ใช้ตำแหน่งว่างของสายวิชาการส่วนกลาง ไม่ได้มาจากสถานบริการ


วันศุกร์ที่ 21 ตุลาคม 2565
ปลัด สธ.แจง ตำแหน่งรองปลัด สธ.คนที่ 5 ใช้ตำแหน่งว่างของสายวิชาการส่วนกลาง ไม่ได้มาจากสถานบริการ
ปลัดกระทรวงสาธารณสุข แจง กรณีเพิ่มตำแหน่งรองปลัดกระทรวงสาธารณสุขคนที่ 5 ตามมติ ครม. ใช้ตำแหน่งผู้ทรงคุณวุฒิ ซึ่งเป็นสายวิชาการจากส่วนกลางที่มีตำแหน่งว่างอยู่เดิม ไม่ได้ดึงตำแหน่งจากสถานบริการ จึงไม่ได้กระทบต่อบุคลากรที่จะดูแลประชาชน
วันนี้ (21 ตุลาคม 2565) นพ.โอภาส การย์กวินพงศ์ ปลัดกระทรวงสาธารณสุข กล่าวถึงกรณีการเพิ่มตำแหน่งรองปลัดกระทรวงสาธารณสุขคนที่ 5 ว่า ปัจจุบันรองปลัดกระทรวงสาธารณสุขที่มี 4 คน มีภารกิจในการบริหารจัดการการดำเนินงานของกระทรวงสาธารณสุขจำนวนมาก ทั้งการดำเนินงานของหน่วยงานส่วนกลาง และเขตสุขภาพทั่วประเทศ ขณะเดียวกันได้มีการขยายภารกิจงานเพิ่มขึ้นในมิติด้านเศรษฐกิจสุขภาพ และด้านสาธารณสุขระหว่างประเทศ ซึ่งประเทศไทยมีบทบาทเป็นผู้นำในเวทีนานาชาติหลายเรื่อง สร้างชื่อเสียงของประเทศในด้านการแพทย์และสาธารณสุข เป็นจุดแข็งที่จะช่วยดึงนักท่องเที่ยว นักลงทุนมาสู่ประเทศไทย นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข จึงมีนโยบายให้มีผู้บริหารมาช่วยขับเคลื่อนการทำงานด้านนี้อีก 1 ตำแหน่ง ซึ่งคณะรัฐมนตรี (ครม.) ได้รับทราบและเข้าใจถึงภาระงานที่เพิ่มขึ้นดังกล่าว จึงอนุมัติให้มีตำแหน่งรองปลัดกระทรวงสาธารณสุขคนที่ 5 โดยให้ใช้ตำแหน่งผู้ทรงคุณวุฒิ ซึ่งเป็นระดับ 10 เช่นเดียวกัน จากสายวิชาการมาดำเนินการ
“การกำหนดตำแหน่งรองปลัดกระทรวงสาธารณสุขคนที่ 5 เป็นการใช้ตำแหน่งที่ปรึกษาของส่วนกลางที่ว่างอยู่เดิม ไม่ได้ใช้ตำแหน่งผู้ทรงคุณวุฒิของสถานบริการในส่วนภูมิภาค จึงไม่ส่งผลกระทบต่อจำนวนบุคลากรที่จะให้บริการประชาชน โดยเมื่อวันที่ 20 ตุลาคมที่ผ่านมา ได้มีการประชุม อ.ก.พ.กระทรวงสาธารณสุข ในการกำหนดเลขตำแหน่ง เพื่อเข้าสู่กระบวนการสรรหา และเมื่อได้รายชื่อแล้วจะเสนอรองนายกรัฐมนตรีและรัฐมนตรีว่าการกระทรวงสาธารณสุข เพื่อเสนอต่อ ครม.ต่อไป” นพ.โอภาสกล่าว
****************************************** 21 ตุลาคม 2565

ที่มา : https://www.thaigov.go.th/news/contents/details/60729