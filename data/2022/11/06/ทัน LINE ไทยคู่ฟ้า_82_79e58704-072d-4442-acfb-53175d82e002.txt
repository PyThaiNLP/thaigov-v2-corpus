รัฐบาลไทย-ข่าวทำเนียบรัฐบาล-28 ก.ย. - 1 ต.ค. 65 เตรียมรับมือพายุ “โนรู” ทั่วไทยฝนตกหนักหลายพื้นที่


วันจันทร์ที่ 26 กันยายน 2565
28 ก.ย. - 1 ต.ค. 65 เตรียมรับมือพายุ “โนรู” ทั่วไทยฝนตกหนักหลายพื้นที่
.....
กรมอุตุนิยมวิทยา ระบุพายุไต้ฝุ่น ”โนรู” บริเวณทะเลจีนใต้ตอนกลาง มีความเร็วลมสูงสุดใกล้ศูนย์กลางประมาณ 140 กม./ชม. คาดว่าจะเคลื่อนขึ้นฝั่งบริเวณประเทศเวียดนามตอนกลางในวันที่ 28 ก.ย. 65
.
ประกอบกับช่วงนี้ประเทศไทยได้รับอิทธิพลจากร่องมรสุมตะวันตกเฉียงใต้ที่พัดปกคลุมทะเลอันดามัน ประเทศไทย และอ่าวไทย จะมีกำลังแรงขึ้น ทำให้ภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ มีฝนตกหนักหลายพื้นที่และมีฝนตกหนักมากบางแห่งกับมีลมแรงในช่วงวันที่ 28 ก.ย. - 1 ต.ค. 65
.
ขอให้ประชาชนในบริเวณดังกล่าวระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่มไว้ด้วย และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือที่ 0-2399-4012-13 และ 1182 ตลอด 24 ชม.
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/59675