รัฐบาลไทย-ข่าวทำเนียบรัฐบาล-รพ.โพนพิสัย จ.หนองคาย เป็นแหล่งผลิตยาสมุนไพร สร้างรายได้จากวัตถุดิบ /ผลิตภัณฑ์ กว่า 2.7 ล้านบาท


วันศุกร์ที่ 4 พฤศจิกายน 2565
รพ.โพนพิสัย จ.หนองคาย เป็นแหล่งผลิตยาสมุนไพร สร้างรายได้จากวัตถุดิบ /ผลิตภัณฑ์ กว่า 2.7 ล้านบาท
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมให้กำลังใจบุคลากรการแพทย์ โรงพยาบาลโพนพิสัย ชื่นชมการดำเนินงานแพทย์แผนไทย เป็นแหล่งผลิตยาสมุนไพร ยากัญชาแผนไทย ของจังหวัดหนองคาย กระจายทั้งในจังหวัดและเขตสุขภาพ
รองนายกรัฐมนตรีและรัฐมนตรีว่าการกระทรวงสาธารณสุข เยี่ยมให้กำลังใจบุคลากรการแพทย์ โรงพยาบาลโพนพิสัย ชื่นชมการดำเนินงานแพทย์แผนไทย เป็นแหล่งผลิตยาสมุนไพร ยากัญชาแผนไทย ของจังหวัดหนองคาย กระจายทั้งในจังหวัดและเขตสุขภาพ สร้างรายได้จากวัตถุดิบ/ผลิตภัณฑ์สมุนไพรกว่า 2.7 ล้านบาท
บ่ายวันนี้ (4 พฤศจิกายน 2565) นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข พร้อมด้วย นพ.ทวีศิลป์ วิษณุโยธิน รองปลัดกระทรวงสาธารณสุข นพ.ปราโมทย์  เสถียรรัตน์ ผู้ตรวจราชการกระทรวงสาธารณสุข เขตสุขภาพที่ 8 ติดตามการดำเนินงานด้านการแพทย์และสาธารณสุข เยี่ยมให้กำลังใจบุคลากรทางการแพทย์ โรงพยาบาลโพนพิสัย จังหวัดหนองคาย และเยี่ยมเสริมพลัง อสม.ในพื้นที่
นายอนุทินกล่าวว่า อำเภอโพนพิสัย เป็นอำเภอชายแดนที่มีความสำคัญทางด้านเศรษฐกิจ เนื่องจากมีจุดผ่อนปรนทางการค้าชายแดน ไทย - ลาว ทำให้ประชาชนทั้งสองประเทศเดินทางเข้า-ออก ซื้อขายสินค้า และมารับบริการทางการแพทย์จำนวนมาก โรงพยาบาลโพนพิสัยได้เปิดคลินิกแพทย์แผนไทยเพื่อเป็นทางเลือกในการรักษา ซึ่งมีแนวโน้มประชาชนเข้าบริการเพิ่มมากขึ้น ประกอบกับอำเภอโพนพิสัย เป็นแหล่งปลูกสมุนไพรเพื่อเศรษฐกิจ “PPS Herb Model” ซึ่งเป็นความร่วมมือระหว่างเกษตรกร หน่วยงานราชการ วิสาหกิจชุมชน และหน่วยงานเอกชน ในการขับเคลื่อนการดำเนินงานตั้งแต่ต้นน้ำ กลางน้ำ ปลายน้ำ ทำให้เกิดการแลกเปลี่ยนองค์ความรู้ มีการประกันรายได้ สร้างรายได้หมุนเวียนจากการจำหน่าย โดยมีโรงพยาบาลโพนพิสัยเป็นสถานที่ผลิตยาสมุนไพร ที่ได้รับการรับรองมาตรฐาน WHO-GMP มีการผลิตยา 12 รายการ ได้แก่ ขมิ้นชัน ฟ้าทะลายโจร รางจืด สหัศธารา ยาผสมเพชรสังฆาต ยาผสมเถาวัลย์เปรียง น้ำมันไพล ขี้ผึ้งไพล ขี้ผึ้งพญายอ พิมเสนน้ำ ยาประคบสมุนไพร และสมุนไพรอบตัว
ส่วนการขับเคลื่อนนโยบายกัญชาทางการแพทย์ของกระทรวงสาธารณสุข เพื่อให้ประชาชนเข้าถึงยากัญชาทางการแพทย์ที่ได้มาตรฐาน ได้ผลิตตำรับน้ำมันกัญชาและยาแผนไทยที่มีกัญชาปรุงผสม จำนวน 5 รายการ ได้แก่ น้ำมันกัญชาตำรับหมอเดชา ยาประคบสมุนไพรผสมกัญชา น้ำมันไพลผสมกัญชา ขี้ผึ้งไพลกัญ และขี้ผึ้งกัญชา ซึ่งทั้งหมดนี้สร้างรายได้จากวัตถุดิบ/ผลิตภัณฑ์สมุนไพร จำนวน 2,739,006 บาท เฉพาะปี 2565 สร้างรายได้เกือบ 1 ล้านบาท ทั้งนี้ ได้วางแผน การตลาดในการผลิตผลิตภัณฑ์กัญชาของจังหวัดหนองคาย เพื่อให้ประชาชนในจังหวัดหนองคาย จังหวัดใกล้เคียง และประเทศเพื่อนบ้าน ได้ใช้ยากัญชาที่มีคุณภาพ เป็นตัวอย่างในการเพิ่มมูลค่าทางเศรษฐกิจของประเทศด้วย
************************************** 4 พฤศจิกายน 2565

ที่มา : https://www.thaigov.go.th/news/contents/details/61277