รัฐบาลไทย-ข่าวทำเนียบรัฐบาล-รมว.พม. พบคนไทยในอิตาลี เร่งช่วยแก้ปัญหาขาดแคลนคนทำงาน ย้ำ "อยู่ที่ไหนก็เป็นคนไทย" เชื่อมั่น Soft Power ไทยชนะใจต่างชาติ


วันจันทร์ที่ 29 สิงหาคม 2565
รมว.พม. พบคนไทยในอิตาลี เร่งช่วยแก้ปัญหาขาดแคลนคนทำงาน ย้ำ "อยู่ที่ไหนก็เป็นคนไทย" เชื่อมั่น Soft Power ไทยชนะใจต่างชาติ
รมว.พม. พบคนไทยในอิตาลี เร่งช่วยแก้ปัญหาขาดแคลนคนทำงาน ย้ำ "อยู่ที่ไหนก็เป็นคนไทย" เชื่อมั่น Soft Power ไทยชนะใจต่างชาติ
เมื่อวันที่ 25 สิงหาคม 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) พูดคุยหารือกับเครือข่ายคนไทย จำนวน 11 คน ในกรุงโรม สาธารณรัฐอิตาลี โดยได้แสดงความห่วงใยและเสนอแนวทางแก้ปัญหาการขาดแคลนคนทำงานของคนไทยในอิตาลี ทั้งนี้ ขอให้คนไทยช่วยเป็นพลังสำคัญในการเผยแพร่ ซอฟท์เพาเวอร์ (Soft Power) ของไทยผ่านภูมิปัญญาและวัฒนธรรมที่ดีงามอันเป็นเอกลักษณ์ของไทย
นายจุติ กล่าวต่อไปว่า กลุ่มคนไทยที่มาพูดคุยหารือด้วยกันได้นำเสนอปัญหาการดำเนินชีวิตและการประกอบอาชีพจากประสบการณ์ที่อาศัยอยู่ในอิตาลีมาเป็นเวลานาน อาทิ ข้อจำกัดในการนำคนไทยมาทำงานในอิตาลี การกำหนดโควต้าการทำงานของคนไทย การเกณฑ์ทหารหรือผ่อนผันการเกณฑ์ทหารของคนไทยในอิตาลี ทั้งนี้  ตนได้ชี้แจงว่าเรื่องดังกล่าวเกี่ยวข้องกับหลายหน่วยงานทั้งของไทยและ อิตาลี โดยจะหาทางช่วยประสานความช่วยเหลือระหว่างกันต่อไป อีกทั้งยืนยันว่า ตนพร้อมให้ความช่วยเหลือ หากคนไทยในต่างประเทศประสบปัญหาความเดือดร้อน โดยจะขอให้พัฒนาสังคมและความมั่นคงของมนุษย์จังหวัด (พมจ.) ที่มีอยู่ในทุกจังหวัดทั่วประเทศ ช่วยประสานความช่วยเหลือ และขอให้มั่นใจว่า คนไทยจะได้รับการดูแลไม่ว่าจะอยู่ที่ใด
นายจุติ กล่าวเพิ่มเติมว่า ตนยังเห็นว่าไทยมีจุดแข็งหลายด้านที่สามารถสร้างมูลค่าในเชิงเศรษฐกิจและสังคมได้ อาทิ ภูมิปัญญาชาวบ้าน อาหาร ศิลปะวัฒนธรรม กีฬา ฯลฯ ดังนั้น จึงขอให้กลุ่มคนไทยช่วยกันเป็นกำลังสำคัญในการเผยแพร่ Soft Power ของไทยในต่างประเทศ รวมถึงช่วยกันเชิญชวนชาวต่างชาติให้มาเที่ยวเมืองไทย เพื่อช่วยพลิกฟื้นเศรษฐกิจไทย และคืนภาพลักษณ์ของเมืองน่าท่องเที่ยวของไทยให้กลับมาโดยเร็วภายหลังวิกฤติโควิด - 19

ที่มา : https://www.thaigov.go.th/news/contents/details/58553