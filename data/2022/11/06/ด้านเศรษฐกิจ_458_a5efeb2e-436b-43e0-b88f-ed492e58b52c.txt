รัฐบาลไทย-ข่าวทำเนียบรัฐบาล-รมว.เฉลิมชัย ส่งเสริมการท่องเที่ยววิถีชุมชน เปิดสะพาน "เฉลิมชัย ประชารวมใจ" 


วันอาทิตย์ที่ 9 ตุลาคม 2565
รมว.เฉลิมชัย ส่งเสริมการท่องเที่ยววิถีชุมชน เปิดสะพาน "เฉลิมชัย ประชารวมใจ"
รมว.เฉลิมชัย ส่งเสริมการท่องเที่ยววิถีชุมชน เปิดสะพาน "เฉลิมชัย ประชารวมใจ" หวังสร้างความมั่นคงด้านน้ำให้กับผู้ใช้น้ำและยกระดับคุณภาพชีวิตให้ประชาชนในพื้นที่
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานในพิธีเปิดสะพาน "เฉลิมชัย ประชารวมใจ" พร้อมเยี่ยมชมนิทรรศการของหน่วยงานในสังกัด และปล่อยพันธุ์ปลา จำนวน 200,000 ตัว ลงคลองพระพิมล ณ บริเวณคลองพระพิมล ตลาดน้ำไทรน้อย วัดไทรใหญ่ อ.ไทรน้อย จ.นนทบุรี ว่า สืบเนื่องจากชุมชนในท้องถิ่นและนักท่องเที่ยวที่ได้มาท่องเที่ยวตลาดน้ำไทรน้อย ได้เดินข้ามคลองพระพิมลโดยใช้ทุ่นพลาสติกต่อกันเป็นแพ ซึ่งกีดขวางทางน้ำทำให้เป็นอุปสรรคต่อการบริหารจัดการงานของกรมชลประทาน และไม่ปลอดภัยต่อผู้ที่เดินทางข้ามไปข้ามมาระหว่างตลาดทั้ง 2 ฝั่งคลอง จึงได้มอบหมายกรมชลประทาน โดยสำนักงานชลประทานที่ 11 โครงการส่งน้ำและบำรุงรักษาพระพิมล ดำเนินการก่อสร้างสะพานข้ามคลองพระพิมล เพื่อเป็นทางสัญจรข้ามฝั่งของนักท่องเที่ยวที่มาท่องเที่ยวในตลาดน้ำไทรน้อย และเป็นการส่งเสริมการท่องเที่ยวตลาดน้ำไทรน้อย ซึ่งแสดงถึงเจตนารมณ์อันดีที่จะร่วมสนับสนุนผู้ประกอบการให้มีการเพิ่มช่องทางในการสร้างงาน สร้างอาชีพ และสร้างรายได้ ถือเป็นการกระตุ้นและสร้างความเข้มแข็งให้กับเศรษฐกิจในพื้นที่ รวมถึงใช้เป็นจุดติดตั้งเครื่องมือเกี่ยวกับงานชลประทานต่าง ๆ เพื่อใช้ในการบริหารจัดการน้ำคลองพระพิมล เขตพื้นที่โครงการส่งน้ำและบำรุงรักษาพระพิมล สำนักงานชลประทานที่ 11 ได้อย่างมีประสิทธิภาพ
"กระทรวงเกษตรและสหกรณ์ ขอขอบคุณพี่น้องประชาชนและหน่วยงานต่าง ๆ ที่ได้ให้ความร่วมมือเป็นอย่างดี ในการมีส่วนร่วมดำเนินการก่อสร้างสะพาน “เฉลิมชัย ประชารวมใจ” นี้ เพื่อเป็นทางสัญจร ข้ามฝั่งของนักท่องเที่ยวที่มาท่องเที่ยวในตลาดน้ำไทรน้อย และเป็นการส่งเสริมการท่องเที่ยวตลาดน้ำไทรน้อย กระทรวงเกษตรและสหกรณ์มุ่งหวังว่าจะสามารถช่วยสร้างความมั่นคงด้านน้ำให้กับผู้ใช้น้ำและช่วยยกระดับคุณภาพชีวิตให้ประชาชนในพื้นที่ต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/60232