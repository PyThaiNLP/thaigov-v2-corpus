รัฐบาลไทย-ข่าวทำเนียบรัฐบาล-ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร


วันอังคารที่ 4 ตุลาคม 2565
ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร
ในหลวง โปรดเกล้าฯ เจ้าฟ้าพัชรกิติยาภา เสด็จพระราชดำเนินแทนพระองค์ไปพระราชทานปริญญาบัตร ม.ราชภัฏเขตภาคตะวันออกเฉียงเหนือ มรภ.สกลนคร และ มรภ.มหาสารคาม
(17 กันยายน 2565) เวลา 10.12 น. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมให้ สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จแทนพระองค์ พระราชทานปริญญาบัตรแก่บัณฑิตผู้สำเร็จการศึกษาจากมหาวิทยาลัยราชภัฏเขตภาคตะวันออกเฉียงเหนือ มหาวิทยาลัยราชภัฏสกลนคร และ มหาวิทยาลัยราชภัฏมหาสารคาม ประจำปีการศึกษา 2560 - 2562 ณ หอประชุมมหาวิชราลงกรณ โดยมีผู้สำเร็จการศึกษาจากมหาวิทยาลัยราชภัฏสกลนคร ระดับปริญญาตรี จำนวน 2,152 คน ปริญญาโท จำนวน 140 คน และปริญญาเอก จำนวน 42 คน จำนวนทั้งสิ้น 2,334 คน และผู้สำเร็จการศึกษาจากมหาวิทยาลัยราชภัฏมหาสารคาม ระดับปริญญาตรี จำนวน 991 คน รวมบัณฑิตที่เข้ารับพระราชทานปริญญาบัตร 3,325 คน ในการนี้ ศาสตราจารย์พิเศษ ดร.เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย ศาสตราจารย์ ดร.นายแพทย์สิริฤกษ์ ทรงศิวิไล ปลัดกระทรวงการอุดมศึกษา วิทยาศาสตร์ วิจัยและนวัตกรรม เฝ้ารับเสด็จด้วย
มหาวิทยาลัยราชภัฎสกลนคร ได้ยกระดับคุณภาพการศึกษาโดยใช้กระบวนการวิศวกรสังคมในการพัฒนา Soft Skills ให้แก่นักศึกษาทั้งด้านทักษะชีวิตและทักษะทางสังคม ซึ่งมีความสำคัญอย่างยิ่งในโลกแห่งวิถีปกติใหม่ จัดทำโครงการเพิ่มศักยภาพครูในกลุ่มสนุกให้มีสมรรถนะครูยุคใหม่ สำหรับการเรียนรู้ในศตวรรษที่ 21 ร่วมมือกับจังหวัดสกลนครในการวิจัย "การแก้ไขปัญหาความยากจนแบบเบ็ดเสร็จและแม่นยำในจังหวัดสกลนคร" นำไปสู่ต้นแบบการบริหารจัดการแก้ไขปัญหาความยากจนอย่างตรงกลุ่มเป้าหมาย ร่วมกับสำนักงานการวิจัยแห่งชาติและ กอ.รมน. นอกจากนี้ยังมีการวิจัย "รถเข็นสูบน้ำพลังงานเซลล์แสงอาทิตย์" ที่พัฒนาขึ้นเพื่อแก้ปัญหาภัยแล้ง และได้รับรางวัลประกาศเกียรติคุณในงานวันนักประดิษฐ์ระดับชาติ

ที่มา : https://www.thaigov.go.th/news/contents/details/60000