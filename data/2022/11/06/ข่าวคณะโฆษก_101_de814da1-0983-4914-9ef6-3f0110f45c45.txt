รัฐบาลไทย-ข่าวทำเนียบรัฐบาล-โฆษกรัฐบาลเปิดเผยว่ารัฐบาลแสดงความเสียใจต่อกรณีเสด็จสวรรคตของสมเด็จพระราชินีนาถเอลิซาเบธที่ 2


วันศุกร์ที่ 9 กันยายน 2565
โฆษกรัฐบาลเปิดเผยว่ารัฐบาลแสดงความเสียใจต่อกรณีเสด็จสวรรคตของสมเด็จพระราชินีนาถเอลิซาเบธที่ 2
โฆษกรัฐบาลเปิดเผยว่ารัฐบาลแสดงความเสียใจต่อกรณีเสด็จสวรรคตของสมเด็จพระราชินีนาถเอลิซาเบธที่ 2
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า รัฐบาลแสดงความเสียใจต่อกรณีที่ สมเด็จพระราชินีนาถเอลิซาเบธที่ 2 เสด็จสวรรคต
จากการออกแถลงการณ์ของพระราชวังบักกิงแฮม สมเด็จพระราชินีนาถเอลิซาเบธที่ 2 เสด็จสวรรคต เมื่อช่วงบ่ายของวันพฤหัสบดีที่ 8 กันยายน ตามเวลาท้องถิ่น ณ พระตำหนักบัลมอรัล ประเทศสกอตแลนด์
“รัฐบาลไทยเสียใจต่อการเสด็จสวรรคตของสมเด็จพระราชินีนาถเอลิซาเบธที่ 2 ซึ่งทรงเป็นที่เคารพยกย่องและชื่นชมจากทั่วโลก”
ทั้งนี้ โฆษกประจำสำนักนายกรัฐมนตรี เปิดเผยว่า พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี ได้ให้ส่วนราชการ หน่วยงานของรัฐ และรัฐวิสาหกิจทุกแห่งลดธงครึ่งเสาเป็นเวลา 3 วัน ในวันที่ 9, 12, 13 กันยายน 2565 และขณะนี้อยู่ระหว่างการประสานงานเพื่อเดินทางไปลงนามในสมุดแสดงความเสียใจ ณ สถานเอกอัครราชทูตสหราชอาณาจักรประจำประเทศไทย

ที่มา : https://www.thaigov.go.th/news/contents/details/59029