รัฐบาลไทย-ข่าวทำเนียบรัฐบาล-พิธีร่วมลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา ระหว่าง สำนักงานอัยการสูงสุด กระทรวงยุติธรรม กระทรวงมหาดไทย กระทรวงสาธารณสุข กระทรวงกลาโหม และสมาคมแพทย์นิติ


วันพุธที่ 14 กันยายน 2565
พิธีร่วมลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา ระหว่าง สำนักงานอัยการสูงสุด กระทรวงยุติธรรม กระทรวงมหาดไทย กระทรวงสาธารณสุข กระทรวงกลาโหม และสมาคมแพทย์นิติ
วันนี้ (13 กันยายน 2565 เวลา 13.00 น.) พลเอก วรเกียรติ รัตนานนท์ ปลัดกระทรวงกลาโหม เป็นผู้แทนรัฐมนตรีว่าการกระทรวงกลาโหม ร่วมลงนามบันทึกข้อตกลงความร่วมมือเพื่อการอำนวยความยุติธรรมในคดีอาญา
ระหว่าง สำนักงานอัยการสูงสุด กระทรวงยุติธรรม กระทรวงมหาดไทย กระทรวงสาธารณสุข และสมาคมแพทย์นิติเวชแห่งประเทศไทย ณ ห้องสุวิทศักดานนท์ ชั้น 5 อาคารทีเค 3 โรงแรมทีเค พาเลซ แอนด์ คอนเวนชั่น ถนนแจ้งวัฒนะ กรุงเทพมหานคร
โดย พลเอก ประชาพัฒน์ วัจนะรัตน์ เจ้ากรมพระธรรมนูญ ได้กล่าวถึงที่มาของการลงนามในบันทึกข้อตกลงครั้งนี้ การลงนามบันทึกข้อตกลงดังกล่าวนั้น ทั้ง 6 องค์กร มีวัตถุประสงค์เพื่อร่วมมือกันอำนวยความยุติธรรมในคดีอาญาแก่ประชาชน โดยร่วมกันส่งเสริม สนับสนุน และประสานงานในการจัดทำหลักสูตรฝึกอบรมคู่มือความรู้เบื้องตัน ร่วมกันแลกเปลี่ยนข้อมูลกฎหมายที่เกี่ยวข้องในการปฏิบัติงาน มุ่งเน้นถึงการอำนวยความยุติธรรมในคดีอาญา รวมถึงการสนับสนุนวิทยากรในการจัดประชุม สัมมนา และสนับสนุนให้บุคลากรเข้ารับการฝึกอบรมตลอดถึงการสนับสนุน การร่วมมือ มอบหมายหน่วยงานภายในของแต่ละฝ่ายให้ทำหน้าที่เป็นหน่วยประสานงานในแต่ละจังหวัด
ทั้งนี้ กระทรวงกลาโหม โดยรัฐมนตรีว่าการกระทรวงกลาโหม ได้ให้ความสำคัญในการอำนวยความยุติธรรมพัฒนาระบบงานกฎหมาย โดยกำหนดเป็นนโยบายเร่งด่วน ประจำปีงบประมาณ 2565 ซึ่งการจัดทำบันทึกข้อตกลงความร่วมมือฉบับนี้ กระทรวงกลาโหม มีภารกิจ อาทิ ประสานงานนายทหารเหล่าพระธรรมนูญในพื้นที่ต่างๆ เพื่อประสานความร่วมมือในการอำนวยความยุติธรรมตามอำนาจหน้าที่ อีกทั้งให้นายทหารเหล่าพระธรรมนูญร่วมกับสำนักงานอัยการจังหวัดให้ความรู้ และช่วยเหลือทางกฎหมายแก่ข้าราชการทหาร และประชาชนทั่วไป

ที่มา : https://www.thaigov.go.th/news/contents/details/59242