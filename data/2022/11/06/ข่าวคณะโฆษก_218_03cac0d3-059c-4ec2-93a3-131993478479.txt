รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลโดยทุกหน่วยงานที่เกี่ยวข้อง ควบคุมบูรณาการการทำงาน ตรวจสอบ ประเมินสถานการณ์จากเหตุการณ์อย่างต่อเนื่อง พร้อมดำเนินการช่วยเหลือ ดูแล ให้ความสำคัญกับสุขภาพประชาชน


วันพฤหัสบดีที่ 22 กันยายน 2565
พิมพ์
โฆษกรัฐบาลเผย รัฐบาลโดยทุกหน่วยงานที่เกี่ยวข้อง ควบคุมบูรณาการการทำงาน ตรวจสอบ ประเมินสถานการณ์จากเหตุการณ์อย่างต่อเนื่อง พร้อมดำเนินการช่วยเหลือ ดูแล ให้ความสำคัญกับสุขภาพประชาชน
โฆษกรัฐบาลเผย รัฐบาลโดยทุกหน่วยงานที่เกี่ยวข้อง ควบคุมบูรณาการการทำงาน ตรวจสอบ ประเมินสถานการณ์จากเหตุการณ์อย่างต่อเนื่อง พร้อมดำเนินการช่วยเหลือ ดูแล ให้ความสำคัญกับสุขภาพประชาชนเป็นหลัก
วันที่ 22 กันยายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยความคืบหน้ากรณีสารเคมีรั่วไหลจากโรงงาน อินโดรามา โพลิเอสเตอร์ อินดัสตรีส์ จำกัด จ.นครปฐม
ซึ่งภายหลังเหตุการณ์ดังกล่าว นายสุรศักดิ์ เจริญศิริโชติ ผู้ว่าราชการจังหวัดนครปฐม ได้สั่งปิดโรงงานฯ ชั่วคราว และโรงเรียนในพื้นที่ใกล้เคียง 1 วัน พร้อมสั่งอุตสาหกรรมจังหวัดตรวจสอบ ในส่วนของผู้ที่ได้รับผลกระทบให้มาแจ้งเรื่องที่อำเภอหรือหน่วยงานที่เกี่ยวข้อง ซึ่งจะมีการดูแลต่อไป โดยอุตสาหกรรมจังหวัดนครปฐม เปิดเผยว่า สาเหตุที่ตัวผลิตความร้อน Hot Oil Boiler เกิดรั่วไหลน่าจะเป็นการใช้งานมานานกว่า 20 ปี แม้มีการตรวจสอบทุกปี แต่ก็สามารถเกิดเหตุได้ เป็นสัญญาณเตือนให้โรงงานต้องตรวจสอบในรายละเอียดอีกครั้ง ทั้งนี้ อธิบดีกรมควบคุมมลพิษ เผยได้วัดปริมาณก๊าซพิษ รัศมี 17 กม.รอบโรงงาน อินโดรามาฯ รวม 3 จุด แต่ยังไม่พบสารอันตราย
ต่อมา ตำรวจสถานีตำรวจภูธรนครชัยศรี เชิญเจ้าของกิจการและผู้ดูแลโรงงานไปให้ปากคำที่โรงพัก ขณะนี้สถานการณ์คลี่คลายกลับมาเป็นปกติ ยังไม่มีการแจ้งข้อกล่าวหากับผู้ใด ส่วนกรณีที่มีผู้ได้รับผลกระทบจนส่งผลเสียต่อสุขภาพ สามารถแจ้งความและประสานเข้ามาได้ไม่ว่าผู้เสียหายจะอยู่พื้นที่ใด ทางพนักงานสอบสวนจะดำเนินการตามกฎหมายอย่างยุติธรรมที่สุด
เบื้องต้น ทุกหน่วยงานที่เกี่ยวข้องทั้งในส่วนกรมควบคุมมลพิษ อุตสาหกรรมจังหวัด หรือ กระทรวงมหาดไทย ได้ให้ข้อมู และการดูแลประชาชนในพื้นที่ ซึ่งความเสียหายยังไม่ลุกลาม ขยายตัวมากไปจากเมื่อเช้า ในส่วนของสถานศึกษานั้น รัฐมนตรีว่าการกระทรวงศึกษาธิการ ได้ให้แนวทางว่าโรงเรียนพิจารณาหยุดการเรียนการสอนได้ หากพบความเสี่ยง ส่งผลกระทบต่อสุขภาพ เด็กนักเรียน และครูผู้สอน
“รัฐบาลโดยทุกหน่วยงานที่เกี่ยวข้องได้ประสานการทำงานกันอย่างเข้มข้น พร้อมเข้าดำเนินการทุกด้าน โดยได้ตรวจสอบ ประเมินสถานการณ์จากเหตุการณ์อย่างต่อเนื่อง โดยให้ยึดถือความปลอดภัยและสุขภาพของประชาชนเป็นสำคัญ” นายอนุชาฯ กล่าว

ที่มา : https://www.thaigov.go.th/news/contents/details/59568