รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม จัดพิธีประกาศเกียรติคุณสำหรับกำลังพลสังกัดสำนักงานปลัดกระทรวงกลาโหม ที่รับราชการจนครบเกษียณอายุ ประจำปีงบประมาณ ๒๕๖๕


วันจันทร์ที่ 3 ตุลาคม 2565
สำนักงานปลัดกระทรวงกลาโหม จัดพิธีประกาศเกียรติคุณสำหรับกำลังพลสังกัดสำนักงานปลัดกระทรวงกลาโหม ที่รับราชการจนครบเกษียณอายุ ประจำปีงบประมาณ ๒๕๖๕
เช้าวันนี้ (วันที่ ๓๐ กันยายน ๒๕๖๕ เวลา ๐๘.๓๐ น.) พลเอก วรเกียรติ  รัตนานนท์ ปลัดกระทรวงกลาโหมเป็นประธานในพิธีประกาศเกียรติคุณสำหรับกำลังพลสังกัดสำนักงานปลัดกระทรวงกลาโหม ที่รับราชการจนครบเกษียณอายุ ประจำปีงบประมาณ ๒๕๖๕
เพื่อเป็นการสดุดี แก่ผู้เกษียณอายุราชการซึ่งปฏิบัติหน้าที่ด้วยความอุตสาหะวิริยะ ทุ่มเทกำลังกาย กำลังใจ บนพื้นฐานความถูกต้องยุติธรรมมาโดยตลอดชีวิตรับราชการ โดยสำนักงานปลัดกระทรวงกลาโหมได้จัดพิธีสวนสนามของกองทหารเกียรติยศผสม ๓ เหล่าทัพ สำหรับเทิดเกียรติ ปลัดกระทรวงกลาโหม รองปลัดกระทรวงกลาโหม นายทหารชั้นนายพล และกำลังพล ณ ลานด้านหน้าพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว ตึกบัญชาการ สำนักงานปลัดกระทรวงกลาโหม (พื้นที่ศรีสมาน)
ในโอกาสนี้ปลัดกระทรวงกลาโหมได้กล่าวสดุดีกำลังพลสังกัดสำนักงานปลัดกระทรวงกลาโหมที่รับราชการจนครบเกษียณอายุราชการ โดยแสดงความชื่นชมต่อกำลังพลที่ได้อุทิศกำลังกาย กำลังใจ กำลังสติปัญญาปฏิบัติหน้าที่ราชการจนครบเกษียณอายุราชการ ด้วยความรู้ ความสามารถ มีความซื่อสัตย์ สุจริต มีคุณธรรม จริยธรรม ดำรงตนอยู่ในระเบียบวินัยด้วยดีเสมอมา และนับได้ว่ากำลังพลที่ครบเกษียณอายุราชการในวันนี้มีส่วนสำคัญยิ่งในการสร้างสรรค์สำนักงานปลัดกระทรวงกลาโหมให้มีความเจริญก้าวหน้ามาโดยตลอด
โดยการพ้นจากหน้าที่ราชการในวันนี้เป็นการพ้นวาระอย่างสมเกียรติ และเป็นเพียงการพ้นหน้าที่ไปตามวาระของทางราชการเท่านั้น แต่ด้วยความรู้ความสามารถตลอดจนความมีน้ำใจและความปรารถนาดีที่มีต่อหน่วยงานและเพื่อนข้าราชการตลอดมานั้น สิ่งทั้งหลายเหล่านี้จะอยู่ในความทรงจำตลอดไปและขอสดุดียกย่องทุกท่านไว้ให้ปรากฏแก่ข้าราชการรุ่นหลังต่อไป

ที่มา : https://www.thaigov.go.th/news/contents/details/59939