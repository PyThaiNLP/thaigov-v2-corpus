รัฐบาลไทย-ข่าวทำเนียบรัฐบาล-ก.อุตสาหกรรม ผนึกภาครัฐ-เอกชน ลงพื้นที่กรุงเก่า มอบถุงยังชีพช่วยเหลือประชาชนได้รับผลกระทบน้ำท่วม


วันพุธที่ 2 พฤศจิกายน 2565
พิมพ์
ก.อุตสาหกรรม ผนึกภาครัฐ-เอกชน ลงพื้นที่กรุงเก่า มอบถุงยังชีพช่วยเหลือประชาชนได้รับผลกระทบน้ำท่วม
ก.อุตสาหกรรม ผนึกภาครัฐ-เอกชน ลงพื้นที่กรุงเก่า มอบถุงยังชีพช่วยเหลือประชาชนได้รับผลกระทบน้ำท่วม
จังหวัดพระนครศรีอยุธยา : 1 พฤศจิกายน 2565 นายเดชา จาตุธนานันท์ ผู้ตรวจราชการกระทรวงอุตสาหกรรม นำทีมผู้บริหารและข้าราชการกระทรวงอุตสาหกรรม ลงพื้นที่จังหวัดพระนครศรีอยุธยานำสิ่งของอุปโภค บริโภค และอุปกรณ์ทำความสะอาดบ้านเรือน ตลอดจนของใช้ที่จำเป็น จัดเป็นถุงยังชีพ จำนวน 2,100 ชุด มอบให้พื้นที่ตำบลสามกอ จำนวน 1,000 ชุด และตำบลลาดงา จำนวน 1,100 ชุด เพื่อช่วยเหลือและบรรเทาความเดือดร้อนให้กับประชาชนที่ได้รับผลกระทบจากอุทกภัย ภายใต้กิจกรรม "อุตสาหกรรมรวมใจ ช่วยพี่น้องชาวไทย" โดยมีนายกกชัย ฉายรัศมีกุล รองผู้ว่าราชการจังหวัดพระนครศรีอยุธยา นายตวงพร โพธิ์ทอง นายกเทศมนตรี ตำบลสามกอ นายภัทรชัย หาญวิศิษฎ์ ปลัดอาวุโส อำเภอเสนา นายธีระ แก้วพิมล อุตสาหกรรมจังหวัดพระนครศรีอยุธยา อำนวยความสะดวกลงพื้นที่ โอกาสนี้ นายเตมีย์ พันธุวงค์ราช ผู้อำนวยการกองตรวจราชการ นางสาวสุนีย์ โสภณ ผู้อำนวยการกองบริหารทรัพยากรบุคคล นายณัฏฐพงษ์ จุลาเกตุโพธิชัย ผู้อำนวยการกองพัฒนาอุตสาหกรรมเชิงนิเวศ และนายประทีป เอ่งฉ้วน รองผู้ว่าการการนิคมอุตสาหกรรมแห่งประเทศไทย ร่วมลงพื้นที่ด้วย
กระทรวงอุตสาหกรรม มีความห่วงใยในความเป็นอยู่ของประชาชนชาวอยุธยาเป็นอย่างยิ่งที่กำลังประสบอุทกภัยอย่างรุนแรงมาเป็นเวลานานในหลายพื้นที่ อันเนื่องมาจากพายุโซนร้อน “มู่หลาน” "หมาอ๊อน" และ “โนรู” ที่พัดเข้าประเทศไทย ตั้งแต่ช่วงเดือนสิงหาคมเป็นต้นมา ทำให้เกิดฝนตกหนักจนมีมวลน้ำปริมาณมาก ไหลบ่าเข้าท่วมบ้านเรือน และพื้นที่ทำการเกษตรครอบคลุมพื้นที่หลายอำเภอในจังหวัดพระนครศรีอยุธยา โดยจังหวัดได้มีการประกาศเป็นเขตพื้นที่ประสบสาธารณภัย/เขตการให้ความช่วยเหลือผู้ประสบภัยพิบัติกรณีฉุกเฉิน (อุทกภัย) เพื่อให้การช่วยเหลือและเร่งฟื้นฟูให้ประชาชนสามารถกลับมาดำรงชีวิตได้ดังเดิม
กระทรวงอุตสาหกรรม พร้อมเดินเคียงข้างพี่น้องประชาชน เพื่อช่วยเหลือและบรรเทาความเดือนร้อน สามารถฟันฝ่ากับอุปสรรคทั้งหลายโดยไม่ทอดทิ้งใครไว้ข้างหลัง

ที่มา : https://www.thaigov.go.th/news/contents/details/61144