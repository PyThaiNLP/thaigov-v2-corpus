รัฐบาลไทย-ข่าวทำเนียบรัฐบาล-นายกฯ แสดงความเสียใจอย่างสุดซึ้งต่อเหตุโศกนาฎกรรม ที่ จ.หนองบัวลำภู วอนสื่อนำเสนอลดความรุนแรง กำชับเร่งสอบสวนหาสาเหตุ พร้อมสั่งเยียวยาร่างกาย จิตใจครอบครัวผู้ประสบเหตุโดยด่วน


วันพฤหัสบดีที่ 6 ตุลาคม 2565
พิมพ์
นายกฯ แสดงความเสียใจอย่างสุดซึ้งต่อเหตุโศกนาฎกรรม ที่ จ.หนองบัวลำภู วอนสื่อนำเสนอลดความรุนแรง กำชับเร่งสอบสวนหาสาเหตุ พร้อมสั่งเยียวยาร่างกาย จิตใจครอบครัวผู้ประสบเหตุโดยด่วน
นายกฯ แสดงความเสียใจอย่างสุดซึ้งต่อเหตุโศกนาฎกรรม ที่ จ.หนองบัวลำภู วอนสื่อนำเสนอลดความรุนแรง กำชับเร่งสอบสวนหาสาเหตุ พร้อมสั่งเยียวยาร่างกาย จิตใจครอบครัวผู้ประสบเหตุโดยด่วน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผย วันนี้ (6 ต.ค.65) เวลา 16.50 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ให้สัมภาษณ์ภายหลังพบประชาชน ณ สวนดงตาล อำเภอหล่มสัก จังหวัดเพชรบูรณ์ กรณีเหตุโศกนาฏกรรมที่จังหวัดหนองบัวลำภู เบื้องต้นรับทราบรายงานว่าผู้ก่อเหตุเป็นเจ้าหน้าที่ตำรวจ ส่วนตัวมีความเสียใจอย่างที่สุด ขอสังคมช่วยกันดูแลสอดส่องและเป็นหูเป็นตา และต้องติดตามต่อไปว่าฆาตกรมีแรงบันดาลใจอะไรในการก่อเหตุ ซึ่งเหตุการณ์แบบนี้ไม่ควรเกิดขึ้นอย่างยิ่งในฐานะนายกรัฐมนตรีมีความเสียใจอย่างสุดซึ้ง โดยได้สั่งการทั้งกระทรวงการพัฒนาสังคมและความมั่นคงของมนุษย์ ไปดูว่ามีกองทุนใดเข้าไปช่วยเหลือครอบครัวที่ได้รับผลกระทบ และขอให้หน่วยงานที่เกี่ยวข้องเร่งเยียวยาดูแลครอบครัวผู้ประสบเหตุต่อไป วิงวอนสื่อมวลชนต้องช่วยกัน ในการไม่ทำอะไรที่เกิดความขัดแย้งที่สูง ซึ่งอาจจะทำให้เกิดความขัดแย้งในวันข้างหน้า เพราะคนเชื่อสื่อ สิ่งไหนที่ดูรุนแรงก็ควรนำเสนอลดลง ถ้าขัดแย้งกันความกดดันก็จะยิ่งสูง นำไปสู่การก่อเหตุการณ์แบบนี้ขึ้น สภาพจิตใจของคนมีความอดทนจำกัด  พร้อมระบุว่าสำหรับเหตุการณ์ที่เกิดขึ้นกำลังสอบสวนสาเหตุอยู่
ก่อนหน้านี้ นายกรัฐมนตรีให้สัมภาษณ์ถึงตรวจเยี่ยมให้กำลังใจชาวเพชรบูรณ์ที่ประสบอุทกภัยในพื้นที่หลายอำเภอ ซึ่งแม้จะมีน้ำลดแล้วในหลายพื้นที่ และสถานการณ์การระบายน้ำดีขึ้น ปริมาณน้ำค่อย ๆ ลดลง และหากไม่มีฝนตกซ้ำสถานการณ์ในพื้นที่น่าจะกลับสู่สภาวะปกติในเร็ววัน ทั้งนี้ รัฐบาลเร่งดูแลการบริหารจัดการน้ำในหลายพื้นที่ผ่านโครงการต่าง ๆ โดยจะมีการดำเนินการต่อเนื่องในทุกพื้นที่ โดยการแก้ไขปัญหาด้วยความรัก ความสามัคคี และความเข้าใจซึ่งกันและกัน เน้นย้ำการแก้ไขปัญหาด้วยความเข้าใจ ความรัก ความสามัคคี เป็นสิ่งสำคัญที่สุด
นายกรัฐมนตรียังกล่าวถึงสถานการณ์น้ำในพื้นที่ลุ่มแม่น้ำเจ้าพระยา กำชับหน่วยงานที่เกี่ยวข้องเร่งระบายน้ำให้ได้โดยเร็วที่สุดเนื่องจากกรุงเทพฯ เป็นพื้นที่ต่ำ อีกทั้งยังได้รับน้ำหนุนจากทะเล การเร่งระบายน้ำเพื่อรองรับปริมาณน้ำหลากจึงเป็นสิ่งจำเป็นที่ต้องทำโดยเร็ว ทั้งนี้ ขอให้ทุกคนเตรียมความพร้อมเพื่อรับสถานการณ์น้ำ โดยหวังว่าจะคลี่คลายในเร็ววัน พร้อมขอให้ประชาชนติดตามข่าวสารจากทางราชการอย่างใกล้ชิดต่อไปด้วย

ที่มา : https://www.thaigov.go.th/news/contents/details/60152