รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เผย "ยุติธรรม" มอบเงินเยียวยาเหยื่อหนองบัวลำภู แล้ว 36 ราย กว่า 3.96 ล้านบาท


วันจันทร์ที่ 10 ตุลาคม 2565
พิมพ์
รัฐมนตรีว่าการกระทรวงยุติธรรม เผย "ยุติธรรม" มอบเงินเยียวยาเหยื่อหนองบัวลำภู แล้ว 36 ราย กว่า 3.96 ล้านบาท
รัฐมนตรีว่าการกระทรวงยุติธรรม เผย "ยุติธรรม" มอบเงินเยียวยาเหยื่อหนองบัวลำภู แล้ว 36 ราย กว่า 3.96 ล้านบาท ส่วนผู้บาดเจ็บรอรักษาเสร็จเร่งจ่ายทันที ขอสังคมช่วยใช้กฎหมายป้องกันทำผิดซ้ำ เพื่อลดการก่อเหตุสะเทือนขวัญ
วันที่ 10 ตุลาคม 2565 นายสมศักดิ์ เทพสุทิน รัฐมนตรีว่าการกระทรวงยุติธรรม เปิดเผยถึงความคืบหน้าการเยียวยาผู้เสียหาย ในเหตุสะเทือนขวัญ ที่จังหวัดหนองบัวลำภูว่า กระทรวงยุติธรรม โดยกรมคุ้มครองสิทธิและเสรีภาพ ได้มอบเงินเยียวยา ตาม พ.ร.บ.ค่าตอบแทนแก่ผู้เสียหาย ค่าทดแทน และค่าใช้จ่ายแก่จำเลยในคดีอาญา พ.ศ. 2544 และที่แก้ไขเพิ่มเติม  แล้วเมื่อวันที่ 9 ต.ค.ที่ผ่านมา โดยมี พล.อ.ประยุทธ์ จันทร์โอชา นายกรัฐมนตรี พร้อมด้วย นายเรืองศักดิ์ สุวารี อธิบดีกรมคุ้มครองสิทธิและเสรีภาพ ลงพื้นที่ร่วมงานศพ และมอบเงินเยียวยาให้กับครอบครัวผู้เสียชีวิต ทั้ง 36 ราย รายละ 110,000 บาท รวมเป็นเงิน 3,960,000 บาท ส่วนผู้ที่ได้รับบาดเจ็บอีก 10 รายอยู่ระหว่างการรอให้รักษาตัวเสร็จสิ้น เพื่อพิจารณาค่าใช้จ่ายทั้งหมด ซึ่งหากรักษาเสร็จเรียบร้อยแล้ว ก็จะเร่งการจ่ายเงินเยียวยาให้เร็วที่สุด
นายสมศักดิ์ กล่าวอีกว่า เรื่องนี้ รัฐบาล และกระทรวงยุติธรรม มีความห่วงใยประชาชนทุกคน จึงได้เร่งให้ความช่วยเหลือผู้เดือดร้อนอย่างด่วนที่สุด โดยผู้ได้รับบาดเจ็บ ที่อยู่ระหว่างการรอสรุปค่าใช้จ่าย ก็จะได้รับเงินเยียวยาตามความร้ายแรงหรืออาการบาดเจ็บที่เกิดขึ้นจริง ในแต่ละราย แบ่งเป็น ค่ารักษาพยาบาลไม่เกิน 40,000 บาท ค่าฟื้นฟูร่างกายไม่เกิน 20,000 บาท ค่าขาดประโยชน์ทำมาหาได้ เพื่อเยียวยาการหยุดประกอบอาชีพตามค่าแรงขั้นต่ำ และค่าเสียหายอื่นๆอีก ไม่เกิน 50,000 บาท ดังนั้น หากผู้ได้รับบาดเจ็บ สามารถสรุปค่าใช้จ่ายและหลักฐานทั้งหมดได้แล้ว ก็จะมีการเร่งจ่ายเงินเยียวยาในทันที
"เรื่องนี้ ผมไม่ได้นิ่งนอนใจ เพราะเป็นเหตุสะเทือนขวัญ ที่เราทุกคนไม่อยากให้เกิดขึ้น และผมรู้สึกเสียใจทุกครั้งเมื่อเกิดเหตุแบบนี้ ผมจึงผลักดันกฎหมายป้องกันกระทำผิดซ้ำ เพื่อเฝ้าระวังบุคคลอันตรายแบบนี้ มาก่อเหตุในสังคม ผมจึงอยากให้สังคมช่วยกันใช้กฎหมายนี้ เพื่อเป็นอีกเครื่องมือ ในการลดความสูญเสียจากเหตุสะเทือนขวัญ" รมว.ยุติธรรม กล่าว

ที่มา : https://www.thaigov.go.th/news/contents/details/60291