รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม บุกเซอร์ไพรส์งานไกล่เกลี่ย ชวนลูกหนี้ร่วมงานปลดภาระ เผย 2 วันไกล่เกลี่ยแล้ว 2,297 ราย ทุนทรัพย์ 1,128 ล้านบาท


วันเสาร์ที่ 10 กันยายน 2565
พิมพ์
รัฐมนตรีว่าการกระทรวงยุติธรรม บุกเซอร์ไพรส์งานไกล่เกลี่ย ชวนลูกหนี้ร่วมงานปลดภาระ เผย 2 วันไกล่เกลี่ยแล้ว 2,297 ราย ทุนทรัพย์ 1,128 ล้านบาท
รัฐมนตรีว่าการกระทรวงยุติธรรม บุกเซอร์ไพรส์งานไกล่เกลี่ย ชวนลูกหนี้ร่วมงานปลดภาระ เผย 2 วันไกล่เกลี่ยแล้ว 2,297 ราย ทุนทรัพย์ 1,128 ล้านบาท หนุ่มกู้กยศ.ได้ส่วนลดจ่ายแค่ 284 บาทปิดบัญชี สาวค้ำประกันซื้อรถโตโยต้าได้ส่วนลด 1 แสนบาท
เมื่อวันที่ 10 กันยายน 2565 เวลา 10.00 น. ที่อิมแพ็ค เอ็กซิบิชั่น ฮอลล์ 5 เมืองทองธานี ผู้สื่อข่าวรายงานว่า นายสมศักดิ์ เทพสุทิน รมว.ยุติธรรม ได้เดินทางมาเซอร์ไพรส์ยังงานมหกรรมไกล่เกลี่ยหนี้สินครัวเรือนและหนี้ SMEs เพื่อติดตามและร่วมการไกล่เกลี่ยด้วยตัวเอง โดยมี นางทัศนีย์ เปาอินทร์ อธิบดีกรมบังคับคดี และนายเรืองศักดิ์ สุวารี อธิบดีกรมคุ้มครองสิทธิเสรีภาพ ให้การต้อนรับ ซึ่งบรรยากาศเป็นไปอย่างคึกคัก มีประชาชนทยอยเข้าร่วมงานอย่างหนาตา
โดยรายแรก เป็นหนี้ก่อนฟ้อง กยศ. 208,000 บาท ชำระไปแล้วเหลือ 67,784 บาท ผ่อนมา 10 กว่าปี ผลการไกล่เกลี่ยกยศ. ลดดอกเบี้ยให้ 67,500 บาท เหลือต้องชำระปิดบัญชีเพียง 284 บาท โดยทางชายหนุ่มลูกหนี้ กล่าวว่า ต้องขอบคุณงานดีๆแบบนี้ หลังมีเจ้าหน้าที่ติดต่อมาแจ้งสิทธิประโยชน์ หากตนไม่มางานนี้จะไม่รู้เลยว่าได้รับส่วนลด วันนี้จ่ายแค่ 284 บาท ถือว่าได้ประโยชน์มาก โดยเจ้าหน้าที่ให้คำแนะนำอย่างดี สำหรับผู้กู้ที่ผิดพลาด เรามีโอกาสแล้วต้องไขว่คว้าโอกาส
รายต่อมาเป็นหนี้ หลังฟ้อง กยศ. เป็นเงิน 225,000 บาท และถูกยึดที่ดิน 3 ไร่ ผลการเจรจา กยศ. ลดให้ 72,000 บาท และงดการยึดทรัพย์ อีกรายค้ำประกันรถยนต์ ของบริษัท โตโยต้า ลิสซิ่ง เป็นเงิน 1,100,000 บาท คืนรถขายได้ 400,000 บาท ชำระไปแล้ว 400,000 บาท เหลือต้องชำระรวมค่าปรับเป็นเงิน 250,000 บาท  ผลการเจรจาทางโตโยต้าลดให้เหลือจ่าย 100,000 บาท ปิดบัญชี
จากนั้น นายสมศักดิ์ ให้สัมภาษณ์ว่า ตนอยากเชิญชวนพี่น้องที่เป็นหนี้ ทั้งก่อนฟ้องและหลังฟ้องมาร่วมงานนี้ จะได้ส่วนลดมากมาย เป็นเรื่องที่ดี งานนี้ยังมีพรุ่งนี้อีกวันหนึ่ง อยากให้พี่น้องสละเวลาเข้ามาที่งาน โดยบรรยากาศงาน 2 วัน มีผู้เข้าไกล่เกลี่ยแล้ว 2,297 ราย ทุนทรัพย์ 1,128 ล้านบาท ซึ่งวันนี้ดูบรรยากาศมีคนมามากกว่า 2 วันแรก แต่ยังมีอีกเยอะที่ไม่ได้มา ตนอยากให้ทุกคนมาใช้สิทธิมากๆ ส่วนปีงบประมาณหน้าต้องหารือกันก่อน ยังไม่แน่ใจว่าจะจัดงานแบบนี้ได้อีกหรือไม่ โดยในงานมีสถาบันการเงิน 22 แห่งเข้าร่วมงาน มาพูดคุยกันได้ สามารถผ่อนชำระได้ตามกำลัง โดยหลังจบงานนี้คาดว่ายอดรวมผู้เข้าไกล่เกลี่ยตั้งแต่เริ่มโครงการจะได้ถึงแสนคน
"กระทรวงยุติธรรมนำร่องการแก้หนี้ให้แล้ว กระทรวงอื่นๆ คงจะมีนโยบายตามมา โดยเราจะต้องเน้นการสร้างการเรียนรู้ วางแผนด้านการเงินและการวินัยทางการเงินให้กับประชาชนด้วย เพื่อให้การแก้หนี้เป็นไปอย่างมีประสิทธิภาพ"นายสมศักดิ์ กล่าว
ต่อมาเวลา 11.00 น. นายวิษณุ เครืองาม รองนายกรัฐมนตรี ได้เดินทางมายังงานไกล่เกลี่ย เพื่อร่วมติดตามและชมการไกล่เกลี่ยด้วย โดยลูกหนี้กู้ กยศ. ตั้งแต่ปี 2541 เป็นเงิน 258,800 บาท ส่งมาแล้ว 345,220 บาท เหลือเงินต้น ดอกเบี้ยและค่าปรับ รวมเป็นเงิน 30,494 บาท โดยทาง กยศ. ยกหนี้ให้ปิดบัญชี ทางลูกหนี้ได้กล่าวขอบคุณ รัฐบาลและหน่วยงานที่เกี่ยวข้องที่จัดโครงการดีๆแบบนี้ จนหมดหนี้ได้

ที่มา : https://www.thaigov.go.th/news/contents/details/59086