รัฐบาลไทย-ข่าวทำเนียบรัฐบาล-รองนายกฯ พล.อ.ประวิตรฯ มอบหนังสืออนุญาตทำประโยชน์ ที่ดินส.ป.ก.4-01 ย้ำรัฐบาลให้ความสำคัญให้ประชาชนมีที่ดินทำกินทุกพื้นที่ 


วันจันทร์ที่ 5 กันยายน 2565
พิมพ์
รองนายกฯ พล.อ.ประวิตรฯ มอบหนังสืออนุญาตทำประโยชน์ ที่ดินส.ป.ก.4-01 ย้ำรัฐบาลให้ความสำคัญให้ประชาชนมีที่ดินทำกินทุกพื้นที่
รองนายกฯ พล.อ.ประวิตรฯ มอบหนังสืออนุญาตทำประโยชน์ ที่ดินส.ป.ก.4-01 ย้ำรัฐบาลให้ความสำคัญให้ประชาชนมีที่ดินทำกินทุกพื้นที่
วันที่ 5 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (5 กันยายน 2565) เวลา 14.45 น. ณ แปลงหมายเลข 602 ตำบลกระบี่น้อย อำเภอเมืองกระบี่ จังหวัดกระบี่ พลเอก ประวิตร วงษ์สุวรรณ รองนายกรัฐมนตรี ตรวจราชการโครงการจัดที่ดินทำกินให้ชุมชนตามนโยบายรัฐบาล และเป็นประธานในพิธีมอบหนังสืออนุญาตให้เข้าทำประโยชน์ในเขตปฏิรูปที่ดิน (ส.ป.ก. 4-01)
สำหรับจังหวัดกระบี่มีพื้นที่ดำเนินการปฏิรูปที่ดินเพื่อเกษตรกรรมครอบคลุมทั้ง 8 อำเภอ พื้นที่ดำเนินการทั้งสิ้น 738,721 ไร่ จัดที่ดินให้เกษตรกรเข้าทำประโยชน์ในที่ดินแล้ว จำนวน 24,697 ราย เนื้อที่ประมาณ 469,298 ไร่ โดยที่ผ่านมาจังหวัดกระบี่ประสบปัญหาการชุมนุมเรียกร้องที่ดินทำกินอย่างต่อเนื่อง โดยเฉพาะกรณีการถือครองที่ดินของรัฐโดยมิชอบด้วยกฎหมาย และปัญหาที่ดินหมดอายุสัมปทาน ซึ่งสำนักงานการปฏิรูปที่ดินเพื่อเกษตรกรรมได้มีการดำเนินการแก้ไขปัญหาการครอบครองที่ดินในเขตปฏิรูปที่ดินโดยมิชอบด้วยกฎหมายในเขตปฏิรูปที่ดินจังหวัดกระบี่มาอย่างต่อเนื่อง สามารถยึดคืนพื้นที่ตามคำสั่งหัวหน้าคณะรักษาความสงบแห่งชาติ ให้ คทช.จังหวัดกระบี่ ดำเนินการจัดที่ดินทำกินแล้วในพื้นที่ 3 อำเภอ ได้แก่ อำเภอเมืองกระบี่ อำเภอเหนือคลอง และอำเภอเขาพนม รวมจำนวน 4 แปลง เนื้อที่รวมประมาณ 6,259 ไร่
รองนายกรัฐมนตรีกล่าวพบปะกับประชาชนที่มาให้การต้อนรับว่า พลเอก ประยุทธ์ จันทร์โอชา และรัฐบาลมีความห่วงใย ให้ความสำคัญกับปัญหาความเดือดร้อนของประชาชนมาตลอด โดยเฉพาะในเรื่องที่อยู่อาศัย และพื้นที่ทำกินของประชาชน สั่งการให้ ส.ป.ก. จังหวัดกระบี่ เร่งดำเนินการโครงการพัฒนาแหล่งน้ำ เพื่อการเกษตร และจัดสรรที่ดินทำกินให้ประชาชน ตามแผนงานที่ได้กำหนดไว้โดยเร็ว เพื่อแก้ไขปัญหาเรื่องพื้นที่ทำกิน และเป็นการสนับสนุนการสร้างอาชีพให้กับพี่น้องประชาชนชาวกระบี่ต่อไป
รองนายกรัฐมนตรีกล่าวต่อไปว่า การดำเนินการของรัฐบาลในระยะเวลากว่าสามปีที่ผ่านมา ได้ดูแลประชาชนเรื่องน้ำดีที่สุด ไม่มีพื้นที่ไหนประกาศเป็นพื้นที่ภัยแล้ง ซึ่งได้รับความร่วมมือจากข้าราชการและประชาชนทุกจังหวัด พร้อมกำชับให้เร่งพัฒนาแหล่งน้ำและจัดสรรที่ดินทำกินให้ประชาชนโดยเร็ว เพื่อให้ประชาชนได้มีที่ดินทำมาหากิน ถือเป็นเรื่องสำคัญที่ประชาชนและข้าราชการต้องร่วมมือกันในการทำให้ที่ดินทำกินดีขึ้นเรื่อย ๆ
ในช่วงท้าย รองนายกรัฐมนตรีขอให้ทุกคนสุขภาพแข็งแรง ถ้าไม่มีแรง ขอให้ใช้ใจเราบันดาลแรง เพื่อให้เกิดความร่วมไม้ร่วมมือกันทุกฝ่าย ทำให้ร่างกายแข็งแรงโดยใช้ใจร่วมมือกัน พร้อมขอฝากประชาชนให้สนับสนุนให้รัฐบาลได้พัฒนาประเทศเพื่อความมั่นคง มั่งคั่ง ยั่งยืนตลอดไป

ที่มา : https://www.thaigov.go.th/news/contents/details/58855