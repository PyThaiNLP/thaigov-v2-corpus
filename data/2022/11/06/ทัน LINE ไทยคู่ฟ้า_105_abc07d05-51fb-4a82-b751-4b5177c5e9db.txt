รัฐบาลไทย-ข่าวทำเนียบรัฐบาล-เกาะติดสถานการณ์น้ำ - พายุทั่วประเทศ โหลดแอป “ThaiWater” แนะ ปชช. ติดตามการระบายน้ำเขื่อนเจ้าพระยาอย่างใกล้ชิด


วันพุธที่ 5 ตุลาคม 2565
เกาะติดสถานการณ์น้ำ - พายุทั่วประเทศ โหลดแอป “ThaiWater” แนะ ปชช. ติดตามการระบายน้ำเขื่อนเจ้าพระยาอย่างใกล้ชิด
.....
รัฐบาลชวนโหลดแอป “ThaiWater” จัดทำโดยสถาบันสารสนเทศทรัพยากรน้ำ (องค์การมหาชน) หรือ สสน. เพื่อให้ประชาชนรับทราบข้อมูลสถานการณ์น้ำที่ถูกต้องและฉับไว โดยรวบรวมข้อมูลเรื่องน้ำจากหน่วยงานภาครัฐและเอกชนกว่า 50 หน่วยงาน ให้สามารถติดตามสถานการณ์น้ำตั้งแต่ภาพรวมระดับประเทศลงมาถึงระดับจังหวัด โดยแสดงข้อมูลฝน ระดับน้ำ สถานการณ์เขื่อน คลื่นลม และพายุ มีทั้งแบบปัจจุบันและข้อมูลคาดการณ์ล่วงหน้า
.
นอกจากนี้ สามารถกดเพิ่ม “สถานที่โปรด” ซึ่งก็คือการเพิ่มจังหวัดต่าง ๆ ที่ต้องการดูข้อมูล และดูการ “แจ้งข่าว” เกี่ยวกับสถานการณ์น้ำต่าง ๆ ในตัวแอปฯ ได้ด้วย ผู้ที่สนใจสามารถดาวน์โหลดแอปฯ “ThaiWater“ ได้ทั้งในระบบ Play Store และ App Store
.
ขณะเดียวกัน กรมชลประทานรายงานสถานการณ์น้ำในลุ่มน้ำเจ้าพระยาในช่วงที่ผ่านมา มีฝนตกหนักและหนักมากในหลายพื้นที่บริเวณภาคเหนือก่อนที่ปริมาณน้ำจะไหลมารวมกับน้ำที่มาจากเเม่น้ำสะแกกรังและลำน้ำสาขา ลงสู่บริเวณเหนือเขื่อนเจ้าพระยาเพิ่มมากขึ้น
.
ประกอบกับการคาดการณ์ของกรมอุตุนิยมวิทยา ในระยะนี้จะยังคงมีฝนตกชุกในพื้นที่ลุ่มน้ำเจ้าพระยา ดังนั้น เพื่อบริหารจัดการน้ำให้สอดคล้องกับสภาพน้ำฝนและน้ำท่า จึงมีความจำเป็นที่จะทยอยปรับการระบายน้ำผ่านเขื่อนเจ้าพระยา ในอัตรา 2,680 ลบ.ม./วินาที ขอให้ประชาชนติดตามสถานการณ์น้ำในระยะนี้อย่างใกล้ชิด
#ไทยคู่ฟ้า #สื่อสารรัฐบาลไทย
-------------------

ที่มา : https://www.thaigov.go.th/news/contents/details/60101