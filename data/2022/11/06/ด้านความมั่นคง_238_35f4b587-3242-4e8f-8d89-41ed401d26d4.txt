รัฐบาลไทย-ข่าวทำเนียบรัฐบาล-มท. บูรณาการหน่วยงานความมั่นคง ทหาร ตำรวจ ลุยต่อเนื่องไม่เว้นวันหยุดยาว


วันเสาร์ที่ 15 ตุลาคม 2565
พิมพ์
มท. บูรณาการหน่วยงานความมั่นคง ทหาร ตำรวจ ลุยต่อเนื่องไม่เว้นวันหยุดยาว
มท. บูรณาการหน่วยงานความมั่นคง ทหาร ตำรวจ ลุยต่อเนื่องไม่เว้นวันหยุดยาว
วันนี้ (15 ต.ค. 65) นายสุทธิพงษ์ จุลเจริญ ปลัดกระทรวงมหาดไทย ได้เเจ้งให้ทุกจังหวัดเพิ่มความเข้มข้นในการป้องกันเเละเเก้ไขปัญหายาเสพติด และเน้นย้ำให้บูรณาการทุกหน่วยงานด้านความมั่นคง โดยให้ผู้ว่าราชการจังหวัด และนายอำเภอเป็นแม่ทัพในพื้นที่ต้องใช้กลไกและภาคีเครือข่ายของมหาดไทยสนับสนุนการทำงานของทหาร ตำรวจ อย่างเต็มกำลัง พร้อมขอความร่วมมือให้พี่น้องประชาชนร่วมเป็นพันธมิตรของเจ้าหน้าที่ฝ่ายความมั่นคงในการเฝ้าระวังภัย ด้วยการแจ้งเบาะเเส ผ่านสายด่วนศูนย์ดำรงธรรม 1567 โดยวันนี้ได้รับแจ้งความคืบหน้าของการดำเนินการ ในหลายประเด็น อาทิ การจับกุมผู้ค้ารายย่อยจำนวนมากจากหลายพื้นที่ การปัดกวาดบ้านตัวเองอย่างต่อเนื่องโดยตรวจหาสารเสพติดคนของข้าราชการฝ่ายปกครอง กำนัน ผู้ใหญ่บ้านของจังหวัดชุมพร การปล่อยแถวกวาดล้างยาเสพติดของจังหวัดขอนแก่น รวมถึงการจับกุมพระสงฆ์ที่เกี่ยวข้องกับยาเสพติดตามเบาะแสจากข้อร้องเรียนของจังหวัดสระแก้ว และยโสธร สำหรับกรณีการจับกุมผู้ต้องหาคดียาเสพติดที่น่าสนใจในพื้นที่ มีรายละเอียด ดังนี้
วันที่ 12 ต.ค. 65 จังหวัดบุรีรัมย์ โดยฝ่ายปกครอง ร่วมกับเจ้าหน้าที่ตำรวจ และทหาร บูรณาการกำลังเข้าจับกุมนายอังคาร (ขอสงวนนามสกุล) อายุ 43 ปี จากการขยายผลผู้ต้องหาในคดียาเสพติดเมื่อช่วงปลายเดือนกันยายน 2565 พร้อมด้วยของกลางยาบ้า 35,400 เม็ด ในข้อหามียาเสพติดให้โทษประเภท 1 (เมทแอมเฟตามีนหรือยาบ้า) ไว้ในครอบครองโดยไม่ได้รับอนุญาต และเสพยาเสพติดให้โทษประเภท 1 (เมทแอมเฟตามีน) ขณะนี้นำตัวดำเนินคดีตามกฎหมายเเล้ว
วันที่ 13 ต.ค. 65 ที่จังหวัดเชียงราย เจ้าหน้าที่ตำรวจร่วมกับหน่วยเฉพาะกิจกรมทหารม้าที่ 2 ได้ทำการตั้งจุดตรวจจุดสกัด บริเวณถนนพหลโยธิน ใกล้ห้างสรรพสินค้าในพื้นที่ ตำบลบ้านดู่ อำเภอเมืองเชียงราย พบรถกระบะต้องสงสัย จึงได้ทำการตรวจค้น แต่รถคันดังกล่าวขับหลบหนี และมีการใช้อาวุธปืนต่อสู้กับเจ้าหน้าที่ จึงเกิดการปะทะกันทำให้ผู้ขับขี่รถกระบะเสียชีวิต พร้อมเข้าจับกุมนายจะทอ จะนู อายุ 34 ปี ชาวเมียนมาร์ ผู้โดยสาร พร้อมของกลาง ยาบ้า จำนวนประมาณ 4,000,000 เม็ด อาวุธปืนสั้น 1 กระบอก จึงได้แจ้งข้อกล่าวหาว่า ร่วมกันมียาเสพติดให้โทษประเภท 1 (เมทแอมเฟทตามีน) ไว้ในความครอบครองโดยไม่ได้รับอนุญาตอันเป็นการก่อให้เกิดการแพร่กระจายในกลุ่มประชาชนและทำให้เกิดผลกระทบต่อความมั่นคงของรัฐหรือความปลอดภัยของประชาชนทั่วไป, ต่อสู้ขัดขวางและพยายามฆ่าเจ้าพนักงานซึ่งได้อ้างว่าได้ปฏิบัติการตามหน้าที่, มีอาวุธปืนและเครื่องกระสุนปืนโดยไม่ได้รับอนุญาต, พาอาวุธปืนไปในเมืองหมู่บ้านทางสาธารณะโดยไม่มีเหตุอันสมควรและไม่ได้รับอนุญาต” ก่อนจะนำตัวส่งให้กับพนักงานสอบสวน สภ.บ้านดู่ ดำเนินการตามกฎหมายต่อไป ซึ่งจากการสอบสวนทราบว่า มีการลำเลียงยาเสพติดจำนวนมากในพื้นที่ชายแดนที่ อำเภอแม่ฟ้าหลวง และอำเภอเเม่จัน เพื่อนำไปกระจายในพื้นที่ชั้นในของประเทศ โดยเจ้าหน้าที่ฝ่ายความมั่นคงจะดำเนินการขยายผลจากกรณีดังกล่าวต่อไป
วันที่ 13 ต.ค. 65 จังหวัดสุราษฎร์ธานี เจ้าหน้าที่ฝ่ายปกครองอำเภอเคียนซา ร่วมกับเจ้าหน้าที่ตำรวจ และสมาชิก อส. จับกุมนายวิชาญ หรือแมว (ขอสงวนนามสกุล) อายุ 37 ปี พร้อมของกลางยาบ้า 2,889 เม็ด รถยนต์ จำนวน 1 คัน ในข้อกล่าวหาว่า เสพและจำหน่ายยาเสพติดให้โทษประเภทที่ 1 (เมทแอมเฟตามีน)โดยมีไว้ในครอบครองเพื่อจำหน่ายและพยายามจำหน่ายอันเป็นการกระทำเพื่อการค้าโดยผิดกฎหมาย และจับกุมนายเอกวิทย์ หรือเอก (ขอสงวนนามสกุล) อายุ 26 ปี พร้อมของกลาง ยาบ้า 10,000 เม็ด โดยกล่าวหาว่า ร่วมกับพวกที่หลบหนีจำหน่ายยาเสพติดให้โทษประเภทที่ 1 (เมทแอมเฟตามีน) อันเป็นการกระทำเพื่อการค้าโดยผิดกฎหมาย ซึ่งทั้งสองรายเป็นการขยายผลจากการจับกุมผู้ต้องหาคดียาเสพติดเมื่อวันที่ 11 ต.ค. 65 โดยขณะนี้ เจ้าหน้าที่ได้นำตัวผู้ต้องหาทั้งสองรายส่งพนักงานสอบสวน สภ.ทุ่งใหญ่ เพื่อดำเนินคดีตามกฎหมายต่อไปแล้ว
นอกจากนี้ จังหวัดสุราษฎร์ธานี ได้บูรณาการหน่วยงานความมั่นคงจับกุม นายอภิสิทธิ์ (ขอสงวนนามสกุล) อายุ 42 ปี พร้อมของกลางปืน 2 กระบอก สิ่งเทียมอาวุธปืน บีบีกัน 46 กระบอก สืบเนื่องจากนายอภิสิทธิ์ ชอบโพสข้อความ คลิป และภาพเกี่ยวกับอาวุธปืนทำให้ประชาชนตื่นกลัว จึงขออนุมัติหมายศาลตรวจค้นและจับกุมดำเนินคดีต่อไป
วันที่ 13 ต.ค. 65 จังหวัดนครศรีธรรมราช ชุดเฉพาะกิจของนายอภินันท์ เผือกผ่อง ผู้ว่าราชการจังหวัดนครศรีธรรมราช จับกุมผู้ต้องหา 2 สามีภรรยา นายธวัชชัย และ น.ส รัตนา (ขอสงวนนามสกุล) โดยการล่อซื้อยาบ้า 10,000 เม็ด พร้อมยึดอาวุธปืน 2 กระบอก เครื่องกระสุน 56 นัด ก่อนนำส่งพนักงานสอบสวนดำเนินคดีและขยายผลต่อไป
วันที่ 14 ต.ค. 65 จังหวัดเชียงใหม่ ฝ่ายปกครองอำเภอเชียงดาวสนธิกำลังร่วมกับตำรวจ ทหารชุด ฉก.ม.5 ตชด 35 ตั้งด่านสกัดจับกุมผู้กระทำความผิดได้ 1 ราย โดยระหว่างการเรียกตรวจมีอาการพิรุธ จึงทำการค้นตัวและยานพาหนะพบยาบ้า 387 เม็ด จึงแจ้งข้อกล่าวหาและนำส่งพนักงานสอบสวนดำเนินคดีต่อไป
วันนี้ (วันที่ 15 ต.ค.65) จังหวัดสุราษฎร์ธานี ตำรวจกองปราบปรามได้จับกุมเครือข่ายยาเสพติดคนสำคัญ คือนายเอกพล หรือเอก (ขอสงวนนามสกุล) ชาวจังหวัดแพร่ ตามยุทธการสยบไพรี 64 / 9 DID ATTACK 3 "สยบผีปันน้ำ" กวาดล้างเครือข่ายยาเสพติดชาวเขาเผ่าม้ง ซึ่งยุทธการดังกล่าวสามารถจับกุมผู้กระทำความผิดได้เป็นจำนวนมาก และยึดทรัพย์ได้กว่า 25 ล้านบาท
"ขณะนี้ ทุกพื้นที่ใช้มาตรการทางกฎหมาย และ มาตรการทางสังคม เฝ้าระวังป้องกันการกระทำความผิดทุกรูปแบบ รวมถึงการติดตามและเฝ้าระวังเครือข่ายจำหน่ายยาเสพติดในพื้นที่ เพื่อเร่งทำการขยายผล และนำตัวผู้กระทำความผิดไปดำเนินคดีตามกฎหมาย พร้อมนำผู้ป่วยยาเสพติดไปบำบัดฟื้นฟูให้กลับมาใช้ชีวิตได้อย่างปกติ ทั้งนี้ ขอให้ทุกจังหวัด อำเภอ และหน่วยงานภาครัฐ ช่วยประชาสัมพันธ์ช่องทางการเเจ้งเบาะเเสที่โทรศัพท์สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมขอให้รีบเเจ้งทันที เพื่อเจ้าหน้าที่จะได้ดำเนินการอย่างเร่งด่วนต่อไป" ปลัดกระทรวงมหาดไทย กล่าว
.
#ยาเสพติด #อย่าให้ยาเสพติดมีที่ยืนในสังคมไทย
#กระทรวงมหาดไทย
#130ปีกระทรวงมหาดไทย #130ปีกระทรวงมหาดไทย_บำบัดทุกข์บำรุงสุข
#SEPtoSDGs #SDGsforAll #ChangeforGood

ที่มา : https://www.thaigov.go.th/news/contents/details/60464