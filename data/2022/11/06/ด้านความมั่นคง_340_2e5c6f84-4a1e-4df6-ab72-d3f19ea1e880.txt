รัฐบาลไทย-ข่าวทำเนียบรัฐบาล-ปลัดมหาดไทย ชูแนวทางการนำผู้ป่วยเข้ารับการบำบัดฟื้นฟูของจังหวัดกระบี่ ยกเป็นตัวอย่างการร่วมด้วยช่วยกันแก้ไขปัญหาในทุกภาคส่วน กร้าวมหาดไทยยังคงเดินหน้ากวาดล้างยาเสพติดเต็มรูปแบบทุกจ


วันเสาร์ที่ 5 พฤศจิกายน 2565
พิมพ์
ปลัดมหาดไทย ชูแนวทางการนำผู้ป่วยเข้ารับการบำบัดฟื้นฟูของจังหวัดกระบี่ ยกเป็นตัวอย่างการร่วมด้วยช่วยกันแก้ไขปัญหาในทุกภาคส่วน กร้าวมหาดไทยยังคงเดินหน้ากวาดล้างยาเสพติดเต็มรูปแบบทุกจ
ปลัดมหาดไทย ชูแนวทางการนำผู้ป่วยเข้ารับการบำบัดฟื้นฟูของจังหวัดกระบี่ ยกเป็นตัวอย่างการร่วมด้วยช่วยกันแก้ไขปัญหาในทุกภาคส่วน กร้าวมหาดไทยยังคงเดินหน้ากวาดล้างยาเสพติดเต็มรูปแบบทุกจังหวัดทั่วประเทศ
เมื่อวันที่ 4 พฤศจิกายน 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงกรณีที่นายพุฒิพงศ์ ศิริมาตย์ ผู้ว่าราชการจังหวัดกระบี่ ขานรับนโยบายประกาศสงครามกับยาเสพติดของรัฐบาล ด้วยการนำผู้ป่วยสีแดงที่เป็นครัวเรือนเปราะบางใน TPMAP เข้ารับการบำบัดอาการทางจิตเวช โดยไม่ใช้งบประมาณของทางราชการว่า กรณีดังกล่าวเป็นหนึ่งตัวอย่างอันเป็นรูปธรรมที่แสดงให้เห็นถึงความเอาจริงเอาจังของกระทรวงมหาดไทยในมุ่งหน้าเพื่อป้องกันและปราบปรามปัญหายาเสพติดให้หมดสิ้นไปจากประเทศของเรา โดยจังหวัดกระบี่ได้มีการดำเนินงานตามนโยบายด้านยาเสพติดอย่างเข้มข้น ซึ่งมีการบูรณาการหน่วยงานทุกภาคส่วนในจังหวัดทั้งภาครัฐ และเอกชนมาทำงานร่วมกัน สำหรับกลุ่มเป้าหมายแรกที่จังหวัดกระบี่ได้ให้ความสำคัญเพื่อเร่งรัดดำเนินการ นั่นก็คือ การนำตัวผู้เสพยาเสพติดผู้เข้าขั้นมีอาการทางจิต ครอบครัวมีฐานะยากจน และปรากฏรายชื่ออยู่ในระบบบริหารจัดการข้อมูลการพัฒนาคนแบบชี้เป้า (Thai People Map and Analytics Platform : TPMAP) เข้ารับการบำบัดรักษาอาการทางจิตโดยเร่งด่วน
“ผลการดำเนินงานในห้วงเดือนตุลาคมที่ผ่านมา ทางจังหวัดสามารถนำกลุ่มเป้าหมายดังกล่าวเข้ารับการบำบัดรักษาอาการทางจิตแล้วเป็นจำนวนถึง 23 ราย อย่างไรก็ตาม เนื่องจากกลุ่มเป้าหมายเหล่านี้มีฐานะยากจน ไม่มีเงินในการบำบัดรักษา จังหวัดจึงได้ใช้เงินกองทุนกระบี่มั่นคง เข้าไปสนับสนุนค่าใช้จ่ายทั้งในเรื่องการเดินทางและค่าใช้จ่ายระหว่างเข้ารับการบำบัดรักษา เป็นจำนวนเงินมากกว่า 170,000 บาท ทั้งนี้ กองทุนกระบี่มั่นคงเป็นกองทุนที่จัดตั้งขึ้นเพื่อช่วยเหลือและแก้ไขปัญหาของครัวเรือนที่มีฐานะยากจน โดยเงินกองทุนดังกล่าวได้มาจากการบริจาคของประชาชนชาวกระบี่ เพื่อดูแลพี่น้องชาวกระบี่ที่ประสบปัญหาให้เติบโตไปพร้อมกันโดยไม่ทิ้งใครไว้ข้างหลัง ซึ่งถือเป็นการช่วยลดภาระงบประมาณของทางราชการได้ในทางหนึ่งอีกด้วย จึงนับเป็นเรื่องน่าชื่นชมยินดีอย่างยิ่งของจังหวัดกระบี่ที่สามารถบูรณาการทุกกลไกภาคีเครือข่ายในพื้นที่ เพื่อร่วมด้วยช่วยกันในการแก้ไขปัญหายาเสพติดอย่างสมัครสมานสามัคคีโดยทั่วกัน” นายสุทธิพงษ์ จุลเจริญ ปลัดกระทรวงมหาดไทย กล่าวเน้นย้ำ
.
นายสุทธิพงษ์ จุลเจริญ ปลัดกระทรวงมหาดไทย กล่าวเพิ่มเติมว่า ในส่วนของมาตรการป้องกันและปราบปรามยาเสพติด โดยเร่ง Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิงต่างๆ อย่างต่อเนื่อง
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังกล่าวต่อด้วยว่า ในมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติดนั้น กระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่างๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1) จังหวัดสุรินทร์ นายพิจิตร บุญทัน ผู้ว่าราชการจังหวัดสุรินทร์ พล.ต.ต.ชาญชัย พงษ์พิชิตกุล ผบก.ภ.จว.สุรินทร์ พล.ต.วีระยุทธ รักศิลป์ ผบ.กองกำลังสุรนารี พล.ต. สาธิต เกิดโภค ผบ.มทบ.25 พ.อ.กิตติพงษ์ พุทธิมณี รองผู้อำนวยการรักษาความมั่นคงภายในจังหวัดสุรินทร์ (ฝ่ายทหาร) และหน่วยงานที่เกี่ยวข้อง ดำเนิน “ยุทธการคชสาร ขจัดสิ้นยาเสพติด” โดยได้สั่งการให้ เจ้าหน้าที่ตำรวจทหาร ฝ่ายปกครอง ระดมสรรพกำลังร่วมกันสืบสวนจับกุมเครือข่ายยาเสพติดรายสำคัญในพื้นที่ โดยสนธิกำลังทุกหน่วยงานเข้าปิดล้อมตรวจค้นเป้าหมาย เน้นกลุ่มผู้ค้ายาเสพติด แหล่งพักยาเสพติด และอาวุธปืน พร้อมกันทุกพื้นที่ รวมทั้งสิ้น 55 เป้าหมาย ผลการปฏิบัติโดยรวมสามารถจับกุมผู้ต้องหาจำนวน 242 คดี ผู้ต้องหารวมทั้งสิ้น 270 คน แบ่งออกเป็น ผู้ค้า จำนวน 105 ราย ผู้เสพ/ครอบครองเพื่อเสพ จำนวน 137 ราย ผู้เสพสมัครใจเข้ารับการบำบัด จำนวน 110 ราย พร้อมตรวจยึดของกลางยาบ้า จำนวน 27,630 เม็ด ยาไอซ์ จำนวน 6.16 กรัม และอาวุธปืน จำนวน 80 กระบอก จึงได้นำตัวผู้ต้องหาทั้งหมดส่งพนักงานสอบสวน เพื่อดำเนินคดีตามกฎหมายในส่วนที่เกี่ยวข้องต่อไป
2) จังหวัดตรัง นายขจรศักดิ์ เจริญโสภา ผอ.ศอ.ปส.จ.ตรัง / ผู้ว่าราชการจังหวัดตรัง มอบหมายให้ นายภูวนัฐ สมใจ รองผู้ว่าราชการตังหวัดตรัง ร่วมแถลงข่าวการตรวจยึดยาเสพติด/ยาบ้า จำนวน 1,986,600 เม็ด ซึ่งถือเป็นยาบ้าล็อตใหญ่ที่สุดในรอบปีนี้ ของ จ.ตรัง ณ สถานีตำรวจภูธภูธรห้วยยอด โดยมี พล.ต.ท.นันทเดช ย้อยนวล ผบช.ภ.9 เป็นประธานในการแถลงข่าวในครั้งนี้ พร้อมด้วย พ.ต.อ.ศักดา เจริญกุลรอง ผบก.สส.ภ. 9 พล.ต.ต.เชาวลิต เลี้ยงสุพงษ์ ผบก.ภ.จว.ตรัง และเจ้าหน้าที่ที่เกี่ยวข้อง ร่วมแถลงข่าวดังกล่าว
3) จังหวัดชุมพร นายวิสาห์ พูลศิริรัตน์ ผู้ว่าราชการจังหวัดชุมพร นายสมพร ปัจฉิมเพ็ชร รองผู้ว่าราชการจังหวัดชุมพร ว่าที่ ร.ท. สมชาย เรืองจันทร์ ปลัดจังหวัดชุมพร และนายทวีป ไทยสวี ปลัดอำเภอ (เจ้าพนักงานปกครองชำนาญการพิเศษ) รักษาราชการแทน นายอำเภอ เมืองชุมพร สั่งการให้ทำการปิดล้อม ตรวจค้น เป้าหมายผู้ค้า ผู้เสพยาเสพติด โดยมอบหมายให้ชุดปฏิบัติการพิเศษอำเภอเมืองชุมพร (ฉก.ผาแดง) นำโดย นายธีระวุฒิ นุชนงค์ ปลัดอำเภอฝ่ายความมั่นคง นายกิตติศักดิ์ จีนไทย เจ้าหน้าที่ปกครอง พร้อมสมาชิก อส. ร้อย อส.อ.ชพ.ที่ 2 ปิดล้อม ตรวจค้น เป้าหมายผู้ค้า ผู้เสพยาเสพติด โดยสามารถจับกุมผู้ต้องหาได้ทั้งสิ้น 5 ราย พร้อมของกลางยาบ้า จำนวน 48,375 เม็ด ยาบ้าซึ่งไม่สามารถนับจำนวนเม็ดได้ จำนวน 10.56 กรัม และอาวุธปืนพกสั้นกึ่งอัตโนมัติ ขนาด 11 มม. จำนวน 1 กระบอก พร้อมเครื่องกระสุน จำนวน 37 นัด จึงได้นำตัวผู้ต้องหาทั้งหมดส่งพนักงานสอบสวน สภ.เมืองชุมพร เพื่อดำเนินคดีตามกฎหมายในส่วนที่เกี่ยวข้องต่อไป
4) จังหวัดอุบลราชธานี เจ้าหน้าที่ตำรวจตระเวนชายแดนที่ 227 อำเภอเขมราฐ จ.อุบลราชธานี นำโดย พล.ต.ต.กิตติศักดิ์ ปลาทอง ผบก.ตชด.ภาค 2 พ.ต.อ.รินณวัฒน์ ภูวัฒนติกานต์ ผกก.ตชด.22 พ.ต.ท.ศรีวิรัตน์ โพยนอก รรท.ผบ.ร้อย ตชด.227 ร.ต.อ.ชวนชม โสมอินทร์ รอง ผบ.ร้อยตชด.227 ร.ต.ท.ครองชัย ยนต์ดัน หน.ชปข./ปปส.ตชด.227 สนธิกำลังกับ ร.ต.ท.ศักดิ์สิทธิ์ ดวงบารมี รอง สว.กก.1 บก.ทท.2 ด.ต.ณัฐพงษ์ นับถือสุข ผบ.หมู่ กก.1 บก.ทท.2 พร้อมชุดสืบสวนตำรวจท่องเที่ยว จับกุมตัวผู้ต้องหา 2 ราย พร้อมของกลางยาบ้า จำนวน 1,000 เม็ด จึงได้นำตัวผู้ต้องหาส่งพนักงานสอบสวน สภ.เขมราฐ เพื่อดำเนินคดีตามกฎหมายในส่วนที่เกี่ยวข้องต่อไป
5) จังหวัดลพบุรี ตามข้อสั่งการของนายอำพล อังคภากรณ์กุล ผู้ว่าราชการจังหวัดลพบุรี ที่ได้มอบนโยบายให้อำเภอทุกอำเภอดำเนินการป้องกัน ตรวจสอบ และแก้ไขปัญหายาเสพติดในพื้นที่ โดยจังหวัดลพบุรีสามารถจับกุมตัวผู้ต้องหาได้ทั้งสิ้น 7 ราย พร้อมของกลางยาบ้า จำนวน 303 เม็ด เจ้าหน้าที่จึงนำตัวผู้ต้องหาพร้อมของกลางทั้งหมด นำส่งพนักงานสอบสวน เพื่อดำเนินคดีตามกฎหมายในส่วนที่เกี่ยวข้องต่อไป
“กระทรวงมหาดไทย เดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ ลงพื้นที่ลุยกวาดล้างผู้กระทำความผิดอย่างแข็งขัน พร้อมทั้งนำผู้หลงผิดเข้ารับการบำบัดรักษา เพื่อคืนคนดีให้กับสังคม ให้กับครอบครัว และหมั่นลงพื้นที่ติดตามผลการรักษาอย่างต่อเนื่อง เพื่อไม่ให้ปัญหายาเสพติดเป็นปัจจัยทำลายคนบริสุทธิ์อีก อันจะทำให้ลูกหลานของพวกเราทุกคนอยู่ในสังคมได้อย่างเป็นปกติสุข พร้อมทั้งได้กำชับผู้ว่าราชการจังหวัด นายอำเภอ กำนัน ผู้ใหญ่บ้าน สร้างการรับรู้ประชาสัมพันธ์หมายเลขติดต่อในการแจ้งเบาะแส โดยเฉพาะอย่างยิ่งสายด่วนศูนย์ดำรงธรรม 1567 และหมายเลขที่ติดต่อหน่วยงานที่เกี่ยวข้องในพื้นที่ได้อย่างสะดวก มีเจ้าหน้าที่สแตนบายพร้อมเข้าดำเนินการตามเบาะแสตลอด 24 ชั่วโมง เพื่อให้พี่น้องประชาชนสามารถจดจำและติดต่อได้ง่าย อันเป็นการอำนวยความสะดวกและเป็นการเพิ่มช่องทางการมีส่วนร่วมในการช่วยกันดูแลความสงบเรียบร้อยของบ้านเมือง” นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/61299