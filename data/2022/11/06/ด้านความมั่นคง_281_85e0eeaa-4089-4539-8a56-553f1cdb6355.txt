รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม ร่วมน้อมรำลึกถึงพระมหากรุณาธิคุณ ๒๓ ตุลาคม ๒๕๖๕ "วันปิยมหาราช"


วันอังคารที่ 25 ตุลาคม 2565
สำนักงานปลัดกระทรวงกลาโหม ร่วมน้อมรำลึกถึงพระมหากรุณาธิคุณ ๒๓ ตุลาคม ๒๕๖๕ "วันปิยมหาราช"
พลเอก สนิธชนก สังขจันทร์ ปลัดกระทรวงกลาโหม เป็นประธานในพิธีวางพวงมาลาถวายราชสักการะพระบรมราชานุสาวรีย์พระบาทสมเด็จพระจุลจอมเกล้าเจ้าอยู่หัว (รัชกาลที่ ๕) เนื่องในวันปิยมหาราช ณ สำนักงานปลัดกระทรวงกลาโหม พื้นที่ศรีสมาน
สำหรับในวันที่ ๒๓ ตุลาคม ของทุกปีเป็นวันคล้ายวันสวรรคตของพระบาทสมเด็จพระจุลจอมเกล้าเจ้าอยู่หัว (รัชกาลที่ ๕) พระองค์ทรงเป็นกษัตริย์ที่มีพระมหากรุณาธิคุณอเนกประการ โดยในรัชสมัยของพระองค์ เกิดการเปลี่ยนแปลงในด้านการพัฒนามากมาย ทั้งด้านการปกครอง การรักษาเอกราช การต่างประเทศ การศาล การศึกษา การเลิกทาส รวมถึงการสาธารณูปโภค เช่น การไฟฟ้า การไปรษณีย์ โทรเลข และโทรศัพท์
ทั้งนี้ พิธีถวายราชสักการะเป็นอภิลักขิตสมัยคล้ายวันสวรรคตพระบาทสมเด็จพระจุลจอมเกล้าเจ้าอยู่หัว และเพื่อเป็นการแสดงถึงความจงรักภักดี และสำนึกในพระมหากรุณาธิคุณอย่างหาที่สุดมิได้

ที่มา : https://www.thaigov.go.th/news/contents/details/60810