รัฐบาลไทย-ข่าวทำเนียบรัฐบาล-ประธาน ABAC เข้าเยี่ยมคารวะ นายกฯ นำส่งรายงานประจำปี พร้อมร่วมมือจัดการประชุมเอเปค 2565 และ ชื่นชมบทบาทนำของนายกฯ ในการสนับสนุนการฟื้นตัวทางเศรษฐกิจ และผลักดันให้มีการเปิดตลาดใหม่


วันอังคารที่ 11 ตุลาคม 2565
พิมพ์
ประธาน ABAC เข้าเยี่ยมคารวะ นายกฯ นำส่งรายงานประจำปี พร้อมร่วมมือจัดการประชุมเอเปค 2565 และ ชื่นชมบทบาทนำของนายกฯ ในการสนับสนุนการฟื้นตัวทางเศรษฐกิจ และผลักดันให้มีการเปิดตลาดใหม่
ประธาน ABAC เข้าเยี่ยมคารวะ นายกฯ นำส่งรายงานประจำปี พร้อมร่วมมือจัดการประชุมเอเปค 2565 และ ชื่นชมบทบาทนำของนายกฯ ในการสนับสนุนการฟื้นตัวทางเศรษฐกิจ และผลักดันให้มีการเปิดตลาดใหม่อย่างต่อเนื่อง
วันนี้ (วันอังคารที่ 11 ตุลาคม 2565) เวลา 08.30 น. ณ ห้องสีม่วง ตึกไทยคู่ฟ้า ทำเนียบรัฐบาล นายเกรียงไกร เธียรนุกุล ประธานสภาที่ปรึกษาทางธุรกิจเอเปค (APEC Business Advisory Council: ABAC) พร้อมคณะ เข้าเยี่ยมคารวะ พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เพื่อนำส่งรายงานประจำปี 2565 ของสภาที่ปรึกษาทางธุรกิจเอเปคเพื่อเสนอผู้นำเขตเศรษฐกิจเจ้าภาพ โดยภายหลังเสร็จสิ้นการหารือ นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญดังนี้
นายกรัฐมนตรีต้อนรับประธานสภาที่ปรึกษาทางธุรกิจเอเปคและคณะ พร้อมขอบคุณที่ได้จัดทำรายงานประจำปี 2565 เพื่อรวบรวมข้อเสนอแนะของภาคเอกชนในภูมิภาคเอเชีย – แปซิฟิก ภายใต้แนวคิด “EMBRACE. ENGAGE. ENABLE.” เน้นประเด็นการฟื้นตัวอย่างยั่งยืน ครอบคลุมและยืดหยุ่น เพื่อให้เกิดการบูรณาการทางเศรษฐกิจในระดับภูมิภาค ซึ่งนายกรัฐมนตรีเห็นว่า รายงานดังกล่าวจะเป็นประโยชน์อย่างยิ่งต่อประเทศไทยในฐานะเจ้าภาพจัดการประชุมผู้นำเขตเศรษฐกิจเอเปค ปี 2565 รวมทั้งจะเป็นประโยชน์ต่อคนไทยด้วย
ประธาน ABAC ขอบคุณนายกรัฐมนตรีที่สละเวลาให้เข้าพบในวันนี้ ยืนยันความพร้อมที่จะร่วมมือกับภาครัฐอย่างเต็มที่ มีส่วนร่วมอย่างสร้างสรรค์ในการเป็นเจ้าภาพจัดการประชุมผู้นำเขตเศรษฐกิจเอเปคของไทยในปีนี้ ทั้งนี้ เชื่อมั่นการทำงานของนายกรัฐมนตรีจะทำให้การจัดการประชุมฯ สำเร็จลุล่วงด้วยดี นอกจากนี้ ประธาน ABAC ขอบคุณและชื่นชมแนวทางการทำงานของนายกรัฐมนตรีในการส่งเสริมและผลักดันให้เกิดการค้าและการลงทุนกับต่างประเทศมากขึ้น โดยเฉพาะการเปิดตลาดกับประเทศซาอุดีอาระเบีย ซึ่งส่งผลต่อการกระชับความร่วมมือใน 4 อุตสาหกรรมเบื้องต้น ได้แก่ ยานยนต์และส่วนประกอบ ปิโตรเคมี อาหาร และวัสดุก่อสร้าง
โอกาสนี้ ประธาน ABAC ได้นำส่งรายงานประจำปี 2565 ของ ABAC ซึ่งเป็นการรวบรวมข้อเสนอแนะจากภาคเอกชน จำนวนทั้งสิ้น 69 ข้อ โดยมีประเด็นสำคัญเกี่ยวกับการจัดการเงินเฟ้อ การขจัดความไม่มั่นคงทางอาหารและพลังงาน การแก้ไขปัญหาการเปลี่ยนแปลงสภาพภูมิอากาศและสิ่งแวดล้อม การบูรณาการทางเศรษฐกิจในระดับภูมิภาคของประเทศสมาชิกเอเปค การส่งเสริมสภาพแวดล้อมที่เอื้อต่อการฟื้นตัวและการเจริญเติบโต ผ่านการสนับสนุน MSMEs โดยเฉพาะธุรกิจที่ผู้หญิงและคนท้องถิ่นเป็นเจ้าของ รวมถึงการพัฒนาและนำโครงสร้างพื้นฐานดิจิทัลมาใช้
ทั้งนี้ สำหรับการประชุม ABAC ในปี 2565 ให้ความสำคัญกับ 5 หัวข้อหลัก ได้แก่ 1. การรวมกลุ่มทางเศรษฐกิจระดับภูมิภาค (Regional Integration Economic) 2. ด้านดิจิทัล (Digital) 3. ด้าน MSMEs และการมีส่วนร่วม (MSME & Inclusiveness) 4. ด้านความยั่งยืน (Sustainability) และ 5. ด้านเศรษฐกิจและการเงิน (Finance and Economics)
นายกรัฐมนตรี ขอบคุณสำหรับรายงานฯ เห็นว่าเป็นประโยชน์และสอดคล้องกับสิ่งที่รัฐบาลกำลังดำเนินการขับเคลื่อนอยู่ โดยเฉพาะด้านโครงสร้างพื้นฐาน ซึ่งรัฐบาลเร่งดำเนินการเพื่อให้เกิดความเชื่อมโยงในระดับภูมิภาค นอกจากนี้ รัฐบาลเร่งพัฒนาและแก้ปัญหาการส่งสินค้าข้ามแดน ผ่านการเจรจาทั้งในรูปแบบทวิภาคีและพหุภาคี เพื่อขจัดอุปสรรคต่าง ๆ ซึ่งจากข้อเสนอแนะดังกล่าวถือเป็นการบ้านสำหรับประเทศไทยที่ทุกคนต้องร่วมมือกัน พร้อมยืนยันว่ารัฐบาลดำเนินการอย่างต่อเนื่องเพื่อขับเคลื่อนการพัฒนาประเทศอย่างรอบด้านเพื่อให้เห็นผลเป็นรูปธรรมอย่างชัดเจน

ที่มา : https://www.thaigov.go.th/news/contents/details/60310