รัฐบาลไทย-ข่าวทำเนียบรัฐบาล-ก.แรงงาน จัดกิจกรรมจิตอาสามอบถุงยังชีพช่วยเหลือผู้ประสบอุทกภัยจังหวัดชัยนาทและสิงห์บุรี 


วันพุธที่ 26 ตุลาคม 2565
พิมพ์
ก.แรงงาน จัดกิจกรรมจิตอาสามอบถุงยังชีพช่วยเหลือผู้ประสบอุทกภัยจังหวัดชัยนาทและสิงห์บุรี
ก.แรงงาน จัดกิจกรรมจิตอาสามอบถุงยังชีพช่วยเหลือผู้ประสบอุทกภัยจังหวัดชัยนาทและสิงห์บุรี
วันที่ 26 ตุลาคม 2565 นายสุชาติ ชมกลิ่น รัฐมนตรีว่าการกระทรวงแรงงาน เปิดเผยว่า เนื่องด้วยสถานการณ์วิกฤตอุทกภัยในปัจจุบัน ส่งผลกระทบต่อวิถีชีวิตความเป็นอยู่ของประชาชนในหลายพื้นที่ กระทรวงแรงงาน มีความตระหนักและห่วงใยในความเป็นอยู่รวมถึงสุขอนามัยของพี่น้องประชาชนเป็นอย่างมาก ในวันนี้กระทรวงแรงงานจึงได้จัดกิจกรรมจิตอาสาพระราชทาน มอบถุงยังชีพช่วยเหลือผู้ประสบอุทกภัย ซึ่งผมได้มอบหมายให้ นางสาวบุปผา เรืองสุด รองปลัดกระทรวงแรงงาน นำทีมจิตอาสากระทรวงแรงงานลงพื้นที่เยี่ยมให้กำลังใจและมอบถุงยังชีพแก่ชาวบ้านที่ประสบอุทกภัยในพื้นที่จังหวัดชัยนาทและจังหวัดสิงห์บุรี จุดแรกที่ที่ทำการผู้ใหญ่บ้านบ้านใหม่บางกระเบียน หมู่ที่ 12 ต.คลุก อ.สรรพยา จ.ชัยนาท จุดที่ 2 ที่บริษัท เฟมิน่า เลซ ไดย์ เวิร์คส จำกัด จุดที่ 4 ที่หมู่ที่ 7 ต.จักรสีห์ อ.เมือง จ.สิงห์บุรี และจุดที่ 5 ที่ บริเวณศาลาสะพาน หมู่ที่ 3 ต.ชีน้ำร้าย อ.อินทร์บุรี จ.สิงห์บุรี โดยมี รองผู้ว่าราชการจังหวัด นายอำเภอ ผู้บริหารองค์กรปกครองส่วนท้องถิ่น ผู้นำชุมชน ร่วมให้การต้อนรับ
นางสาวบุปผา กล่าวว่า กระทรวงแรงงาน ได้มีความห่วงใยต่อพี่น้องประชาชนที่ประสบอุทกภัย และได้ให้หน่วยงานในสังกัดในพื้นที่บูรณาการความช่วยเหลือกับทางจังหวัด ได้แก่ สำนักงาน/สถาบันพัฒนาฝีมือแรงงานในแต่ละจังหวัด สนับสนุนยานพาหนะขนส่งประชาชนที่บ้านเรือนถูกน้ำท่วมไปยังศูนย์พักพิงชั่วคราว ส่งเจ้าหน้าที่ทีมช่างเข้าไปดูแลอำนวยความสะดวกประชาชนกับหน่วยงานที่เกี่ยวข้อง ตั้งเต้นท์ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตร เพื่อลดรายจ่ายของประชาชนที่อุปกรณ์ไฟฟ้าได้รับความเสียหายจากการถูกน้ำท่วม สนับสนุนเจ้าหน้าที่ในการจัดทำอาหารเพื่อนำข้าวกล่องไปแจกจ่ายให้ประชาชนที่อยู่ในศูนย์พักพิงและตามบ้านเรือนที่ประสบภัย และการสนับสนุนความช่วยเหลือกับหน่วยงานในพื้นที่ในการจัดทำสุขาลอยน้ำ สำนักงานจัดหางานจังหวัดจัดเตรียมถุงยังชีพนำไปมอบให้ประชาชนที่ได้รับผลกระทบเพื่อบรรเทาความเดือดร้อนในเบื้องต้น สำนักงานสวัสดิการและคุ้มครองแรงงานจังหวัด ทำหนังสือขอความร่วมมือไปยังนายจ้างให้ลูกจ้างที่บ้านน้ำท่วมและไม่สามารถมาปฏิบัติงานได้ให้หยุดโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงาน สำนักงานประกันสังคม ดูแลในส่วนของผู้ประกันตนมาตรา 33 ที่ได้รับผลกระทบจากภัยพิบัติธรรมชาติ น้ำท่วม และ ที่ทำงาน/โรงงาน หรือ บ้านพักอยู่ในพื้นที่ที่ราชการประกาศกำหนด และไม่สามารถไปทำงานได้จะได้รับเงินทดแทนการขาดรายได้กรณีว่างงานด้วยเหตุฉุกเฉินเป็นเงิน 50 เปอร์เซ็นต์ของค่าจ้าง ซึ่งไม่เกิน 15,000 บาท เป็นเวลาสูงสุดถึง 180 วันอีกด้วย
ทั้งนี้ พี่น้องประชาชน นายจ้าง ลูกจ้าง ผู้ประกันตนที่ได้รับผลกระทบจากอุทกภัยในแต่ละพื้นที่ที่ต้องการความช่วยเหลือจากหน่วยงานของกระทรวงแรงงาน สามารถติดต่อได้ที่สายด่วนกระทรวงแรงงาน 1506
++++++++++++++++++
กองเผยแพร่และประชาสัมพันธ์
26 ตุลาคม 2565

ที่มา : https://www.thaigov.go.th/news/contents/details/60878