รัฐบาลไทย-ข่าวทำเนียบรัฐบาล-รมว. อว. และคณะเยี่ยมชมสถานที่ก่อสร้างท้องฟ้าจำลองและหอดูดาวแห่งชาติลาว


วันพุธที่ 7 กันยายน 2565
รมว. อว. และคณะเยี่ยมชมสถานที่ก่อสร้างท้องฟ้าจำลองและหอดูดาวแห่งชาติลาว
รมว. อว. และคณะเยี่ยมชมสถานที่ก่อสร้างท้องฟ้าจำลองและหอดูดาวแห่งชาติลาว
28 สิงหาคม 2565 ณ บ้านห้วยโค้ง เมืองแก้วอุดม แขวงเวียงจันทน์ ศาสตราจารย์พิเศษ ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมคณะผู้บริหารหน่วยงานของกระทรวงการอุดมศึกษาฯ ได้เดินทางเข้าเยี่ยมชมสถานที่ก่อสร้างท้องฟ้าจำลองและหอดูดาวแห่งชาติลาว ณ บ้านห้วยโค้ง เมืองแก้วอุดม แขวงเวียงจันทน์ โดยท่านปริญญาเอก สุลิอุดง สูนดาลา รองรัฐมนตรีกระทรวงศึกษาธิการและกีฬา สปป.ลาว ท่านคำพัน สิดทิดำพา เจ้าแขวงเวียงจันทน์ นายพูวง สุยะวง ประธานบริษัท Atlantic International Group จำกัด และคณะผู้บริหารจาก สปป.ลาว ร่วมให้การต้อนรับ
ในโอกาสนี้ ศาสตราจารย์พิเศษ ดร. เอนก เหล่าธรรมทัศน์ รัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม ได้มอบสื่อดาราศาสตร์ที่จัดทำโดยสถาบันวิจัยดาราศาสตร์แห่งชาติให้แก่กระทรวงศึกษาธิการและกีฬา สปป. ลาว อาทิ คู่มือกล้องโทรทรรศน์วิทยุ คู่มือภารกิจสู่ดวงจันทร์ คู่มือระบบสุริยะ โมเดลทรงกลมท้องฟ้า เพื่อให้ฝ่ายลาวใช้เป็นสื่อในการส่งเสริมการเรียนรู้ด้านวิทยาศาสตร์และดาราศาสตร์ให้แก่นักเรียน นักศึกษา และประชาชนของลาวต่อไป
ศูนย์ท้องฟ้าจำลองและหอดูดาวแห่งชาติลาวแห่งนี้มีกำหนดสร้างเสร็จในอีก 3 เดือน และคาดว่าจะเป็นสถานที่เรียนรู้ที่สำคัญของลาวในด้านการศึกษาวิทยาศาสตร์และดาราศาสตร์ ซึ่งจะก่อให้เกิดการเรียนรู้อย่างยั่งยืน สร้างแรงบันดาลใจใฝ่รู้วิทยาศาสตร์และเทคโนโลยีแก่เยาวชน สร้างบุคลากรและกำลังคนที่จะช่วยพัฒนาและยกระดับวงการดาราศาสตร์ในระดับชาติและภูมิภาคเอเชียตะวันออกเฉียงใต้ให้เจริญรุดหน้ามากยิ่งขึ้น

ที่มา : https://www.thaigov.go.th/news/contents/details/58939