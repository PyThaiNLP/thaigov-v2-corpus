รัฐบาลไทย-ข่าวทำเนียบรัฐบาล-กรมการขนส่งทางราง นำคณะกรรมาธิการวิสามัญพิจารณาร่าง พ.ร.บ. การขนส่งทางราง พ.ศ. .... เข้าดูงานโครงการรถไฟฟ้าสายสีชมพู 


วันอังคารที่ 30 สิงหาคม 2565
กรมการขนส่งทางราง นำคณะกรรมาธิการวิสามัญพิจารณาร่าง พ.ร.บ. การขนส่งทางราง พ.ศ. .... เข้าดูงานโครงการรถไฟฟ้าสายสีชมพู
.....
วันนี้ (30 สิงหาคม 2565) คณะกรรมาธิการวิสามัญพิจารณาร่างพระราชบัญญัติการขนส่งทางราง พศ. .... สภาผู้แทนราษฎร นำโดยนายศุภชัย ใจสมุทร ในฐานะประธาน และนายพิเชฐ คุณาธรรมรักษ์ อธิบดีกรมการขนส่งทางราง กระทรวงคมนาคม ในฐานะเลขานุการ พร้อมด้วยเจ้าหน้าที่กรมการขนส่งทางราง เข้าศึกษาดูงานโครงการรถไฟฟ้าสายสีชมพู (ช่วงแคราย - มีนบุรี) เพื่อประกอบการพิจารณาร่างพระราชบัญญัติการขนส่งทางราง พ.ศ. .... โดยรับฟังการบรรยายสรุปภาพรวมโครงการ ณ ศูนย์ซ่อมบำรุงรถไฟฟ้ามีนบุรี ของการรถไฟฟ้าขนส่งมวลชนแห่งประเทศไทย (รฟม.) พร้อมทั้งร่วมทดสอบการเดินรถไฟฟ้า monorail สายสีชมพู สถานีมีนบุรี (PK30) ถึงสถานีตลาดมีนบุรี (PK29) เพื่อดูงานระบบควบคุมการเดินรถและระบบความปลอดภัย
ทั้งนี้ การดูงานดังกล่าว เพื่อเป็นข้อมูลหนึ่งในการนำไปใช้ประกอบการพิจารณาบทบัญญัติแห่งร่างพระราชบัญญัติการขนส่งทางราง พ.ศ. .... ที่มีหลักการสำคัญในการให้กรมการขนส่งทางรางเป็นหน่วยงานกำกับดูแลการประกอบกิจการขนส่งทางราง ทั้งในด้านมาตรฐานความปลอดภัย มาตรฐานการให้บริการ มาตรฐานการประกอบกิจการ มาตรฐานผู้ประจำหน้าที่ มาตรฐานรถขนส่งทางราง การกำหนดเขตระบบรถขนส่งทางรางและเขตปลอดภัยระบบรถขนส่งทางราง และการกำหนดเขตก่อสร้างระบบรถขนส่งทางราง หากภายหน้าร่างพระราชบัญญัติการขนส่งทางรางนี้มีผลใช้บังคับแล้ว หน่วยงานทั้งภาครัฐและเอกชนที่มีหน้าที่ในการประกอบกิจการขนส่งทางราง จะต้องปฏิบัติตามมาตรฐานด้านต่าง ๆ ที่กล่าวมา ซึ่งจะออกเป็นกฎหมายลำดับรองต่อไป

ที่มา : https://www.thaigov.go.th/news/contents/details/58629