รัฐบาลไทย-ข่าวทำเนียบรัฐบาล-กรมทางหลวงดำเนินโครงการก่อสร้างขยายทางหลวงหมายเลข 226 สาย อำเภอเฉลิมพระเกียรติ - อำเภอจักราช - อำเภอห้วยแถลง จังหวัดนครราชสีมา แล้วเสร็จ 


วันศุกร์ที่ 16 กันยายน 2565
กรมทางหลวงดำเนินโครงการก่อสร้างขยายทางหลวงหมายเลข 226 สาย อำเภอเฉลิมพระเกียรติ - อำเภอจักราช - อำเภอห้วยแถลง จังหวัดนครราชสีมา แล้วเสร็จ
เชื่อมโยงกลุ่มจังหวัดอีสานสู่ สปป.ลาว และเวียดนาม
นายสราวุธ ทรงศิวิไล อธิบดีกรมทางหลวง กระทรวงคมนาคม เปิดเผยว่า กรมทางหลวง (ทล.) ได้ดำเนินโครงการก่อสร้างขยายทางหลวงหมายเลข 226 สาย อำเภอเฉลิมพระเกียรติ - อำเภอจักราช - อำเภอห้วยแถลง จังหวัดนครราชสีมา จากขนาด 2 ช่องจราจร เป็นขนาด 4 ช่องจราจร แล้วเสร็จ ระยะทางประมาณ 21.660 กิโลเมตร ตามนโยบายของนายศักด์สยาม  ชิดชอบ รัฐมนตรีว่าการกระทรวงคมนาคม ที่ต้องการบูรณาการด้านคมนาคมและระบบโลจิสติกส์ รองรับเชื่อมโยงกลุ่มจังหวัดภาคตะวันออกเฉียงเหนือกับ สปป.ลาว ต่อเนื่องไปยังประเทศเวียดนาม สนับสนุนส่งเสริมการค้า การลงทุน และเพิ่มศักยภาพการแข่งขันของประเทศ อีกทั้งเพื่อแก้ไขปัญหาจราจร ลดอุบัติเหตุ ลดต้นทุนในการขนส่งสินค้า และเพิ่มความสามารถในการแข่งขันด้านการค้า
ทล. โดยสำนักก่อสร้างทางที่ 1 จึงเร่งดำเนินการโครงการก่อสร้างขยายทางหลวงสายดังกล่าว ซึ่งอยู่ในพื้นที่อำเภอห้วยแถลง จังหวัดนครราชสีมา เป็นมาตรฐานทางชั้นพิเศษขนาด 4 ช่องจราจร (ไปกลับข้างละ 2 ช่องจราจร) ผิวทางแบบแอสฟัลท์คอนกรีต ระหว่าง กม. ที่ 35+600 - 39+800 กม. ที่ 41+050 - 49+000 กม. ที่ 49+900 - 53+510 และ กม. ที่ 57+100 - 63+000 ช่องจราจรกว้างช่องละ 3.5 เมตร ไหล่ทางด้านนอกกว้าง 2.5 เมตร ด้านในกว้าง 0.5 เมตร แบ่งทิศทางการจราจรด้วยเกาะกลาง และก่อสร้างจุดกลับรถ จำนวน 12 จุด โดยจะมีการเปิดให้คนข้ามที่เป็นเกาะกลางแบริเออร์ในตำแหน่งที่มีความจำเป็นและเหมาะสมกับสภาพพื้นที่ในเส้นทาง รวมงานก่อสร้างสะพานคอนกรีตข้ามคลอง จำนวน 3 แห่ง และก่อสร้างศาลาทางหลวงในบริเวณสองข้างทางเพื่ออำนวยความสะดวกให้กับประชาชน จำนวน 1 แห่ง พร้อมติดตั้งไฟฟ้าแสงสว่างตลอดเส้นทาง งบประมาณ 764,122,000 บาท
ทั้งนี้ เมื่อดำเนินการแล้วเสร็จจะช่วยรองรับเส้นทางเชื่อมโยงกลุ่มจังหวัดภาคตะวันออกเฉียงเหนือไปสู่ประเทศเพื่อนบ้าน เพิ่มศักยภาพในการแข่งขันของประเทศ สนับสนุนการพัฒนาเศรษฐกิจอย่างยั่งยืน และการเดินทางที่มีความสะดวก รวดเร็ว ปลอดภัยมากยิ่งขึ้น สอดคล้องกับยุทธศาสตร์การพัฒนาประเทศ แผนพัฒนาเศรษฐกิจและสังคมแห่งชาติฉบับที่ 12 (พ.ศ. 2560 - 2564) ทล. ขอความร่วมมือผู้ใช้ทางปฏิบัติตาม “ชีวิตวิถีใหม่ ขับขี่อย่างปลอดภัย ไร้อุบัติเหตุ” ขับขี่ด้วยความระมัดระวังเพื่อความปลอดภัยของตัวท่าน และผู้ร่วมทาง ประชาชนสามารถสอบถามเส้นทางการเดินทางได้ที่ สายด่วน ทล. โทร. 1586 (โทรฟรีทุกเครือข่ายตลอด 24 ชั่วโมง)

ที่มา : https://www.thaigov.go.th/news/contents/details/59328