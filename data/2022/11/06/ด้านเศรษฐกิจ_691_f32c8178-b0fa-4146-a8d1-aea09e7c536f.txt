รัฐบาลไทย-ข่าวทำเนียบรัฐบาล-DAD ชวนเที่ยวงานวันลอยกระทงศูนย์ราชการเฉลิมพระเกียรติฯ แจ้งวัฒนะ


วันอังคารที่ 1 พฤศจิกายน 2565
พิมพ์
DAD ชวนเที่ยวงานวันลอยกระทงศูนย์ราชการเฉลิมพระเกียรติฯ แจ้งวัฒนะ
DAD เชิญชวนประชาชนและชาวศูนย์ราชการเฉลิมพระเกียรติฯ แจ้งวัฒนะ ร่วมสืบสานประเพณีลอยกระทงในงาน “ลอยกระทงรวมใจ” วันอังคารที่ 8 พฤศจิกายน 2565 ณ บริเวณสวนหลังศาลพระพรหม พร้อมเชิญชวนแต่งกายด้วยชุดผ้าไทยและใช้กระทงรักษ์โลก
บริษัท ธนารักษ์พัฒนาสินทรัพย์ จำกัด หรือ DAD Asset Development ขอเชิญชวนประชาชนและชาวศูนย์ราชการเฉลิมพระเกียรติฯ แจ้งวัฒนะ ร่วมสืบสานประเพณีลอยกระทงในงาน “ลอยกระทงรวมใจ” วันอังคารที่ 8 พฤศจิกายน 2565 ณ บริเวณสวนหลังศาลพระพรหม พร้อมเชิญชวนแต่งกายด้วยชุดผ้าไทยและใช้กระทงรักษ์โลก
ดร.นาฬิกอติภัค แสงสนิท กรรมการผู้จัดการ บริษัท ธนารักษ์พัฒนาสินทรัพย์ จำกัด (DAD) เปิดเผยว่า DAD ได้เตรียมจัดกิจกรรม “ลอยกระทงรวมใจ” เพื่อร่วมสืบสานประเพณีและวัฒนธรรมไทยอันทรงคุณค่า ร่วมถึงการให้ความสำคัญในการรักษาสิ่งแวดล้อม จึงขอเชิญชวนผู้ที่สนใจร่วมสืบสานประเพณีลอยกระทง โดยกิจกรรมดังกล่าวจะจัดขึ้นในวันอังคารที่ 8 พฤศจิกายน 2565 ตั้งแต่เวลา 17.00 – 21.00 น. ณ บริเวณสวนหลังศาลพระพรหม ศูนย์ราชการเฉลิมพระเกียรติฯ แจ้งวัฒนะ ภายในงานจะได้พบกับมินิคอนเสิร์ตจากวงสินเจริญ บราเธอร์ส และวง The Better พร้อมเต็มอิ่มไปกับ Food Truck ร้านเด็ดมากมาย นอกจากนี้ยังมีกิจกรรม แชะ & แชร์ ลุ้นรับของที่ระลึก และขอเชิญทุกท่านร่วมแต่งกายด้วยชุดผ้าไทยเพื่อเชิดชูเอกลักษณ์วัฒนธรรมการสวมใส่ผ้าไทยให้แพร่หลาย ใช้กระทงที่ทำมาจากวัสดุธรรมชาติ อาทิ ใบตอง กาบกล้วย หรือวัสดุที่ย่อยสลายง่ายเป็นมิตรกับสิ่งแวดล้อม เพื่อร่วมอนุรักษ์ธรรมชาติอย่างยั่งยืน
ทั้งนี้ DAD ยังคงตระหนักถึงความปลอดภัยและสุขภาพอนามัย จึงขอความร่วมมือผู้เข้าร่วมงานงดการจุดพลุ ประทัด ดอกไม้เพลิง ปล่อยโคมลอย และโคมควัน พร้อมดำเนินการตามมาตรการความปลอดภัยอย่างเข้มงวด สวมใส่หน้ากากอนามัยตลอดเวลาเมื่ออยู่ในสถานที่จัดงาน เพื่อให้การสืบสานวัฒนธรรมประเพณีอันดีงามของเทศกาลวันลอยกระทงให้อยู่คู่สังคมไทยบนพื้นฐานของความปลอดภัย

ที่มา : https://www.thaigov.go.th/news/contents/details/61127