รัฐบาลไทย-ข่าวทำเนียบรัฐบาล-“กรุงไทย” นำร่องเปิดตัวบริการโอนเงินซาอุดิอาระเบียริยัล ตอบรับฟื้นความสัมพันธ์ไทย-ซาอุฯ ยกระดับการค้าระหว่างประเทศ


วันอังคารที่ 18 ตุลาคม 2565
พิมพ์
“กรุงไทย” นำร่องเปิดตัวบริการโอนเงินซาอุดิอาระเบียริยัล ตอบรับฟื้นความสัมพันธ์ไทย-ซาอุฯ ยกระดับการค้าระหว่างประเทศ
กรุงไทยตอบรับฟื้นความสัมพันธ์ไทย- ซาอุฯ นำร่องเปิดบริการโอนเงินระหว่างประเทศด้วยสกุลเงิน “ซาอุดิอาระเบียริยัล” พร้อมให้บริการโอนเงินต่างประเทศสกุลท้องถิ่นเพิ่มอีก 2 สกุลเงิน คือ เวียดนามดอง และ เกาหลีวอน ยกระดับการค้าระหว่างประเทศ เสริมแกร่ง ศก.ไทย
นายรวินทร์ บุญญานุสาสน์ รองกรรมการผู้จัดการใหญ่ ธนาคารกรุงไทย เปิดเผยว่า ในฐานะธนาคารพาณิชย์ชั้นนำของประเทศ ธนาคารมุ่งมั่นขับเคลื่อนองค์กรด้วยเทคโนโลยีและนวัตกรรม สนับสนุนการค้าและการลงทุนระหว่างประเทศ เพื่อขับเคลื่อนเศรษฐกิจไทยให้เติบโตอย่างต่อเนื่อง ผ่านการยกระดับการทำธุรกรรมระหว่างประเทศ โดยเฉพาะบริการโอนเงินต่างประเทศ ให้มีความสะดวก รวดเร็ว และปลอดภัย ด้วยอัตราค่าธรรมเนียมที่เหมาะสม ล่าสุด เปิดให้บริการโอนเงินต่างประเทศเป็นสกุลเงินท้องถิ่นเพิ่มอีก 3 สกุลเงิน ประกอบด้วย
1.ซาอุดิอาระเบียริยัล (Saudi Riyal : SAR) ตอบรับการฟื้นความสัมพันธ์ทางการทูตและความสัมพันธ์ทางการค้ากับประเทศซาอุดิอาระเบียของรัฐบาลเมื่อต้นปี 2565 รองรับธุรกรรมการค้าและการลงทุนระหว่างกันที่มีโอกาสเพิ่มขึ้น รวมถึงอำนวยความสะดวกให้แรงงานไทยในประเทศซาอุฯส่งเงินกลับประเทศไทยได้ง่ายขึ้น ซึ่งถือเป็นธนาคารอันดับต้นๆ ของประเทศไทยที่เปิดให้บริการสกุลเงินซาอุริยัล
2. เวียดนามดอง (Vietnamese Dong : VND) สำหรับลูกค้าที่ต้องการโอนเงินออกไปเป็นสกุลเงินเวียดนามดองไปยังประเทศเวียดนาม ซึ่งเป็นอีกหนึ่งประเทศที่มีการพัฒนาทางเศรษฐกิจและการลงทุนที่โดดเด่นในภูมิภาคเอเชียตะวันออกเฉียงใต้ และเป็นประเทศคู่ค้าสำคัญของไทย ในช่วง 8 เดือนของปี 2565 (มกราคม-สิงหาคม 2565) มีมูลค่าการค้าสูงถึง 4.85แสนล้านบาท เพิ่มขึ้น 21% จากช่วงเดียวกันของปีก่อน สูงเป็นอันดับที่ 6 ของประเทศคู่ค้าสำคัญของไทย
3. เกาหลีวอน (Korean Won : KRW) รองรับธุรกรรมการค้าการลงทุนระหว่างไทยและเกาหลีใต้ ที่มีแนวโน้มเติบโตสูง โดยช่วง 8เดือนแรกของปี 2565 ไทยและเกาหลีใต้มีมูลค่าการค้ารวม 3.93แสนล้านบาท เพิ่มขึ้น 20% จากช่วงเดียวกันของปีก่อน มีมูลค่าการค้าสูงเป็นอันดับที่ 11 ของประเทศคู่ค้าสำคัญของไทย
ทั้งนี้ การบริการโอนเงินระหว่างประเทศด้วยสกุลเงินท้องถิ่น 3 สกุลเงินดังกล่าว รองรับทั้งลูกค้ากลุ่ม นิติบุคคลและบุคคลธรรมดา ผู้สนใจสามารถศึกษาข้อมูลเพิ่มเติมได้ที่ www.krungthai.com หรือสอบถามรายละเอียดเพิ่มเติมที่ Krungthai Contact Center โทร 02-111-1111

ที่มา : https://www.thaigov.go.th/news/contents/details/60574