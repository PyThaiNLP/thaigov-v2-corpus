รัฐบาลไทย-ข่าวทำเนียบรัฐบาล-พม. รับเด็กชายถูกพ่อนักการเมืองทำร้ายไว้คุ้มครองแล้ว พร้อมนัดปรับความเข้าใจพรุ่งนี้ ย้ำความรุนแรงในครอบครัวมีความผิดตามกฎหมาย


วันจันทร์ที่ 17 ตุลาคม 2565
พม. รับเด็กชายถูกพ่อนักการเมืองทำร้ายไว้คุ้มครองแล้ว พร้อมนัดปรับความเข้าใจพรุ่งนี้ ย้ำความรุนแรงในครอบครัวมีความผิดตามกฎหมาย
พม. รับเด็กชายถูกพ่อนักการเมืองทำร้ายไว้คุ้มครองแล้ว พร้อมนัดปรับความเข้าใจพรุ่งนี้ ย้ำความรุนแรงในครอบครัวมีความผิดตามกฎหมาย
เมื่อวันที่ 15 ตุลาคม 2565 นายอนุกูล ปีดแก้ว ปลัดกระทรวงการพัฒนาสังคมและความมั่นคงของมนุษย์ (ปลัด พม.) เปิดเผยว่า ตามที่ มีการโพสต์ในสื่อสังคมออนไลน์ กรณี การขอความช่วยเหลือของเด็กชายอายุ 14 ปี ถูกพ่อซึ่งเป็นนักการเมืองท้องถิ่นทำร้ายร่างกาย เพราะจับได้ว่าแต่งหญิง และได้หนีออกจากบ้านมาหลายวันขณะนี้ เด็กชายดังกล่าวอยู่ในความดูแลของกระทรวง พม. โดยบ้านพักเด็กและครอบครัวจังหวัดเพชรบุรีเรียบร้อยแล้ว และจากรายงานพบว่า เด็กรู้สึกเสียใจกับเหตุการณ์ที่เกิดขึ้น ยังไม่อยากพูดอะไรมาก ซึ่งในวันพรุ่งนี้ (16 ต.ค. 65) กระทรวง พม. ได้นัดพ่อของเด็กมาพูดคุยหารือกับทีมสหวิชาชีพ เพื่อสอบถามข้อเท็จจริงเกี่ยวกับเหตุการณ์ที่เกิดขึ้น อีกทั้งเพื่อสร้างความเข้าใจเรื่องความเท่าเทียมระหว่างเพศ
นายอนุกูล กล่าวต่อไปว่า จากเหตุการณ์ดังกล่าว กระทรวง พม. จะต้องทำงานด้านนี้ให้มากขึ้น ซึ่งแนวคิดชายเป็นใหญ่ที่มองว่าลูกเป็นสมบัติของพ่อแม่ มองภรรยาเป็นสมบัติของสามี นับเป็นโจทย์ของกระทรวง พม. ที่จะต้องสร้างความเข้าใจใหม่ว่า เราคิดแบบนี้ไม่ได้อีกแล้ว เนื่องจากปัจจุบันโลกมีการเปลี่ยนแปลงไปอย่างมาก ทุกคนมีสิทธิในการแสดงออกที่ไม่เพียงกับคนในสังคม แต่ยังรวมถึงคนในบ้าน ฉะนั้น เหตุการณ์ที่เกิดขึ้นในครอบครัว อาจนำไปสู่ความรุนแรงไม่ว่าทางกายและจิตใจ ถือว่ามีความผิดทางกฎหมาย อาทิ กฎหมายอาญา และ พ.ร.บ.คุ้มครองผู้ถูกกระทําด้วยความรุนแรงในครอบครัว พ.ศ. 2550 โดยกรณีดังกล่าวเป็นหน้าที่ของรัฐที่ต้องดำเนินการตามกฎหมายต่อไป
นายอนุกูล กล่าวต่อไปอีกว่า กระทรวง พม. ขอส่งสัญญาณไปยังพ่อ แม่ และผู้ปกครอง ไม่ว่าท่านจะรักลูกหลานอย่างไร ก็ไม่มีสิทธิไปทำร้าย ทุบตี หรือพูดทำร้ายความรู้สึกและจิตใจเด็ก ถือเป็นความรุนแรงในครอบครัวอย่างหนึ่ง และเป็นเรื่องที่ผิดกฎหมาย ฉะนั้น อยากให้ทุกท่านลองเปิดใจกว้าง ลองรับความรู้สึกที่ลูกหลานแสดงออกตามสิทธิขั้นพื้นฐาน ในเมื่อเขาเป็นลูกหลานที่รักของเรา ทำไมเราไม่ลองปรับความคิดพื้นฐานให้เข้าใจในสิ่งที่เขาเป็น ซึ่งเป็นสิ่งที่สังคมโลกเข้าใจ เพื่อการอยู่ร่วมกันในครอบครัวอย่างอบอุ่น
นายอนุกูล กล่าวเพิ่มเติมว่า สำหรับพ่อ แม่ และผู้ปกครองที่กังวลใจหรือมีปัญหาในการเลี้ยงดูบุตรหลาน สามารถขอคำปรึกษาแนะนำจากกระทรวง พม. ได้ที่ 1) ระบบแอพพลิเคชันไลน์ "เพื่อนครอบครัว" (@linefamily) 2) เว็บไซต์ www.เพื่อนครอบครัว.com ของกรมกิจการสตรีและสถาบันครอบครัว (สค.) และ 3) สายด่วน พม. ศูนย์ช่วยเหลือสังคม โทร. 1300 บริการฟรีตลอด 24 ชม. ซึ่งเรามีนักสังคมสงเคราะห์และนักจิตวิทยาคอยช่วยเหลือให้คำปรึกษาแนะนำ  เพื่อช่วยสร้างความเข้าใจ คลายความกังวล และหาทางออกร่วมกันในครอบครัวต่อไป

ที่มา : https://www.thaigov.go.th/news/contents/details/60503