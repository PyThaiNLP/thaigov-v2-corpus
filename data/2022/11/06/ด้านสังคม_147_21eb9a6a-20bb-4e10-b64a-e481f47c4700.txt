รัฐบาลไทย-ข่าวทำเนียบรัฐบาล-ดีอีเอส สั่งการอุตุฯ – NT – ไปรษณีย์ฯเตรียมรับมือพายุโนรู


วันพฤหัสบดีที่ 29 กันยายน 2565
ดีอีเอส สั่งการอุตุฯ – NT – ไปรษณีย์ฯเตรียมรับมือพายุโนรู
ดีอีเอส สั่งการอุตุฯ – NT – ไปรษณีย์ฯเตรียมรับมือพายุโนรู
“ชัยวุฒิ” รมว.ดีอีเอส สั่งการกรมอุตุฯ ไปรษณีย์ไทย และ NT เตรียมพร้อมรับมือพายุโนรู    บุกไทย โดยใช้แนวทางตามแผนสนับสนุนปฏิบัติงานในภาวะฉุกเฉิน (สปฉ.2 ส่วนงานเทคโนโลยีสารสนเทศและการสื่อสาร) พร้อมประสานภาคส่วนที่เกี่ยวข้องเฝ้าระวังเครือข่ายการสื่อสารไม่ให้สะดุด
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า นายชัยวุฒิ ธนาคมานุสรณ์ รมว.ดีอีเอส มีความห่วงใยต่อสถานการณ์พายุโนรู โดยส่งผลให้มีฝนตกหนักหลายพื้นที่ทั่วทุกภาคของประเทศไทย อาจทำให้เกิดน้ำท่วมฉับพลันและน้ำป่าไหลหลาก ซึ่งอาจมีผลกระทบกับระบบสื่อสารโทรคมนาคม
ทั้งนี้ รมว.ดีอีเอส ได้สั่งการให้หน่วยงานในสังกัดเตรียมความพร้อมรับมือกับสถานการณ์กรณีเกิดเหตุฉุกเฉิน ตามแผนสนับสนุนปฏิบัติงานในภาวะฉุกเฉิน (สปฉ.2 ส่วนงานเทคโนโลยีสารสนเทศและการสื่อสาร) โดยสั่งการให้กรมอุตุฯ เปิดศูนย์อำนวยการติดตามสถานการณ์พายุไต้ฝุ่น "โนรู (NORU)" เมื่อวันที่ 26 ก.ย. 65 เพื่อติดตามสถาการณ์ตลอด 24 ชั่วโมง
อีกทั้ง ได้มีการประกาศแจ้งเตือนภัยให้ประชาชนได้รับทราบข่าวพยากรณ์ เพื่อเตรียมความพร้อมออกมาเป็นระยะ ในทุกช่องทางตลอด 24 ชั่วโมง ได้แก่ สายด่วน 1182 เว็บไซต์ www.tmd.go.th แอปพลิเคชั่น thai weather เพจเฟซบุ๊ก ช่องยูทูป ทวิตเตอร์ และสถานีวิทยุกระจายเสียง ของกรมอุตุนิยมวิทยา
นอกจากนี้ ยังสั่งการให้ บมจ. โทรคมนาคมแห่งชาติ (NT) เตรียมความพร้อมระบบโทรคมนาคม รองรับสถานการณ์ รวมถึงให้จัดเตรียมอุปกรณ์สื่อสารโทรคมนาคม สนับสนุนการปฏิบัติงานของ หน่วยงานราชการต่างๆ อาทิ กระทรวงมหาดไทย กรมป้องกันและบรรเทาสาธารณภัย เพื่อให้มีการบัญชาการเหตุการณ์ผ่านระบบสื่อสารได้อย่างสะดวกรวดเร็ว
นางสาวนพวรรณ กล่าวว่า รมว.ดีอีเอส ได้สั่งการให้ บริษัท ไปรษณีย์ไทย (ปณท.) รายงานการเฝ้าระวังและติดตามในพื้นที่ โดยให้บุรุษไปรษณีย์ แจ้งผลกระทบในพื้นที่ให้ส่วนกลางรับทราบ
นอกจากนี้ กระทรวงดิจิทัลฯ ยังได้ประสานไปยังสำนักงาน กสทช. เพื่อแจ้งเตือนสั่งการให้โอเปอร์เรเตอร์ทุกราย ดูแลโครงข่าย คุณภาพสัญญาณการให้บริการ และเตรียมความพร้อมด้านการสื่อสารรับมือพายุโนรู รวมถึงให้เครือข่ายนักวิทยุสมัครเล่น ติดตามข่าวสารและเตรียมอุปกรณ์สื่อสารเพื่อพร้อมเป็นโครงข่ายสื่อสารสำรองด้วย
“เราได้ขอความร่วมมือการไฟฟ้าส่วนภูมิภาค (กฟภ.) เตรียมความพร้อม และรายงานผลกระทบเกี่ยวกับเสาไฟฟ้าล้ม หรือหักโค่น ซึ่งมีระบบสื่อสารพาดผ่าน จะได้ประสานหน่วยงานที่เกี่ยวข้องเร่งดำเนินการโดยด่วน” นางสาวนพวรรณกล่าว
ทั้งนี้ กระทรวงดิจิทัลฯ จะมีการติดตามและเฝ้าระวังสถานการณ์ และเตรียมความพร้อมระบบการสื่อสารโทรคมนาคมรองรับกรณีพายุโนรู จนเสร็จสิ้นสถานการณ์
****************************

ที่มา : https://www.thaigov.go.th/news/contents/details/59816