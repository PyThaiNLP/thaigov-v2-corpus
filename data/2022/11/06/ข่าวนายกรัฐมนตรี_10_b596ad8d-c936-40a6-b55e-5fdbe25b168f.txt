รัฐบาลไทย-ข่าวทำเนียบรัฐบาล-นายกฯ เยี่ยมให้กำลังใจประชาชน-บ้านเรือนที่ประสบอุทกภัย อ.หล่มสัก จ.เพชรบูรณ์ ย้ำรัฐบาลพร้อมดูแลทุกคน ทุกพื้นที่ กำชับทุกภาคส่วนร่วมมือกันทำงานบรรเทาความเดือดร้อนประชาชน 


วันพฤหัสบดีที่ 6 ตุลาคม 2565
พิมพ์
นายกฯ เยี่ยมให้กำลังใจประชาชน-บ้านเรือนที่ประสบอุทกภัย อ.หล่มสัก จ.เพชรบูรณ์ ย้ำรัฐบาลพร้อมดูแลทุกคน ทุกพื้นที่ กำชับทุกภาคส่วนร่วมมือกันทำงานบรรเทาความเดือดร้อนประชาชน
นายกฯ เยี่ยมให้กำลังใจประชาชน-บ้านเรือนที่ประสบอุทกภัย อ.หล่มสัก จ.เพชรบูรณ์ ย้ำรัฐบาลพร้อมดูแลทุกคน ทุกพื้นที่ กำชับทุกภาคส่วนร่วมมือกันทำงานบรรเทาความเดือดร้อนประชาชน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (6 ตุลาคม 2565) เวลา 14.40 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม เดินทางมาตรวจติดตามแก้ไขปัญหาอุทกภัย พร้อมพบปะให้กำลังใจประชาชนและเยี่ยมเยียนบ้านเรือนที่ประสบอุทกภัย ณ ซอยศรีสะอาด หมู่ที่ 11 ต.ตาลเดี่ยว อ.หล่มสัก จ.เพชรบูรณ์ ซึ่งเทศบาลตำบลตาลเดี่ยว เป็นหนึ่งในพื้นที่ที่ได้รับผลกระทบจากสถานการณ์อุทกภัย โดยมีผู้ได้รับกระทบประมาณ 1,500 ครัวเรือน และมีพื้นที่การเกษตรได้รับความเสียหายเกือบ 2,000 ไร่
โอกาสนี้ นายกรัฐมนตรี สอบถามถึงความเป็นอยู่และความเดือดร้อนของประชาชน ย้ำเข้าใจถึงความเดือดร้อนของประชาชนที่ประสบอุทกภัยทุกคน ซึ่งไม่มีใครต้องการให้เกิดเหตุการณ์นี้ เพราะเมื่อประชาชนเดือดร้อน นายกฯ เดือดร้อนยิ่งกว่า พร้อมให้กำลังใจประชาชนทุกคนที่ประสบอุทกภัยในครั้งนี้ ย้ำ “ต้องสู้จึงจะชนะ” รวมทั้งขอบคุณเจ้าหน้าที่และทุกหน่วยงานที่เกี่ยวข้องทั้งภาครัฐ เอกชน และประชาสังคมทุกภาคส่วน ในการร่วมมือกันดูแลช่วยเหลือประชาชนที่ได้รับผลกระทบจากน้ำท่วม โดยนายกรัฐมนตรีย้ำว่ารัฐบาลพร้อมช่วยเหลือและเยียวยาประชาชนที่ได้รับผลกระทบจากน้ำท่วมทุกกล่ม และสนับสนุนหน่วยงานเพื่อช่วยเหลือประชาชนอย่างทั่วถึง โดยเฉพาะการดูแลประชาชนภายหลังจากสถานการณ์น้ำเริ่มคลี่คลาย พร้อมกำชับหน่วยงานกรมพัฒนาฝีมือแรงงาน พัฒนาส่งเสริมสนับสนุนประชาชนให้มีความรู้ เพื่อให้สามารถสร้างอาชีพและรายได้ให้กับตนเองและครอบครัว รวมไปถึงเน้นย้ำให้มีการเตรียมการในการเร่งฟื้นฟูซ่อมแซมบ้านเรือนที่ได้รับความเสียหายด้วย ทั้งนี้ รัฐบาลพยายามทำงานอย่างเต็มที่และเร่งแก้ปัญหาทุกพื้นที่ที่ได้รับผลกระทบจากสถานการณ์อุทกภัยอย่างทั่วถึง เพื่อบรรเทาความเดือดร้อนของประชาชนให้เร็วที่สุด ขณะเดียวกัน ก็ขอให้ประชาชนช่วยเหลือดูแลซึ่งกันและกันไม่เพียงแต่รัฐบาล เพราะทุกคนต้องร่วมมือกันในการพัฒนาประเทศ เพื่ออนาคตของเยาวชนคนรุ่นหลังต่อไป
นายกรัฐมนตรีได้ชื่นชมนักเรียนอาชีวะ ที่ได้มาตั้งศูนย์ซ่อมรถของประชาชนที่ได้รับความเสียหายจากน้ำท่วม ซึ่งนักเรียนอาชีวะคือกำลังสำคัญในการพัฒนาชาติ ขอให้ส่งเสริมการเรียนรู้ เร่งรัดการพัฒนาทักษะและฝีมือแรงงาน ตลอดจนพัฒนาการเรียนรู้ในสาขาวิชาใหม่ ๆ เพื่อให้ตรงกับความต้องการของตลาดแรงงานในอนาคต รวมถึงให้สามารถทำงานร่วมกับเทคโนโลยีและเครื่องจักรสมัยใหม่ ให้สอดคล้องกับการพัฒนาในปัจจุบันและอนาคตด้วย
นอกจากนี้ นายกรัฐมนตรียังได้เยี่ยมเยียนให้กำลังใจผู้ป่วยติดเตียง พร้อมขอบคุณทีมงานเจ้าหน้าที่จากหน่วยงานต่าง ๆ จิตอาสา ข้าราชการ ทหาร ตำรวจ พลเรือน รวมทั้งภาคเอกชนที่ร่วมมือกันช่วยเหลือดูแลและอำนวยความสะดวกให้ประชาชน เน้นย้ำต้องให้การดูแลอย่างดีที่สุดเพื่อความปลอดภัยของประชาชน และให้ความสำคัญกับผู้ป่วยติดเตียง พร้อมขอบคุณพยาบาล อสม. และทีมแพทย์ ขอให้ดูแลทั้งร่างกายและจิตใจของทุกคนให้มีกำลังใจที่ดี รวมทั้งระหว่างปฏิบัติหน้าที่ก็ต้องดูแลตนเองให้ปลอดภัยด้วย ทั้งนี้ ระหว่างที่นายกรัฐมนตรีเดินพบปะเยี่ยมเยียนประชาชนที่ได้รับผลกระทบจากอุทกภัยนั้น ประชาชนในพื้นที่ต่างก็ส่งเสียงให้กำลังใจนายกรัฐมนตรีในการทำงานพร้อมกล่าวว่า “นายกฯ สู้ๆ”

ที่มา : https://www.thaigov.go.th/news/contents/details/60142