รัฐบาลไทย-ข่าวทำเนียบรัฐบาล-​พลเอก ประวิตร ฯ เรียกถกท่าทีไทย ก่อนร่วมประชุมคณะมนตรีคณะกรรมาธิการแม่น้ำโขง สั่งเตรียมรับมือปริมาณน้ำมากลุ่มน้ำโขงตอนล่างปลายปี 


วันศุกร์ที่ 4 พฤศจิกายน 2565
พิมพ์
​พลเอก ประวิตร ฯ เรียกถกท่าทีไทย ก่อนร่วมประชุมคณะมนตรีคณะกรรมาธิการแม่น้ำโขง สั่งเตรียมรับมือปริมาณน้ำมากลุ่มน้ำโขงตอนล่างปลายปี
พลเอก ประวิตร ฯ เรียกถกท่าทีไทย ก่อนร่วมประชุมคณะมนตรีคณะกรรมาธิการแม่น้ำโขง สั่งเตรียมรับมือปริมาณน้ำมากลุ่มน้ำโขงตอนล่างปลายปี
วันนี้ (4 พฤศจิกายน 2565) เวลา 10.00 น. ณ มูลนิธิอนุรักษ์ป่ารอยต่อฯ พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะกรรมการแม่น้ำโขงแห่งชาติไทย ครั้งที่ 2/2565 โดยมีเลขา สทนช.พร้อมผู้แทนหน่วยงานที่เกี่ยวข้อง เช่น กระทรวงมหาดไทย กระทรวงเกษตรและสหกรณ์ กรมชลประทาน กรมอุตุนิยมวิทยา กรมทรัพยากรน้ำ กรมประมง และกรมสนธิสัญญาและกฎหมาย เป็นต้น เข้าร่วมการประชุม
ที่ประชุมได้ร่วมพิจารณาและให้ความเห็นชอบในหลักการ กรอบการหารือสำหรับการประชุมคณะมนตรีคณะกันมาธิการแม่น้ำโขงครั้งที่ 29 และการประชุมระหว่างคณะมนตรีคณะกันมาธิการแม่น้ำโขงกับกลุ่มหุ้นส่วนการพัฒนาครั้งที่ 27  ประกอบด้วย  1) ร่างปฏิญญาสำหรับการประชุมสุดยอดผู้นำลุ่มน้ำโขงตอนล่าง ครั้งที่ 4 และกำหนดการประชุมสุดยอดผู้นำลุ่มน้ำโขงตอนล่าง ครั้งที่ 4 ใน เมษายน 2566 และ 2) การอนุมัติแผนการดำเนินงานของคณะกรรมาธิการแม่น้ำโขง ปี 2566-2567
พร้อมกันนี้ ได้รับทราบรายงานสถานการณ์น้ำในลุ่มน้ำตอนล่าง พฤษภาคม – ตุลาคม 2565 ซึ่งคาดว่า ปลายปีจะมีปริมาณน้ำมากจากฤดูฝนและสถานการณ์ “เอนโซ่” (ENSO)  รวมทั้งรับทราบโครงการเครือข่ายติดตามเฝ้าระวังหลักแม่น้ำโขง และความคืบหน้าของโครงการไฟฟ้าพลังน้ำเขื่อนสานะคาม สปป.ลาว  โดยที่ผ่านมาประเทศไทยได้ เน้นย้ำประเด็นข้อกังวลต่าง ๆในเรื่องเขตแดนและการกัดเซาะในลำน้ำ
พลเอก ประวิตร ฯ ย้ำ ขอให้คำนึงถึงผลประโยชน์ของชาติและเขตแดนเป็นสำคัญ และให้มีการศึกษาข้อมูลผลกระทบข้ามพรมแดนให้ชัดเจน เพื่อปกป้องรักษาผลประโยชน์และความเป็นเอกภาพของประเทศไทย โดยให้พยายามรักษาความร่วมมือกับประเทศสมาชิก เพื่อผลักดันให้เกิดการพัฒนาและใช้ประโยชน์ร่วมกันของแม่น้ำโขงที่ยั่งยืน
พร้อมกันนี้ ขอให้ สทนช.ประสานหน่วยงานที่เกี่ยวข้อง เฝ้าระวังสภาพอากาศและสถานการณ์น้ำโขงตอนล่างช่วงปลายปีอย่างใกล้ชิด โดยให้ความสำคัญกับการแจ้งเตือนประชาชนล่วงหน้าให้ได้เร็วที่สุด เพื่อป้องกันผลกระทบและเตรียมเข้าไปช่วยเหลือดูแลประชาชนที่อาจได้รับผลกระทบในพื้นที่ริมฝั่งโขง

ที่มา : https://www.thaigov.go.th/news/contents/details/61261