รัฐบาลไทย-ข่าวทำเนียบรัฐบาล-สธ. ประชุมเตรียมพร้อมรับการประเมินสมรรถนะการปฏิบัติตามกฎอนามัยระหว่างประเทศรอบ 2


วันพฤหัสบดีที่ 20 ตุลาคม 2565
สธ. ประชุมเตรียมพร้อมรับการประเมินสมรรถนะการปฏิบัติตามกฎอนามัยระหว่างประเทศรอบ 2
กระทรวงสาธารณสุข ประชุมเตรียมพร้อมรับการประเมินสมรรถนะการปฏิบัติตามกฎอนามัยระหว่างประเทศ รอบที่ 2 ด้วยเครื่องมือประเมินฉบับที่ 3 ที่องค์การอนามัยโลกใช้ประสบการณ์รับมือ “โควิด 19” มาปรับปรุงเพื่อช่วยเพิ่มคุณภาพในการประเมินสมรรถนะ
กระทรวงสาธารณสุข ประชุมเตรียมพร้อมรับการประเมินสมรรถนะการปฏิบัติตามกฎอนามัยระหว่างประเทศ รอบที่ 2 ด้วยเครื่องมือประเมินฉบับที่ 3 ที่องค์การอนามัยโลกใช้ประสบการณ์รับมือ “โควิด 19” มาปรับปรุงเพื่อช่วยเพิ่มคุณภาพในการประเมินสมรรถนะการเตรียมความพร้อมของประเทศต่างๆ ในการป้องกัน ตรวจจับและตอบโต้ภาวะฉุกเฉินด้านสาธารณสุขได้อย่างมีประสิทธิภาพและทันเวลา
วันนี้ (20 ตุลาคม 2565) ที่กรมควบคุมโรค กระทรวงสาธารณสุข จ.นนทบุรี นพ.ณรงค์ สายวงศ์ รองปลัดกระทรวงสาธารณสุข ได้รับมอบหมายจาก นพ.โอภาส การย์กวินพงศ์ ปลัดกระทรวงสาธารณสุข เป็นประธานการประชุมคณะกรรมการกฎอนามัยระหว่างประเทศ ครั้งที่ 3/2565 โดยมีผู้แทนหน่วยงานที่เกี่ยวข้องเข้าร่วม และกล่าวว่า องค์การอนามัยโลกได้จัดทำเครื่องมือในการประเมินสมรรถนะการปฏิบัติตามกฎอนามัยระหว่างประเทศ (IHR JEE) ฉบับแรกเมื่อเดือนกุมภาพันธ์ 2559 และฉบับที่ 2 ในเดือนกุมภาพันธ์ 2561 โดยมีรัฐภาคีสมัครใจขอให้องค์การอนามัยโลกประเมินสมรรถนะ IHR JEE รอบแรก โดยใช้เครื่องมือฉบับแรกและฉบับที่ 2 รวม 116 ประเทศ โดยประเทศไทยได้รับการประเมินสมรรถนะ IHR JEE รอบแรก เมื่อวันที่ 26-30 มิถุนายน 2560 ด้วยเครื่องมือฉบับแรก ซึ่งจากการระบาดใหญ่ของโรคโควิด 19 องค์การอนามัยโลกได้ใช้บทเรียนในการรับมือกับการแพร่ระบาดมาปรับปรุงเครื่องมือกำกับติดตามและเครื่องมือประเมินสมรรถนะ IHR JEE เป็นฉบับที่ 3 สาม เพื่อช่วยเพิ่มคุณภาพในการประเมินสมรรถนะการเตรียมความพร้อมของประเทศต่างๆ และเริ่มเผยแพร่เดือนในเมษายน 2565
นพ.ณรงค์ กล่าวว่า เครื่องมือประเมินสมรรถนะ IHR JEE ฉบับที่ 3 ยังมีจำนวนประเด็นทางเทคนิคที่จะต้องประเมิน 19 ด้านเท่าเดิม แต่มีการแยก ยุบรวม หรือปรับแก้คุณลักษณะบางประการให้เหมาะสมยิ่งขึ้น เช่น แยกประเด็นทางเทคนิคด้านเครื่องมือทางกฎหมาย และประเด็นทางเทคนิคการเงินออกจากกัน ยุบประเด็นทางเทคนิคด้านการรายงานไปไว้กับประเด็นทางเทคนิคด้านการประสานงานกฎอนามัยระหว่างประเทศ รวมประเด็นทางเทคนิคด้านการเตรียมพร้อมในกรณีฉุกเฉินและประเด็นทางเทคนิคด้านศูนย์ปฏิบัติการฉุกเฉิน เป็นประเด็นเทคนิคด้านการจัดการเหตุฉุกเฉินด้านสุขภาพ เป็นต้น โดยมีการกำหนดตัวชี้วัดเพิ่มขึ้นจาก 49 เป็น 56 ตัวชี้วัด
สำหรับการประชุมในวันนี้ เป็นการรายงานการเตรียมความพร้อมในการรับการประเมินสมรรถนะ IHR JEE รอบที่ 2 ของประเทศไทย ซึ่งองค์การอนามัยโลกจะใช้เครื่องมือการประเมินสมรรถนะฉบับที่ 3 โดยจะรับการประเมินช่วงวันที่ 31 ตุลาคม - 4 พฤศจิกายน 2565 นี้
****************************** 20 ตุลาคม 2565

ที่มา : https://www.thaigov.go.th/news/contents/details/60673