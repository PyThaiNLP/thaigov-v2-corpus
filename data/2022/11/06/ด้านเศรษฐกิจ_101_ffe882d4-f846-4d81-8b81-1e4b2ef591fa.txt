รัฐบาลไทย-ข่าวทำเนียบรัฐบาล-นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ร่วมกิจกรรมวันต่อต้านคอร์รัปชัน ประจำปี 2565


วันอังคารที่ 6 กันยายน 2565
นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม ร่วมกิจกรรมวันต่อต้านคอร์รัปชัน ประจำปี 2565
ภายใต้แนวคิด “ผู้นำ…กับการปราบโกง” ในวันที่ 6 กันยายน 2565 ณ ลานเวทีใหญ่ ชั้น M สถานีกลางบางซื่อ
นายศักดิ์สยาม ชิดชอบ รัฐมนตรีว่าการกระทรวงคมนาคม มอบหมายให้ นายวิรัช พิมพะนิตย์ ที่ปรึกษารัฐมนตรีว่าการกระทรวงคมนาคม เป็นผู้แทนกระทรวงคมนาคมเข้าร่วมกิจกรรมวันต่อต้านคอร์รัปชัน ประจำปี 2565 ภายใต้แนวคิด “ผู้นำ…กับการปราบโกง” โดยมี นายวิเชียร พงศธร ประธานองค์กรต่อต้านคอร์รัปชัน (ประเทศไทย) กล่าวเปิดงาน ภายในงานประกอบด้วย นิทรรศการ และการเสวนาแลกเปลี่ยนความคิดเห็น โดยนายอาคม เติมพิทยาไพสิฐ รัฐมนตรีว่าการกระทรวงการคลัง นายชัชชาติ สิทธิพันธุ์ ผู้ว่าราชการกรุงเทพมหานคร นายณรงค์ วุ่นซิ้ว ผู้ว่าราชการจังหวัดภูเก็ต พร้อมผู้นำระดับจังหวัดและท้องถิ่น ร่วมเสวนาแสดงพลังและสร้างโอกาสความร่วมมือในการต่อต้านคอร์รัปชัน ในวันที่ 6 กันยายน 2565 ณ ลานเวทีใหญ่ ชั้น M สถานีกลางบางซื่อ
นายวิรัช พิมพะนิตย์ กล่าวว่า องค์กรต่อต้านคอร์รัปชัน (ประเทศไทย) หรือ ACT ได้กำหนดให้วันที่ 6 กันยายนของทุกปีเป็น “วันต่อต้านคอร์รัปชัน” โดยมีพันธกิจสำคัญในการสร้างการรับรู้ กระตุ้นให้คนในสังคมเล็งเห็นถึงปัญหาคอร์รัปชันที่เกิดขึ้นในประเทศ เพื่อสร้างความร่วมมือในการช่วยขจัดปัญหาคอร์รัปชันให้หมดไปโดยได้จัดกิจกรรมต่อต้านคอร์รัปชันมาอย่างต่อเนื่องตั้งแต่ปี 2554 สำหรับกิจกรรมในปีนี้จัดขึ้นภายใต้แนวคิด “ผู้นำ.. กับการปราบโกง” โดยเห็นว่า ผู้นำ คือ คนสำคัญที่มีบทบาทในการปราบคอร์รัปชันทุกรูปแบบ ต้องกล้าตัดสินใจ กล้าทำเป็นตัวอย่าง สร้างความโปร่งใส ไร้คอร์รัปชันในทุกที่ และสร้างแรงบันดาลใจให้ผู้ใต้บังคับบัญชาในทุกระดับชั้นมาร่วมกันต้านโกง ขณะเดียวกันประชาชนคือพลังสำคัญที่จะทำให้การต่อต้านคอร์รัปชันเกิดขึ้นจริงในทุกระดับ องค์กรต่อต้านคอร์รัปชันฯ ได้เปิดเวทีให้ผู้นำตั้งแต่ระดับท้องถิ่น จังหวัด และระดับชาติมีโอกาสมาร่วมเสวนาแลกเปลี่ยนแนวคิดประสบการณ์ในการปราบโกง
ในโอกาสนี้ ขอเชิญชวนองค์กรภาครัฐและประชาชนเข้ามาเป็นส่วนหนึ่งของการปราบโกง เพื่อให้การคอร์รัปชันในประเทศให้หมดสิ้น พร้อมปลุกพลังคนไทยตื่นรู้สู้โกง ด้วยการเข้าใช้งานทาง http://actai.co ซึ่งเป็นแหล่งรวมข้อมูลการจัดซื้อจัดจ้างภาครัฐ ที่ช่วยวิเคราะห์ความเสี่ยงจากพฤติกรรมการเสนอราคาในกระบวนการจัดซื้อจัดจ้าง เพื่อส่งเสริมความโปร่งใส นำไปใช้เป็นอาวุธในการต้านโกงที่ทุกคนสามารถเข้าถึงได้อย่างสะดวก และสามารถใช้ร่วมกับกลไก Strong, ต้องแฉ, ปฏิบัติการหมาเฝ้าบ้าน และแพลตฟอร์มใหม่ ๆ ที่อยู่ระหว่างกระบวนการพัฒนา พร้อมทั้งการใช้กลไกข้อตกลงคุณธรรมและโครงการความโปร่งใสในการก่อสร้างภาครัฐในกระบวนการสร้างความร่วมมือของประชาชนด้านการจัดซื้อจัดจ้างภาครัฐเพื่อขยายผลให้มีการติดตามตรวจสอบหน่วยงานรัฐ เพื่อลดปัญหาคอร์รัปชันให้หมดไปจากประเทศไทย

ที่มา : https://www.thaigov.go.th/news/contents/details/58891