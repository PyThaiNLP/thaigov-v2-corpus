รัฐบาลไทย-ข่าวทำเนียบรัฐบาล-ปลัด สธ. มอบอำนาจ นพ.สสจ.ถ่ายโอน รพ.สต.ได้ทันทีเมื่อพร้อม กำชับสื่อสารประชาชนยังใช้สิทธิรักษาได้ตามเดิม


วันจันทร์ที่ 3 ตุลาคม 2565
ปลัด สธ. มอบอำนาจ นพ.สสจ.ถ่ายโอน รพ.สต.ได้ทันทีเมื่อพร้อม กำชับสื่อสารประชาชนยังใช้สิทธิรักษาได้ตามเดิม
ปลัดกระทรวงสาธารณสุข มอบอำนาจให้นายแพทย์สาธารณสุขจังหวัด ลงนามถ่ายโอน รพ.สต.ได้ทันทีเมื่อมีความพร้อม คาดสัปดาห์นี้น่าจะลงนามกับ อบจ.ได้ 1-2 แห่ง พร้อมกำชับให้สื่อสารทำความเข้าใจประชาชน ย้ำยังใช้สิทธิรักษาได้ตามเดิม รวมถึง 30 บาทรักษาทุกที่
ปลัดกระทรวงสาธารณสุข มอบอำนาจให้นายแพทย์สาธารณสุขจังหวัด ลงนามถ่ายโอน รพ.สต.ได้ทันทีเมื่อมีความพร้อม คาดสัปดาห์นี้น่าจะลงนามกับ อบจ.ได้ 1-2 แห่ง พร้อมกำชับให้สื่อสารทำความเข้าใจประชาชน ย้ำยังใช้สิทธิรักษาได้ตามเดิม รวมถึง 30 บาทรักษาทุกที่ หากจำเป็นจะได้รับการส่งต่อตามปกติ
นพ.โอภาส การย์กวินพงศ์ ปลัดกระทรวงสาธารณสุข กล่าวว่า วันนี้ (3 ตุลาคม 2565) ในการประชุมมอบนโยบายการดำเนินงานกระทรวงสาธารณสุข ซึ่งมีนายแพทย์สาธารณสุขจังหวัดเข้าร่วมประชุมผ่านระบบวิดีโอคอนเฟอเรนซ์ด้วยนั้น ได้ย้ำเรื่องการถ่ายโอนสถานีอนามัยเฉลิมพระเกียรติ 60 พรรษา นวมินทราชินี (สอน.) และโรงพยาบาลส่งเสริมสุขภาพตำบล (รพ.สต.) ไปยังองค์การบริหารส่วนจังหวัด (อบจ.) 49 แห่ง ว่าให้ยึดตามหลักการ คือ กระทรวงสาธารณสุขเห็นด้วยกับการกระจายอำนาจ ซึ่งในระยะยาวประชาชนจะได้รับบริการดียิ่งขึ้น, ประชาชนต้องไม่ได้รับผลกระทบจากการถ่ายโอน, บุคลากรสาธารณสุขทุกระดับ ทั้งข้าราชการ พนักงานกระทรวงและลูกจ้าง ต้องไม่ได้รับผลกระทบ ได้รับจ้างงานต่อเนื่อง และให้สำนักงานสาธารณสุขจังหวัดติดตามแก้ไขปัญหาที่อาจ
จะเกิดขึ้น ทั้งนี้ ได้มอบหมายให้ นพ.พงศ์เกษม ไข่มุกด์ รองปลัดกระทรวงสาธารณสุข และ นพ.ทวีศิลป์ วิษณุโยธิน รองปลัดกระทรวงสาธารณสุข ร่วมกันติดตามการดำเนินงานให้เป็นไปด้วยความเรียบร้อย
“ได้สั่งการนายแพทย์สาธารณสุขทั้ง 49 จังหวัดที่จะมีการถ่ายโอน ให้ตั้งศูนย์ปฏิบัติการติดตามแก้ไขปัญหา รวมทั้งสื่อสารทำความเข้าใจกับประชาชน ซึ่งขณะนี้กระทรวงสาธารณสุขมีความพร้อมที่จะถ่ายโอน แต่จะมีปัญหาในระดับปฏิบัติที่พบว่าอบจ.บางแห่งยังไม่พร้อม ได้กำชับให้นายแพทย์สาธารณสุขจังหวัดแก้ปัญหาร่วมกับ อบจ.โดยตรง เมื่อ อบจ.ใดมีความพร้อมตามเงื่อนไขที่คณะอนุกรรมการถ่ายโอนฯ กำหนด ให้นายแพทย์สาธารณสุขจังหวัดซึ่งได้รับมอบอำนาจจากปลัดกระทรวงแล้ว ลงนามถ่ายโอนกับ นายก อบจ.ได้ทันที เบื้องต้นในสัปดาห์นี้น่าจะมี อบจ. 1-2 แห่ง ที่มีความพร้อมถ่ายโอน” นพ.โอภาสกล่าว
นพ.โอภาสกล่าวต่อว่า นอกจากนี้ ยังกำชับนายแพทย์สาธารณสุขจังหวัดเรื่องการสื่อสารทำความเข้าใจกับประชาชนที่อาจกังวลเรื่องของการรับบริการ ว่ายังสามารถใช้สิทธิการรักษาได้ตามเดิม เนื่องจากเป็นหน่วยบริการปฐมภูมิที่ประชาชนได้รับสิทธิรักษาพยาบาล ส่งเสริมสุขภาพ ป้องกันโรค โดยไม่ต้องเสียค่าใช้จ่ายรวมถึงนโยบาย30 บาทรักษาทุกที่ยังใช้บริการที่ รพ.สต.ได้เช่นกัน ส่วนผู้ป่วยโรคเรื้อรัง เช่น เบาหวาน ความดันโลหิตสูง ที่เคยรับยาใน สอน.และ รพ.สต. ยังสามารถรับยาได้ต่อเนื่อง โดยโรงพยาบาลแม่ข่ายจะมีข้อตกลงการจัดบริการร่วมกับ รพ.สต. เช่น การออกหน่วยแพทย์เคลื่อนที่ หรือการสนับสนุนยา เวชภัณฑ์ ของผู้ป่วยกลุ่มนี้ในภายหลัง และหากผู้ป่วยของ สอน.หรือ รพ.สต.ที่ถ่ายโอนไป อบจ. จำเป็นต้องส่งตัวไปรักษาที่โรงพยาบาลขนาดใหญ่ ยังสามารถส่งตัวได้โดยค่าใช้จ่ายในการรักษาจะเป็นไปตามข้อตกลงที่ อบจ. ทำร่วมกับโรงพยาบาลแม่ข่าย
****************************************** 3 ตุลาคม 2565

ที่มา : https://www.thaigov.go.th/news/contents/details/59967