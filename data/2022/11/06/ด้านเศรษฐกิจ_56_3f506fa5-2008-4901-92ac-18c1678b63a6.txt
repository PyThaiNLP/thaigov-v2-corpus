รัฐบาลไทย-ข่าวทำเนียบรัฐบาล-รัฐมนตรีเกษตรฯ เปิดงานวันครบรอบ 50 ปี ชุมนุมสหกรณ์ออมทรัพย์แห่งประเทศไทย จำกัด 


วันพฤหัสบดีที่ 1 กันยายน 2565
รัฐมนตรีเกษตรฯ เปิดงานวันครบรอบ 50 ปี ชุมนุมสหกรณ์ออมทรัพย์แห่งประเทศไทย จำกัด
รัฐมนตรีเกษตรฯ เปิดงานวันครบรอบ 50 ปี ชุมนุมสหกรณ์ออมทรัพย์แห่งประเทศไทย จำกัด พร้อมเดินเคียงข้างสหกรณ์ทั้งประเทศ เพื่อประสิทธิภาพการดำเนินงานและความโปร่งใสให้สมาชิกมากที่สุด
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยภายหลังเป็นประธานในพิธีเปิดงานวันครบรอบ 50 ปี ชุมนุมสหกรณ์ออมทรัพย์แห่งประเทศไทย จำกัด (ชสอ.) ณ สำนักงานชุมนุมสหกรณ์ออมทรัพย์แห่งประเทศไทย จำกัด จังหวัดนนทบุรี ว่า จากผลการดำเนินงานของชุมนุมสหกรณ์ออมทรัพย์ฯ และขบวนการสหกรณ์ออมทรัพย์ ทำให้ทราบว่าตลอดระยะ 50 ปีที่ผ่านมา ชุมนุมสหกรณ์ออมทรัพย์แห่งประเทศไทย จำกัด มีการเติบโตอย่างต่อเนื่อง จากการรวมตัวของสหกรณ์ออมทรัพย์ไม่กี่แห่งจนเป็นที่พึ่งและไว้วางใจของสหกรณ์ออมทรัพย์ในประเทศไทย ทั้งในด้านการเงิน และการพัฒนาในทุกด้าน รวมทั้งเป็นแกนหลักในการขับเคลื่อนการพัฒนาขบวนการสหกรณ์ทั้งระบบให้มีความเข้มแข็งและเติบโตอย่างยั่งยืนต่อเนื่องตลอดมา และยังเป็นที่รู้จักและยอมรับของขบวนการสหกรณ์ออมทรัพย์ในต่างประเทศด้วย ซึ่งชุมนุมสหกรณ์ออมทรัพย์ฯ ถือเป็นศูนย์รวมของสหกรณ์ออมทรัพย์ที่มีบทบาทสำคัญในการร่วมมือและประสานการทำงานกับสมาชิกสหกรณ์ออมทรัพย์ของหน่วยงานภาครัฐและเอกชนทั่วประเทศ ในฐานะเป็นศูนย์กลางทางการเงิน การศึกษา การพัฒนาเทคโนโลยี และการรักษาสิทธิประโยชน์ของขบวนการสหกรณ์ ตลอดจนการสร้างความเข้มแข็งให้กับสหกรณ์ออมทรัพย์และขบวนการสหกรณ์ในประเทศและระหว่างประเทศ จนสามารถขับเคลื่อนองค์กรไปสู่ทิศทางที่ดีและมีประสิทธิภาพ ในการร่วมกันพัฒนากิจการสหกรณ์ออมทรัพย์ให้มีความก้าวหน้าอันส่งผลดีต่อการพัฒนาคุณภาพชีวิต สามารถพัฒนาเศรษฐกิจและสังคมของประเทศ
ทั้งนี้ ชสอ. เป็นชุมนุมสหกรณ์ระดับประเทศ ที่มีวัตถุประสงค์เพื่อเป็นศูนย์กลางความร่วมมือของสหกรณ์ออมทรัพย์ในการให้บริการและสร้างสวัสดิการแก่สมาชิกตามอุดมการณ์สหกรณ์ ตลอดจนสร้างความเข้มแข็งให้กับสหกรณ์สมาชิกและขบวนการสหกรณ์ออมทรัพย์ของประเทศไทย จนเป็นที่ยอมรับของขบวนการณ์ออมทรัพย์ในประเทศไทยและต่างประเทศ ซึ่งปัจจุบันชุมนุมสหกรณ์ออมทรัพย์ฯ มีสหกรณ์ออมทรัพย์ทั่วประเทศ เป็นสมาชิก 1,098 สหกรณ์ มีสินทรัพย์รวมกว่า 1.3 แสนล้านบาท มีสมาชิกกว่า 3 ล้านคนทั่วประเทศ ส่งเสริมให้เกิดการออมในระบบสหกรณ์ออมทรัพย์ รวมกว่า 2.6 ล้านล้านบาท สินทรัพย์รวมทั้งระบบกว่า 3 ล้านล้านบาท สามารถบริหารกิจการของสหกรณ์ให้มีความก้าวหน้า ทันสมัย และมีประสิทธิภาพอย่างต่อเป็นประโยชน์ต่อสมาชิกและสังคมไทย โดยรวมจากสหกรณ์สมาชิก ซึ่งจัดตั้งอยู่ในหน่วยงานราชการ เอกชน หลากหลายอาชีพ เป็นที่ประจักษ์ถึงความมุ่งมั่นเพื่อร่วมกันสร้างระบบการบริหารจัดการที่ดีให้กับสหกรณ์ได้เติบโตอย่างเข้มแข็งและยั่งยืน
"รู้สึกยินดีที่ได้เห็นความสำเร็จของ ชสอ. ที่ได้ดำเนินการต่อเนื่องมา 50 ปี ซึ่งการดำเนินงานของ ชสอ. ถือว่าเป็นแหล่งเงินที่ใหญ่ของประเทศ การดำเนินการสหกรณ์จึงเป็นส่วนสำคัญที่จะให้ประเทศชาติประสบความสำเร็จและถือเป็นการสร้างฐานรากที่มั่นคง อย่างไรก็ตาม ความสำเร็จของทุกสหกรณ์จะต้องมีผู้บริหารที่ดี โดยจะต้องมีการบริหารที่โปร่งใส่ ให้สมาชิกสามารถตรวจสอบได้ จึงจะประสบความสำเร็จ และในส่วนของกระทรวงเกษตรและสหกรณ์พร้อมเดินเคียงข้างสหกรณ์ทั้งประเทศ สิ่งไหนเป็นข้อบกพร่องต้องร่วมกันแก้ไข ยืนยันว่ากระทรวงเกษตรฯ ไม่ได้จ้องจับผิด แต่ต้องการเพิ่มประสิทธิภาพการดำเนินงานและความโปร่งใสให้สมาชิกมากที่สุด จึงเชื่อว่าการดำเนินงานต่อจากนี้จะสร้างประโยชน์ สร้างความเจริญ และความมั่นคงให้ประเทศชาติต่อไปอย่างแน่นอน" ดร.เฉลิมชัย กล่าว

ที่มา : https://www.thaigov.go.th/news/contents/details/58724