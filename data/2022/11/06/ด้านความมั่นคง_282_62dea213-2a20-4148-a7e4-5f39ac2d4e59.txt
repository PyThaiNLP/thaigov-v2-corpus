รัฐบาลไทย-ข่าวทำเนียบรัฐบาล-รมว.เฮ้ง ส่ง 'โฆษกแรงงาน' นำทีมลุยสิงห์บุรีมอบถุงยังชีพช่วยชาวบ้านและผู้ประกันตนที่ประสบภัย


วันอังคารที่ 25 ตุลาคม 2565
พิมพ์
รมว.เฮ้ง ส่ง 'โฆษกแรงงาน' นำทีมลุยสิงห์บุรีมอบถุงยังชีพช่วยชาวบ้านและผู้ประกันตนที่ประสบภัย
รมว.เฮ้ง ส่ง 'โฆษกแรงงาน' นำทีมลุยสิงห์บุรีมอบถุงยังชีพช่วยชาวบ้านและผู้ประกันตนที่ประสบภัย
นายสุชาติ ชมกลิ่น รัฐมนตรีว่าการกระทรวงแรงงาน มอบหมายให้ นางเธียรรัตน์ นะวะมะวัฒน์ โฆษกกระทรวงแรงงาน พร้อมด้วย นางโสภา เกียรตินิรชา หัวหน้าผู้ตรวจราชการกระทรวงแรงงาน นายประทีป ทรงลำยอง อธิบดีกรมพัฒนาฝีมือแรงงาน นายนิยม สองแก้ว อธิบดีกรมสวัสดิการและคุ้มครองแรงงาน นายสันติ นันตสุวรรณ รองอธิบดีกรมการจัดหางาน นายศักดินาถ สนธิศักดิ์โยธิน ผู้ตรวจราชการกรม สำนักงานประกันสังคม พร้อมด้วยหัวหน้าส่วนราชการหน่วยงานสังกัดกระทรวงแรงงานจังหวัดสิงห์บุรี ลงพื้นที่เยี่ยมให้กำลังใจพร้อมมอบถุงยังชีพช่วยเหลือชาวบ้านและผู้ประกันตนที่ประสบอุทกภัย จุดแรกที่บ้านของนายประภากร เพิ่มผล ชาวบ้านหมู่ที่ 3 ต.บางกระบือ อ.เมือง และจุดที่ 2 ที่บริเวณ ต.พระงาม อ.พรหมบุรี จ.สิงห์บุรี
นางเธียรรัตน์ กล่าวว่า ท่านสุชาติ ชมกลิ่น รัฐมนตรีว่าการกระทรวงแรงงาน มีความห่วงใยพี่น้องผู้ใช้แรงงานและผู้ประกันตนที่ประสบอุทกภัย ซึ่งในนามกระทรวงแรงงานท่านรัฐมนตรีได้มอบหมายให้ดิฉัน พร้อมด้วยผู้บริหารระดับสูงกระทรวงแรงงาน และหัวหน้าหน่วยงานสังกัดกระทรวงแรงงานจังหวัดสิงห์บุรี นำถุงยังชีพมามอบให้ชาวบ้านและผู้ประกันตนที่ประสบอุทกภัยเพื่อบรรเทาความเดือดร้อนในเบื้องต้น
นางเธียรรัตน์ ยังกล่าวต่อว่า จากสถานการณ์วิกฤตอุทกภัยในปัจจุบัน ที่ส่งผลกระทบต่อวิถีชีวิตความเป็นอยู่ของพี่น้องประชาชนในหลายพื้นที่ ท่านสุชาติ ชมกลิ่น รัฐมนตรีว่าการกระทรวงแรงงาน มีความตระหนักและห่วงใยในความเป็นอยู่รวมถึงสุขอนามัยของพี่น้องประชาชนและผู้ประกันตนเป็นอย่างมาก ซึ่งนอกจากการลงพื้นที่เยี่ยมและมอบถุงยังชีพเพื่อบรรเทาความเดือดร้อนแก่ผู้ประสบภัยในเบื้องต้นแล้ว กระทรวงแรงงานยังมีมาตรการช่วยเหลือผู้ประสบภัยในด้านอื่นๆ ได้แก่ สำนักงาน/สถาบันพัฒนาฝีมือแรงงานในแต่ละจังหวัด สนับสนุนยานพาหนะขนส่งประชาชนที่บ้านเรือนถูกน้ำท่วมไปยังศูนย์พักพิงชั่วคราว ส่งเจ้าหน้าที่ทีมช่างเข้าไปดูแลอำนวยความสะดวกประชาชนกับหน่วยงานที่เกี่ยวข้อง ตั้งเต้นท์ให้บริการซ่อมรถจักรยานยนต์ เครื่องใช้ไฟฟ้า และเครื่องยนต์เล็กการเกษตร เพื่อลดรายจ่ายของประชาชนที่อุปกรณ์ไฟฟ้าได้รับความเสียหายจากการถูกน้ำท่วม สนับสนุนเจ้าหน้าที่ในการจัดทำอาหารเพื่อนำข้าวกล่องไปแจกจ่ายให้ประชาชนที่อยู่ในศูนย์พักพิงและตามบ้านเรือนที่ประสบภัย และการสนับสนุนความช่วยเหลือกับหน่วยงานในพื้นที่ในการจัดทำสุขาลอยน้ำ สำนักงานจัดหางานจังหวัดจัดเตรียมถุงยังชีพนำไปมอบให้ประชาชนที่ได้รับผลกระทบเพื่อบรรเทาความเดือดร้อนในเบื้องต้น สำนักงานสวัสดิการและคุ้มครองแรงงานจังหวัด ทำหนังสือขอความร่วมมือไปยังนายจ้างให้ลูกจ้างที่บ้านน้ำท่วมและไม่สามารถมาปฏิบัติงานได้ให้หยุดโดยไม่ถือเป็นวันลาหรือเป็นความผิดต่อข้อบังคับเกี่ยวกับการทำงาน สำนักงานประกันสังคม ดูแลในส่วนของผู้ประกันตนมาตรา 33 ที่ได้รับผลกระทบจากภัยพิบัติธรรมชาติ น้ำท่วม และ ที่ทำงาน/โรงงาน หรือ บ้านพักอยู่ในพื้นที่ที่ราชการประกาศกำหนด และไม่สามารถไปทำงานได้จะได้รับเงินทดแทนการขาดรายได้กรณีว่างงานด้วยเหตุฉุกเฉินเป็นเงิน 50 เปอร์เซ็นต์ของค่าจ้าง ซึ่งไม่เกิน 15,000 บาท เป็นเวลาสูงสุดถึง 180 วันอีกด้วย
ทั้งนี้ พี่น้องประชาชน นายจ้าง ลูกจ้าง ผู้ประกันตนที่ได้รับผลกระทบจากอุทกภัยในแต่ละพื้นที่ที่ต้องการความช่วยเหลือจากหน่วยงานของกระทรวงแรงงาน สามารถติดต่อได้ที่สายด่วนกระทรวงแรงงาน 1506
++++++++++++++++++
กองเผยแพร่และประชาสัมพันธ์
25 ตุลาคม 2565

ที่มา : https://www.thaigov.go.th/news/contents/details/60818