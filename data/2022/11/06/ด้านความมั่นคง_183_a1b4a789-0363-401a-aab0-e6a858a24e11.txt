รัฐบาลไทย-ข่าวทำเนียบรัฐบาล-​พลเอก ประยุทธ์ ฯ นายกฯ และรมว.กห. สั่งทหารเสริมกำลังเข้าไปช่วยพื้นที่วิกฤตรับมืออุทกภัย 


วันพุธที่ 5 ตุลาคม 2565
พิมพ์
​พลเอก ประยุทธ์ ฯ นายกฯ และรมว.กห. สั่งทหารเสริมกำลังเข้าไปช่วยพื้นที่วิกฤตรับมืออุทกภัย
โดยเฉพาะพื้นที่ชุมชนริมเจ้าพระยาและลำนำสายหลัก
วันนี้ (5 ตุลาคม 2565) พลเอก คงชีพ ตันตระวาณิชย์ โฆษกกระทรวงกลาโหมเปิดเผยว่า พลเอกประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม สั่งการทุกเหล่าทัพ เสริมกำลังพลและเครื่องมือช่างเข้าไปช่วยวิกฤตอุทกภัยในหลายพื้นที่จังหวัด ภาคเหนือ ภาคอีสาน ภาคกลาง และกรุงเทพมหานคร เพื่อช่วยเหลือประชาชนที่ประสบอุทกภัย และร่วมกันรับมือกับปริมาณน้ำสะสมที่มีมากจากฝนตกต่อเนื่องและผลกระทบที่จะเกิดขึ้นจากน้ำทะเลหนุนสูง ระหว่าง 5-13 ตุลาคม 2565 โดยให้ประสานกับฝ่ายปกครองในพื้นที่ เข้าไปช่วยเหลือประชาชนที่อาจได้รับผลกระทบเพิ่มเติม ย้ำให้การช่วยเหลือโรงพยาบาล โรงเรียนที่น้ำท่วมขัง และช่วยเหลือดูแลชาวบ้านที่ยังติดค้างในพื้นที่ให้ทั่วถึง
โฆษกกระทรวงกลาโหมกล่าวเพิ่มเติมว่า ขณะนี้กำลังพลจากทุกเหล่าทัพ ยังคงอยู่ในพื้นที่ให้การช่วยเหลือประชาชนที่ประสบอุทกภัยต่อเนื่องมา โดยได้เสริมกำลังพลและเครื่องมือช่างเข้าไปรับมือวิกฤตอุทกภัย พื้นที่เสี่ยงที่มีน้ำป่าไหลหลากและน้ำล้นตลิ่งแล้ว ในพื้นที่จังหวัดภาคเหนือ อ.เชียงดาว อ.แม่แตง จังหวัดเชียงใหม่ อ.หล่มสัก จังหวัดเพชรบูรณ์ อ.พยุหคีรี จังหวัดนครสวรรค์ จังหวัดพิจิตร จังหวัดสุโขทัย และจังหวัดนครสวรรค์ รวมทั้งพื้นที่จังหวัดภาคอีสาน นครราชสีมา หนองบัวลำภู และสุรินทร์ และพื้นที่ 11 จังหวัดภาคกลาง (ชัยนาท สิงห์บุรี อ่างทอง อุทัยธานี อยุธยา สุพรรณบุรี ลพบุรี สระบุรี ปทุมธานี นนทบุรี และสมุทรปราการ) ยังคงการช่วยเหลือดูแลประชาชนและเสริมความแกร่งแนวกันดินริมเจ้าพระยา และเร่งระบายน้ำในพื้นที่น้ำท่วมขังลงลำน้ำสายหลัก
สำหรับพื้นที่กรุงเทพมหานคร ยังคงสนับสนุนทำงานร่วมกับ กทม. อย่างใกล้ชิด ช่วยดูแลชุมชนริมเจ้าพระยา รวมทั้งเสริมแนวกั้นน้ำและสนับสนุนการระบายน้ำอย่างต่อเนื่อง โดยในพื้นที่ถนนบางเขน แจ้งวัฒนะ และบางนา ที่มีน้ำท่วมขังการจราจรติดขัด ได้จัดชุดช่างและยานพาหนะเข้าไปช่วยอำนวยความสะดวกการเดินทาง และบรรเทาความเดือดร้อนของประชาชนไปพร้อมกัน
สามารถคลิกเพื่อดาวโหลดวีดิทัศน์

ที่มา : https://www.thaigov.go.th/news/contents/details/60075