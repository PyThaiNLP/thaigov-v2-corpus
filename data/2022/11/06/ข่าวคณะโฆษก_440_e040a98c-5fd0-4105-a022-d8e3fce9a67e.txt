รัฐบาลไทย-ข่าวทำเนียบรัฐบาล-รองโฆษก‘รัชดา’เอาจริง แจ้งความสน.ดุสิต หลังถูกมิจฉาชีพสร้างเฟซบุ๊กปลอม “ดร.รัชดา ธนาดิเรก” ส่งข้อความหลอกรับเงินบริจาค


วันพุธที่ 19 ตุลาคม 2565
พิมพ์
รองโฆษก‘รัชดา’เอาจริง แจ้งความสน.ดุสิต หลังถูกมิจฉาชีพสร้างเฟซบุ๊กปลอม “ดร.รัชดา ธนาดิเรก” ส่งข้อความหลอกรับเงินบริจาค
รองโฆษก‘รัชดา’เอาจริง แจ้งความสน.ดุสิต หลังถูกมิจฉาชีพสร้างเฟซบุ๊กปลอม “ดร.รัชดา ธนาดิเรก” ส่งข้อความหลอกรับเงินบริจาค
วันที่ 19 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า จากการที่มีผู้สร้างเฟซบุ๊กปลอมโดยใช้ชื่อว่า “ดร.รัชดา ธนาดิเรก” ส่งข้อความไปยังบรรดาผู้ใช้เฟซบุ๊กโดยอ้างว่าขอรับเงินบริจาคให้แก่โรงเรียน ต่างจังหวัด ซึ่งไม่เป็นความจริงและถือเป็นการหลอกลวงประชาชนด้วยนั้น ล่าสุด เมื่อเวลา 14.00 น. ตนได้เดินทางไปแจ้งความกับเจ้าหน้าที่ตำรวจสน.ดุสิต โดยต้องการให้เจ้าหน้าที่ตำรวจดำเนินคดีกับผู้ที่กระทำการดังกล่าวขั้นเด็ดขาด เพื่อไม่ให้คนทำผิดลอยนวล หรือบุคคลอื่นที่คิดจะกระทำเช่นนี้แล้วเห็นว่าตัวเองจะไม่ถูกดำเนินคดี ทั้งนี้ จากเหตุการณ์ดังกล่าว อาจเป็นไปได้ว่าเจ้าของบัญชีนี้ที่เปิดรับเงินบริจาคเป็นบัญชีม้า และทำเป็นขบวนการ
นางสาวรัชดา กล่าวอีกว่า กรณีการบริจาคเงินผ่านทางออนไลน์นั้น ขอให้ประชาชนต้องตรวจสอบด้วยว่าชื่อบัญชีผู้รับโอนนั้นตรงกับชื่อผู้ขอให้โอนหรือไม่ ขอให้เช็ครายละเอียดให้แน่ใจว่าจะไม่ถูกหลอกให้โอนเงิน โดยเฉพาะการแอบอ้างเพื่อนทางเฟซบุ๊ก และไลน์ หากมีข้อความทักมาให้ช่วยเหลือเรื่องเงิน อย่าเพิ่งหลงเชื่อ ขอให้โทรศัพท์สอบถามข้อมูลให้ถูกต้องก่อน รวมถึงประชาชนทั่วไปอย่าหลงเชื่อเป็นเหยื่อเปิดบัญชีม้าโดยเด็ดขาด
“ดิฉันได้ดำเนินการลงบันทึกประจำวันกับเจ้าหน้าที่ตำรวจ สน.ดุสิตแล้ว สำหรับผู้เสียหายที่โดนมิจฉาชีพออนไลน์หลอกสามารถแจ้งความผ่านช่องทางออนไลน์ได้ 24 ชั่วโมง ได้ทุกที่ ทุกเวลา ได้ที่ศูนย์รับแจ้งความออนไลน์ เว็บไซต์ศูนย์ฯ  https://thaipoliceonline.com” นางสาวรัชดา กล่าว

ที่มา : https://www.thaigov.go.th/news/contents/details/60625