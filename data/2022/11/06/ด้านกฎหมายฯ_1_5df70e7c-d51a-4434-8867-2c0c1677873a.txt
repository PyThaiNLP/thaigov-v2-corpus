รัฐบาลไทย-ข่าวทำเนียบรัฐบาล-สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๕ ภายใต้แนวคิด ๙๐ พรรษา


วันจันทร์ที่ 29 สิงหาคม 2565
พิมพ์
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๕ ภายใต้แนวคิด ๙๐ พรรษา
สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๕ ภายใต้แนวคิด ๙๐ พรรษาแม่ของแผ่นดิน “ร้อยความรักรวมดวงใจประชาไทยร่มเย็น”
ในวันอาทิตย์ที่ ๒๘ สิงหาคม ๒๕๖๕ เวลา ๑๖.๐๐ น. สมเด็จพระเจ้าลูกเธอ เจ้าฟ้าพัชรกิติยาภา นเรนทิราเทพยวดี กรมหลวงราชสาริณีสิริพัชร มหาวัชรราชธิดา เสด็จทรงเป็นประธานในงานมหกรรมกองทุนแม่ของแผ่นดิน ประจำปี ๒๕๖๕ ภายใต้แนวคิด ๙๐ พรรษาแม่ของแผ่นดิน “ร้อยความรักรวมดวงใจประชาไทยร่มเย็น” โดยมี นายสมศักดิ์ เทพสุทิน รัฐมนตรีว่าการกระทรวงยุติธรรม ในฐานะประธานกรรมการและผู้อำนวยการศูนย์อำนวยการป้องกันและปราบปรามยาเสพติดแห่งชาติ เป็นผู้กราบทูลรายงานวัตถุประสงค์การจัดงานมหกรรมฯ พร้อมด้วย นางพงษ์สวาท กายอรุณสุทธิ์ ปลัดกระทรวงยุติธรรม นายวิชัย ไชยมงคล เลขาธิการคณะกรรมการป้องกันและปราบปรามยาเสพติด (เลขาธิการ ป.ป.ส.) ปลัดกระทรวงมหาดไทย ปลัดกรุงเทพมหานคร หัวหน้าส่วนราชการที่เกี่ยวข้อง และผู้แทนหมู่บ้าน/ชุมชนกองทุนแม่ของแผ่นดิน ร่วมรับเสด็จ จำนวน ๖๐๐ คน ณ ห้องรอยัลจูบิลี่ บอลรูม อาคารชาเลนเจอร์ อิมแพ็ค เมืองทองธานี จังหวัดนนทบุรี
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า การจัดงานมหกรรมกองทุนแม่ของแผ่นดิน ประจำปี ๒๕๖๕ ครั้งนี้ มีวัตถุประสงค์เพื่อรับพระราชทานเงินขวัญถุงกองทุนแม่ของแผ่นดินแก่หมู่บ้าน/ชุมชนกองทุนแม่ของแผ่นดินใหม่ ประจำปี ๒๕๖๔ - ๒๕๖๕ ซึ่งมีหมู่บ้านชุมชนต้นกล้า ๑,๐๒๓ แห่ง ปี ๒๕๖๕ มี ๑,๐๒๙ แห่ง รวมเป็น ๒,๐๕๒ แห่ง ที่มีความมุ่งมั่นในการป้องกันและแก้ไขปัญหายาเสพติด นำมาซึ่งความสงบสุข และความปลอดภัยร่มเย็นในหมู่บ้านชุมชนมาอย่างต่อเนื่อง โดยได้รับความร่วมมือจากกรมการพัฒนาชุมชน กรมส่งเสริมการปกครองท้องถิ่น กองอำนวยการรักษาความมั่นคงภายในราชอาณาจักร (กอ.รมน.) กรุงเทพมหานคร และภาคประชาชน ที่ได้ร่วมกันเสริมสร้างหมู่บ้านต้นกล้ากองทุนแม่ของแผ่นดินใหม่ขึ้นอย่างต่อเนื่องเป็นประจำทุกปี ปัจจุบันมีกองทุนแม่ของแผ่นดิน จากจำนวนหมู่บ้านทั้งหมด ๒๔,๔๕๕ แห่ง ของหมู่บ้านทั่วประเทศ
โดยในปีนี้ มีกิจกรรมสำคัญประกอบด้วย พิธีพระราชทานเงินขวัญถุงกองทุนแม่ของแผ่นดิน แก่หมู่บ้าน/ชุมชนกองทุนแม่ของแผ่นดินใหม่ ประจำปี ๒๕๖๕ โดยมี นายสุทธิพงษ์ จุลเจริญ ปลัดกระทรวงมหาดไทย และนายขจิต ชัชวานิชย์ ปลัดกรุงเทพมหานคร เป็นผู้แทนหมู่บ้าน/ชุมชนกองทุนแม่ของแผ่นดินเข้ารับพระราชทาน นอกจากนี้ยังมีนิทรรศการแสดงผลการดำเนินงานกองทุนแม่ของแผ่นดินจากพื้นที่ต่าง ๆ เพื่อร่วมกันแลกเปลี่ยนเรียนรู้บทเรียนในการดำเนินงาน ทั้งนี้ตลอดการจัดงานมหกรรมกองทุนแม่ของแผ่นดิน อยู่ภายใต้มาตรการป้องกันการแพร่ระบาดของโรคติดเชื้อไวรัสโคโรนา 2019 (COVID - 2019) ซึ่งเป็นไปตามแนวทางปฏิบัติของกระทรวงสาธารณสุข
นายวิชัย ไชยมงคล เลขาธิการ ป.ป.ส. กล่าวเพิ่มเติมว่า ด้วยสำนึกในพระมหากรุณาธิคุณของ สมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ที่ทรงห่วงใยปัญหายาเสพติด และได้พระราชทานพระราชทรัพย์ส่วนพระองค์ จนก่อเกิดเป็นกองทุนแม่ของแผ่นดิน ตั้งแต่ปี ๒๕๔๖ เป็นต้นมา สำนักงาน ป.ป.ส. ได้ดำเนินกิจกรรมมาอย่างต่อเนื่องทุกปี เพื่อต่อยอด พัฒนา ตลอดจนเสริมสร้างความเข้มแข็งหมู่บ้าน/ชุมชน เสริมสร้างสภาพแวดล้อมเพื่อการป้องกัน เฝ้าระวังยาเสพติด การสร้างพื้นที่ปลอดภัยในชุมชน พัฒนาเด็ก เยาวชน และครอบครัว รวมทั้งป้องกันกลุ่มเสี่ยง สงเคราะห์ผู้เดือดร้อน ผู้ตกทุกข์ได้ยาก สนับสนุนการพัฒนาความเป็นอยู่แบบพอเพียงในหมู่บ้าน และแก้ไขปัญหาผู้เสพ/ผู้ติดยาเสพติดในหมู่บ้าน/ชุมชน เพื่อพลิกฟื้นให้เป็นหมู่บ้าน/ชุมชนที่เข้มแข็ง สร้างความปลอดภัยและความสงบสุขให้เกิดขึ้นในพื้นที่อย่างยั่งยืน และทุกคนสามารถร่วมเป็นส่วนหนึ่งในการป้องกันและแก้ไขปัญหายาเสพติดในหมู่บ้าน/ชุมชนของตนเอง โดยแจ้งเบาะแสยาเสพติด สายด่วน ป.ป.ส. โทร.๑๓๘๖

ที่มา : https://www.thaigov.go.th/news/contents/details/58557