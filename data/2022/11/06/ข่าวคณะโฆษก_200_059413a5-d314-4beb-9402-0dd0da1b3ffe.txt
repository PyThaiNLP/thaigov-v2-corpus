รัฐบาลไทย-ข่าวทำเนียบรัฐบาล-ครม.รับทราบการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565ส่วนกลางดำเนินการในวันที่ 13 ตุลาคมนี้ ณ วัดบวรนิเวศวิหาร


วันอังคารที่ 20 กันยายน 2565
พิมพ์
ครม.รับทราบการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565ส่วนกลางดำเนินการในวันที่ 13 ตุลาคมนี้ ณ วัดบวรนิเวศวิหาร
ครม.รับทราบการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565ส่วนกลางดำเนินการในวันที่ 13 ตุลาคมนี้ ณ วัดบวรนิเวศวิหาร
วันที่ 20 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า คณะรัฐมนตรี(ครม.)รับทราบเกี่ยวกับการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565 เพื่อเป็นการเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ในการสนับสนุนและส่งเสริมพระภิกษุและสามเณร ให้ได้มีโอกาสศึกษาพระปริยัติธรรมและพระธรรมอย่างลึกซึ้ง โดยจะเริ่มดำเนินการในส่วนกลางในวันที่ 13 ตุลาคม 2565 ณ วัดบวรนิเวศวิหาร และส่วนภูมิภาคและคณะหนทั้ง 4 หน ในระหว่างวันที่ 14 ตุลาคม-15 พฤศจิกายน 2565 ณ วัดที่กำหนด
โดยในปี 2564 ที่ผ่านมา มียอดเงินบริจาคในพิธีทอดผ้าป่า เพื่อสนับสนุนโครงการทุนเล่าเรียนหลวงสำหรับพระสงฆ์ไทย จำนวน 102 ล้านบาท แยกเป็นส่วนกลาง 38 ล้านบาท และส่วนภูมิภาค 64 ล้านบาท
น.ส.ไตรศุลีกล่าวว่า โครงการทุนเล่าเรียนหลวงสำหรับพระสงฆ์ไทยเป็นโครงการที่พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพระบรมราชานุญาตให้จัดพิธีทอดผ้าป่าเพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ประกอบกับ มหาเถรสมาคมได้มีมติให้คณะสงฆ์สนับสนุนและขอความร่วมมือจากจังหวัดต่างๆ ทั้งในส่วนกลางและส่วนภูมิภาคทั่วประเทศ โดยจัดพิธีทอดผ้าป่าฯวันที่ 13 ตุลาคม ของทุกปี ซึ่งเป็นวันคล้ายวันสวรรคตของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้ทรงพระราชทานจัดตั้งโครงการฯ

ที่มา : https://www.thaigov.go.th/news/contents/details/59466