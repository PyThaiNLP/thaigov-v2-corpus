รัฐบาลไทย-ข่าวทำเนียบรัฐบาล-รัฐบาลพร้อมโชว์ แพลตฟอร์มการค้าดิจิทัลระหว่างประเทศ NDTP รองรับธุรกรรมจำนวนมาก ในงานเอเปค พ.ย.นี้


วันพุธที่ 26 ตุลาคม 2565
พิมพ์
รัฐบาลพร้อมโชว์ แพลตฟอร์มการค้าดิจิทัลระหว่างประเทศ NDTP รองรับธุรกรรมจำนวนมาก ในงานเอเปค พ.ย.นี้
รัฐบาลพร้อมโชว์ แพลตฟอร์มการค้าดิจิทัลระหว่างประเทศ NDTP รองรับธุรกรรมจำนวนมาก ในงานเอเปค พ.ย.นี้
วันนี้ 26 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยถึงความก้าวหน้าการดำเนินการพัฒนาแพลตฟอร์มการค้าดิจิทัลระหว่างประเทศ (Thailand National Digital Trade Platform: NDTP) ซึ่งปัจจุบันสำนักงานคณะกรรมการพัฒนาระบบราชการ (สำนักงาน ก.พ.ร.) ได้พัฒนาต้นแบบของแพลตฟอร์ม NDTP เสร็จเรียบร้อยแล้ว  เพื่อให้เป็นแพลตฟอร์มหลักในการขับเคลื่อนธุรกิจการค้าระหว่างประเทศ สามารถรองรับธุรกรรมจำนวนมาก รวมถึงมาตรฐานด้านเอกสารที่ใช้ในการทำธุรกรรมที่แตกต่างกันในแต่ละประเทศคู่ค้าได้  ขณะนี้ คณะกรรมการร่วมภาคเอกชน 3 สถาบัน (กกร.) ประกอบด้วย สภาหอการค้าแห่งประเทศไทย สภาอุตสาหกรรมแห่งประเทศไทย สมาคมธนาคารไทย กำลังพัฒนาขีดความสามารถของระบบต่อยอดจากต้นแบบที่ศึกษาไว้ และอยู่ระหว่างการทดสอบเชื่อมต่อการใช้งานกับ 2 แพลตฟอร์มการค้าระหว่างประเทศ คือ
1.TradeWaltz ของประเทศญี่ปุ่น เป็นแพลตฟอร์มการแบ่งปันข้อมูลทางการค้าระหว่างประเทศ ช่วยอำนวยความสะดวกให้กับภาคธุรกิจในการเข้าถึงข้อมูลของบริษัทต่างๆ ที่เข้าร่วมระบบทั้งประเภทสินค้า เส้นทางการจัดจำหน่าย และข้อมูลธุรกรรมการนำเข้า-ส่งออก รวมถึงเชื่อมโยงข้อมูลกับภาครัฐ ที่ทำให้ธุรกิจสามารถตัดสินใจและค้นหาคู่ค้าที่มีศักยภาพสูงสุดได้ดีขึ้น
2.The Networked Trade Platform (NTP) ของประเทศสิงคโปร์ เป็นแพลตฟอร์มทางการค้าระหว่างประเทศที่ให้บริการแบบครบวงจรภายใต้การดำเนินงานของหน่วยงานภาครัฐหลายแห่งของสิงคโปร์ เพื่อเป็นศูนย์กลางการค้า การเงิน และห่วงโซ่อุปทานชั้นนำของโลก
การทดสอบเชื่อมต่อการใช้งานในระยะแรก จะดำเนินการรับส่งเอกสารอิเล็กทรอนิกส์ 3 รายการ ได้แก่ 1)ใบสั่งซื้อสินค้า 2)ใบแจ้งหนี้ และ 3)ใบแสดงรายการบรรจุหีบห่อ หากเอกสารดังกล่าวเป็นไปตามมาตรฐานสากล จะทำให้ภาคเอกชนลดค่าใช้จ่ายในการเตรียมเอกสารและลดเวลาการดำเนินการนำเข้า-ส่งออกได้ อีกทั้งหน่วยงานภาครัฐที่เกี่ยวข้องสามารถตรวจสอบเอกสารได้อย่างรวดเร็ว แม่นยำ และมีประสิทธิภาพ
นางสาวรัชดา กล่าวด้วยว่า  คณะกรรมการร่วมภาคเอกชน 3 สถาบัน จะแสดงระบบทดสอบการรับส่งเอกสารอิเล็กทรอนิกส์ที่ใช้ในการค้าระหว่างประเทศให้กับประเทศคู่ค้าในเวทีการประชุมเอเปค หัวข้อ APEC Digital Trade Transformation Work Programme ในเดือนพฤศจิกายน 2565 นี้ด้วย สำหรับระยะต่อไป จะดำเนินการ เช่น ศึกษาแนวทางในการปรับปรุงกฎหมายเพื่อสนับสนุนการขับเคลื่อนแพลตฟอร์ม NDTP และพิจารณาประเทศที่มีความพร้อมเพื่อขยายผลการดำเนินการแพลตฟอร์ม NDTP ในอนาคต ซึ่งปัจจุบันได้เริ่มเจรจากับจีน เยอรมนี สหราชอาณาจักร ออสเตรเลีย และนิวซีแลนด์แล้ว

ที่มา : https://www.thaigov.go.th/news/contents/details/60873