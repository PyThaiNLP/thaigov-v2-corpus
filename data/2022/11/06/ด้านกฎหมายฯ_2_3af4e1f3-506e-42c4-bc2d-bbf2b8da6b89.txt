รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม เปิดงาน “HOPE ความหวัง หลังกำแพง” โชว์ของเปิดร้านสินค้านักโทษ ยันไม่เคยคิดทิ้งผู้ต้องขัง พร้อมให้ความรู้ สร้างอาชีพ


วันพุธที่ 14 กันยายน 2565
พิมพ์
รัฐมนตรีว่าการกระทรวงยุติธรรม เปิดงาน “HOPE ความหวัง หลังกำแพง” โชว์ของเปิดร้านสินค้านักโทษ ยันไม่เคยคิดทิ้งผู้ต้องขัง พร้อมให้ความรู้ สร้างอาชีพ
รัฐมนตรีว่าการกระทรวงยุติธรรม เปิดงาน “HOPE ความหวัง หลังกำแพง” โชว์ของเปิดร้านสินค้านักโทษ ยันไม่เคยคิดทิ้งผู้ต้องขัง พร้อมให้ความรู้ สร้างอาชีพ ชวนประชาชนร่วมงานซื้อของ เป็นกำลังใจให้โอกาสผู้ก้าวพลาด
เมื่อวันที่ 29 ส.ค. เวลา 17.00 น. ที่เรือนจำกลางคลองเปรม นายสมศักดิ์ เทพสุทิน รมว.ยุติธรรม เป็นประธานในพิธีเปิดงานนิทรรศการผลิตภัณฑ์ราชทัณฑ์ ประจำปี 2565 (ครั้งที่ 53) “ HOPE ความหวัง หลังกำแพง” โดยมี ว่าที่ ร.ต.ธนกฤต จิตรอารีย์รัตน์ เลขานุการ รมว.ยุติธรรม นายสหการณ์ เพ็ชรนรินทร์ รองปลัดกระทรวงยุติธรรม นายอายุตม์ สินธพพันธุ์ อธิบดีกรมราชทัณฑ์ ผู้บริหารกระทรวง และข้าราชการ ร่วมงาน โดยก่อนเปิดงานมีการแสดงจากผู้ต้องขังจากเรือนจำต่างๆ และการแสดงดนตรีจาก แพท เพาเวอร์แพท นักร้องและอดีตผู้ต้องขัง
นายสมศักดิ์ กล่าวเปิดงานว่า การจัดงานได้สะท้อนให้เห็นถึงความมุ่งมั่น ตั้งใจ ของกรมราชทัณฑ์ในการพัฒนาพฤตินิสัยผู้ก้าวพลาด และการเปิดโอกาส ให้ผู้อยู่หลังกำแพง ซึ่งได้รับการปรับปรุง เปลี่ยนแปลง พัฒนาพฤตินิสัย ด้วยการฝึกฝน เรียนรู้ ระเบียบวินัย การฝึกสมาธิ การศึกษา ทั้งคณิตศาสตร์ ภาษาอังกฤษ และนิคมอุตสาหกรรมราชทัณฑ์ เพื่อเตรียมความพร้อมการกลับสู่สังคม ขณะเดียวกัน การฝึกอาชีพต่างๆ เป็นสิ่งสำคัญ ที่เราผลักดันมาอย่างต่อเนื่อง งานในวันนี้มีสินค้าหลากหลายเหล่านี้ เป็นผลงานของผู้ต้องขัง เช่น งานเฟอร์นิเจอร์เครื่องเรือนไม้ งานประดิษฐ์ งานผ้าไหม ผ้าทอ งานบริการอาหารเครื่องดื่ม การจำลองรูปแบบเรือนจำท่องเที่ยวและเกษตร และการแสดงศักยภาพด้านการแสดงต่างๆ ที่ได้รับการฝึกฝนเรียนรู้ จากหลังกำแพง
"ผมขอยืนยันว่า กระทรวงยุติธรรม โดยกรมราชทัณฑ์ ไม่เคยทอดทิ้งผู้ต้องขัง ซึ่งการทำงาน 3 ปี ของผม พยายามคิดโครงการต่างๆ เพื่อให้ผู้ต้องขังมีความรู้ มีรายได้แม้อยู่ในเรือนจำ และมีอาชีพ อย่างยั่งยืน เมื่อก้าวผ่านกำแพงนี้ ผมอยากฝากผู้ประกอบการ และสังคม ช่วยกันเปิดโอกาส เปิดรับผู้ก้าวพลาดเหล่านี้ เพราะในเวลาที่รับผิด เขาได้รับการฝึกอบรมที่หลากหลาย ขัดเกลาจิตใจ ดังนั้น เมื่อเขามีอาชีพ มีรายได้เลี้ยงครอบครัว ก็จะไม่กลับไปกระทำผิดซ้ำ สุดท้ายนี้ อยากเชิญชวน พี่น้องประชาชนทั่วประเทศ เข้าร่วมงาน นิทรรศการฯ และขอให้มาช่วยกันอุดหนุนสินค้าต่างๆ เพื่อเป็นกำลังใจให้กับผู้ก้าวพลาด" นายสมศักดิ์ กล่าว
จากนั้นนายสมศักดิ์ ได้มอบรางวัลการประกวดเครื่องเรือนไม้จากฝีมือผู้ต้องขัง และการสวนสนาม และได้เยี่ยมชมบูธและร้านค้าต่างๆ ที่นำสินค้าจากผู้ต้องขังจากเรือนจำทั่วประเทศมาจัดแสดง อาทิ เครื่องไม้ โต๊ะ ตู้ เตียง อาหารคาว หวาน และของที่ระลึก

ที่มา : https://www.thaigov.go.th/news/contents/details/58584