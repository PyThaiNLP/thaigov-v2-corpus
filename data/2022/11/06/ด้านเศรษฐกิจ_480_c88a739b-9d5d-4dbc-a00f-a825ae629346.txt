รัฐบาลไทย-ข่าวทำเนียบรัฐบาล-กรมทางหลวง เตรียมความพร้อมอำนวยความสะดวกและความปลอดภัย รองรับการเดินทางของผู้ใช้เส้นทาง บนเครือข่ายทางหลวง


วันพุธที่ 12 ตุลาคม 2565
กรมทางหลวง เตรียมความพร้อมอำนวยความสะดวกและความปลอดภัย รองรับการเดินทางของผู้ใช้เส้นทาง บนเครือข่ายทางหลวง
ในช่วงวันหยุดยาว 13 - 16 ตุลาคม 2565
นายมนตรี เดชาสกุลสม รองอธิบดีกรมทางหลวง กระทรวงคมนาคม เปิดเผยว่า เนื่องในวันหยุดราชการต่อเนื่อง ระหว่างวันที่ 13 - 16 ตุลาคม 2565 ซึ่งคาดว่าจะมีประชาชนเดินทางกลับภูมิลำเนาและท่องเที่ยวเป็นจำนวนมาก
กรมทางหลวง (ทล.) จึงได้ดำเนินการตามมาตรการอำนวยความสะดวกและความปลอดภัยตามนโยบายของ นายศักดิ์สยาม ชิดชอบ รัฐมนตรีว่าการกระทรวงคมนาคม ในการบูรณาการเพื่อเตรียมความพร้อมรองรับการเดินทางของผู้ใช้เส้นทางบนเครือข่ายทางหลวง โดย ทล. ได้สั่งการให้ทุกหน่วยงานในสังกัดประกอบด้วย สำนักงานทางหลวง แขวงทางหลวง และแขวงทางหลวงพิเศษระหว่างเมือง จัดเตรียมเจ้าหน้าที่และอุปกรณ์อำนวยความปลอดภัย รถตรวจการณ์ (Mobile VMS) ให้มีความพร้อมในการออกปฏิบัติงานเมื่อเกิดอุบัติเหตุหรือจราจรติดขัดสะสมบนเส้นทาง พร้อมบูรณาการร่วมกับตำรวจทางหลวง ตำรวจท้องที่ ในการบริหารสัญญาณไฟจราจร หากพบว่ามีปริมาณจราจรหนาแน่นจะจัดช่องทางพิเศษ (Reversible Lane) เพิ่มอีกด้วย สำหรับโครงการที่อยู่ระหว่างการก่อสร้างจะทำการคืนพื้นผิวจราจรให้มีช่องจราจรเท่าเดิม เพื่อให้มีผลกระทบต่อการเดินทางน้อยที่สุด พร้อมตรวจสอบป้ายระหว่างงานก่อสร้าง ไฟฟ้าแสงสว่าง อุปกรณ์อำนวยความปลอดภัยต่าง ๆ ให้เป็นไปตามมาตรฐานงานก่อสร้าง รวมถึงจัดเตรียมห้องน้ำบริเวณสำนักงานหมวดทางหลวงทั่วประเทศเพื่อให้บริการประชาชนที่จะมาจอดพักรถหรือเข้าห้องน้ำ นอกจากนี้ ทล. ยังได้สั่งการให้บริหารจัดการช่องทางบริเวณหน้าด่านเก็บเงินบนทางหลวงพิเศษหมายเลข 7 และทางหลวงพิเศษหมายเลข 9 เพื่ออำนวยความสะดวกและหลีกเลี่ยงปัญหาการจราจรติดขัดบริเวณหน้าด่าน
ทั้งนี้ ประชาชนสามารถสอบถามข้อมูลเส้นทาง สภาพการจราจร แจ้งเหตุด่วนเหตุร้าย หรือขอความช่วยเหลือได้ที่ สายด่วนกรมทางหลวง 1586 (โทรฟรี 24 ชั่วโมง) สายด่วนมอเตอร์เวย์ 1586 กด 7 และตำรวจทางหลวง 1193

ที่มา : https://www.thaigov.go.th/news/contents/details/60365