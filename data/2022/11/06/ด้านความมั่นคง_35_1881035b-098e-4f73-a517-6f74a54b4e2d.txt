รัฐบาลไทย-ข่าวทำเนียบรัฐบาล-การประชุมคณะกรรมการผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ (คผบ.จชต.) ครั้งที่ 8/2565


วันเสาร์ที่ 3 กันยายน 2565
พิมพ์
การประชุมคณะกรรมการผู้แทนพิเศษของรัฐบาลในการแก้ไขปัญหาจังหวัดชายแดนภาคใต้ (คผบ.จชต.) ครั้งที่ 8/2565
เมื่อวันศุกร์ที่ 2 กันยายน 2565 เวลา 14.00 น.
ด้วย รัฐมนตรีช่วยว่าการกระทรวงกลาโหม (พลเอก ชัยชาญ ช้างมงคล)/ประธานกรรมการผู้แทนพิเศษ
ของรัฐบาลในการแก้ไขปัญหาจังหวัดชายแดนภาคใต้ เป็นประธานการประชุมคณะกรรมการผู้แทนพิเศษของรัฐบาลฯ (คผบ.จชต.) ครั้งที่ 8/2565 เมื่อวันศุกร์ที่ 2 กันยายน 2565 เวลา 14.00 น. ณ ห้องประชุมวิจิตรวาทการ ชั้น 3 สำนักงานสภาความมั่นคงแห่งชาติ (สมช.) ทำเนียบรัฐบาล กรุงเทพฯ และประชุมทางไกลผ่านระบบจอภาพ (Video Conference System) โดยมี สมช./สำนักงานเลขานุการคณะกรรมการขับเคลื่อนการแก้ไขปัญหาจังหวัดชายแดนภาคใต้ (สล.คปต.) เป็นฝ่ายเลขานุการ พร้อมทั้งมีกรรมการผู้แทนพิเศษของรัฐบาลฯ และส่วนราชการที่เกี่ยวข้องทั้งในระดับส่วนกลางและในระดับพื้นที่ รวมถึงทางจังหวัดเข้าร่วมประชุมด้วย
ที่ประชุมได้รับทราบสรุปผลการขับเคลื่อนงานของกรรมการผู้แทนพิเศษของรัฐบาลฯ ทั้ง 6 ด้าน ภายใต้จุดเน้นสำคัญตามแผนงานบูรณาการขับเคลื่อนการแก้ไขปัญหาจังหวัดชายแดนภาคใต้ ปีงบประมาณ พ.ศ. 2565 โดยมีสรุปรายละเอียดที่สำคัญ ดังนี้
1) ด้านความมั่นคง ได้ขับเคลื่อนงานในเรื่อง การเพิ่มประสิทธิภาพงานข่าวกรองและบูรณาการฐานข้อมูลความมั่นคงพื้นที่ และการรักษาความปลอดภัยในชีวิตและทรัพย์สินของประชาชน โดยติดตาม ประสาน และให้ข้อเสนอแนะแก่หน่วยงานที่เกี่ยวข้อง ให้มีการติดตามสถานการณ์อย่างใกล้ชิด และให้เจ้าหน้าที่ผู้ปฏิบัติดูแลรักษาความปลอดภัยในชีวิตและทรัพย์สินของประชาชนอย่างจริงจัง และรัดกุม ทั้งนี้ ได้ติดตามความคืบหน้ากลไกขับเคลื่อนงานในด้านความมั่นคงเพื่อสร้างบรรยากาศที่เกื้อกูลต่อการพูดคุยสันติสุขฯ
2) ด้านการต่างประเทศ ได้ติดตามพัฒนาการและการประสานงานกับองค์กรต่างประเทศที่ดำเนินงานในพื้นที่ จชต. รวมถึงการชี้แจงสร้างความเข้าใจเกี่ยวกับนโยบายและแนวทางของรัฐบาลในการแก้ไขปัญหา จชต. ผ่านเวทีการเสวนา และการให้สัมภาษณ์สื่อต่างประเทศ รวมทั้ง พัฒนาคู่มือปฏิบัติงานเพื่อเสริมสร้างความเข้าใจและภาพลักษณ์ที่ดีของไทยในเวทีระหว่างประเทศ
3) ด้านเศรษฐกิจ ได้ติดตามการขับเคลื่อนโครงการตำบลมั่นคง มั่งคั่ง ยั่งยืนใน จชต. โดยเฉพาะกิจกรรมสำคัญของหน่วยรับงบประมาณ อาทิ การเลี้ยงโคเนื้อ ธนาคารแพะ การเลี้ยงปูทะเล และการยกระดับของกลุ่มผู้ปลูกผัก รวมทั้ง ได้ติดตามการขับเคลื่อนโครงการพัฒนาเศรษฐกิจและส่งเสริมศักยภาพพื้นที่ อาทิ ธนาคารปูม้า นอกจากนี้ ได้ติดตามเรื่องสำคัญตามที่ประธาน คผบ.จชต. มอบหมาย ได้แก่ ปัญหาโครงการนำเรือประมงออกนอกระบบฯ การจัดหางานให้กับแรงงานใน จชต. ไปทำงานในซาอุดีอาระเบีย และ การขับเคลื่อนกลไกสภาสันติสุขตำบล
4) ด้านการศึกษา ได้ขับเคลื่อนงานในเรื่อง การศึกษาและเสนอแนะแนวทางพัฒนาทักษะด้านภาษาเพื่อการสื่อสารในพื้นที่ จชต. รวมทั้ง ได้ขับเคลื่อนกิจกรรมที่เสริมสร้างภูมิคุ้มกันทางความคิดในกลุ่มเยาวชนและกลุ่มสตรี ควบคู่กับการให้ความสำคัญกับการเสริมสร้างความเข้าใจผู้นำศาสนาด้วยการสร้างชุมชนศรัทธา (กำปงตักวา)
5) ด้านสังคมพหุวัฒนธรรม ได้ขับเคลื่อนงานในเรื่อง การเสริมสร้างสังคมพหุวัฒนธรรมที่เข้มแข็ง รวมทั้ง การอำนวยความยุติธรรมและเยียวยาผู้ได้รับผลกระทบและความเสียหายจากเหตุการณ์ความไม่สงบในพื้นที่ ควบคู่กับการแก้ไขปัญหาสถานะและสิทธิของคนไทยที่ตกหล่นทางทะเบียนราษฎร
6) ด้านประสานการมีส่วนร่วม ได้ขับเคลื่อนงานในเรื่อง ส่งเสริมบทบาทสตรีในพื้นที่ จชต. และส่งเสริมอาชีพให้แก่กลุ่มสตรีในพื้นที่ รวมทั้ง ได้เสริมสร้างความเข้าใจในเชิงบวกแก่ประชาชนทั้งในและนอกพื้นที่ จชต.
ทั้งนี้ รัฐมนตรีช่วยว่าการกระทรวงกลาโหม/ประธานกรรมการผู้แทนพิเศษของรัฐบาลฯ ได้เน้นย้ำว่า กลไกคณะกรรมการผู้แทนพิเศษของรัฐบาลฯ มีบทบาทสำคัญในการประสานงานกับหน่วยงานที่เกี่ยวข้องทั้งในส่วนกลางและในระดับพื้นที่ รวมถึงการให้ข้อเสนอแนะที่เป็นประโยชน์ต่อการขับเคลื่อนงานของหน่วยงานที่เกี่ยวข้อง โดยมุ่งเน้นการเชื่อมโยงการดำเนินงานร่วมกับทางจังหวัด โดยในปีงบประมาณ พ.ศ. 2566 ได้ขอให้กรรมการฯ ช่วยติดตาม และประสานการขับเคลื่อนงานร่วมกับ กอ.รมน. และ ศอ.บต. ในฐานะเจ้าภาพมิติด้านความมั่นคงและด้านการพัฒนา ตามจุดเน้นสำคัญที่ สมช./สล.คปต. กำหนดไว้ เพื่อให้เกิดการบูรณาการงาน และประสานสอดคล้องกันอย่างแท้จริงทั้งในระดับนโยบาย ระดับแปลงนโยบายและระดับปฏิบัติ ให้สอดคล้องตามแผนปฏิบัติการที่เกี่ยวข้องภายใต้นโยบาย การบริหารและการพัฒนาจังหวัดชายแดนภาคใต้ เพื่อให้ตอบสนองต่อความต้องการของประชาชนอย่างแท้จริงต่อไป
…………………………………….
สมช./สล.คปต.
2 กันยายน 2565

ที่มา : https://www.thaigov.go.th/news/contents/details/58779