รัฐบาลไทย-ข่าวทำเนียบรัฐบาล-พลเอก ประวิตร ยืนยัน รัฐบาลต้องการให้ประชาชนมีความเป็นอยู่ที่ดีขึ้น มุ่งเน้นแก้ไขปัญหาความเดือดร้อน ขอให้ประชาชนเชื่อมั่นรัฐบาล


วันอาทิตย์ที่ 25 กันยายน 2565
พิมพ์
พลเอก ประวิตร ยืนยัน รัฐบาลต้องการให้ประชาชนมีความเป็นอยู่ที่ดีขึ้น มุ่งเน้นแก้ไขปัญหาความเดือดร้อน ขอให้ประชาชนเชื่อมั่นรัฐบาล
พลเอก ประวิตร ยืนยัน รัฐบาลต้องการให้ประชาชนมีความเป็นอยู่ที่ดีขึ้น มุ่งเน้นแก้ไขปัญหาความเดือดร้อน ขอให้ประชาชนเชื่อมั่นรัฐบาล
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (25 กันยายน 2565) เวลา 14.00 น. พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี  ติดตามสถานการณ์น้ำท่วม ณ สะพานข้ามแม่น้ำป่าสัก (เทศบาลเมืองหล่มสักและเทศบาลตำบลตาลเดี่ยว) อำเภอหล่มสัก จังหวัดเพชรบูรณ์
ภายหลังตรวจเยี่ยมสถานการณ์อุทกภัย และรับฟังบรรยายสรุปสถานการณ์อุทกภัย พลเอก ประวิตร กล่าวพบปะกับประชาชนที่มาให้การต้อนรับว่า การเดินทางมาตรวจราชการในพื้นที่จังหวัดเพชรบูรณ์วันนี้ เนื่องจากมีความห่วงใยในความเดือดร้อนของพี่น้องประชาชนที่ประสบอุทกภัย ทั้งนี้ จากการรายงานของหน่วยงานที่เกี่ยวข้องทำให้รับทราบข้อมูลสถานการณ์น้ำ และความเดือดร้อนของประชาชนจากอุทกภัย ซึ่งจังหวัดเพชรบูรณ์เป็นพื้นที่ที่ประสบปัญหาอุทกภัยทุกปี
พลเอก ประวิตร กล่าวต่อไปว่า จากข้อเสนอแนะและแนวทางในการแก้ไขปัญหาที่ภาคส่วนต่าง ๆ เสนอ จะมอบหมายหน่วยงานที่เกี่ยวข้องรับไปดำเนินการอย่างเร่งด่วนให้เรียบร้อยภายในปี พ.ศ.  2567 ยืนยันรัฐบาลมีนโยบายสำคัญต้องการให้ประชาชนมีความเป็นอยู่ที่ดีขึ้น รัฐบาลมุ่งเน้นแก้ไขปัญหาความเดือดร้อนของประชาชนให้หมดไป ขอให้พี่น้องประชาชนเชื่อมั่นว่า รัฐบาลจะเร่งแก้ไข ปัญหาความเดือดร้อนและอำนวยประโยชน์ให้ทุกท่านอย่างเต็มที่
พลเอก ประวิตร ขอให้ข้าราชการทำงานเพื่อประชาชน ขอให้ประชาชนทุกคนมีสุขภาพกาย สุขภาพใจที่เข้มแข็งปราศจากโรคภัยต่าง ๆ โดยเฉพาะโรคโควิด-19 ดำเนินชีวิตอย่างมีความสุขให้มีความอยู่ดีกินดี เพื่อเป็นแรงสนับสนุนให้รัฐบาลพัฒนาประเทศให้มีความมั่นคง มั่งคั่งและยั่งยืนตลอดไป จากนั้น พลเอก ประวิตร ได้เดินพบปะทักทายกับประชาชนที่มาให้การต้อนรับอย่างเป็นกันเอง ก่อนจะเดินทางกลับกรุงเทพมหานคร

ที่มา : https://www.thaigov.go.th/news/contents/details/59650