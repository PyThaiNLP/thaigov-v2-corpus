รัฐบาลไทย-ข่าวทำเนียบรัฐบาล-โฆษกรัฐบาลเผย รัฐบาลยินดีวอลเลย์บอลหญิงทีมชาติไทยได้ลำดับที่ 1 รายการแข่งขันวอลเลย์บอล อาเซียน กรังด์ปรีซ์ 2022 ครั้งที่ 2 ตอกย้ำความเข้มแข็งของทีมไทย


วันอาทิตย์ที่ 11 กันยายน 2565
โฆษกรัฐบาลเผย รัฐบาลยินดีวอลเลย์บอลหญิงทีมชาติไทยได้ลำดับที่ 1 รายการแข่งขันวอลเลย์บอล อาเซียน กรังด์ปรีซ์ 2022 ครั้งที่ 2 ตอกย้ำความเข้มแข็งของทีมไทย
โฆษกรัฐบาลเผย รัฐบาลยินดีวอลเลย์บอลหญิงทีมชาติไทยได้ลำดับที่ 1 รายการแข่งขันวอลเลย์บอล อาเซียน กรังด์ปรีซ์ 2022 ครั้งที่ 2 ตอกย้ำความเข้มแข็งของทีมไทย
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลแสดงความยินดีและชื่นชมวอลเลย์บอลหญิงทีมชาติไทยที่ยังคงทำผลงานได้ยอดเยี่ยมอย่างต่อเนื่อง และล่าสุดสามารถคว้าลำดับที่ 1 จากรายการวอลเลย์บอล อาเซียน กรังด์ปรีซ์ 2022 ครั้งที่ 2 ซึ่งจัด ณ ยิมเนเซียมชาติชายฮอลล์ สนามกีฬาเฉลิมพระเกียรติ 80 พรรษา จังหวัดนครราชสีมา ระหว่างวันที่ 9-11 กันยายน 2565
ทั้งนี้ รายการวอลเลย์บอล อาเซียน กรังด์ปรีซ์ 2022 ครั้งที่ 2 ซึ่งมีทีมวอลเลย์บอลหญิงไทย ฟิลิปปินส์ อินโดนีเซีย และเวียดนาม เข้าร่วมการแข่งขัน ทีมสาวไทยแสดงผลงานได้อย่างยอดเยี่ยม คว้าชัยชนะได้ทุกการแข่งขัน โดยชนะฟิลิปปินส์ และอินโดนีเซีย 3 ต่อ 0 เซต และเกมสุดท้ายเจอกับเวียดนามเมื่อเวลา 18.00 น. ที่ผ่านมา ไทยก็สามารถเอาชนะไปได้ 3 ต่อ 0 เซต
“วอลเลย์บอลหญิงทีมชาติไทยสร้างรอยยิ้มและความภาคภูมิใจให้กับพี่น้องชาวไทยมาโดยตลอด โดยสามารถเอาชนะได้ตลอดการแข่งขัน แสดงให้เห็นว่าวอลเลย์บอลหญิงทีมชาติไทยยังคงมีศักยภาพและความสามารถที่โดดเด่นที่สุดในอาเซียน รัฐบาลขอชื่นชมและขอให้พี่น้องชาวไทยร่วมส่งแรงเชียร์สำหรับการแข่งขันรายการวอลเลย์บอลหญิงชิงแชมป์โลกที่จะเกิดขึ้นในปลายเดือนกันยายน 2565 ต่อไปด้วย” นายอนุชาฯ กล่าว

ที่มา : https://www.thaigov.go.th/news/contents/details/59110