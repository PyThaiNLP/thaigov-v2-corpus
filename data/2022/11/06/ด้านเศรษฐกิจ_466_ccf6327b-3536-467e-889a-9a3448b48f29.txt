รัฐบาลไทย-ข่าวทำเนียบรัฐบาล-รฟท. แจ้งขบวนรถในเส้นทางสายใต้ล่าช้าหลายขบวน 


วันจันทร์ที่ 10 ตุลาคม 2565
รฟท. แจ้งขบวนรถในเส้นทางสายใต้ล่าช้าหลายขบวน
เนื่องจากสถานการณ์น้ำท่วม ฝนตกหนักอย่างต่อเนื่องในหลายพื้นที่
การรถไฟแห่งประเทศไทย (รฟท.) กระทรวงคมนาคม แจ้งว่า จากสถานการณ์ฝนตกหนักอย่างต่อเนื่องในหลายพื้นที่ ทำให้มีมวลน้ำไหลเข้าท่วมทางรถไฟสายใต้ ส่งผลกระทบต่อการเดินรถช่วงระหว่างสถานีหนองศาลา - ชะอำ - ห้วยทรายเหนือ พื้นที่จังหวัดเพชรบุรี มีน้ำท่วมเหนือสันรางสูงขึ้นอย่างต่อเนื่อง โดยบริเวณหลักกิโลเมตรที่ 186/10 - 187/9 ระหว่างสถานีหนองศาลา - ชะอำ ระดับน้ำสูงกว่าสันราง 5 ซม. หลักกิโลเมตรที่ 187/16 - 188/4 ระหว่างสถานีชะอำ - ห้วยทรายเหนือ ระดับน้ำสูงกว่าสันราง 15 ซม. ให้ขบวนรถผ่านได้โดยใช้ความเร็วไม่เกิน 5 กม./ชม. เจ้าหน้าที่ฝ่ายการช่างโยธา ได้เข้าดำเนินการตรวจสอบสภาพเส้นทางจนมั่นใจในความปลอดภัย ขบวนรถสามารถวิ่งผ่านเส้นทางบริเวณดังกล่าวได้ แต่ต้องจำกัดความเร็วของขบวนรถเพื่อความปลอดภัย ส่งผลกระทบให้ขบวนรถในเส้นทางสายใต้ล่าช้าหลายขบวน
อย่างไรก็ตาม รฟท. ยังคงติดตามสถานการณ์น้ำท่วมอย่างใกล้ชิด เพื่อประเมินและสั่งการแก้ไขสถานการณ์อย่างเหมาะสม นอกจากนี้ ยังได้จัดเตรียมกำลังเจ้าหน้าที่และมาตรการด้านความปลอดภัย เพื่ออำนวยความสะดวกและดูแลความปลอดภัยในการเดินทางแก่ผู้โดยสาร สำหรับประชาชนที่จะเดินทาง สามารถสอบถามข้อมูลเพิ่มเติมได้ที่ศูนย์บริการลูกค้าสัมพันธ์ หมายเลขโทรศัพท์ 1690 ตลอด 24 ชั่วโมง และสำหรับผู้โดยสารที่ต้องการเดินทางกับ รฟท. ขอให้ตรวจสอบรายละเอียดอีกครั้งก่อนเดินทาง รฟท. ต้องขออภัยในความไม่สะดวกมา ณ โอกาสนี้

ที่มา : https://www.thaigov.go.th/news/contents/details/60294