รัฐบาลไทย-ข่าวทำเนียบรัฐบาล-1 ต.ค. ยกเลิกแอปไทยชนะ ไม่ตรวจเอกสารโควิดผู้เดินทางเข้าไทย


วันเสาร์ที่ 1 ตุลาคม 2565
พิมพ์
1 ต.ค. ยกเลิกแอปไทยชนะ ไม่ตรวจเอกสารโควิดผู้เดินทางเข้าไทย
รองโฆษกรัฐบาลเผย 1 ต.ค. ยกเลิกแอปไทยชนะ ไม่ตรวจเอกสารโควิดผู้เดินทางเข้าไทย
วันนี้ (1 ต.ค.65) นางสาวรัชดา ธนาดิเรก รองโฆษกประจำสำนักนายกรัฐมนตรีเปิดเผยว่า เพื่อให้สอดคล้องกับการปรับโรคโควิด19 เป็นโรคติดต่อที่ต้องเฝ้าระวัง นับตั้งแต่วันที่ 1 ตุลาคม 2565 กรมควบคุมโรค กระทรวงสาธารณสุขยกเลิกแอปไทยชนะ ซึ่งข้อมูลทั้งหมดในระบบจะถูกทำลายทิ้ง ตามมาตรฐานความปลอดภัยทางสารสนเทศ ขณะที่กรมการกงสุล กระทรวงการต่างประเทศ ยกเลิกการตรวจสอบเอกสารที่เกี่ยวข้องกับโรคโควิด19 อาทิ เอกสารรับรองการได้รับวัคซีน และผลตรวจหาเชื้อโควิด-19 สำหรับผู้เดินทางเข้าประเทศไทย
“ขณะนี้ โรคโควิด19 ได้ถูกปรับลดเป็นโรคติดต่อที่ต้องเฝ้าระวัง อย่างไรก็ตาม รัฐบาลยังคงติดตามสถานการณ์การแพร่เชื้ออย่างใกล้ชิด รวมถึงการรับวัคซีนเข็มกระตุ้นยังคงเป็นสิ่งจำเป็นเพราะช่วยลดความเสี่ยงต่ออาการรุนแรงได้มาก โดยเฉพาะในกลุ่มผู้สูงอายุ จึงอยากให้ประชาชนมารับการฉีดวัคซีนให้ครบถ้วน อีกทั้งการเว้นระยะห่าง การใส่หน้ากากเมื่ออยู่ในสถานที่แออัดยังคงเป็นสิ่งสำคัญในการป้องกันการติดเชื้อ แม้อาการจะไม่รุนแรงแต่ก็อาจเป็นLong Covidได้ มากไปกว่านั้น รัฐบาลได้จัดหาวัคซีนไฟเซอร์สำหรับเด็อายุหกเดือนถึงสี่ขวบ จำนวนสามล้านโดสไว้แล้วคาดว่าจะมาถึงและกระจายการฉีดให้แก่เด็กทั่วประเทศในช่วงครึ่งหลังของเดือนตุลาคมนี้” นางสาวรัชดา กล่าว
———————

ที่มา : https://www.thaigov.go.th/news/contents/details/59905