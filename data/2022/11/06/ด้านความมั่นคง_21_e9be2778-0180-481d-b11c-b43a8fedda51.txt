รัฐบาลไทย-ข่าวทำเนียบรัฐบาล-รัฐมนตรีกลาโหม พลเอก ประยุทธ์ฯ กำชับทุกเหล่าทัพ จัดกำลังพลและเครื่องมือช่าง


วันพุธที่ 31 สิงหาคม 2565
พิมพ์
รัฐมนตรีกลาโหม พลเอก ประยุทธ์ฯ กำชับทุกเหล่าทัพ จัดกำลังพลและเครื่องมือช่าง
หนุนเสริมพื้นที่เสี่ยงอุทกภัย
วันนี้ (31 สิงหาคม 2565) พลเอก คงชีพ ตันตระวาณิชย์ โฆษกกระทรวงกลาโหม เปิดเผยว่า พลเอก ประยุทธ์ จันทร์โอชา รัฐมนตรีว่าการกระทรวงกลาโหม กำชับสั่งการทุกเหล่าทัพ ที่มีหน่วยทหารในพื้นที่ ติดตามสภาพอากาศและสถานการณ์น้ำ อีกทั้งให้ประสานกับฝ่ายปกครองและกรุงเทพมหานคร (กทม.) สนับสนุนการแจ้งเตือน เฝ้าระวัง และให้ความช่วยเหลือประชาชนในพื้นที่ประสบอุทกภัย โดยเฉพาะพื้นที่เสี่ยงน้ำท่วมขัง พื้นที่ริมแม่น้ำสายหลัก และพื้นที่ฝนสะสมต่อเนื่องที่เสี่ยงต่อดินโคลนถล่มและน้ำท่วมฉับพลัน
โดยรัฐมนตรีว่าการกระทรวงกลาโหม กล่าวเน้นย้ำ ให้จัดกำลังพลและเครื่องมือช่างเข้าช่วยเหลือประชาชนเร่งด่วน เพื่อดูแลความปลอดภัยและแก้ปัญหาความเดือดร้อนของประชาชนขั้นต้น  โดยเฉพาะการเข้าไปช่วยเสริมแนวคันกั้นน้ำในพื้นที่ต่ำและพื้นที่เขตเมือง การเปิดทางน้ำและการระบายน้ำออกจากพื้นที่ต่ำน้ำท่วมขัง และให้จัดยานพาหนะอำนวยความสะดวกการเดินทางของประชาชนในพื้นที่น้ำท่วมขัง ต่อเนื่องไปถึงการสนับสนุนฟื้นฟูหลังน้ำท่วม จนกว่าสถานการณ์จะปกติ

ที่มา : https://www.thaigov.go.th/news/contents/details/58679