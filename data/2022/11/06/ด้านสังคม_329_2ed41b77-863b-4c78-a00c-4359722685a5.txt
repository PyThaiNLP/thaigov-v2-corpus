รัฐบาลไทย-ข่าวทำเนียบรัฐบาล-รมว.อว. เปิดศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ และสนามออกกำลังกายสำหรับผู้สูงอายุ “แม่มอก” จ.ลำปาง


วันพฤหัสบดีที่ 3 พฤศจิกายน 2565
รมว.อว. เปิดศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ และสนามออกกำลังกายสำหรับผู้สูงอายุ “แม่มอก” จ.ลำปาง
รมว.อว. เปิดศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ และสนามออกกำลังกายสำหรับผู้สูงอายุ “แม่มอก” จ.ลำปาง
รมว.อว. เปิดศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ และสนามออกกำลังกายสำหรับผู้สูงอายุ “แม่มอก” จ.ลำปาง ขณะที่ คณะเทคโนโลยีวิทยาศาสตร์สุขภาพ ราชวิทยาลัยจุฬาภรณ์ เปิดหลักสูตร “แม่มอกศึกษา” ให้กลุ่มประชาชนและชุมชนที่สนใจเข้าเรียนรู้การดูแลผู้สูงอายุ
เมื่อวันที่ 30 ต.ค. ศ.(พิเศษ) ดร.เอนก เหล่าธรรมทัศน์ รมว.การอุดมศึกษา วิทยาศาสตร์ วิจัยและนวัตกรรม (อว.) เป็นประธานในพิธีเปิดศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ และเปิดสนามออกกำลังกายสำหรับผู้สูงอายุ (senior playground) ภายใต้แผนงานวิจัย การพัฒนาศักยภาพชุมชนต้นแบบสู่วิสาหกิจชุมชน ด้านการบริบาลผู้สูงอายุ ของคณะเทคโนโลยีวิทยาศาสตร์สุขภาพ วิทยาลัยวิทยาศาสตร์การแพทย์เจ้าฟ้าจุฬาภรณ์  ราชวิทยาลัยจุฬาภรณ์  ที่ ต.แม่มอก อ.เถิน จ.ลำปาง
ศ.(พิเศษ) ดร.เอนก กล่าวว่า ศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ ที่ ต.แม่มอก อ.เถิน จ.ลำปาง เป็นผลผลิตภายใต้แผนงานวิจัย การพัฒนาชุมชนต้นแบบสู่วิสาหกิจชุมชนด้านการบริบาลผู้สูงอายุ โดยได้รับการสนับสนุนทุนวิจัย จากสำนักงานการวิจัยแห่งชาติ(วช.) ดำเนินงานโดยคณะเทคโนโลยีวิทยาศาสตร์สุขภาพ วิทยาลัยวิทยาศาสตร์การแพทย์เจ้าฟ้าจุฬาภรณ์ ราชวิทยาลัยจุฬาภรณ์ ร่วมกับหน่วยงานภาคีเครือข่ายด้านการวิจัย จำนวน 14 หน่วยงาน พัฒนาต่อยอดพื้นที่ต้นแบบด้านการสร้างระบบการดูแลผู้สูงอายุโดยภาคประชาสังคม ที่สามารถสร้างผลกระทบทั้งเศรษฐกิจ สังคมและสิ่งแวดล้อม เป็นระบบการดูแลผู้สูงอายุ ที่เริ่มต้นโดยภาคประชาชนในชุมชนท้องถิ่น เพื่อรองรับสังคมผู้สูงอายุของไทยทั้งในปัจจุบันและอนาคต พร้อมเปิดโอกาสให้เกิดกระบวนการศึกษาเรียนรู้เพื่อสร้างเสริมทักษะและประสบการณ์ด้านการสร้างระบบการดูแลผู้สูงอายุให้กับกลุ่มภาคประชาชนและชุมชนที่สนใจทั่วไปอีกด้วย
ด้าน ศ.คลีนิค พญ.โฉมศรี โฆษิตชัยวัฒน์  อธิการบดีวิทยาลัยวิทยาศาสตร์การแพทย์เจ้าฟ้าจุฬาภรณ์ และ ศ.พญ.จิรพร เหล่าธรรมทัศน์ คณบดีคณะเทคโนโลยีวิทยาศาสตร์สุขภาพ ราชวิทยาลัยจุฬาภรณ์ ร่วมกันกล่าวว่า ศูนย์สร้างเสริมกระบวนการเรียนรู้วิสาหกิจชุมชนด้านการบริบาลผู้สูงอายุ  เป็นสถานที่สำหรับการแลกเปลี่ยนเรียนรู้บทเรียนของการสร้างระบบการดูแลผู้สูงอายุ โดยภาคประชาสังคมที่รวมกลุ่มกันของภาคประชาชนในลักษณะ “วิสาหกิจชุมชนด้านการบริบาลผู้สูงอายุ” ที่ประกอบด้วยประชาชนที่ผ่านการอบรมหลักสูตรผู้ดูแลผู้สูงอายุ 420 ชั่วโมง ตามมาตรฐานกรมสนับสนุนบริการสุขภาพ 72 คน และภาคประชาชนที่ทำหน้าที่ประสานงาน และทีมบริหารจัดการวิสาหกิจชุมชน จำนวน 23 คน จัดรูปแบบบริการด้านการดูแลผู้สูงอายุที่ตอบสนองทั้งความต้องการส่วนบุคคลในลักษณะการดูแลโดยคิดค่าบริการ และการให้บริการดูแลผู้สูงอายุในชุมชนในลักษณะจิตอาสา สร้างรายได้เพิ่มให้กับประชาชนและกลุ่ม สามารถสร้างผลกระทบต่อสังคมและสิ่งแวดล้อมชัดเจน อีกทั้งงานวิจัยได้พัฒนาบทเรียนสู่องค์ความรู้ใหม่ด้านการพัฒนาวิสาหกิจชุมชนด้านการบริบาลผู้สูงอายุภายใต้ชื่อวิชา “แม่มอกศึกษา” เป็นส่วนหนึ่งของหลักสูตรฝึกอบรมระยะสั้น “หลักสูตรการพัฒนาวิสาหกิจชุมชนด้านการบริบาลผู้สูงอายุ 91 ชั่วโมง” ภายใต้โรงเรียนนวัตกรรมการบริหารจัดการสถานพยาบาล  คณะเทคโนโลยีวิทยาศาสตร์สุขภาพ วิทยาลัยวิทยาศาสตร์การแพทย์เจ้าฟ้าจุฬาภรณ์ ราชวิทยาลัยจุฬาภรณ์ เปิดโอกาสให้กลุ่มประชาชนและชุมชนที่สนใจเข้าเรียนรู้สู่การพัฒนาระบบการดูแลผู้สูงอายุในพื้นที่ตนเองต่อไป
สำหรับสนามออกกำลังกายสำหรับผู้สูงอายุ (Senior Playground) เป็นสนามออกกำลังกายสำหรับผู้สูงอายุต้นแบบ ที่ใช้องค์ความรู้ด้านวิทยาศาสตร์สุขภาพและการเคลื่อนไหวของผู้สูงอายุ ของโรงเรียนวิทยาศาสตร์การเคลื่อนไหวและสุขภาพ คณะเทคโนโลยีวิทยาศาสตร์สุขภาพ ตั้งอยู่ ณ สนามกีฬา ต.แม่มอก โดยเป็นสนามออกกำลังกายที่ออกแบบเป็นการเฉพาะสำหรับการฟื้นฟูสภาพผู้สูงอายุจำนวน 12 สถานีอุปกรณ์ ที่สามารถประยุกต์การใช้งานได้ทั้งพื้นที่โล่งแจ้งและพื้นที่ภายในอาคาร พร้อมกับผลการทดสอบสมรรถภาพทางร่างกายของผู้สูงอายุหลังการใช้อุปกรณ์ผ่านกระบวนการวิจัย เป็นต้นแบบให้หน่วยงาน องค์กรต่างๆสามารถนำองค์ความรู้และนวัตกรรมดังกล่าวไปพัฒนา ขยายผลในพื้นที่ของตนเองในการสร้างเสริมสุขภาพและฟื้นฟูสภาพร่างกายผู้สูงอายุในชุมชนได้อย่างมีประสิทธิผลต่อไป

ที่มา : https://www.thaigov.go.th/news/contents/details/61210