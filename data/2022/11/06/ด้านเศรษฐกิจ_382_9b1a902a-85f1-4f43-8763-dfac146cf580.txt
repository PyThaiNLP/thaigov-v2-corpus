รัฐบาลไทย-ข่าวทำเนียบรัฐบาล-กรมเจ้าท่า เตรียมพร้อมอำนวยความสะดวกและความปลอดภัยทางน้ำ ในช่วงวันหยุดยาวต่อเนื่อง 13 - 16 ตุลาคม 2565


วันจันทร์ที่ 3 ตุลาคม 2565
กรมเจ้าท่า เตรียมพร้อมอำนวยความสะดวกและความปลอดภัยทางน้ำ ในช่วงวันหยุดยาวต่อเนื่อง 13 - 16 ตุลาคม 2565
...
วันที่ 3 ตุลาคม 2565 นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย เป็นประธานในการประชุมเตรียมพร้อมก่อนวันหยุดยาว ระหว่างวันที่ 13-16 ตุลาคม 2565 พร้อมด้วยสำนักงานเจ้าท่าภูมิภาคที่ 1-7 สำนักงานเจ้าท่าภูมิภาคสาขา ร่วมประชุมผ่านระบบ Video Conference ณ ห้องประชุมวิสูตรสาคร ชั้น 4 อาคาร 162 ปี กรมเจ้าท่า
ในช่วงเดือนตุลาคม 2565 มีวันหยุดยาวต่อเนื่องหลายวัน คาดว่าจะมีประชาชนและนักท่องเที่ยวเดินทางกลับภูมิลำเนา และเดินทางท่องเที่ยวตามแหล่งท่องเที่ยวทางน้ำที่สำคัญๆ   เป็นจำนวนมาก กรมเจ้าท่า มีหน้าที่ในการดูแลรักษาความปลอดภัยทางน้ำ ได้ออกมาตรการเพื่อความปลอดภัยและมาตรการป้องกันโรคติดเชื้อไวรัส COVID-19 มาตรการเตือนให้ใช้ความระมัดระวังในการเดินเรือและใช้เรือในช่วงวันหยุดยาว  ออกประกาศกรมเจ้าท่า 2 ฉบับ เรื่องมาตรการเพื่อความปลอดภัยในช่วงวันหยุดยาวต่อเนื่อง และเรื่องเตือนให้ใช้ความระมัดระวังในการเดินเรือและใช้เรือช่วงวันหยุดต่อเนื่อง และมีคำสั่งแต่งตั้งคณะทำงานเพื่อตรวจสภาพความปลอดภัยของเรือโดยสาร เรือภัตตาคารและท่าเทียบเรือ มีการจัดตั้งศูนย์อำนวยความปลอดภัยทางน้ำ จุดอำนวยความสะดวกและประชาสัมพันธ์ทางน้ำประจำท่าเทียบเรือ อีกทั้งยังเข้มงวดกวดขันการปฏิบัติหน้าที่ให้เป็นไปตามแผนการปฏิบัติการเพื่อความปลอดภัย เน้นย้ำให้เจ้าหน้าที่ประจำท่าเทียบเรือขอความร่วมมือผู้โดยสารให้สวมใส่หน้ากากอนามัยตลอดการเดินทางทางน้ำ ให้เป็นไปตามมาตรการที่กระทรวงสาธารณสุขกำหนด
กรมเจ้าท่า มีการจัดตั้งศูนย์อำนวยความปลอดภัยทางน้ำ กรมเจ้าท่า ส่วนกลาง จำนวน 2 จุด ได้แก่ศูนย์อำนวยการความปลอดภัยทางน้ำ กรมเจ้าท่า (อาคาร 39) และศูนย์ควบคุมการเดินเรือ กลุ่มตรวจการเดินเรือ ส่วนภูมิภาคจำนวน 7 ศูนย์ เจ้าท่าภูมิภาคสาขา จำนวน 41 ศูนย์ และศูนย์ควบคุมการจราจรและความปลอดภัยทางทะเล (ศจป.) 1 ศูนย์  ในการดูแลรักษาความปลอดภัยทางน้ำ พร้อมร่วมทำงานแบบบูรณาการร่วมกับหน่วยงานอื่นๆ พร้อมกันนี้ กรมเจ้าท่าขอความร่วมมือประชาชนและนักท่องเที่ยวโปรดเชื่อฟังเจ้าหน้าที่ประจำท่าเทียบเรือ ระมัดระวังการขึ้น-ลงเรือ สวมใส่เสื้อชูชีพขณะโดยสารเรือ เพื่อให้วันหยุดยาวในช่วงเดือนตุลาคมนี้ เกิดความปลอดภัย อุบัติเหตุต้องเป็นศูนย์ ตามนโยบายของรัฐบาลและกระทรวงคมนาคม ทั้งนี้ หากพบเห็นเหตุการณ์ความไม่ปลอดภัยทางน้ำ โทรสายด่วน 1199 ได้ตลอด 24 ชั่วโมง

ที่มา : https://www.thaigov.go.th/news/contents/details/59948