รัฐบาลไทย-ข่าวทำเนียบรัฐบาล-สั่งทุกเหล่าทัพ เตรียมหนุนช่วยประชาชน หวั่นฝนตกหนักสะสมต่อเนื่อง น้ำป่าทะลักและน้ำล้นตลิ่ง หากวิกฤตให้เปิดหน่วยทหารรับอพยพประชาชน


วันพุธที่ 7 กันยายน 2565
สั่งทุกเหล่าทัพ เตรียมหนุนช่วยประชาชน หวั่นฝนตกหนักสะสมต่อเนื่อง น้ำป่าทะลักและน้ำล้นตลิ่ง หากวิกฤตให้เปิดหน่วยทหารรับอพยพประชาชน
พล.อ.คงชีพ ตันตระวาณิชย์ โฆษก กห. เปิดเผยว่า พล.อ.ประยุทธ์ จันทร์โอชา รมว.กห. ได้กำชับสั่งการทุกเหล่าทัพ ที่มีหน่วยทหารในพื้นที่ทั่วประเทศ เตรียมยกระดับสนับสนุนรับมือกับสถานการณ์การเตือนภัย
จากร่องมรสุมกำลังแรงพาดผ่านและปกคลุมไทย ส่งผลฝนตกชุกหนาแน่นและมีฝนตกหนักมากในพื้นที่ภาคเหนือ ภาคตะวันออกเฉียงเหนือ ภาคกลาง ภาคตะวันออกและภาคใต้ รวมทั้งกรุงเทพมหานคร และปริมณฑล
โดยให้ประสานทำงานร่วมกับฝ่ายปกครอง กรมป้องกันและบรรเทาสาธารณภัยและจิตอาสาในพื้นที่ และเตรียมปฏิบัติตามแผนป้องกันและบรรเทาสาธารณภัยของแต่ละเหล่าทัพและหน่วยทหารในแต่ละพื้นที่ โดยเฉพาะการติดตามเฝ้าระวัง แจ้งเตือนภัยแก่ประชาชนในพื้นที่เสี่ยง ทั้งนี้ให้กระจายกำลังเร่งด่วนเข้าช่วยเหลือและอพยพประชาชน ทรัพย์สินมีค่าออกจากพื้นที่ และหากจำเป็นวิกฤตให้เปิดพื้นที่หน่วยทหารรับการอพยพประชาชนเข้าดูแล พร้อมกันนี้ ให้สนับสนุนเคลื่อนย้ายกำลังพล เครื่องมือช่างและเครื่องสูบน้ำ เข้าแก้ปัญหาพื้นที่วิกฤตทันที เพื่อลดความเสียหายและบรรเทาความเดือดร้อนของประชาชน
โฆษก กห. เปิดเผยต่อว่า ขณะนี้ กห.โดยทุกเหล่าทัพ ได้กระจายกำลังพล กว่า 2,500 นาย รวมทั้งรถยนต์บรรทุกขนาดต่าง ๆและเครื่องมือช่าง เช่น รถขุดตัก รถบรรทุกติดปั้นจั่น เรือท้องแบน เรือชนิดต่าง ๆ และ อากาศยานไร้คนขับ ลงพื้นที่สนับสนุนช่วยเหลือประชาชนในพื้นที่ประสบอุทกภัยทั่วประเทศต่อเนื่องมา โดยช่วยแจ้งเตือนภัย และอพยพประชาชนในพื้นที่วิกฤตและขนย้ายสิ่งของมีค่าไปยังพื้นที่ปลอดภัย การแจกจ่ายสิ่งของยังชีพในพื้นที่ การจัดชุดแพทย์เคลื่อนที่ให้บริการเบื้องต้นแก่ผู้ประสบภัย การเปิดเส้นทางจากต้นไม้ที่ล้มกีดขวางเส้นทางสัญจร การจัดตั้งสะพานเร่งด่วนในเส้นทางที่ถูกตัดขาด และการจัดยานพาหนะอำนวยความสะดวกการสัญจร เป็นต้น
ขณะเดียวกัน หน่วยทหารในพื้นที่ ได้สนับสนุนเตรียมป้องกันพื้นที่เสี่ยง โดยนำกำลังพลและเครื่องมือช่าง ร่วมขุดลอกคูคลองและกำจัดสิ่งกีดขวางทางน้ำ การบรรจุกระสอบทรายทำพนังกั้นน้ำในพื้นที่เขตเมือง แหล่งโบราณสถานและพื้นที่สำคัญ รวมทั้งการเปิดทางน้ำ การเร่งระบายน้ำด้วยเครื่องสูบน้ำและเรือดันน้ำ ออกจากพื้นที่น้ำท่วมขังลงลำน้ำสายหลัก ทั้งนี้ ทุกเหล่าทัพ ยังคงเสริมกำลังและทำงานร่วมกับ กทม.และ จว.ปริมณฑลอย่างใกล้ชิด เพื่อร่วมกันดูแลป้องกันแก้ปัญหาน้ำท่วมและการบรรเทาความเดือดร้อนของประชาชนในพื้นที่ กทม.และปริมณฑลต่อเนื่องกันไป

ที่มา : https://www.thaigov.go.th/news/contents/details/58930