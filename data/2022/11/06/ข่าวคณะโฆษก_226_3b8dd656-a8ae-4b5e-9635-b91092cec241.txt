รัฐบาลไทย-ข่าวทำเนียบรัฐบาล-​โฆษกรัฐบาลเผย ไทยยังมีฝนตกต่อเนื่อง เตือนประชาชนเฝ้าระวังน้ำท่วมฉับพลัน-น้ำป่าไหลหลาก ในหลายจังหวัดทั่วประเทศ หน่วยงานที่เกี่ยวข้องพร้อมร่วมบูรณาการแก้ไขปัญหา


วันศุกร์ที่ 23 กันยายน 2565
พิมพ์
​โฆษกรัฐบาลเผย ไทยยังมีฝนตกต่อเนื่อง เตือนประชาชนเฝ้าระวังน้ำท่วมฉับพลัน-น้ำป่าไหลหลาก ในหลายจังหวัดทั่วประเทศ หน่วยงานที่เกี่ยวข้องพร้อมร่วมบูรณาการแก้ไขปัญหา
​โฆษกรัฐบาลเผย ไทยยังมีฝนตกต่อเนื่อง เตือนประชาชนเฝ้าระวังน้ำท่วมฉับพลัน-น้ำป่าไหลหลาก ในหลายจังหวัดทั่วประเทศ หน่วยงานที่เกี่ยวข้องพร้อมร่วมบูรณาการแก้ไขปัญหา และให้ความช่วยเหลือประชาชน
วันนี้ (วันที่ 23 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า จากสถานการณ์ฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม ซึ่งล่าสุดพบผลกระทบจากมรสุมตะวันตกเฉียงใต้ที่พัดปกคลุมทะเลอันดามันและอ่าวไทย มีกำลังแรงขึ้น ทำให้ประเทศไทยตอนบนมีฝนตกหนักบางแห่งบริเวณภาคเหนือ ภาคตะวันออกเฉียงเหนือ ภาคกลาง ภาคตะวันออก และภาคใต้ฝั่งตะวันตก ทั้งนี้ ขอให้ประชาชนในบริเวณพื้นที่ดังกล่าวเฝ้าระวังน้ำท่วมฉับพลันและน้ำป่าไหลหลาก และติดตามสถานการณ์อย่างใกล้ชิด นอกจากนี้ สถานการณ์ปริมาณน้ำในแม่น้ำสายหลักและลำน้ำสาขามีปริมาณมาก ส่งผลให้เกิดน้ำสถานการณ์น้ำล้นตลิ่งใน 8 จังหวัด ได้แก่ ตาก ขอนแก่น มหาสารคาม อุบลราชธานี พระนครศรีอยุธยา อ่างทอง สิงห์บุรี ปทุมธานี รวม 19 อำเภอ 134 ตำบล 699 หมู่บ้าน ประชาชนได้รับผลกระทบ 31,571 ครัวเรือน โดยรัฐบาลได้เร่งดำเนินการประสานแต่ละจังหวัดดูแลผู้ประสบภัย พร้อมระดมกำลังเร่งระบายน้ำออกจากพื้นที่น้ำท่วมขัง ซึ่งกรมป้องกันและบรรเทาสาธารณภัย (ปภ.) กระทรวงมหาดไทย องค์กรปกครองส่วนท้องถิ่น และหน่วยงานที่เกี่ยวข้อง ได้ให้ความช่วยเหลือและเร่งระบายน้ำออกจากพื้นที่อย่างต่อเนื่อง รวมทั้งจัดเจ้าหน้าที่เข้าสำรวจประเมินความเสียหาย เพื่อดำเนินการช่วยเหลือตามระเบียบกระทรวงการคลังต่อไป
“หน่วยงานของรัฐที่เกี่ยวข้องได้ร่วมบูรณาการการทำงาน ประเมินสถานการณ์อุทกภัยอย่างต่อเนื่อง เพื่อปรับการทำงานให้เหมาะกับสถานการณ์ รวมทั้งแบ่งส่วนให้การดูแล ช่วยเหลือประชาชนที่ได้รับความเดือดร้อนอย่างเหมาะสมและครอบคลุม พร้อมเตือนประชาชนให้เฝ้าระวังอันตราย” นายอนุชาฯ กล่าว
ทั้งนี้ หากประชาชนที่ได้รับความเดือดร้อนจากกรณีดังกล่าว สามารถแจ้งเหตุและขอความช่วยเหลือทางไลน์ “ปภ.รับ แจ้งเหตุ 1784” โดยเพิ่มเพื่อนที่  Line ID: @1784DDPM และสายด่วนนิรภัย 1784 ตลอด 24 ชั่วโมง นอกจากนี้ ยังสามารถติดตามประกาศการแจ้งเตือนภัยได้ที่แอปพลิเคชัน “THAI DISASTER ALERT”
...........................

ที่มา : https://www.thaigov.go.th/news/contents/details/59591