รัฐบาลไทย-ข่าวทำเนียบรัฐบาล-รฟท. แจงถนนกำแพงเพชร 7 เลียบทางรถไฟชำรุดอยู่ในช่วงประกัน เร่งให้เอกชนปรับปรุงคาดแล้วเสร็จภายในเดือนกันยายน


วันจันทร์ที่ 29 สิงหาคม 2565
รฟท. แจงถนนกำแพงเพชร 7 เลียบทางรถไฟชำรุดอยู่ในช่วงประกัน เร่งให้เอกชนปรับปรุงคาดแล้วเสร็จภายในเดือนกันยายน
ตามที่ได้มีประชาชนร้องเรียนกรณีถนนเลียบทางรถไฟ (ถนนกำแพงเพชร 7) ซึ่งเป็นพื้นที่ของ รฟท. ช่วงระหว่างแยกคลองตันกับถนนพัฒนาการ ชำรุดผิวถนนหลุดลอกเสียหายหลายจุด ส่งผลกระทบต่อการสัญจรของประชาชน
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ การรถไฟแห่งประเทศไทย (รฟท.) กระทรวงคมนาคม เปิดเผยว่า ตามที่นายนิรุฒ มณีพันธ์ ผู้ว่าการรถไฟแห่งประเทศไทย มีนโยบายให้ รฟท. มุ่งพัฒนาการให้บริการ เพื่อตอบโจทย์ความต้องการของผู้โดยสารให้ได้รับความสะดวก สะอาด ปลอดภัยสูงสุด พร้อมกับเน้นย้ำให้เปิดรับฟังความเห็นจากผู้โดยสารทุกช่องทาง นำมาปรับปรุงการให้บริการแก่พี่น้องประชาชนให้เกิดความพึงพอใจสูงสุด
ล่าสุด รฟท. ได้ตรวจสอบข้อร้องเรียนของประชาชนพบว่า ถนนกำแพงเพชร 7 ช่วงบริเวณดังกล่าว เป็นถนนเลียบทางรถไฟสายตะวันออก ช่วงระหว่างถนนรามคำแหง - ทางผ่านถนนกำแพงเพชร 7 (โลคัลโรด) ซึ่งถนนดังกล่าวถูกสร้างขึ้นเพื่อระบายการจราจรในถนนเส้นทางหลักของกรุงเทพมหานร ตามนโยบายของกระทรวงคมนาคม รฟท. กรมทางหลวง (ทล.) และกรุงเทพมหานคร เมื่อปี พ.ศ. 2542 โดยที่ผ่านมา รฟท. ได้จัดทำบันทึกข้อตกลงเพื่อให้กรุงเทพมหานครเข้ามาดูแล และบำรุงรักษา ต่อมา รฟท. มีโครงการก่อสร้างระบบขนส่งทางรถไฟเชื่อมท่าอากาศยานสุวรรณภูมิและสถานีรับส่งผู้โดยสารอากาศยานในเมือง ( Airport Rail Link ) จึงมีความจำเป็นต้องขอพื้นที่บางส่วนคืนเพื่อมาดำเนินการโครงการดังกล่าว  และเมื่อดำเนินการแล้วเสร็จ ฝ่ายการช่างโยธา รฟท. ได้เป็นผู้เข้ามารับผิดชอบในการบำรุงรักษาเป็นการชั่วคราว ซึ่งขณะนี้อยู่ระหว่างการเจรจาประสานงานร่วมกับสำนักงานเขตสวนหลวง เพื่อให้กรุงเทพมหานครเข้ามาดูแลและร่วมกันหาวิธีแก้ไขปัญหาในระยะยาวต่อไป
ในปัจจุบัน รฟท. ได้ดำเนินการดูแลและบำรุงรักษามาอย่างต่อเนื่อง ซึ่งล่าสุด รฟท. ได้ว่าจ้างห้างหุ้นส่วนจำกัด สมิต โยธากิต ดำเนินการปรับปรุงซ่อมแซม ตั้งแต่เมื่อวันที่ 5 พฤศจิกายน 2564 ปรับปรุงซ่อมแซมถนนแล้วเสร็จ เมื่อต้นปี 2565 กำหนดระยะเวลารับประกันฯ 2 ปี
ทั้งนี้ เนื่องจากที่ผ่านมามีรถยนต์บรรทุกขนาดใหญ่ลักลอบใช้ถนนเส้นทางดังกล่าวเป็นประจำ ซึ่งถนนไม่ได้ออกแบบมาเพื่อรองรับน้ำหนักของรถบรรทุกขนาดใหญ่ ส่งผลให้ถนนกลับมาชำรุดเสียหาย รวมถึงสาเหตุที่ส่งผลให้น้ำท่วมขังเกิดจากขยะมูลฝอยอุดตันท่อระบายน้ำ และรถยนต์ของกลางจากสถานีตำรวจนครบาลคลองตัน รวมถึงซากรถยนต์ที่ไม่ใช้งานจอดบริเวณริมถนน ทำให้การระบายน้ำไม่สามารถทำได้อย่างเต็มประสิทธิภาพ
รฟท. ไม่ได้นิ่งนอนใจในความเดือนร้อนของประชาชน จึงเร่งแจ้งผู้รับเหมาเข้าไปดำเนินการแก้ไขปรับปรุงโดยเร็ว โดยคาดว่าจะสามารถเริ่มดำเนินการช่วงประมาณต้นเดือนกันยายนนี้ ใช้ระยะเวลาดำเนินการประมาณ 14 วัน พร้อมกันนี้ ได้ประสานไปยังสถานีตำรวจนครบาลคลองตัน เพื่อเร่งดำเนินการเคลื่อนย้ายรถยนต์ของกลางโดยเร็วต่อไป

ที่มา : https://www.thaigov.go.th/news/contents/details/58571