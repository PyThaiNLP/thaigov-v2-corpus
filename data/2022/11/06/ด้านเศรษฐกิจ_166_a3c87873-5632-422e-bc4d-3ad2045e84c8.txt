รัฐบาลไทย-ข่าวทำเนียบรัฐบาล-รองปลัดฯ ภานุวัฒน์ ประชุมหารือร่วมกับผู้แทนกระทรวง METI ประเทศญี่ปุ่น ณ กรุงโตเกียว ประเทศญี่ปุ่น


วันจันทร์ที่ 12 กันยายน 2565
พิมพ์
รองปลัดฯ ภานุวัฒน์ ประชุมหารือร่วมกับผู้แทนกระทรวง METI ประเทศญี่ปุ่น ณ กรุงโตเกียว ประเทศญี่ปุ่น
รองปลัดฯ ภานุวัฒน์ ประชุมหารือร่วมกับผู้แทนกระทรวง METI ประเทศญี่ปุ่น ณ กรุงโตเกียว ประเทศญี่ปุ่น
ประเทศญี่ปุ่น - เมื่อวันที่ 9 กันยายน 2565 นายภานุวัฒน์ ตริยางกูรศรี รองปลัดกระทรวงอุตสาหกรรม พร้อมด้วย นายบวร สัตยาวุฒิพงศ์ ผู้อำนวยการกองยุทธศาสตร์และแผนงาน กรมโรงงานอุตสาหกรรม นายกิตติพันธุ์ บางยี่ขัน อัครราชฑูตที่ปรึกษาฝ่ายอุตสาหกรรม นายศิริวัฒน์ ไวยนิตย์ ผู้อำนวยการศูนย์เทคโนโลยีการผลิตอัตโนมัติและหุ่นยนต์ สถาบันไทย-เยอรมัน และคณะ ร่วมประชุมหารือ กับ Mr. Nobou KIRIYAMA Deputy Director-General for Trade Policy, METI ณ กระทรวงเศรษฐกิจ การค้าและอุตสาหกรรม ประเทศญี่ปุ่น (Ministry of Economy, Trade and Industry : METI) กรุงโตเกียว
โดยในประชุมได้มีการหารือแลกเปลี่ยนแนวนโยบายทางด้านเศรษฐกิจ และอุตสาหกรรมสมัยใหม่ อาทิเช่น อุตสาหกรรมยานยนต์สมัยใหม่ อุตสาหกรรมหุ่นยนต์ อุตสาหกรรมดิจิตอล และอุตสาหกรรมการแพทย์ครบวงจร รองรับการเข้าสู่สังคมสูงอายุ และจะได้มีการหารือความร่วมมือเพิ่มเติมระหว่างกระทรวงอุตสาหกรรมและ METI อีกครั้งในช่วงปลายปีนี้ เพื่อต่อยอดความสำเร็จโครงการความร่วมมือเดิม เช่น โครงการ Lean Automation System Integrator (LASI) โครงการ Lean IoT Plant Management and Execution (LIPE) เป็นต้น
ทั้งนี้ รองฯ ภานุวัฒน์ ได้ขอให้ METI พิจารณาเกี่ยวกับนโยบายสนับสนุนให้ผู้ประกอบการญี่ปุ่นเข้ามาลงทุนผลิต EV ในประเทศไทยให้มากขึ้น เนื่องจากประเทศญี่ปุ่นมีส่วนช่วยในการพัฒนาอุตสาหกรรมสนับสนุนของไทยมาเป็นระยะเวลานาน ซึ่งน่าจะใช้ประโยชน์จากฐานอุตสาหกรรมสนับสนุนของประเทศไทยในการผลิต EV ด้วย และได้กล่าวเชิญชวนให้มาลงทุนในประเทศไทย โดยชูพื้นที่ EEC ซึ่งมีปัจจัยความพร้อมต่อการลงทุนและพร้อมรองรับอุตสาหกรรมสมัยใหม่
นอกจากนี้ เนื่องในโอกาสครบรอบความสัมพันธ์อาเซียน-ญี่ปุ่น 50 ปี ในปี 2566 ที่จะถึงนี้ Mr. KIRIYAMA ได้กล่าวถึงการเตรียมแผนปฏิบัติการความสัมพันธ์ทางเศรษฐกิจอาเซียน-ญี่ปุ่น ครั้งใหม่ ซึ่งคาดว่าจะประกอบไปด้วยการสร้างสรรค์นวัตกรรมเพื่อสังคมที่ยั่งยืน การเป็นศูนย์กลางเชื่อมต่อห่วงโซ่อุปทานในยุคดิจิตอล การพัฒนาและแลกเปลี่ยนทรัพยากรมนุษย์ เป็นต้น

ที่มา : https://www.thaigov.go.th/news/contents/details/59125