รัฐบาลไทย-ข่าวทำเนียบรัฐบาล-​ไทยส่งเสริมบทบาทสตรีและเยาวชน ผ่านเวทีประชุมคณะมนตรีประชาคมสังคมและวัฒนธรรมอาเซียน ครั้งที่ 28 กัมพูชาเป็นเจ้าภาพ 13 ต.ค.นี้


วันอังคารที่ 11 ตุลาคม 2565
พิมพ์
​ไทยส่งเสริมบทบาทสตรีและเยาวชน ผ่านเวทีประชุมคณะมนตรีประชาคมสังคมและวัฒนธรรมอาเซียน ครั้งที่ 28 กัมพูชาเป็นเจ้าภาพ 13 ต.ค.นี้
​ไทยส่งเสริมบทบาทสตรีและเยาวชน ผ่านเวทีประชุมคณะมนตรีประชาคมสังคมและวัฒนธรรมอาเซียน ครั้งที่ 28 กัมพูชาเป็นเจ้าภาพ 13 ต.ค.นี้
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยหลังการประชุมคณะรัฐมนตรี (ครม.) เมื่อวันที่ 11 ตุลาคม 2565 ว่า ครม.เห็นชอบร่างถ้อยแถลงร่วมการประชุมคณะมนตรีประชาคมสังคมและวัฒนธรรมอาเซียน ครั้งที่ 28 (Joint Statement of the Twenty - Eighth ASEAN Socio-Cultural Community (ASCC) Council) ซึ่งจะมีการรับรองร่างถ้อยแถลงร่วมในวันที่ 13 ตุลาคม 2565 ณ กรุงพนมเปญ โดยประเทศกัมพูชาเป็นเจ้าภาพ ตามที่กระทรวงการพัฒนาสังคมและความมั่นคงของมนุษย์เสนอ ร่างถ้อยแถลงร่วมฉบับนี้ มีสาระสำคัญ อาทิ
1.สนับสนุนในเรื่องต่าง ๆ เช่น 1)การฟื้นตัวภายหลังสถานการณ์การแพร่ระบาดของโรคโควิด–19 2)ความพยายามด้านการจัดการภัยพิบัติในภูมิภาค 3)ข้อเสนอในการจัดตั้งกลไก เพื่อดำเนินบทบาทนำในด้านการคิดเชิงกลยุทธ์ของประชาคมสังคมและวัฒนธรรมอาเซียน
2.เน้นย้ำถึงบทบาทเชิงรุกที่สำคัญของเยาวชนในการพัฒนาชุมชน และการจัดการกับความท้าทายที่ภูมิภาคจะเผชิญในอนาคต และสนับสนุนให้มีการจัดการเสวนาระหว่างเยาวชนและรัฐบาลอย่างสม่ำเสมอ
3.ให้ความสำคัญกับบทบาทของสตรีในการขับเคลื่อนการเติบโตทางเศรษฐกิจที่ครอบคลุม มั่นคง และยั่งยืน
4.ยกระดับการดำเนินการด้านสุขภาพ ความเป็นอยู่ที่ดี และการคุ้มครองทางสังคมสำหรับประชาชนอาเซียน เช่น การเชื่อมโยงสิทธิประกันสังคมสำหรับแรงงานข้ามชาติในอาเซียน การเสริมสร้างบทบาทของนักสังคมสงเคราะห์และผู้ให้บริการทางสังคมในบริบทที่กว้างขึ้น การสนับสนุนการเลี้ยงลูกด้วยนมแม่และการให้อาหารเสริม รวมทั้งสนับสนุนความพยายามอย่างต่อเนื่องของอาเซียนในการขจัดความยากจนและเสริมสร้างภูมิคุ้มกันสำหรับประชากรกลุ่มเปราะบางต่าง ๆ
5.ให้ความสำคัญกับบทบาทของกีฬาในการเสริมสร้างความเข้มแข็งให้กับค่านิยม การตระหนักรู้ และอัตลักษณ์ของอาเซียน
6.แสดงความมุ่งมั่นในการเสริมสร้างความร่วมมือด้านการเปลี่ยนแปลงสภาพภูมิอากาศในภูมิภาค ผ่านการจัดตั้งศูนย์อาเซียนสำหรับการเปลี่ยนแปลงภูมิอากาศ และยกระดับความพยายามในการควบคุมมลพิษหมอกควันข้ามแดนให้มีความรวดเร็วและมีประสิทธิผลมากขึ้น

ที่มา : https://www.thaigov.go.th/news/contents/details/60332