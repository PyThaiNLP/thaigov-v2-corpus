รัฐบาลไทย-ข่าวทำเนียบรัฐบาล-“อลงกรณ์” เชิญอธิบดีกรมวิชาการเกษตร ชี้แจงฟรุ้ทบอร์ดวันพฤหัสบดีนี้ หลังทราบข่าว “ชลธี” ถูกโยกย้าย


วันพุธที่ 26 ตุลาคม 2565
“อลงกรณ์” เชิญอธิบดีกรมวิชาการเกษตร ชี้แจงฟรุ้ทบอร์ดวันพฤหัสบดีนี้ หลังทราบข่าว “ชลธี” ถูกโยกย้าย
“อลงกรณ์” เชิญอธิบดีกรมวิชาการเกษตร ชี้แจงฟรุ้ทบอร์ดวันพฤหัสบดีนี้ หลังทราบข่าว “ชลธี” ถูกโยกย้าย
นายอลงกรณ์ พลบุตร ที่ปรึกษารัฐมนตรีว่าการกระทรวงเกษตรและสหกรณ์ ในฐานะประธานที่ประชุมคณะกรรมการพัฒนาและบริหารจัดการผลไม้ (ฟรุ้ทบอร์ด) เปิดเผยวันนี้ว่า หลังจากทราบข่าวว่ามีการโยกย้ายนายชลธี นุ่มหนู ผู้อำนวยการสำนักวิจัยและพัฒนาการเกษตรเขตที่ 6 (สวพ.6) ไปดำรงตำแหน่งผู้อำนวยการกองพัฒนาระบบและรับรองมาตรฐานสินค้าพืช จนมีเสียงเรียกร้องจากหลายองค์กรด้านผลไม้ขอให้มีการทบทวนการโยกย้ายดังกล่าว จึงให้ฝ่ายเลขาฯ เชิญอธิบดีกรมวิชาการเกษตรมาชี้แจงต่อที่ประชุมฟรุ้ท บอร์ด ในวันพฤหัสบดีที่ 27ตุลาคมนี้ ถึงเหตุผลในการโยกย้ายนายชลธี ซึ่งเป็นข้าราชการในสังกัดกรมวิชาการที่รับผิดชอบพื้นที่ภาคตะวันออก อันเป็นแหล่งผลิตผลไม้แหล่งใหญ่ที่สุดของประเทศ
“ฟรุ้ทบอร์ดเป็นคณะกรรมการระดับชาติ มีหน้าที่รับผิดชอบการบริหารจัดการผลไม้เศรษฐกิจของประเทศ จึงให้ความสำคัญกับบุคคลากรที่เป็นคีย์แมนคนสำคัญ ๆ ของทุกกระทรวงทบวงกรม และผู้อำนวยการสวพ.6 ก็เป็นหนึ่งในจำนวนนั้น จึงขอทราบเหตุผลและความจำเป็นของการโยกย้ายดังกล่าวเพื่อรายงานต่อ ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ ในฐานะประธานฟรุ้ทบอร์ดเพื่อพิจารณาต่อไป ขอให้มั่นใจว่าจะพิจารณาเรื่องนี้อย่างเที่ยงธรรม” นายอลงกรณ์ กล่าว
นายอลงกรณ์ กล่าวเพิ่มเติมว่า ประธานฟรุ้ทบอร์ดได้มอบนโยบายการพัฒนาคุณภาพและมาตรฐานผลไม้ทั้ง GAP และ GMP เป็นนโยบายหลัก รวมทั้งนโยบายปราบปรามขบวนการสวมสิทธิ์ทุเรียน และทุเรียนอ่อนอย่างเด็ดขาด ตั้งแต่ปี 2562 เป็นต้นมา ในทุกภาคทั่วประเทศ พร้อมกับการใช้นโยบายตลาดนำการผลิตและการบริหารโลจิสติกส์ ร่วมกับกระทรวงพาณิชย์ และผู้ว่าราชการจังหวัดจันทบุรี และจังหวัดอื่น ๆ จนสามารถสร้างรายได้ให้กับชาวสวนและประเทศจากการส่งออกทุเรียนและผลไม้ของไทยได้กว่า 2 แสนล้านบาท โดยเฉพาะทุเรียนผลสด ส่งออกทะลุ 100,000 ล้านบาท ในปีที่ผ่านมา ซึ่งเป็นผลงานของทุกภาคีภาคส่วนทั้งภาครัฐภาคเอกชนและเกษตรกรชาวสวนที่ร่วมกันทำงานอย่างหนัก ฝ่าฟันวิกฤติโควิด19 และผลกระทบจากสงครามรัสเซีย-ยูเครนตลอดเวลากว่า 3 ปีที่ผ่านมา
“แม้การโยกย้ายแต่งตั้งข้าราชการจะเป็นอำนาจของผู้บริหารกรม ซึ่งฟรุ้ทบอร์ดไม่มีอำนาจไปก้าวก่ายแทรกแซงการบริหารงานบุคคล แต่ฟรุ้ทบอร์ดก็มีสิทธิ์ที่จะรับทราบถึงการเปลี่ยนแปลงบุคลากรที่มีบทบาทหน้าที่สำคัญ ภายใต้การบริหารจัดการผลไม้ของฟรุ้ทบอร์ดเพื่อให้เกิดความมั่นใจว่า การทำงานภายใต้นโยบายสำคัญ ๆ ของฟรุ้ทบอร์ดจะไม่เกิดปัญหา โดยเฉพาะการปราบปรามขบวนการสวมสิทธิ์ทุเรียนและทุเรียนอ่อนจะต้องดำเนินการอย่างเฉียบขาด ต้องไม่มีเจ้าหน้าที่คนใดไปแสวงประโยชน์ หรือหากมีใครแอบอ้างผู้มีอิทธิพลหรือนักการเมืองก็ให้ดำเนินคดีให้ถึงที่สุด จะต้องไม่มีการลูบหน้าปะจมูกเป็นอันขาด เป็นนโยบายที่ประธานฟรุ้ทบอร์ดและตนย้ำมาโดยตลอด เพื่อให้เจ้าหน้าที่มีขวัญกำลังใจในการปฏิบัติหน้าที่ได้อย่างเต็มที่ โดยไม่ต้องเกรงกลัวต่ออิทธิพลใด ๆ นอกจากนี้ ฟรุ้ท บอร์ดยังมอบหมายรองปลัดกระทรวงเกษตรฯ และผู้ตรวจราชการกระทรวงเกษตรฯ รวมทั้งตน ลงพื้นที่สนับสนุนการทำงานของผู้ว่าราชการจังหวัดในฐานะประธานคพจ. เกษตรจังหวัด พาณิชย์จังหวัด ฝ่ายปกครอง เจ้าหน้าที่ตำรวจ ภาคเอกชน ภาคเกษตรกรและสวพ.ทุกภูมิภาค รวมทั้งภาคตะวันออกเป็นการทำงานแบบบูรณาการเชิงรุกตลอด 3 ปีที่ผ่านมา” นายอลงกรณ์กล่าวในที่สุด.

ที่มา : https://www.thaigov.go.th/news/contents/details/60882