รัฐบาลไทย-ข่าวทำเนียบรัฐบาล-"พล.อ.ประวิตร" เร่งรัดการก่อสร้างสนามกีฬา 3 จังหวัด "บึงกาฬ-นราธิวาส-สุโขทัย"ให้เสร็จโดยเร็ว เพื่อส่งเสริมและสร้างศักยภาพนักกีฬา 


วันพุธที่ 21 กันยายน 2565
พิมพ์
"พล.อ.ประวิตร" เร่งรัดการก่อสร้างสนามกีฬา 3 จังหวัด "บึงกาฬ-นราธิวาส-สุโขทัย"ให้เสร็จโดยเร็ว เพื่อส่งเสริมและสร้างศักยภาพนักกีฬา
"พล.อ.ประวิตร" เร่งรัดการก่อสร้างสนามกีฬา 3 จังหวัด "บึงกาฬ-นราธิวาส-สุโขทัย"ให้เสร็จโดยเร็ว เพื่อส่งเสริมและสร้างศักยภาพนักกีฬา พัฒนาคุณภาพชีวิตคนไทย พร้อมกำชับแก้ปัญหาก่อสร้างศูนย์ฝึกกีฬามวยฯ ย้ำการทำงานต้องวางแผนงานอย่างเป็นระบบตั้งแต่ต้นน้ำถึงปลา
น.ส ทิพานัน ศิริชนะ รองโฆษกประจำสำนักนายกรัฐมนตรี กล่าวว่า วันนี้ 21 กันยายน 2565 เวลา 10.00น. ณ ห้องประชุม 301 ตึกบัญชาการ ทำเนียบรัฐบาล พล. อ.ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี ในฐานะประธานกรรมการคณะกรรมการการกีฬาแห่งประเทศไทย เป็นประธานการประชุมคณะกรรมการกีฬาแห่งประเทศไทย ครั้งที่ 9/2565 (ผ่านระบบ Video Conference) ร่วมกับหน่วยงานที่เกี่ยวข้อง
ทั้งนี้ พล.อ.ประวิตรได้ เน้นย้ำผู้ว่าการการกีฬาแห่งประเทศไทย และกองทุนพัฒนาการกีพาแห่งชาติให้เร่งรัดดำเนินการติดตามการก่อสร้างอาคารสนามฝึกซ้อมกีฬาสำหรับเด็กและเยาวชน รวมถึงการเร่งรัดการก่อสร้างสนามกีฬาจังหวัดบึงกาฬ จังหวัดนราธิวาส และจังหวัดสุโขทัย ให้แล้วเสร็จ โดยเร็ว เพื่อเป็นศูนย์กลางในการใช้ประโยชน์ร่วมกันในการออกกำลังกาย จัดกิจกรรมการแข่งขันกีฬา ส่งเสริมและสร้างศักยภาพของนักกีฬา พัฒนาคุณภาพชีวิตของคน ไทยในภูมิภาคต่างๆของประเทศอย่างเป็นรูปธรรมและยั่งยืน
น.ส.ทิพานัน กล่าวว่า นอกจากนี้ พล.อ.ประวิตรยังเร่งรัดการแก้ไขปัญหาการก่อสร้างศูนย์ฝึกกีฬามวยสากลมาตรฐานระดับสากล ให้เป็นไปตามกฎหมายที่เกี่ยวข้อง และได้มาตรฐานสากล เพื่อพัฒนาศักยภาพกีฬามวยสากล เตรียมความพร้อมสำหรับการแข่งขันในระดับโลก พร้อมกันนี้ยังได้กำชับให้การดำเนินการและโครงการต่างๆ ต้องมีการกำกรอบเวลาในการดำเนินการให้ชัดเจนและเสร็จสมบูรณ์ตามเป้าหมาย เพื่อให้การดำเนินงานเป็นไปตามแผนที่กำหนดไว้
“พล.อ.ประวิตรย้ำถึงการทำงานทุกอย่าง ต้องมีการวางแเผนอย่างเป็นระบบตั้งแต่ต้นน้ำจนถึงปลายน้ำเพื่อไม่เกิดปัญหาตามมาภายหลัง และให้การดำเนินงานและ โครงการต่าง ๆ เป็นไปตามแผนที่กำหนดไว้ โดยไม่เกิดความล่าช้าขึ้นอีก”น.ส.ทิพานัน กล่าว
น .ส. ทิพานัน กล่าวอีกว่า โอกาสนี้ที่ประชุมยังได้ยืนสงบนิ่งไว้อาลัย 1 นาทีให้กับนายจุตินันท์ ภิรมย์ภักดี ประธานเจ้าหน้าที่บริหารและกรรมการผู้จัดการใหญ่ บริษัท บุญรอดบริวเวอรี่ จำกัด ในฐานะประธานคณะกรรมการพาราลิมปิกแห่งประเทศไทย ผู้วายชนม์ เพื่อเป็นการระลึกถึงความดีและความทุ่มเทในการพัฒนากีฬาคนพิการของประเทศไทยด้วย

ที่มา : https://www.thaigov.go.th/news/contents/details/59509