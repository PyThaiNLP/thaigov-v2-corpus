รัฐบาลไทย-ข่าวทำเนียบรัฐบาล-รัฐบาลย้ำความสำเร็จ การประชุมรัฐมนตรีท่องเที่ยวเอเปค ครั้งที่ 11 ผลักดันแนวคิดท่องเที่ยวอย่างยั่งยืน 


วันพฤหัสบดีที่ 1 กันยายน 2565
พิมพ์
รัฐบาลย้ำความสำเร็จ การประชุมรัฐมนตรีท่องเที่ยวเอเปค ครั้งที่ 11 ผลักดันแนวคิดท่องเที่ยวอย่างยั่งยืน
มุ่งสร้างสรรค์และฟื้นฟูการท่องเที่ยวในภูมิภาคเอเชียแปซิฟิกให้มีอนาคตที่ดีกว่าเดิม
วันนี้ (1 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า ประเทศไทยได้เป็นเจ้าภาพการประชุมรัฐมนตรีท่องเที่ยวเอเปค ครั้งที่ 11 จัดขึ้นเมื่อวันที่ 19 สิงหาคม 2565 ที่ผ่านมา ณ กรุงเทพมหานคร ซึ่งถือเป็นอีกหนึ่งเวทีการประชุมเอเปค 2022 ที่สำคัญสร้างโอกาสร่วมกันขับเคลื่อนการท่องเที่ยวในภูมิภาคเอเชีย-แปซิฟิก
โดยในการประชุมนี้ ไทย ผลักดัน 3 ประเด็นหลัก ได้แก่ 1. การส่งเสริมการค้าการลงทุนเสรีและการรวมกลุ่มทางเศรษฐกิจในภูมิภาค 2. การส่งเสริมการเดินทางที่สะดวกและปลอดภัย ผ่านการจัดตั้งกลไก APEC Safe Passage Taskforce และ 3. การส่งเสริมการเจริญเติบโตที่ยั่งยืนและครอบคลุมในเอเปค ส่งผลสำเร็จจนเกิดผลลัพธ์ที่เป็นรูปธรรมสำคัญ 2 ประการ คือ ข้อเสนอแนะเชิงนโยบาย เพื่อฟื้นฟูการท่องเที่ยวในภูมิภาคเอเปคให้มีอนาคตที่ดีกว่าเดิม: การท่องเที่ยวฟื้นสร้างอย่างยั่งยืน และ คู่มือเอเปคสำหรับผู้มีส่วนได้ส่วนเสียด้านการท่องเที่ยว ฉบับปรับปรุง
โดยก่อนเข้าสู่การประชุมรัฐมนตรีท่องเที่ยวเอเปค ครั้งที่ 11 ในช่วงระหว่างวันที่ 15-18 สิงหาคม 2565 มีการประชุมคณะทำงานด้านท่องเที่ยวเอเปค ครั้งที่ 60 ร่วมหาข้อสรุปการประชุมด้านท่องเที่ยว รวมทั้งยังมีกิจกรรมคู่ขนานเพื่อให้ผู้เข้าร่วมประชุมได้สัมผัสประสบการณ์การท่องเที่ยวชุมชน และสามารถเชื่อมโยงไปสู่แนวคิดหลักของการประชุม คือ ‘การท่องเที่ยวฟื้นสร้างอย่างยั่งยืนใต้แนวคิด (Regenerative Tourism)’ ได้
“รัฐบาลไทยมุ่งสร้างความสมดุลระหว่างเศรษฐกิจ สิ่งแวดล้อม และสังคม พร้อมร่วมมือกับทุกเขตเศรษฐกิจในการดูแลรักษาทรัพยากร ฟื้นฟูภาคการท่องเที่ยวภายหลังโควิด-19 ให้คงอยู่อย่างสมดุล ยั่งยืน และฟื้นกลับคืนมา ประกอบกับ สร้างระบบเศรษฐกิจทางการท่องเที่ยวที่เน้นให้คนท้องถิ่นมีอาชีพ และความเป็นอยู่ที่ดีขึ้น" นายอนุชา กล่าว

ที่มา : https://www.thaigov.go.th/news/contents/details/58701