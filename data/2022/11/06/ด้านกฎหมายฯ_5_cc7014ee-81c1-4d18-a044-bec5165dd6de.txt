รัฐบาลไทย-ข่าวทำเนียบรัฐบาล-สำนักงานปลัดกระทรวงกลาโหม โดยกรมพระธรรมนูญ จัดโครงการสัมมนาเชิงปฏิบัติการ “เทคนิคการใช้กฎหมายป้องกันและปราบปรามการทุจริตประพฤติมิชอบในราชการทหาร”


วันศุกร์ที่ 2 กันยายน 2565
สำนักงานปลัดกระทรวงกลาโหม โดยกรมพระธรรมนูญ จัดโครงการสัมมนาเชิงปฏิบัติการ “เทคนิคการใช้กฎหมายป้องกันและปราบปรามการทุจริตประพฤติมิชอบในราชการทหาร”
เช้าวันนี้ (31 ส.ค. 65 เวลา 09.00 น.) สำนักงานปลัดกระทรวงกลาโหม โดยกรมพระธรรมนูญ จัดโครงการสัมมนาเชิงปฏิบัติการเรื่อง “เทคนิคการใช้กฎหมายป้องกันและปราบปรามการทุจริตประพฤติมิชอบในราชการทหาร”
โดยมี พลเอก วรเกียรติ รัตนานนท์ ปลัดกระทรวงกลาโหม เป็นประธานการจัดโครงการสัมมนาฯ ณ ห้องศรีสมาน 1 อาคารอเนกประสงค์ สำนักงานปลัดกระทรวงกลาโหม (พื้นที่ศรีสมาน)
สำหรับโครงการดังกล่าว จัดให้มีการบรรยายให้ความรู้โดยวิทยากรผู้ทรงคุณวุฒิ จาก กรมพระธรรมนูญ นำโดย พลเอก ประชาพัฒน์ วัจนะรัตน์ เจ้ากรมพระธรรมนูญ พร้อมด้วยสำนักงานคณะกรรมการป้องกันและปราบปรามการทุจริตแห่งชาติ และศาลอาญาคดีทุจริตและประพฤติมิชอบกลาง ในหัวข้อเรื่อง “กฎหมายเกี่ยวกับการป้องกันการทุจริตในหน่วยงานภาครัฐ” และ “เทคนิคการดำเนินกระบวนพิจารณาคดีอาญาในระบบไต่สวน” มีผู้เข้าร่วมโครงการสัมมนาฯ จำนวน 600 คน ประกอบด้วย ข้าราชการทหารที่ปฏิบัติหน้าที่ตุลาการพระธรรมนูญหัวหน้าศาลทหารกรุงเทพ, อัยการทหาร, ทนายทหาร และข้าราชการทหารในสังกัดสำนักงานรัฐมนตรี, สำนักงานปลัดกระทรวงกลาโหม, กองบัญชาการกองทัพไทย และเหล่าทัพ
โดยผู้เข้าร่วมสัมมนาฯ จะได้รับความรู้ความเข้าใจในกฎหมายที่เกี่ยวข้องกับการป้องกัน และปราบปรามการทุจริตประพฤติมิชอบ และการดำเนินกระบวนพิจารณาคดีอาญาทุจริตประพฤติมิชอบ โดยจะนำความรู้ที่ได้รับไปขยายผลต่อการปฏิบัติหน้าที่ให้เป็นไปตามขั้นตอนของกฎหมายได้อย่างมีประสิทธิภาพ และป้องกันการกระทำผิดจากการทุจริตเพื่ออำนวยความยุติธรรมให้กับประชาชนต่อไป
#สำนักงานปลัดกระทรวงกลาโหม #กองบัญชาการกองทัพไทย #กองทัพบก #กองทัพเรือ #กองทัพอากาศ #สำนักงานตำรวจแห่งชาติ

ที่มา : https://www.thaigov.go.th/news/contents/details/58728