รัฐบาลไทย-ข่าวทำเนียบรัฐบาล-ผู้ว่าฯ ร้อยเอ็ด ซับน้ำตาพี่น้องชาว อ.โพนทราย ลงพื้นที่ตรวจเยี่ยมผู้ประสบอุทกภัย พร้อมกำหนดแผนตั้งโรงครัวพระราชทานช่วยเหลือประชาชนจนกว่าสถานการณ์เข้าสู่ภาวะปกติ 


วันพุธที่ 12 ตุลาคม 2565
พิมพ์
ผู้ว่าฯ ร้อยเอ็ด ซับน้ำตาพี่น้องชาว อ.โพนทราย ลงพื้นที่ตรวจเยี่ยมผู้ประสบอุทกภัย พร้อมกำหนดแผนตั้งโรงครัวพระราชทานช่วยเหลือประชาชนจนกว่าสถานการณ์เข้าสู่ภาวะปกติ
ผู้ว่าฯ ร้อยเอ็ด ซับน้ำตาพี่น้องชาว อ.โพนทราย ลงพื้นที่ตรวจเยี่ยมผู้ประสบอุทกภัย พร้อมกำหนดแผนตั้งโรงครัวพระราชทานช่วยเหลือประชาชนจนกว่าสถานการณ์เข้าสู่ภาวะปกติ เน้นย้ำเจ้าหน้าที่เตรียมความพร้อม 24 ชั่วโมง
วันนี้ (12 ต.ค. 65) นายทรงพล ใจกริ่ม ผู้ว่าราชการจังหวัดร้อยเอ็ด เปิดเผยว่า จากสถานการณ์ปริมาณน้ำในแม่น้ำมูลหนุนสูงเอ่อล้นตลิ่งเข้าท่วมบ้านเรือนพักอาศัยของพี่น้องประชาชนในพื้นที่อำเภอโพนทราย ครอบคลุมพื้นที่ทั้ง 5 ตำบล คือ ตำบลโพนทราย ตำบลสามขา ตำบลศรีสว่าง ตำบลยางคำ และตำบลท่าหาดยาว รวม 37 หมู่บ้าน 2,500 ครัวเรือน ซึ่งจากสถานการณ์ดังกล่าว ทำให้ประชาชนในบางหมู่บ้านถูกน้ำท่วมรอบหมู่บ้าน ต้องใช้เรือในการสัญจรเข้า-ออกหมู่บ้าน จึงได้สั่งการให้เร่งอพยพผู้ป่วย ผู้สูงอายุ เด็ก สตรี มายังศูนย์พักพิงผู้ประสบอุทกภัย ที่หอประชุมที่ว่าการอำเภอโพนทราย พร้อมทั้งสั่งการให้นายอำเภอโพนทราย บูรณาการร่วมกับส่วนราชการที่เกี่ยวข้อง และภาคีเครือข่ายในพื้นที่ เร่งช่วยเหลือผู้ประสบอุทกภัยอย่างรวดเร็วที่สุดและให้เฝ้าติดตามสถานการณ์ระดับน้ำในพื้นที่อย่างใกล้ชิด
“จังหวัดร้อยเอ็ดน้อมนำพระราโชบายของพระบาทสมเด็จพระเจ้าอยู่หัว ในการทำให้พี่น้องประชาชนกลับมาใช้ชีวิตได้อย่างเป็นปกติสุขโดยเร็ว ซึ่งจากการลงพื้นที่ตรวจเยี่ยมให้กำลังใจพี่น้องประชาชนที่เข้ามาพักอาศัยในศูนย์พักพิงผู้ประสบอุทกภัยบริเวณหอประชุมที่ว่าการอำเภอโพนทราย พบว่ามีผู้ประสบภัยมาพักอาศัย จำนวน 90 คน ซึ่งจังหวัดร้อยเอ็ด ได้ร่วมกับอำเภอโพนทรายและภาคีเครือข่าย ดำเนินการจัดตั้งโรงครัวพระราชทาน เพื่อประกอบอาหารเลี้ยงยังชีพพี่น้องประชาชน โดยเป็นอาหารปรุงสุก สด ใหม่ บรรจุกล่อง นำไปแจกจ่ายแก่ประชาชน ทั้งนี้ ได้กำหนดแผนดำเนินการจัดตั้งโรงครัวพระราชทานอย่างต่อเนื่องเพื่อช่วยเหลือดูแลประชาชนที่ได้รับผลกระทบจากสถานการณ์อุทกภัยในพื้นที่จนกว่าสถานการณ์จะเข้าสู่ภาวะปกติ” ผวจ.ร้อยเอ็ด กล่าวเน้นย้ำ
ด้าน นายปารเมศ เห้งสวัสดิ์ นายอำเภอโพนทราย กล่าวว่า ในช่วงสถานการณ์อุทกภัยในพื้นที่ ที่ทำการปกครองอำเภอโพนทราย ได้บูรณาการภาคีเครือข่ายจัดตั้งศูนย์พักพิงที่หอประชุมอำเภอโพนทราย มีพี่น้องประชาชนมาพักอาศัยจำนวน 90 คน และในส่วนของครัวเรือนที่ประกอบอาชีพปศุสัตว์ ได้ใช้พื้นที่สำนักงานเกษตรอำเภอโพนทรายเป็นที่พักพิงชั่วคราว มีพี่น้องประชาชนพักอาศัย 40 คน พร้อมด้วยสัตว์เลี้ยง โค กระบือ นอกจากนี้ มีพี่น้องประชาชนอีกส่วนหนึ่ง กระจายไปพักอาศัยในพื้นที่โรงเรียนในพื้นที่ ซึ่งสถานการณ์ในขณะนี้ค่อนข้างทรงตัว ทั้งนี้ อำเภอโพนทรายได้น้อมนำพระราโชบายของพระบาทสมเด็จพระเจ้าอยู่หัว ในการดูแลพี่น้องประชาชนให้กลับมาใช้ชีวิตโดยปกติสุข รวมทั้งนำข้อสั่งการของ พลเอก อนุพงษ์ เผ่าจินดา รัฐมนตรีว่าการกระทรวงมหาดไทย และนายสุทธิพงษ์ จุลเจริญ ปลัดกระทรวงมหาดไทย ในการดูแลพี่น้องประชาชน รวมทั้งเตรียมการในการสำรวจเยียวยาภายหลังสถานการณ์บรรเทาลง
นายทรงพล ใจกริ่ม ผู้ว่าราชการจังหวัดร้อยเอ็ด กล่าวเพิ่มเติมว่า ได้เน้นย้ำให้ส่วนราชการที่เกี่ยวข้องได้บูรณาการทุกภาคส่วนดำเนินการช่วยเหลือประชาชนที่ประสบอุทกภัยอย่างเต็มที่ และเร่งจัดตั้งโรงครัวพระราชทาน เพื่อประกอบอาหารปรุงสุก แจกจ่ายช่วยเหลือผู้ประสบอุทกภัยในพื้นที่อย่างต่อเนื่อง ด้วยความร่วมแรงร่วมใจจากทุกภาคส่วนในและขอขอบคุณทุกหน่วยงานที่ได้ให้การสนับสนุน เช่นในวันนี้ ได้รับการสนับสนุนวัตถุดิบปรุงอาหารจากสหกรณ์การเกษตรเกษตรวิสัย จำกัด เป็นต้น นอกจากนี้ ได้กำชับที่ทำการปกครองอำเภอโพนทราย รวมถึงสำนักงานป้องกันและบรรเทาสาธารณภัยจังหวัดร้อยเอ็ด สแตนบายเจ้าหน้าที่พร้อมให้ความช่วยเหลือพี่น้องประชาชนได้ทันที โดยหากพี่น้องประชาชนต้องการขอรับความช่วยเหลือ สามารถติดต่อสายด่วนนิรภัย โทร. 1784 ตลอด 24 ชั่วโมง

ที่มา : https://www.thaigov.go.th/news/contents/details/60396