รัฐบาลไทย-ข่าวทำเนียบรัฐบาล-บีโอไอ ปลื้มนักธุรกิจเกาหลีใต้เดินหน้าลงทุนไทย มุ่งเป้าสมาร์ทซิตี้ อุตสาหกรรมอิเล็กทรอนิกส์ ยานยนต์ไฟฟ้า


วันจันทร์ที่ 10 ตุลาคม 2565
บีโอไอ ปลื้มนักธุรกิจเกาหลีใต้เดินหน้าลงทุนไทย มุ่งเป้าสมาร์ทซิตี้ อุตสาหกรรมอิเล็กทรอนิกส์ ยานยนต์ไฟฟ้า
บีโอไอ เผยผลการจัดงาน Thailand – Korea Economic Cooperation Forum 2022 ร่วมกับKOTRA ระหว่างวันที่ 6 – 7 ตุลาคม 2565 ชื่นมื่น กลุ่มทุนเกาหลีมั่นใจศักยภาพเมืองไทย เซ็นสัญญาความร่วมมือ 5 ฉบับ ระหว่างไทยและเกาหลี ในอุตสาหกรรมสมาร์ทซิตี้ พร้อมลงทุนในอุตสา
บีโอไอ ปลื้มนักธุรกิจเกาหลีใต้เดินหน้าลงทุนไทย
มุ่งเป้าสมาร์ทซิตี้ อุตสาหกรรมอิเล็กทรอนิกส์ ยานยนต์ไฟฟ้า
บีโอไอ เผยผลการจัดงาน Thailand – Korea Economic Cooperation Forum 2022 ร่วมกับKOTRA ระหว่างวันที่ 6 – 7 ตุลาคม 2565 ชื่นมื่น กลุ่มทุนเกาหลีมั่นใจศักยภาพเมืองไทย เซ็นสัญญาความร่วมมือ 5 ฉบับ ระหว่างไทยและเกาหลี ในอุตสาหกรรมสมาร์ทซิตี้ พร้อมลงทุนในอุตสาหกรรมเป้าหมาย เน้นอุตสาหกรรมอิเล็กทรอนิกส์ ยานยนต์ไฟฟ้า พลังงานอัจฉริยะ เกิดการจับคู่ทางธุรกิจ 120 คู่ นักธุรกิจแห่เข้าร่วมงาน 600 ราย ผลักดันให้การค้าการลงทุนขยายตัว
นายนฤตม์  เทอดสถีรศักดิ์ เลขาธิการคณะกรรมการส่งเสริมการลงทุน หรือบีโอไอ เปิดเผยถึงความสำเร็จของการจัดงาน Thailand – Korea Economic Cooperation Forum 2022 ร่วมกับสำนักงานส่งเสริมการค้าและการลงทุนของรัฐบาลเกาหลีใต้ (KOTRA) ระหว่างวันที่ 6 – 7 ตุลาคม 2565 ที่ผ่านมา ประสบความสำเร็จเป็นอย่างมาก มีนักธุรกิจเกาหลีและไทยให้ความสนใจ ซึ่งส่วนใหญ่มาจากกลุ่มอุตสาหกรรมสมาร์ทซิตี้ อิเล็กทรอนิกส์ ยานยนต์ไฟฟ้า และพลังงานอัจฉริยะ เป็นต้น
นอกจากนี้ ในงานดังกล่าวได้มีการจัดทำบันทึกความร่วมมือ (MOU) 5 ฉบับ ระหว่างไทยและเกาหลีในกลุ่มอุตสาหกรรมสมาร์ทซิตี้ เช่น MOU ระหว่าง Smart City Association และ Thai IOT Association MOU ระหว่างบริษัทด้านไอทีของเกาหลี และเทศบาลท้องถิ่นรวมถึงบริษัทเอกชนของไทย และเกิดการจับคู่ทางธุรกิจในอุตสาหกรรมเป้าหมาย จำนวน 120 คู่ มูลค่ากว่า 4,000 ล้านบาท โดยมีนักลงทุนทั้งเกาหลีและไทยเข้าร่วมงานกว่า 600 ราย
“การจัดกิจกรรมครั้งนี้ ช่วยสร้างความร่วมมือและกระชับความสัมพันธ์ระหว่างภาคธุรกิจไทยและเกาหลี รวมทั้งสร้างความเชื่อมั่นด้านการลงทุน เนื่องจากเป็นกิจกรรมแรกที่นักลงทุนเกาหลีเดินทางออกนอกประเทศภายหลังสถานการณ์โควิดคลี่คลาย และเลือกมายังประเทศไทยเป็นประเทศแรก ที่สำคัญเป็นโอกาสในการเผยแพร่มาตรการสนับสนุนของรัฐ และเร่งส่งเสริมให้เกิดการลงทุนในอุตสาหกรรมเป้าหมาย อีกทั้งจากการที่นักลงทุนเกาหลีได้เยี่ยมชมพื้นที่อีอีซี ทำให้มองเห็นศักยภาพและเพิ่มความเชื่อมั่นในการตัดสินใจลงทุนมากยิ่งขึ้น” นายนฤตม์กล่าว
ทั้งนี้ ในช่วง 10 ปี ที่ผ่านมา ระหว่างปี 2555 - 2565 (มกราคม – กันยายน) เกาหลีใต้เข้ามาลงทุนในไทยต่อเนื่อง โดยมีโครงการจากเกาหลีใต้ยื่นขอรับการส่งเสริมการลงทุนรวม 365 โครงการ มูลค่ารวม 65,123 ล้านบาท โดยอุตสาหกรรมที่มีมูลค่าการลงทุนสูงสุด 3 อันดับแรก ได้แก่ 1) เครื่องใช้ไฟฟ้าและอิเล็กทรอนิกส์ 2) เหล็กและผลิตภัณฑ์โลหะ และ 3) เคมีภัณฑ์และกระดาษ และจากการประกาศใช้นโยบาย New Southern Policy ของรัฐบาลเกาหลีตั้งแต่ปี 2562 เป็นนโยบายที่เปิดโอกาสให้เกาหลีใต้ เดินหน้าลงทุนในกลุ่มประเทศอาเซียน รวมทั้งไทยมากขึ้นอีกด้วย

ที่มา : https://www.thaigov.go.th/news/contents/details/60289