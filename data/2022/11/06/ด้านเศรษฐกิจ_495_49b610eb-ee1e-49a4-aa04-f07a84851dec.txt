รัฐบาลไทย-ข่าวทำเนียบรัฐบาล-รัฐมนตรีเกษตรฯ ชื่นชมข้าราชการและเจ้าหน้าที่หน่วยงานในสังกัดกระทรวงเกษตรฯ ที่ร่วมปลดหนี้ให้ผู้ประสบภัยจากเหตุกราดยิงที่จังหวัดหนองบัวลำภู 


วันพฤหัสบดีที่ 13 ตุลาคม 2565
รัฐมนตรีเกษตรฯ ชื่นชมข้าราชการและเจ้าหน้าที่หน่วยงานในสังกัดกระทรวงเกษตรฯ ที่ร่วมปลดหนี้ให้ผู้ประสบภัยจากเหตุกราดยิงที่จังหวัดหนองบัวลำภู
รัฐมนตรีเกษตรฯ ชื่นชมข้าราชการและเจ้าหน้าที่หน่วยงานในสังกัดกระทรวงเกษตรฯ ที่ร่วมปลดหนี้ให้ผู้ประสบภัยจากเหตุกราดยิงที่จังหวัดหนองบัวลำภู พร้อมเป็นส่วนหนึ่งในการช่วยเหลือเกษตรกรที่ได้รับความเดือดร้อน เพื่อเป็นขวัญและกำลังใจในการประกอบอาชีพต่อไป
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เปิดเผยว่า จากเหตุการณ์กราดยิงที่จังหวัดหนองบัวลำภู ซึ่งภายหลังทราบว่ามีสมาชิก จำนวน 2 ราย ที่เป็นหนี้กับสถาบันเกษตรกร หน่วยงานในสังกัดกระทรวงเกษตรและสหกรณ์ในพื้นที่ จึงได้ร่วมบริจาคเงินเพื่อช่วยเหลือครอบครัวผู้เสียชีวิต โดยการชำระหนี้ให้กับสถาบันเกษตรกรเต็มจำนวนเงินต้น
ซึ่งในวันที่ 12 ตุลาคม 2565 เวลา 17.00 น. ที่ผ่านมา นางสาวณัชชา พันธ์เพ็ง เกษตรและสหกรณ์จังหวัดหนองบัวลำภู พร้อมด้วยหัวหน้าส่วนราชการสังกัดกระทรวงเกษตรและสหกรณ์ในจังหวัดหนองบัวลำภู และผู้แทน ได้ลงพื้นที่ให้ความช่วยเหลือสมาชิกสหกรณ์และกลุ่มเกษตรกรที่เสียชีวิตจากเหตุกราดยิงดังกล่าว ซึ่งเป็นสมาชิกสหกรณ์การเกษตรนากลาง จำกัด มูลหนี้เงินต้น 11,000 บาท และสมาชิกกลุ่มเกษตรเลี้ยงสัตว์อุทัยสรรค์ มูลหนี้เงินต้น 25,000 บาท รวมเป็นเงิน 36,000 บาท เพื่อเป็นขวัญและกำลังใจและช่วยเหลือครอบครัวผู้ประสบเหตุต่อไป

ที่มา : https://www.thaigov.go.th/news/contents/details/60418