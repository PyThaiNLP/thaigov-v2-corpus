รัฐบาลไทย-ข่าวทำเนียบรัฐบาล-รองนายกฯ ประวิตร ยินดี “น้องเอ็นโซ่ ธารวณิชกุล”  คว้าแชมป์โลกโกคาร์ท รุ่น OK-Junior จากรายการ FIA Karting World Championship ชื่นชมความมุ่งมั่น นำชื่อเสียงสู่ประเทศไทย


วันจันทร์ที่ 19 กันยายน 2565
พิมพ์
รองนายกฯ ประวิตร ยินดี “น้องเอ็นโซ่ ธารวณิชกุล”  คว้าแชมป์โลกโกคาร์ท รุ่น OK-Junior จากรายการ FIA Karting World Championship ชื่นชมความมุ่งมั่น นำชื่อเสียงสู่ประเทศไทย
รองนายกฯ ประวิตร ยินดี “น้องเอ็นโซ่ ธารวณิชกุล”  คว้าแชมป์โลกโกคาร์ท รุ่น OK-Junior จากรายการ FIA Karting World Championship ชื่นชมความมุ่งมั่น นำชื่อเสียงสู่ประเทศไทย มั่นใจสามารถก้าวสู่นักขับอาชีพระดับโลกได้แน่นอน
วันที่ 19 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประวิตร วงษ์สุวรรณ รองนายกรัฐมนตรี ได้แสดงความยินดีกับน้องเอ็นโซ่ ธารวณิชกุล เยาวชนไทยวัย 13 ปี ที่สร้างชื่อเสียงให้กับประเทศไทยโดยการคว้าแชมป์โลกการแข่งขันโกคาร์ท รุ่น OK-Junior  จากรายการ FIA Karting World Championship 2022 รายการแข่งขันรถคาร์ทระดับโลกจัดโดยสมาพันธ์รถยนต์นานาชาติ (FIA) ที่สนามณ สนามซาโน่ นาโปลี ประเทศอิตาลี ( Sarno Napoli Italy) ระหว่างวันที่ 15-18 ก.ย. 65
รองนายกรัฐมนตรีชื่นชมในความมุ่งมั่นของน้องเอ็นโซ่ที่ตั้งใจฝึกฝนพัฒนาฝีมือมาเป็นเวลาหลายปี ตั้งแต่ที่ยังอยู่ประเทศไทยและได้เดินทางไปศึกษาพร้อมฝึกกับทีมงานมืออาชีพที่ประเทศอิตาลี ลงแข่งขันมาแล้วหลายรายการหลายประเทศในยุโรป พัฒนาฝีมือดีขึ้นอย่างต่อเนื่อง ซึ่งก่อนจะได้แชมป์โลกในครั้งนี้ น้องเอ็นโซ่ได้รองแชมป์จากรายการ FIA European Championship 2022 เมื่อเดือนพ.ค. ที่ผ่านมา
“รองนายกรัฐมนตรีชื่นชมที่น้องเอ็นโซ่มุ่งมั่นในการฝึกฝนจนประสบความสำเร็จได้แชมป์โลก นำชื่อเสียงมาสู่ประเทศไทย ด้วยความตั้งใจเพียรพยายามเชื่อว่าน้องจะสามารถก้าวขึ้นสู่การเป็นนักแข่งอาชีพระดับโลกได้ตามความใฝ่ฝันอย่างแน่นอน และรองนายกรัฐมนตรียังขอเชิญชวนคนไทยติดตามผลงานและส่งกำลังใจไปให้น้องเอ็นโซ่ด้วย” น.ส.ไตรศุลี กล่าว
ทั้งนี้ น้องเอ็นโซ่ นับเป็นนักแข่งโกคาร์ทชาวไทยคนแรกที่คว้าแชมป์จากรายการ FIA World Karting championship รายการแข่งโกคาร์ทที่ใหญ่ที่สุดในโลกที่จะจัดการแข่งขันปีละครั้งและมีนักแข่งจากทั่วโลกเข้าร่วม สำหรับปีนี้นักแข่งเยาวชนจากไทยลงแข่งในรถหมายเลข 105 สังกัดทีม TONY Kart Racing Team ซึ่งการแข่งขันในรุ่น OK JUNIOR ( อายุ12-14 ปี)  มีนักแข่งขันจาก 40 ชาติ รวม 109 คน เข้าทำการแข่งขัน เป็นเวลา 4 วัน  ก่อนจะผ่านการตัดตัวให้เหลือแข่งในรอบชิงชนะเลิศเมื่อวันอาทิตย์ที่ 18 ก.ย. 65 เพียง 36 คน
.......................

ที่มา : https://www.thaigov.go.th/news/contents/details/59388