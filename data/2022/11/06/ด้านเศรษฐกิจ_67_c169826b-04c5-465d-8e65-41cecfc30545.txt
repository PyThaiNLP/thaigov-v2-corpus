รัฐบาลไทย-ข่าวทำเนียบรัฐบาล-นายพิศักดิ์ จิตวิริยะวศิน รองปลัดกระทรวง เป็นประธานพิธีปิดและมอบวุฒิบัตรให้กับผู้สำเร็จ การอบรม


วันศุกร์ที่ 2 กันยายน 2565
นายพิศักดิ์ จิตวิริยะวศิน รองปลัดกระทรวง เป็นประธานพิธีปิดและมอบวุฒิบัตรให้กับผู้สำเร็จ การอบรม
หลักสูตร “นักบริหารระดับต้นกระทรวงคมนาคม” (นบต.คค.) รุ่นที่ 14
นายพิศักดิ์ จิตวิริยะวศิน รองปลัดกระทรวงคมนาคม เป็นประธานพิธีปิดและมอบวุฒิบัตรให้กับผู้สำเร็จการอบรม หลักสูตร “นักบริหารระดับต้นกระทรวงคมนาคม” (นบต.คค.) รุ่นที่ 14 ณ อาคารสโมสรและหอประชุมกระทรวงคมนาคม
นายพิศักดิ์ จิตวิริยะวศิน กล่าวว่า ผู้ที่ผ่านการฝึกอบรมในหลักสูตรนี้ จะก้าวไปสู่การเป็นนักบริหารในระดับที่สูงขึ้นต่อไป การรับฟังวิทยากรผู้มีประสบการณ์ และการศึกษาดูงานจะมีส่วนช่วยให้ทุกท่านได้รับประสบการณ์ สามารถมองเห็นภาพอนาคตของกระทรวงคมนาคมและทิศทางของประเทศไทยและด้วยศักยภาพของทุกท่านที่จะช่วยพัฒนากระทรวงฯ ให้สามารถรองรับภารกิจในการพัฒนาประเทศได้อย่างยั่งยืน นำความรู้ที่ได้รับทั้งจากในและนอกห้องเรียนไปปรับใช้กับการปฏิบัติงาน ได้แลกเปลี่ยนความรู้แลกเปลี่ยนประสบการณ์ซึ่งกันและกัน เพื่อความสามัคคีก่อเกิดขึ้นในหน่วยงานเพื่อผลลัพธ์ของงานอย่างมีประสิทธิภาพ ซึ่งสิ่งที่จำเป็นสำหรับการเป็นนักบริหารที่ดี คือ ความสามารถในการพัฒนาความรู้ ความสามารถของตนเอง ให้มีความทันสมัยเพื่อรองรับการเปลี่ยนแปลงในบริบทของสังคมได้ นอกจากการพัฒนาตนเองแล้วยังต้อง มีความสามารถในการรับนโยบายจากผู้บริหารระดับสูงไปสู่การบริหารงานให้เกิดการปฏิบัติอย่างเกิดผล อันจะเป็นผลดีต่อตัวท่านเอง ต่อองค์กร และต่อประเทศชาติ
กระทรวงคมนาคม ได้ดำเนินโครงการฝึกอบรมหลักสูตร นบต.คค. รุ่นที่ 14 ระหว่างวันที่ 15 มิถุนายน - 2 กันยายน 2565 โดยแบ่งเนื้อหาหลักสูตรออกเป็น 5 ภาค ได้แก่ ภาคที่ 1 กิจกรรมสัมพันธ์และสร้างทีมงาน ณ จังหวัดปราจีนบุรี ภาคที่ 2 รับฟังการบรรยายจากวิทยากรในภาคทฤษฎี ณ กระทรวงคมนาคม และผ่านระบบ Zoom Cloud Meeting ภาคที่ 3 ศึกษาดูงานด้านมาตรฐาน การให้บริการจากหน่วยงานภาครัฐและภาคเอกชน ภาคที่ 4  ศึกษาดูงานในประเทศ และภาคที่ 5  ฝึกภาคปฏิบัติ โดยการประชุมเชิงปฏิบัติการเพื่อจัดทำรายงานการศึกษากลุ่ม ซึ่งมีข้าราชการและพนักงานรัฐวิสาหกิจ ในสังกัดกระทรวงคมนาคมเข้าร่วมโครงการ จำนวน 42 คน ประกอบด้วยบุคลากรจากส่วนราชการในสังกัด 22 คน และบุคลากรจากหน่วยงานรัฐวิสาหกิจในสังกัด  20 คน ซึ่งผ่านเกณฑ์การประเมินผลทั้งหมด

ที่มา : https://www.thaigov.go.th/news/contents/details/58760