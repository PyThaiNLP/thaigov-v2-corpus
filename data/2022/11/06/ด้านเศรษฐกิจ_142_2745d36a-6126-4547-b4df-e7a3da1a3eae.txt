รัฐบาลไทย-ข่าวทำเนียบรัฐบาล-‘รมช.มนัญญา’ Kick Off โครงการ “ชุมชนคนทำบัญชี เพื่อความมั่นคง มั่งคั่ง อย่างยั่งยืน” จ.อุทัยธานี 


วันศุกร์ที่ 9 กันยายน 2565
‘รมช.มนัญญา’ Kick Off โครงการ “ชุมชนคนทำบัญชี เพื่อความมั่นคง มั่งคั่ง อย่างยั่งยืน” จ.อุทัยธานี
‘รมช.มนัญญา’ Kick Off โครงการ “ชุมชนคนทำบัญชี เพื่อความมั่นคง มั่งคั่ง อย่างยั่งยืน” จ.อุทัยธานี  ขยายชุมชนคนทำบัญชี สร้างความเข้มแข็งในครัวเรือน
นางสาวมนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดโครงการประชุมเชิงปฏิบัติการ หลักสูตร ส่งเสริมการจัดทำบัญชีรายบุคคล ภายใต้บันทึกข้อตกลงความร่วมมือโครงการ “ชุมชนคนทำบัญชี เพื่อความมั่นคง มั่งคั่ง อย่างยั่งยืน” ระหว่างกรมตรวจบัญชีสหกรณ์ กระทรวงเกษตรและสหกรณ์ กับกรมส่งเสริมการปกครองท้องถิ่น กระทรวงมหาดไทย จ.อุทัยธานี ณ สวนน้ำเฉลิมพระเกียรติ บึงพระชนก ต.เกาะเทโพ อำเภอเมืองอุทัยธานี จังหวัดอุทัยธานี ว่า การ Kick - Off โครงการฯ ในพื้นที่จังหวัดอุทัยธานีครั้งนี้เป็นความร่วมมือสำคัญที่หน่วยงานภาครัฐได้บูรณาการการทำงานร่วมกัน เพื่อส่งเสริมการจัดทำบัญชีให้ขยายผลไปในทุกกลุ่มเป้าหมาย นับเป็นการวางรากฐานสำคัญของการพัฒนาประเทศให้ก้าวไปข้างหน้าและเป็นโอกาสในการต่อยอดสู่การพัฒนาท่ียั่งยืน
ทั้งนี้ รัฐบาลได้ขับเคลื่อนยุทธศาสตร์ชาติ แผนพัฒนาเศรษฐกิจและสังคมแห่งชาติ และยุทธศาสตร์การพัฒนาพื้นที่เพื่อเสริมสร้างความมั่นคงของชาติสู่การปฏิบัติให้เกิดประโยชน์ ต่อการพัฒนาคุณภาพชีวิตของประชาชนอย่างเป็นรูปธรรม ซึ่งกระทรวงเกษตรและสหกรณ์ ได้สอดรับนโยบายในการสร้างความเข้มแข็งให้แก่สถาบันเกษตรกรและเศรษฐกิจฐานราก ตามหลักปรัชญาของเศรษฐกิจพอเพียงและขับเคลื่อนการดำเนินงานเพื่อพัฒนาประเทศไทย สู่ความยั่งยืน ในนิยาม “ชุมชนอยู่ดีมีสุข” ด้วยการพัฒนาความเป็นอยู่ อาชีพและรายได้ให้แก่ประชาชน โดยกรมตรวจบัญชีสหกรณ์ เป็นหน่วยงานหลักในการนำระบบบัญชีไปวางรากฐาน สร้างความเข้มแข็งให้กับเกษตรกร รวมถึงลูกหลานของเกษตรกร ผ่านเครือข่ายครูบัญชีอาสา ซึ่งเป็นตัวแทนขับเคลื่อนการถ่ายทอดความรู้การจัดทำบัญชีให้เกษตรกรและเยาวชน รวมถึงประชาชนทั่วไปได้มีความรู้พื้นฐานในเรื่องบัญชี รับรู้สถานะทางการเงินของตนเอง สร้างวินัยทางการเงิน สามารถนำข้อมูลไปปรับเปลี่ยนพฤติกรรมของคนในครอบครัวและชุมชน เพื่อนำไปใช้ในการวางแผนการใช้จ่ายเงินได้ในอนาคต
นายอำพันธุ์ เวฬุตันติ อธิบดีกรมตรวจบัญชีสหกรณ์ กล่าวว่า โครงการ “ชุมชนคนทำบัญชี เพื่อความมั่นคง มั่งคั่ง อย่างยั่งยืน” มีวัตถุประสงค์เพื่อส่งเสริม สนับสนุนให้กลุ่มเป้าหมายน้อมนำหลักปรัชญาของเศรษฐกิจพอเพียงเป็นแนวทางการดำเนินชีวิต เพื่อความมั่นคง มั่งคั่ง อย่างยั่งยืน เพื่อให้กลุ่มเป้าหมายมีความรู้ ความเข้าใจ และสามารถจัดทำบัญชีรับ - จ่ายในครัวเรือน หรือบัญชีต้นทุนประกอบอาชีพได้ กลุ่มเป้าหมายเป็นประชาชนในชุมชนเป้าหมาย ในพื้นที่องค์กรปกครองส่วนท้องถิ่นทั่วประเทศ รวมจำนวนทั้งสิ้น 70,000 คน โดยเริ่มดำเนินการตั้งแต่เดือนกรกฎาคม – ธันวาคม 2565 ในส่วนของกรมตรวจบัญชีสหกรณ์ จะดำเนินการกำหนดหลักสูตรการอบรม สนับสนุนสมุดบัญชีและสื่อการสอน และจัดให้มีครูบัญชีอาสาของกรมตรวจบัญชีสหกรณ์ เป็นผู้ถ่ายทอดองค์ความรู้การจัดทำบัญชีตามหลักสูตรที่กรมตรวจบัญชีสหกรณ์กำหนดและกำกับ ติดตามประเมินผล การจัดทำบัญชีของกลุ่มเป้าหมายอีกด้วย ในส่วนขององค์กรการปกครองส่วนท้องถิ่น คัดเลือกผู้ที่จะเข้าร่วมโครงการจำนวน 10 – 30 คนต่อรุ่น/ชุมชน และสนับสนุนด้านงบประมาณการจัดอบรม โดยประสานงานกับสำนักงานตรวจบัญชีสหกรณ์ในจังหวัดนั้น ๆ เพื่อให้คำแนะนำการดำเนินกิจกรรมให้บรรลุวัตถุประสงค์ตามโครงการ
สำหรับงานในครั้งนี้ มีกลุ่มเป้าหมาย คือ ประชาชนในชุมชนพื้นที่องค์กรปกครองส่วนท้องถิ่นจังหวัดอุทัยธานี จำนวน 800 คน โดยมีหัวข้อวิชาประกอบด้วย การจัดทำบัญชีรับ - จ่ายในครัวเรือน การจัดทำบัญชีต้นทุนประกอบอาชีพ การคิดกำไร ขาดทุนจากการประกอบอาชีพที่ครบรอบการผลิต พร้อมฝึกปฏิบัติ และการใช้แอปพลิเคชัน SmartMe ที่พัฒนาโดยกรมตรวจบัญชีสหกรณ์ ซึ่งผู้เข้าร่วมประชุมเชิงปฏิบัติการจะได้รับความรู้ ความเข้าใจในการบันทึกบัญชี และสามารถนำความรู้ที่ได้รับไปเป็นแนวทางในการประกอบอาชีพของตนเองได้ สร้างวินัยทางการเงิน ลดรายจ่าย เพิ่มรายได้ ลดหนี้สิน มีเงินออม วางแผนประกอบอาชีพ หรือปรับเปลี่ยนอาชีพให้เหมาะสม และพัฒนาต่อยอดตนเองให้เป็นครูบัญชีได้ในอนาคต.

ที่มา : https://www.thaigov.go.th/news/contents/details/59035