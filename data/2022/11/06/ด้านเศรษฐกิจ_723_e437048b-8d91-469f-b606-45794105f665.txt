รัฐบาลไทย-ข่าวทำเนียบรัฐบาล-กรมเจ้าท่า เร่งตรวจสอบ กรณีเรือสันทัดสมุทร 4 อับปาง บริเวณอ่าวไทย จังหวัดชุมพร


วันพฤหัสบดีที่ 3 พฤศจิกายน 2565
กรมเจ้าท่า เร่งตรวจสอบ กรณีเรือสันทัดสมุทร 4 อับปาง บริเวณอ่าวไทย จังหวัดชุมพร
...
กรมเจ้าท่า เร่งตรวจสอบ กรณีเรือสันทัดสมุทร 4 อับปาง บริเวณอ่าวไทย จังหวัดชุมพร
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม ได้สั่งการด่วนให้สำนักงานเจ้าท่าภูมิภาค สาขาชุมพร เร่งรายงาน ติดตาม ตรวจสอบ เหตุเรือสันทัดสมุทร 4 อับปาง บริเวณอ่าวไทย จังหวัดชุมพร โดยให้สอบสวนเจ้าหน้าที่นายท้ายเรือ เจ้าของเรือ และตรวจสอบจากลักษณะการเดินเรือจากระบบติดตามการจราจรทางน้ำ VTMS เพื่อหาสาเหตุที่แท้จริง ตลอดจน เร่งกู้เรือโดยด่วนที่สุดมิให้ขัดขวางการเดินเรือในร่องน้ำ ทั้งนี้ จากการตรวจสอบเบื้องต้นทราบว่าเรืออับปางบริเวณนอกชายฝั่งจังหวัดชุมพร โดยอับปางในระยะความลึกทะเลประมาณ 26 เมตร
โดยในวันที่ 3 พฤศจิกายน 2565 เวลาประมาณ 01.30 น. สำนักงานเจ้าท่าภูมิภาคสาขาชุมพร ได้รับแจ้งเหตุเรืออับปาง ชื่อเรือสันทัดสมุทร 4 ประเภทเรือกลเดินทะเลเฉพาะเขต หมายเลขทะเบียนเรือ 600003096 ตรวจสอบใบอนุญาตใช้เรือไม่ขาดอายุ จากการตรวจสอบพบว่าเรือลำดังกล่าวบรรทุกตู้คอนเทนเนอร์บรรจุไม้ยางพาราจำนวน 42 ตู้ เดินทางมาจากจังหวัดสุราษฎร์ธานี ไปยังท่าเรือแหลมฉบัง จังหวัดชลบุรี ก่อนเกิดเหตุอับปางลงบริเวณทะเลอ่าวไทยห่างฝั่งประมาณ 8.6 ไมล์ จากฝั่งหาดทรายรี มีนายอัมพร วงศ์ธรรม เป็นผู้ควบคุมเรือ และนายสมทูน โชติมณี ต้นกลเรือ พร้อมด้วยลูกเรือรวม 10 คน ตรวจสอบเอกสารคนประจำเรือพบว่ายังไม่ขาดอายุการใช้งาน
ทั้งนี้ สาเหตุเบื้องต้นผู้ควบคุมเรือให้การว่าขณะเดินทางมาถึงจุดเกิดเหตุเรือมีลักษณะเอียง จึงได้ทำการปรับระดับน้ำเพื่อแก้ไขอาการเอียงของเรือ แต่ไม่สามารถแก้ไขได้ เป็นเหตุให้เรือ สันทัดสมุทร 4 เสียการทรงตัวและจมลง นายเรือจึงได้ทำการสละเรือ พร้อมแจ้งให้ลูกเรือเตรียมแพชูชีพ ซึ่งในเวลาต่อมา เรือประมง ชื่อทรัพย์สมบูรณ์ 1 และเรืออุทยานแห่งชาติหมู่เกาะชุมพร ที่อยู่ใกล้จุดเกิดเหตุ ได้เข้าให้การช่วยเหลือผู้ที่อยู่ในเรือทุกคนได้อย่างปลอดภัย โดยไม่มีผู้ได้รับบาดเจ็บหรือเสียชีวิต จากการตรวจสอบไม่พบคราบน้ำมันรั่วไหล สำหรับตู้คอนเทนเนอร์ จำนวน 42 ตู้ ดำเนินการกู้ไปแล้ว 41 ตู้ โดยทำการใช้เชือกเรือรัดตรึงไว้รวมกัน ก่อนเร่งดำเนินการใช้เรือลากเข้าชิดฝั่งเพื่อความปลอดภัย และดำเนินการเก็บกู้ต่อไป ส่วนอีก 1 ตู้ คาดว่าติดไปกับเรือ
นอกจากนี้ สำนักงานเจ้าท่าภูมิภาค สาขาชุมพรได้ดำเนินการ ออกคำสั่งให้กู้เรือและติดตั้งทุ่นเครื่องหมาย ออกประกาศให้ระมัดระวังการเดินเรือ ออกคำสั่งห้ามใช้เรือ และให้ทางบริษัทสันทัดและบุตร จำกัด ที่เป็นเจ้าของเรือ เสนอแผนและเร่งรัดในการกู้เรือตามคำสั่งกู้ตัวเรือขึ้นมาให้แล้วเสร็จภายในกำหนด พร้อมให้นายเรือและลูกเรือเข้าพบเจ้าหน้าที่ ในวันที่ 3 พฤศจิกายน 2565 เพื่อสอบสวนถึงสาเหตุและมาตรการในการแก้ไขเพื่อไม่ให้เกิดเหตุการณ์ซ้ำขึ้นอีก สำหรับแผนในการกู้ตัวเรือทางสำนักงานเจ้าท่าภูมิภาคสาขาชุมพร จะทำการประสานขอรับการสนับสนุนเรือตรวจการณ์และเจ้าหน้าที่จากสำนักความปลอดภัยและสิ่งแวดล้อมทางน้ำเข้าพื้นที่เพื่อตรวจสอบ ควบคุมการกู้ตัวเรือสันทัดสมุทร 4 ให้เป็นไปตามแผนจนกว่าจะแล้วเสร็จต่อไป

ที่มา : https://www.thaigov.go.th/news/contents/details/61216