รัฐบาลไทย-ข่าวทำเนียบรัฐบาล-องค์การขนส่งมวลชนกรุงเทพ จัดเดินรถเฉพาะกิจให้บริการฟรี 5 เส้นทาง อำนวยความสะดวกให้กับประชาชน


วันพุธที่ 12 ตุลาคม 2565
องค์การขนส่งมวลชนกรุงเทพ จัดเดินรถเฉพาะกิจให้บริการฟรี 5 เส้นทาง อำนวยความสะดวกให้กับประชาชน
ร่วมเฝ้าฯ รับเสด็จในพิธีเปิดพระบรมราชานุสาวรีย์ รัชกาลที่ 9 ภายในอุทยานเฉลิมพระเกียรติฯ ในวันที่ 13 ตุลาคม 2565
นายกิตติกานต์ จอมดวง จารุวรพลกุล ผู้อำนวยการองค์การขนส่งมวลชนกรุงเทพ กระทรวงคมนาคม เปิดเผยว่า ตามที่พระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินี จะเสด็จพระราชดำเนิน ไปทรงเปิดพระบรมราชานุสาวรีย์ พระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร ในวันที่ 13 ตุลาคม 2565 เวลา 17.00 น. ณ อุทยานเฉลิมพระเกียรติพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร เขตดุสิต กรุงเทพมหานคร องค์การขนส่งมวลชนกรุงเทพ (ขสมก.) จึงจัดเดินรถเพื่ออำนวยความสะดวกให้กั[ประชาชน ในการเดินทางไปเฝ้าฯ รับเสด็จ ณ อุทยานเฉลิมพระเกียรติฯ ดังนี้
1. จัดเดินรถโดยสารธรรมดา วิ่งให้บริการฟรี ในเส้นทางเดินรถเฉพาะกิจ จำนวน 5 เส้นทาง ให้บริการ ตั้งแต่เวลา 08.00 - 18.00 น. หรือจนกว่าจะส่งประชาชนออกจากพื้นที่หมด รถคันแรก ออกจากท่าต้นทางเวลา 08.00 น. คันสุดท้าย ออกจากท่าต้นทาง เวลา 16.00 น. โดยจะปล่อยรถโดยสารทุก ๆ 20 นาที โดยมีรายละเอียดเส้นทาง ดังนี้
- เส้นทางที่ 1 อนุสาวรีย์ชัยสมรภูมิ - อุทยานเฉลิมพระเกียรติฯ จอดรับ - ส่ง บริเวณกรมทางหลวง
- เส้นทางที่ 2 สโมสรทหารบก - อุทยานเฉลิมพระเกียรติฯ จอดรับ - ส่ง บริเวณกรมทางหลวง
- เส้นทางที่ 3 สนามศุภชลาศัย - อุทยานเฉลิมพระเกียรติฯ จอดรับ – ส่งบริเวณกรมทางหลวง
- เส้นทางที่ 4 สนามหลวง - อุทยานเฉลิมพระเกียรติฯ จอดรับ - ส่งบริเวณโรงเรียนราชวินิตมัธยม
- เส้นทางที่ 5 วงเวียนใหญ่ - อุทยานเฉลิมพระเกียรติฯ จอดรับ - ส่งบริเวณโรงเรียนราชวินิตมัธยม
ทั้งนี้ จะมีเจ้าหน้าที่ประจำจุดจอดรับ - ส่ง บริเวณกรมทางหลวง และโรงเรียนราชวินิตมัธยมเพื่อตรวจ ATK ให้กับประชาชน ก่อนเดินทางเข้าอุทยานเฉลิมพระเกียรติฯ
2. จัดรถโดยสารธรรมดา วิ่งรับ - ส่งประชาชน ภายในอุทยานเฉลิมพระเกียรติฯ (วิ่งวน) จำนวน 15 คัน ให้บริการ ตั้งแต่เวลา 10.00 - 18.00 น. หรือจนกว่าประชาชนจะออกจากพื้นที่หมด

ที่มา : https://www.thaigov.go.th/news/contents/details/60360