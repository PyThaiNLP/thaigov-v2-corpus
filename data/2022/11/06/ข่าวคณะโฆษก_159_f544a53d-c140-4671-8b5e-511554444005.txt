รัฐบาลไทย-ข่าวทำเนียบรัฐบาล-โฆษกรัฐบาลเผย ไทยพร้อมเป็นเจ้าภาพ APEC 2022 เชิญชวนชาวไทยมีส่วนร่วมเป็นเจ้าบ้านที่ดี “Thailand and APEC are ready”


วันศุกร์ที่ 16 กันยายน 2565
โฆษกรัฐบาลเผย ไทยพร้อมเป็นเจ้าภาพ APEC 2022 เชิญชวนชาวไทยมีส่วนร่วมเป็นเจ้าบ้านที่ดี “Thailand and APEC are ready”
โฆษกรัฐบาลเผย ไทยพร้อมเป็นเจ้าภาพ APEC 2022 เชิญชวนชาวไทยมีส่วนร่วมเป็นเจ้าบ้านที่ดี “Thailand and APEC are ready”
วันนี้ (16 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยความคืบหน้าการเตรียมความพร้อมของไทยสู่การเป็นเจ้าภาพจัดการประชุมผู้นำเขตเศรษฐกิจเอเปค ปี 2565 ซึ่งจะมีขึ้นในเดือนพฤศจิกายน 2565 นี้ โดยหน่วยงานที่เกี่ยวข้องทุกภาคส่วนได้จัดกิจกรรมรณรงค์และประชาสัมพันธ์การเป็นเจ้าภาพของไทยมาอย่างต่อเนื่อง เพื่อแสดงออกถึงความพร้อมของไทย ตลอดจนเป็นการสร้างการรับรู้แก่ประชาชน และเชิญชวนให้ประชาชนมีส่วนร่วมในโอกาสการเป็นเจ้าภาพในครั้งนี้
โฆษกประจำสำนักนายกรัฐมนตรี กล่าวว่า ล่าสุดรัฐบาลได้จัดกิจกรรมรณรงค์ “ไทยพร้อม APEC พร้อม Thailand and APEC are ready” เพื่อประชาสัมพันธ์การเป็นเจ้าภาพเอเปคของไทย ซึ่งการประชุมสุดยอดผู้นำ APEC จะมีขึ้นช่วงวันที่ 18-19 พฤศจิกายน 2565 นี้ โดยใช้ศูนย์การประชุมแห่งชาติสิริกิติ์ เป็นสถานที่สำหรับการประชุมหลัก และหอประชุมกองทัพเรือสำหรับงานเลี้ยงอาหารค่ำอย่างเป็นทางการ สำหรับผู้นำเขตเศรษฐกิจเอเปคและคู่สมรส
การประชุม APEC 2022 ประเทศไทยมุ่งเน้นนำเสนอแนวคิด “เปิดกว้าง สร้างสัมพันธ์ เชื่อมโยงกันสู่สมดุล” พร้อมทั้งได้นำเสนอผลสำเร็จตามผลงานสำคัญของรัฐบาล และความพร้อมของทุกภาคส่วน ทั้งคมนาคม บริการ และการท่องเที่ยว นอกจากนี้ ได้มีการเปิดตัวผู้แทนอย่างเป็นทางการในการรณรงค์และประชาสัมพันธ์การจัดงาน (APEC Presenters) เพื่อประชาสัมพันธ์การเป็นเจ้าภาพ APEC 2022 ของไทยอย่างเป็นทางการ และเพื่อสื่อสารประเด็น Open. Connect. Balance. ซึ่งเป็น Theme ของการประชุม APEC 2022 ในครั้งนี้ด้วย
“รัฐบาลได้ดำเนินการเตรียมความพร้อม และบูรณาการการทำงานทุกภาคส่วนร่วมกัน เพื่อให้การเป็นเจ้าภาพ APEC 2022 ของประเทศไทยประสบความสำเร็จ ซึ่งจะเป็นโอกาสแสดงศักยภาพ และสร้างความเชื่อมั่นของไทยให้เป็นที่ประจักษ์แก่สายตานานาประเทศ พร้อมกันนี้ รัฐบาลขอเชิญชวนชาวไทยทุกคนร่วมเป็นส่วนหนึ่งของความภาคภูมิใจในครั้งนี้ ผ่านการเป็นเจ้าบ้านที่ดี ให้การต้อนรับผู้นำและภาคเอกชนจากทุกเขตเศรษฐกิจในเดือนพฤศจิกายน 2565 ที่จะถึงนี้” นายอนุชาฯ กล่าว

ที่มา : https://www.thaigov.go.th/news/contents/details/59326