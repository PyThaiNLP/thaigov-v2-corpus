รัฐบาลไทย-ข่าวทำเนียบรัฐบาล-เริ่มพรุ่งนี้! ใช้สิทธิคนละครึ่ง เฟส 5 วันแรก เงื่อนไขที่ผู้ใช้งานต้องรู้ ก่อนใช้จ่ายจริง


วันพุธที่ 31 สิงหาคม 2565
เริ่มพรุ่งนี้! ใช้สิทธิคนละครึ่ง เฟส 5 วันแรก เงื่อนไขที่ผู้ใช้งานต้องรู้ ก่อนใช้จ่ายจริง
.....
1 ก.ย. 65 เป็นวันแรกที่เปิดให้ประชาชนใช้สิทธิโครงการคนละครึ่ง เฟส 5 โดยภาครัฐร่วมจ่ายร้อยละ 50 ของค่าสินค้าและบริการไม่เกิน 150 บาท/คน/วัน และไม่เกิน 800 บาท/คน และสามารถใช้จ่ายได้จนถึงวันที่ 31 ต.ค. 65
.
ข้อมูลจากกระทรวงการคลัง ล่าสุด มีประชาชนรายเดิมที่เคยเข้าร่วมโครงการฯ กดยืนยันสิทธิแล้ว 18.30 ล้านคน หรือร้อยละ 70 จากจำนวน 26.27 ล้านคน ซึ่งผู้ที่ยังไม่ได้กดยืนยันสิทธิอีกประมาณ 7.97 ล้านราย ขอให้รีบกดยืนยันสิทธิ ผ่านแอปฯ เป๋าตัง ทั้งนี้ เพื่อลดความแออัดของการใช้งานของแอปฯ ในวันเริ่มการใช้จ่ายวันแรก
.
ส่วนประชาชนรายใหม่ที่ได้รับสิทธิ 2.30 แสนคน แต่ยังไม่เคยยืนยันตัวตนด้วยบัตรประจำตัวประชาชนกับ ธ.กรุงไทย หรือยังไม่เคยทำธุรกรรมผ่านแอปฯ Krungthai NEXT ซึ่งต้องผ่านการยืนยันตัวตนกับ ธ.กรุงไทย ก่อน จะต้องยืนยันตัวตนก่อนการใช้สิทธิครั้งแรก โดยนำบัตรประจำตัวประชาชนมายืนยันตัวตนผ่านตู้เอทีเอ็มสีเทาของ ธ.กรุงไทย หรือที่ ธ.กรุงไทย ทุกสาขา จึงจะสามารถเริ่มใช้สิทธิได้
.
ข้อควรระวังการถูกตัดสิทธิจากโครงการคนละครึ่ง
สำหรับผู้ได้รับสิทธิที่เคยใช้สิทธิคนละครึ่ง เฟส 4 แล้ว ต้องใช้จ่ายในเฟส 5 ครั้งแรก ภายใน 22.59 น. ของวันที่ 14 ก.ย. 65 จึงจะสามารถใช้สิทธิได้ตลอดโครงการ
.
ส่วนผู้ที่ได้รับสิทธิคนละครึ่ง เฟส 5 เป็นครั้งแรก ต้องใช้จ่ายครั้งแรก ภายใน 22.59 น. ของวันที่ 14 ก.ย. 65 หรือภายใน 14 วันเช่นกัน นับจากได้รับ SMS ยืนยันสิทธิ ซึ่งหากไม่ใช้สิทธิตามระยะเวลาดังกล่าวจะถูกตัดสิทธิทันที
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/58683