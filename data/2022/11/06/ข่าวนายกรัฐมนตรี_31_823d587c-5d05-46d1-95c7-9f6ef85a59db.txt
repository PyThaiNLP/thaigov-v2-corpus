รัฐบาลไทย-ข่าวทำเนียบรัฐบาล-นายกฯ กล่าวคำปราศรัยในโอกาสวันสหประชาชาติ ย้ำรัฐบาลไทยพร้อมสนับสนุนภารกิจต่าง ๆ ของสหประชาชาติ และองค์การนานาชาติอย่างแข็งขัน 


วันจันทร์ที่ 24 ตุลาคม 2565
พิมพ์
นายกฯ กล่าวคำปราศรัยในโอกาสวันสหประชาชาติ ย้ำรัฐบาลไทยพร้อมสนับสนุนภารกิจต่าง ๆ ของสหประชาชาติ และองค์การนานาชาติอย่างแข็งขัน
ความเป็นน้ำหนึ่งใจเดียวกันภายใต้กรอบสหประชาชาติ จะทำให้รอดพ้นจากความท้าทาย อยู่ร่วมกันได้อย่างสมดุล
วันนี้ (24 ตุลาคม 2565) เวลา 07.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กล่าวคำปราศรัยผ่านทางวิทยุกระจายเสียงแห่งประเทศไทย เนื่องในวันสหประชาชาติ ประจำปี 2565 โดยนายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยสาระสำคัญ ดังนี้
วันที่ 24 ตุลาคมของทุกปีถือเป็นวันสหประชาชาติ ซึ่งไทยได้ร่วมเป็นสมาชิกตั้งแต่ปี 2489 และเป็นสมาชิกที่มีบทบาทแข็งขัน สร้างสรรค์ แลกเปลี่ยนประสบการณ์กับองค์การระหว่างประเทศในประเด็นที่ไทยมีศักยภาพมาตลอด 75 ปี ปัจจุบันโลกกำลังเผชิญกับความท้าทายหลายประการ วิกฤตเศรษฐกิจ การขาดแคลนอาหารและพลังงาน และความขัดแย้ง อีกทั้งภัยพิบัติ ซึ่งสร้างความเสียหาย ส่งผลให้เศรษฐกิจฟื้นตัวยาก และต้องการการช่วยเหลือเยียวยาผ่านความร่วมมือระหว่างประเทศ
นายกรัฐมนตรีกล่าวว่า ไทยให้ความสำคัญกับระบอบพหุภาคี ที่มีสหประชาชาติเป็นแกนกลาง พร้อมทั้งได้ย้ำความพร้อมของไทยเพื่อสร้างความร่วมมือกับทุกภาคส่วน ใช้พลังและความคิดสร้างสรรค์ของคนรุ่นใหม่ มาร่วมกันออกแบบอนาคตที่ดีกว่าเดิม ทั้งนี้ นายกรัฐมนตรีเชื่อมั่นว่า ความเป็นน้ำหนึ่งใจเดียวกันภายใต้กรอบสหประชาชาติ จะทำให้รอดพ้นจากความท้าทายต่าง ๆ และสามารถอยู่ร่วมกันได้อย่างสมดุล
รัฐบาลไทยพร้อมสนับสนุนภารกิจของสหประชาชาติ และองค์การนานาชาติอย่างแข็งขัน ทั้งนี้ ไทยได้ประกาศตัวสมัครรับเลือกตั้งเป็นสมาชิกคณะมนตรีสิทธิมนุษยชนแห่งสหประชาชาติ วาระปี ค.ศ. 2025-2027 ซึ่งนายกรัฐมนตรีย้ำว่า ความร่วมมือระหว่างประเทศเป็นทางที่จะช่วยเสริมสร้างให้โลกมีความผาสุข สำหรับทุกคน และคนรุ่นหลัง และภูมิใจที่หน่วยงานต่าง ๆ ของสหประชาชาติเลือกประเทศไทยเป็นที่ตั้ง และขอแสดงความยินดีกับการก่อตั้งครบ 75 ปี ในโอกาสนี้ด้วย

ที่มา : https://www.thaigov.go.th/news/contents/details/60784