รัฐบาลไทย-ข่าวทำเนียบรัฐบาล-กรมเจ้าท่าเร่งตรวจสอบกรณีเรือสมูธซี 18 เสียการทรงตัว บริเวณตำบลทรงคนอง อำเภอพระประแดง จังหวัดสมุทรปราการ 


วันจันทร์ที่ 10 ตุลาคม 2565
กรมเจ้าท่าเร่งตรวจสอบกรณีเรือสมูธซี 18 เสียการทรงตัว บริเวณตำบลทรงคนอง อำเภอพระประแดง จังหวัดสมุทรปราการ
...
กรมเจ้าท่าเร่งตรวจสอบกรณีเรือสมูธซี 18 เสียการทรงตัว บริเวณตำบลทรงคนอง อำเภอพระประแดง จังหวัดสมุทรปราการ
ตามนโยบายรัฐบาลและกระทรวงคมนาคม โดยนายศักดิ์สยาม ชิดชอบ รัฐมนตรีว่าการกระทรวงคมนาคม และนายอธิรัฐ รัตนเศรษฐ รัฐมนตรีช่วยว่าการกระทรวงคมนาคม มอบหมายให้กรมเจ้าท่า (จท.) ตรวจสอบ คุมเข้มความปลอดภัยในการเดินเรือทุกชนิด โดยเฉพาะอย่างยิ่งช่วงที่มีการปล่อยน้ำจากเขื่อนจำนวนมาก ทำให้มีกระแสน้ำรุนแรง ซึ่งมีผลกระทบต่อการเดินเรือ ให้มีการควบคุมดูแลและกำกับให้ผู้ควบคุมเรือทุกลำ เดินเรือด้วยความระมัดระวังมากที่สุด
นายสรพงศ์ ไพฑูรย์พงษ์ รองปลัดกระทรวงคมนาคม รักษาการอธิบดีกรมเจ้าท่า กระทรวงคมนาคม ได้มอบหมายให้ นายภูริพัฒน์ ธีระกุลพิศุทธิ์ รองอธิบดีกรมเจ้าท่า ด้านปลอดภัย สั่งการสำนักงานเจ้าท่าภูมิภาคที่ 6 สาขาสมุทรปราการ ติดตามสถานการณ์ พร้อมสอบสวนกรณีเหตุการณ์เรือสมูธซี 18 เสียการทรงตัว เมื่อวันที่ 8 ตุลาคม 2565 เวลาประมาณ 20.00 น. โดยสำนักงานเจ้าท่าภูมิภาคสาขาสมุทรปราการ ได้รับแจ้งเหตุฯ ดังกล่าวว่า เรือสมูธซี 18 สวนกับเรือลำเลียงขณะน้ำลง ทำให้เรือเสียการทรงตัว บริเวณตำบลทรงคนอง อำเภอพระประแดง จังหวัดสมุทรปราการ
จากการตรวจสอบเรือสมูธซี 18 หมายเลขทะเบียนเรือ 590000037 ขนาด 5,169 ตันกรอส ประเภทเรือกลเดินทะเลเฉพาะเขต ประเภทการใช้บรรทุกผลิตภัณฑ์น้ำมันที่มีจุดวาบไฟต่ำกว่า 60 องศาเซลเซียส มีใบอนุญาตใช้เรือถูกต้อง ออก ณ วันที่ 3 มีนาคม 2565 ใบอนุญาตใช้เรือหมดอายุในวันที่ 2 มีนาคม 2566 ทั้งนี้ เรือสมูธซี 18 ได้ออกเดินทางมาจากเกาะสีชัง จังหวัดชลบุรี เพื่อขนถ่ายสินค้าที่ท่าเทียบเรือบริษัท บางจาก คอร์ปอเรชั่น จำกัด (มหาชน) ท่าหมายเลข 18 E โดยมีนายรักษา ทัศนาแท้ เป็นผู้ควบคุมเรือ มีประกาศนียบัตรผู้ควบคุมเรือถูกต้อง ออกโดยกองมาตรฐานคนประจำเรือ จท. และถือประกาศนียบัตรนำร่องพิเศษ โดยผู้ควบคุมเรือให้การว่า ขณะเกิดเหตุเป็นเวลาประมาณ 18.30 น. ได้นำเรือเข้าร่องน้ำแม่น้ำเจ้าพระยาจนมาถึงบริเวณตำบลทรงคนอง อำเภอพระประแดง จังหวัดสมุทรปราการ ได้สวนทางกับเรือลำเลียงกลางแม่น้ำที่กำลังเดินทางมุ่งหน้าไปยังปากร่องแม่น้ำเจ้าพระยา ขณะนั้นมีเรือลำเลียงพ่วงจูงมาลำสุดท้ายได้เบี่ยงเข้าบริเวณฝั่งแม่น้ำเจ้าพระยาฝั่งตะวันตก หรือทางกราบขวาของเรือสมูธซี 18 ทำให้ผู้ควบคุมเรือสมูธซี 18 ทำการบังคับเรือเพื่อหลบเลี่ยงเรือลำเลียงที่สวนมา โดยบังคับเรือไปทางแม่น้ำเจ้าพระยาฝั่งตะวันตก พร้อมทำการทิ้งสมอ จำนวน 2 ตัว ลงทันที และใช้เครื่องจักรถอยหลัง เพื่อทำให้เรือหยุดเคลื่อนที่ไปด้านหน้า ไม่ให้เกิดผลกระทบต่อประชาชนและสร้างความเสียหายในวงกว้าง ทำให้ไม่มีผู้ได้รับบาดเจ็บหรือเสียชีวิต และไม่พบคราบน้ำมันหลุดลอดออกมาจากตัวเรือแต่อย่างใด
ภายหลังเกิดเหตุ เรือสมูธซี 18 ได้เดินทางไปเทียบท่าที่ท่าเทียบเรือบริษัท บางจาก คอร์ปอเรชั่น จำกัด (มหาชน) ท่า 18 E  จากเหตุการณ์ดังกล่าว สำนักงานเจ้าท่าภูมิภาคสาขาสมุทรปราการได้ลงพื้นที่ตรวจสอบ พร้อมทั้ง​ประสานไปยังผู้ควบคุม​เรือสมูธ​ซี​ 18 และเรือลากจูง​ และผู้ที่เกี่ยวข้อง​เข้าให้ถ้อยคำ ณ สำนักงานเจ้าท่าภูมิภาค สาขาสมุทรปราการ ในวันที่ 10 ตุลาคม 2565 พร้อมกันนี้ได้มีการออกประกาศกรมเจ้าท่า ฉบับที่ 66/2565 ให้ระมัดระวังการเดินเรือ พร้อมร่วมกับสำนักความปลอดภัยและสิ่งแวดล้อมทางน้ำ จท. เร่งสอบสวนและกำหนดมาตรการอย่างเคร่งครัดเพื่อไม่ให้เกิดเหตุการณ์ดังกล่าวต่อไป

ที่มา : https://www.thaigov.go.th/news/contents/details/60262