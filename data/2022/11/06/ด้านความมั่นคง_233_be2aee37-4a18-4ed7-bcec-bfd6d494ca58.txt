รัฐบาลไทย-ข่าวทำเนียบรัฐบาล-“จังหวัดเชียงราย” เผยความก้าวหน้าการขับเคลื่อน “ถังขยะเปียกลดโลกร้อนทุกครัวเรือน” โดยผลการสุ่มตรวจครัวเรือนพื้นที่อำเภอแม่ลาว เป็นไปตามหลักเกณฑ์ 100% ย้ำ มุ่งมั่นเดินหน้า


วันศุกร์ที่ 14 ตุลาคม 2565
พิมพ์
“จังหวัดเชียงราย” เผยความก้าวหน้าการขับเคลื่อน “ถังขยะเปียกลดโลกร้อนทุกครัวเรือน” โดยผลการสุ่มตรวจครัวเรือนพื้นที่อำเภอแม่ลาว เป็นไปตามหลักเกณฑ์ 100% ย้ำ มุ่งมั่นเดินหน้า
“จังหวัดเชียงราย” เผยความก้าวหน้าการขับเคลื่อน “ถังขยะเปียกลดโลกร้อนทุกครัวเรือน” โดยผลการสุ่มตรวจครัวเรือนพื้นที่อำเภอแม่ลาว เป็นไปตามหลักเกณฑ์ 100% ย้ำ มุ่งมั่นเดินหน้าส่งเสริมให้เกิดการดำเนินการอย่างเป็นรูปธรรมเพื่อให้เกิดความยั่งยืนอย่างแท้จริง
วันนี้ (14 ต.ค. 65) นายภาสกร บุญญลักษม์ ผู้ว่าราชการจังหวัดเชียงราย เปิดเผยว่า ตนได้มอบหมายให้ นายบัญชา เชาวรินทร์ รองผู้ว่าราชการจังหวัดเชียงราย เป็นประธานการประชุมผู้บริหารท้องถิ่น ข้าราชการและพนักงานส่วนท้องถิ่นในการบริหารจัดการขยะมูลฝอยชุมชนตามแผนปฏิบัติการขับเคลื่อนโครงการถังขยะเปียกลดโลกร้อนขององค์กรปกครองส่วนท้องถิ่นจังหวัดเชียงราย เพื่อบรรลุเป้าหมายการลดก๊าซเรือนกระจกและการดำเนินงานด้านการเปลี่ยนแปลงสภาพภูมิอากาศ ตามโครงการลดก๊าซเรือนกระจกภาคสมัครใจตามมาตรฐานของประเทศไทย (T-VER) ของกรมส่งเสริมการปกครองท้องถิ่น ซึ่งจังหวัดเชียงรายได้เร่งรัดดำเนินการขับเคลื่อนมาอย่างต่อเนื่อง โดยได้เชิญนายกองค์กรปกครองส่วนท้องถิ่น และเจ้าหน้าที่ผู้รับผิดชอบโครงการทั้ง 143 องค์กรปกครองส่วนท้องถิ่นในพื้นที่ ร่วมประชุมเพื่อให้เกิดความรู้และความเข้าใจในการดำเนินงานให้บรรลุตามแนวทางที่กำหนด อันจะเกิดประโยชน์ต่อชุมชน/หมู่บ้าน
โดย นายบัญชา เชาวรินทร์ รองผู้ว่าราชการจังหวัดเชียงราย กล่าวว่า จังหวัดเชียงราย นำโดยนายภาสกร บุญญลักษม์ ผู้ว่าราชการจังหวัดเชียงราย ได้ให้ความสำคัญในการดำเนินการตามนโยบายรัฐบาลและกระทรวงมหาดไทย ด้านการขับเคลื่อนการดำเนินงานตามนโยบายด้านการเปลี่ยนแปลงสภาพภูมิอากาศเพื่อบรรลุเป้าหมายการลดก๊าซเรือนกระจกและการดำเนินงานด้านการเปลี่ยนแปลงสภาพภูมิอากาศของประเทศตามนโยบายของรัฐบาล ซึ่งกระทรวงมหาดไทยได้กำหนดนโยบายการดำเนินงานโดยให้จังหวัดขับเคลื่อนการขึ้นทะเบียนโครงการถังขยะเปียกลดโลกร้อนขององค์กรปกครองส่วนท้องถิ่น ประเทศไทย ตามโครงการลดก๊าซเรือนกระจกภาคสมัครใจตามมาตรฐานของประเทศไทย (T-VER) ของกรมส่งเสริมการปกครองท้องถิ่น และได้แจ้งอำเภอและองค์กรปกครองส่วนท้องถิ่นทุกแห่ง ดำเนินการสำรวจและเก็บข้อมูลถังขยะเปียกในระดับครัวเรือน โรงเรียนในสังกัดองค์กรปกครองส่วนท้องถิ่น ศูนย์พัฒนาเด็กเล็กในสังกัดองค์กรปกครองส่วนท้องถิ่น พร้อมกำชับหน่วยงานย้ำเตือนเจ้าหน้าที่ทำการบันทึกข้อมูลในระบบสารสนเทศการจัดเก็บข้อมูลถังขยะเปียกลดโลกร้อนขององค์กรปกครองส่วนท้องถิ่นทั้งในลักษณะรายวันและรายเดือน เพื่อจะทำให้มีข้อมูลสถิติสำหรับใช้ขยายผลพัฒนาปรับปรุงในด้านอื่น ๆ ต่อไป
“ในขณะนี้การดำเนินงานตามนโยบายด้านการเปลี่ยนแปลงสภาพภูมิอากาศเพื่อบรรลุเป้าหมายการลดก๊าซเรือนกระจก ฯ ของจังหวัดเชียงราย มีความก้าวหน้าโดยลำดับ ซึ่งได้รับความร่วมมืออย่างดียิ่งจากองค์กรปกครองส่วนท้องถิ่นในพื้นที่ทุกแห่ง ทุกอำเภอ ดังเช่นเมื่อวานนี้ (13 ต.ค. 65) ทีมปฏิบัติการเตรียมความพร้อมสำหรับการทวนสอบระดับอำเภอขององค์กรปกครองส่วนท้องถิ่นต่าง ๆ ในพื้นที่อำเภอแม่ลาว นำโดยปลัดอำเภอประจำตำบล ได้ลงพื้นที่เพื่อสุ่มตรวจการจัดทำถังขยะเปียกลดโลกร้อนขององค์กรปกครองส่วนท้องถิ่น ระดับอำเภอแม่ลาว จำนวน 7 แห่ง รวม 558 ครัวเรือน พบว่า ทุกครัวเรือนได้มีการจัดทำถังขยะเปียกลดโลกร้อน ที่สามารถใช้การได้อย่างถูกวิธี และมีการใช้งานอย่างเป็นประจำ ตามหลักเกณฑ์ที่กำหนด คิดเป็นถึงร้อยละ 100” นายบัญชาฯ กล่าวเน้นย้ำ
ด้านนายมนัส สุวรรณรินทร์ ท้องถิ่นจังหวัดเชียงราย กล่าวว่า จากนโยบายของรัฐบาลและกระทรวงมหาดไทย ท่านผู้ว่าราชการจังหวัดเชียงรายได้มอบหมายให้สำนักงานส่งเสริมการปกครองท้องถิ่นจังหวัดเชียงรายเป็นแกนหลักในการประสานการส่งเสริมขับเคลื่อนจัดทำถังขยะเปียกลดโลกร้อนจังหวัดเชียงราย ซึ่งในขณะนี้ทุกองค์กรปกครองส่วนท้องถิ่นในเข้าร่วมโครงการดังกล่าว และสำนักงานฯ ได้ทำการย้ำเตือนองค์กรปกครองส่วนท้องถิ่นทุกแห่งมอบหมายเจ้าหน้าที่บันทึกและตรวจสอบข้อมูลในระบบ DLA Waste ซึ่งเป็นระบบติดตามและบริหารจัดการขับเคลื่อนโครงการถังขยะเปียกลดโลกร้อน ให้มีข้อมูลที่ถูกต้อง ครบถ้วน เพื่อใช้ในการบริหารจัดการ รวมทั้งได้ประสานองค์กรปกครองส่วนท้องถิ่นที่อยู่ระหว่างดำเนินการส่งเสริมครัวเรือน ให้จัดฝึกอบรมสาธิตพร้อมทั้งจัดเตรียมถังเพื่อใช้ประกอบการฝึกอบรมและนำกลับไปขยายผลในครัวเรือน โดยทุกองค์กรปกครองส่วนท้องถิ่น จะจัดอบรมแล้วเสร็จภายในวันที่ 31 ตุลาคม 2565
นายภาสกร บุญญลักษม์ ผู้ว่าราชการจังหวัดเชียงราย กล่าวเพิ่มเติมว่า จังหวัดเชียงราย มีความมุ่งมั่นในการดำเนินการขับเคลื่อนโครงการถังขยะเปียกลดโลกร้อนขององค์กรปกครองส่วนท้องถิ่นให้ครบทุกครัวเรือน พร้อมทั้งได้กำหนดเป้าหมาย แผนงาน และมอบหมายผู้รับผิดชอบในพื้นที่อย่างชัดเจน เพื่อให้เป็นไปตามเป้าหมายในการขึ้นทะเบียนโครงการลดก๊าซเรือนกระจกภาคสมัครใจตามมาตรฐานของประเทศไทยให้สอดคล้องกับกระบวนการรับรองคาร์บอนเครดิต และขอยืนยันว่า จังหวัดเชียงรายมีความพร้อมในการทวนสอบจากผู้ประเมินภายนอก (Validation and Verification Body : WB) ซึ่งจะทำให้เกิดการประเมินผลเพื่อพัฒนารูปแบบการดำเนินงานให้เกิดประโยชน์ต่อสิ่งแวดล้อม และจะส่งผลโดยตรงต่อการพัฒนาคุณภาพชีวิตพี่น้องประชาชน ชุมชน และสังคมให้เกิดยั่งยืนอย่างแท้จริงต่อไป

ที่มา : https://www.thaigov.go.th/news/contents/details/60447