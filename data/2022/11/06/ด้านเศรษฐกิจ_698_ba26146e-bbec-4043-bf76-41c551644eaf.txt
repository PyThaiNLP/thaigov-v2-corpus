รัฐบาลไทย-ข่าวทำเนียบรัฐบาล-ธ.ก.ส. เปิดตัว ธ.ก.ส. A-Mobile Plus ยกระดับธุรกรรมทางการเงิน ที่สะดวก รวดเร็ว เพียงกดคลิก


วันพุธที่ 2 พฤศจิกายน 2565
พิมพ์
ธ.ก.ส. เปิดตัว ธ.ก.ส. A-Mobile Plus ยกระดับธุรกรรมทางการเงิน ที่สะดวก รวดเร็ว เพียงกดคลิก
ธ.ก.ส. ยกระดับบริการ Mobile Banking สู่ ธ.ก.ส. A-Mobile Plus เสริมศักยภาพการทำธุรกรรมทางการเงินแบบครบวงจร พร้อมฟีเจอร์ใหม่ที่ง่าย สะดวก รวดเร็วกว่าเดิม
ธ.ก.ส. ยกระดับบริการ Mobile Banking สู่ ธ.ก.ส. A-Mobile Plus เสริมศักยภาพการทำธุรกรรมทางการเงินแบบครบวงจร พร้อมฟีเจอร์ใหม่ที่ง่าย สะดวก รวดเร็วกว่าเดิม ทั้งการถอน โอน เติม จ่าย ซื้อสลาก ตรวจสลาก ธ.ก.ส. การขอสินเชื่อ การตรวจสอบข้อมูลบัญชี เงินฝาก เงินกู้ พร้อมเปิดตัวสลากดิจิทัล ธ.ก.ส. หน่วยละ 50 บาท วงเงินรวม 30,000 ล้านบาท ลุ้นรางวัลใหญ่กว่า 5 ล้านบาท เปิดรับฝาก 17 พฤศจิกายนนี้ เพื่อหนุนเกษตรกรลูกค้าและประชาชนให้เข้าถึงบริการทางการเงินได้ทุกที่ทุกเวลา ตอบโจทย์วิถีชีวิตยุคดิจิทัล มุ่งสู่ Cashless Society และ Digital Banking อย่างสมบูรณ์แบบ
นายธนารัตน์ งามวลัยรัตน์ ผู้จัดการธนาคารเพื่อการเกษตรและสหกรณ์การเกษตร (ธ.ก.ส.) เปิดเผยว่า ปัจจุบันเทคโนโลยีดิจิทัลมีการเปลี่ยนแปลงและแปรผันไปตามความต้องการของผู้บริโภคอย่างรวดเร็ว ซึ่ง ธ.ก.ส. ในฐานะสถาบันการเงินของรัฐ ได้มีการขับเคลื่อนและผลักดันการนำนวัตกรรมและเทคโนโลยีเข้ามาใช้ในการดำเนินงาน โดยกำหนดยุทธศาสตร์การเพิ่มประสิทธิภาพในการจัดการข้อมูลเพื่อพัฒนาบริการทางการเงินที่ครบวงจร พร้อมเสริมความคล่องตัวด้านบริการทางการเงินเพื่อมุ่งสู่การเป็น Digital Banking เพื่อสนับสนุนสังคมไทยสู่สังคมไร้เงินสด (Cashless Society) และตอบโจทย์ความต้องการในยุคดิจิทัล ซึ่ง ธ.ก.ส. ได้ให้บริการ Mobile Banking ผ่านแอปพลิเคชัน ธ.ก.ส. A-Mobile ตั้งแต่ปี 2561 จนถึงปัจจุบันมีลูกค้าลงทะเบียนใช้งานแล้วกว่า 3.8 ล้านราย และมีการทำธุรกรรมผ่านแอปฯ ทั้งหมดสะสมกว่า 497,998,663 รายการ คิดเป็นมูลค่ารวมกว่า 1,591,384 ล้านบาท โดยในปีบัญชี 2565 (เม.ย. – ก.ย.) สะสมกว่า 132 ล้านรายการ หรือเฉลี่ยเดือนละกว่า 22 ล้านรายการ    คิดเป็นมูลค่ารวมกว่า 380,000 ล้านบาท หรือเฉลี่ยเดือนละ 63,000 ล้านบาท
นายธนารัตน์ กล่าวต่อไปว่า เพื่อรองรับจำนวนผู้สมัครใช้บริการและปริมาณการทำธุรกรรมที่เพิ่มขึ้นอย่างต่อเนื่อง ธ.ก.ส. จึงมีการปรับปรุงและยกระดับ Mobile Banking ในส่วนของแอปพลิเคชัน ธ.ก.ส. A-Mobile ไปสู่ ธ.ก.ส. A-Mobile Plus เพื่อรองรับทุกความต้องการของผู้ใช้งาน ไม่ว่าจะเป็นการลงทะเบียนและแก้ไขรหัสผ่านได้ง่าย ๆ ด้วยตนเอง การเปิดบัญชีเงินฝาก การตรวจสอบรายละเอียดการเดินบัญชี การขอสินเชื่อ การซื้อสลาก การตรวจสอบสลาก ธ.ก.ส. โดยเสริมประสิทธิภาพการ “ถอน โอน เติม จ่าย” ให้มีเสถียรภาพมากขึ้น การถอนเงินโดยไม่ใช้บัตรได้ทั้งตู้ ATM/CDM ธ.ก.ส. และตู้ ATM/CDM ต่างธนาคาร นอกจากนี้ ลูกค้าสามารถตั้งค่าการแสกนจ่ายด่วน (Quick Pay) โดยไม่ต้องใส่รหัส PIN สูงสุดไม่เกิน 5,000 บาท พร้อม QR code บน e-slip สำหรับการตรวจสอบการโอนเงินที่สะดวกและป้องกันการทุจริตจากกลุ่มมิจฉาชีพ การขอกู้เงินผ่านบริการ Digital Lending ซึ่งผู้ใช้งานยังสามารถสมัครหรือยกเลิก และยืนยันตัวตนผ่านบริการ NDID (National Digital ID) ได้ทุกที่ทุกเวลา โดยไม่ต้องไปดำเนินการที่สาขา ลูกค้าสามารถดาวน์โหลดแอปพลิเคชัน ธ.ก.ส. A-Mobile Plus ได้บนระบบปฏิบัติการ iOS ผ่าน Appstore และระบบปฏิบัติการ Android ผ่าน Playstore ได้ตั้งแต่บัดนี้เป็นต้นไป
นอกจากนี้ ธ.ก.ส. เตรียมเปิดรับฝาก “สลากดิจิทัล ธ.ก.ส.” ผ่านแอปพลิเคชัน A-Mobile Plus เพื่อสนับสนุนการออมเงินและอำนวยความสะดวกในการเข้าถึงผลิตภัณฑ์เงินฝากและสลากออมทรัพย์ ธ.ก.ส. แก่ลูกค้าและประชาชนทั่วไป ในราคาหน่วยละ 50 บาท วงเงินรวม 30,000 ล้านบาท ฝากครบ 2 ปี ได้รับดอกเบี้ยหน่วยละ 0.070 บาท พร้อมลุ้นรางวัลที่ 1 สูงสุด 5 ล้านบาท และรางวัลอื่น ๆ รวมมูลค่ากว่า 16 ล้านบาทต่อเดือน โดยจะเปิดรับฝาก ตั้งแต่วันที่ 17 พฤศจิกายน 2565 เป็นต้นไป

ที่มา : https://www.thaigov.go.th/news/contents/details/61139