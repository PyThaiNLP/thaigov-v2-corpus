รัฐบาลไทย-ข่าวทำเนียบรัฐบาล-“ชัยวุฒิ” เตือน! อย่าแชร์ภาพเหยื่อ  ชี้สังคมต้องช่วยกัน พบเห็นแจ้ง DES ปิดกั้นทันที 


วันเสาร์ที่ 8 ตุลาคม 2565
“ชัยวุฒิ” เตือน! อย่าแชร์ภาพเหยื่อ  ชี้สังคมต้องช่วยกัน พบเห็นแจ้ง DES ปิดกั้นทันที
“ชัยวุฒิ” เตือน! อย่าแชร์ภาพเหยื่อ  ชี้สังคมต้องช่วยกัน พบเห็นแจ้ง DES ปิดกั้นทันที
นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม (ดีอีเอส) กล่าวถึงเหตุการณ์โศกนาฏกรรมที่ศูนย์พัฒนาเด็กเล็ก จังหวัดหนองบัวลำภูว่า ตนไม่สบายใจ อยากฝากพี่น้องประชาชนว่าต้องเคารพสิทธิ์ของผู้เสียชีวิต ในการแชร์ภาพที่ไม่เหมาะสมในโซเชียลมีเดีย เพื่อมิให้มีการเผยแพร่ภาพที่ทำให้สังคมเกิดความสะเทือนใจ หรือเป็นการทำร้ายจิตใจของญาติของผู้เสียชีวิต ซึ่งขณะนี้รัฐบาลเร่งเยียวยาครอบครัวผู้ที่เคราะห์ร้ายอย่างเต็มที่ สิ่งสำคัญคือการวางแผนในอนาคตเพื่อป้องกันไม่ให้เกิดขึ้นอีกในอนาคต โดยเฉพาะเรื่องจิตใจของผู้ที่มีปัญหา โรคซึมเศร้า โรคจิตเพศต่างๆ ต้องมีการวางมาตรการควบคุมดูแลให้ดีกว่านี้ นอกจากนี้ ยังต้องมีการควบคุมเรื่องการพกพาอาวุธ ยาเสพติด
“เราจะอยู่ร่วมกับคนที่ปัญหาแบบนี้อย่างไร ผมว่าต้องมาพูดคุยกันทุกภาคส่วน คงไม่ใช่ของรัฐบาลอย่างเดียวเพราะว่าเกี่ยวข้องกับวิถีชีวิตด้วย เพราะคนเหล่านี้ คนที่มีปัญหาทางจิต บางทีเขากินยา เขาก็ดูปกติ เหมือนว่ากินยาคุมไว้ บางทีเครียดหรือหมดฤทธิ์ยา ก็อาจมีอารมณ์คุ้มคลั่ง ซึ่งมันก็มีอยู่เรื่อยๆ ซึ่งเป็นเรื่องที่สังคมไทยก็ต้องช่วยกันดูแล ”
ส่วนที่สังคมหวั่นว่าจะมีการลอกเลียนแบบ เนื่องจากเมื่อวาน มีข่าวคนเสพยาบ้าคุ้มคลั่ง ลักษณะแบบเดียวกันนายชัยวุฒิ ระบุว่า ทางกระทรวงดิจิทัลฯ มีอำนาจในการปิดกั้นการเผยแพร่ข้อมูลที่ไม่เหมาะสมอยู่แล้ว ถ้าตนเห็นหรือมีคนโทรเข้ามา ก็จะรีบดำเนินการปิดกั้นทันที
ทั้งนี้ฝากเตือนประชาชนว่าอย่าแชร์และส่งต่อ บางรูปหรือบางคลิปอาจมีความรุนแรง ยืนยันว่าปัญหายาเสพติดเป็นเรื่องที่รัฐบาลดำเนินการแก้ไขมาโดยตลอด โดยเฉพาะอย่างยิ่งกระทรวงมหาดไทยก็จะเร่งดำเนินการเรื่องนี้เรียกว่าจะตรวจสอบโดยสแกนทุกพื้นที่ที่ทีคนติดยา หรือสร้างความเสี่ยงให้สังคมก็จะนำมาบำบัด ดูแลให้ดีขึ้น ไม่ให้ไปสร้างปัญหาให้กับชุมชน ซึ่งพี่น้องประชาชนก็ต้องร่วมกันให้ข้อมูลด้วย
เมื่อถามว่าฝ่ายค้านเตรียมนำเสนอเรื่องนี้ต่อประธานสภาเพื่อให้เปิดสมัยวิสามัญประชุมเรื่องยาเสพติดเป็นวาระแห่งชาติ นายชัยวุฒิ เห็นด้วย ระบุว่าเป็นเรื่องสำคัญที่ต้องแก้ไข ไม่อยากให้มองเป็นเรื่องการเมือง เพราะปัญหาการเสพยาเสพติดไม่ได้เพิ่งเกิดขึ้นในปัจจุบัน แต่เป็นปัญหาที่มีต่อเนื่อง
***************

ที่มา : https://www.thaigov.go.th/news/contents/details/60224