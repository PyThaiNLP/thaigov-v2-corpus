รัฐบาลไทย-ข่าวทำเนียบรัฐบาล-การประชุมรัฐมนตรีว่าการกระทรวงการคลังและผู้ว่าการธนาคารกลางอาเซียนอย่างไม่เป็นทางการ (Informal ASEAN Finance Ministers and Central Bank Governors’ Meeting :AFMGM)


วันพุธที่ 12 ตุลาคม 2565
พิมพ์
การประชุมรัฐมนตรีว่าการกระทรวงการคลังและผู้ว่าการธนาคารกลางอาเซียนอย่างไม่เป็นทางการ (Informal ASEAN Finance Ministers and Central Bank Governors’ Meeting :AFMGM)
รัฐมนตรีว่าการกระทรวงการคลัง ได้เข้าร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียนอย่างไม่เป็นทางการ (Informal ASEAN Finance Ministers and Central BankGovernors’ Meeting : AFMGM)
นายพรชัย ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง เปิดเผยว่า ในห้วงการประชุมสภาผู้ว่าการธนาคารโลกและกองทุนการเงินระหว่างประเทศประจำปี 2565 ณ กรุงวอชิงตัน ดี.ซี. สหรัฐอเมริกา ในวันที่ 11 ตุลาคม 2565 นายอาคม เติมพิทยาไพสิฐ รัฐมนตรีว่าการกระทรวงการคลัง ได้เข้าร่วมการประชุมรัฐมนตรีว่าการกระทรวงการคลังและผู้ว่าการธนาคารกลางอาเซียนอย่างไม่เป็นทางการ (Informal ASEAN Finance Ministers and Central BankGovernors’ Meeting : AFMGM) (ที่ประชุมฯ) ซึ่งสาระสำคัญของการประชุมดังกล่าว สามารถสรุปได้ ดังนี้
ประเทศกัมพูชาในฐานะประธานอาเซียนปี 2565 ได้รายงานความคืบหน้าการดำเนินงานความร่วมมือทางการเงินอาเซียนในปี 2565 ให้ที่ประชุมรับทราบ ประกอบด้วย การส่งเสริมการค้าและการลงทุนความร่วมมือด้านศุลกากร โดยเฉพาะอย่างยิ่งการพัฒนาระบบเชื่อมโยงอิเล็กทรอนิกส์ ณ จุดเดียวของอาเซียน (ASEAN Single Windows: ASW) การพัฒนาตลาดทุน การเปิดเสรีการค้าบริการทางการเงิน การรวมตัวภาคการธนาคารอาเซียน และความร่วมมือด้านการเงินที่ยั่งยืน ทั้งนี้ที่ประชุมได้เร่งรัดให้สมาชิกดำเนินการตามแผนงานที่กำหนดโดยเฉพาะแผนงานที่มีความล่าช้าสืบเนื่องจากการระบาดของ COVID-19
นอกจากนี้ กระทรวงการคลังและธนาคารกลางอินโดนีเซีย ในฐานะประธานอาเซียนปี 2566 ได้นำเสนอประเด็นความร่วมมือด้านการเงินการคลังอาเซียนในปี 2566 อาทิ (1) การส่งเสริมการฟื้นฟูการเสริมสร้างเสถียรภาพทางเศรษฐกิจและทางการเงินและการสร้างภูมิคุ้มกัน (2) ความร่วมมือด้านภาษีระหว่างประเทศ (3) การยกระดับความเชื่อมโยงด้านดิจิทัลผ่านระบบการเชื่อมโยงข้อมูลอิเล็กทรอนิกส์ ณ จุดเดียวของอาเซียน (4) การพัฒนาการเชื่อมโยงการชำระเงินและการส่งเสริมความรู้ทางการเงินและการเข้าถึงบริการทางการเงินดิจิทัลเพื่อสนับสนุนการเติบโตทางเศรษฐกิจและ (5) ส่งเสริมการเงินเพื่อการเปลี่ยนผ่านเพื่อสนับสนุนการเงินที่ยั่งยืนและเศรษฐกิจสีเขียวโดยที่ประชุมฯ ได้สนับสนุนข้อเสนอประเด็นความร่วมมือดังกล่าว ซึ่งจะมีส่วนสำคัญในการสนับสนุนการฟื้นตัวและการเจริญเติบโตทางเศรษฐกิจที่ยั่งยืนของสมาชิกและภูมิภาคอาเซียน
อนึ่ง รัฐมนตรีว่าการกระทรวงการคลังได้มีการหารือทวิภาคีกับนาย Ros Seilava รัฐมนตรีช่วย ว่าการกระทรวงเศรษฐกิจและการคลังของกัมพูชาถึงความร่วมมือในด้านการพัฒนาโครงสร้างพื้นฐานร่วมกันเพื่อส่งเสริมความเชื่อมโยงระหว่าง 2 ประเทศ และสนับสนุนการพัฒนาอย่างยั่งยืนทั้งนี้ความร่วมมือดังกล่าวเป็นไปตามโครงการการให้ความช่วยเหลือทางการเงินแก่กัมพูชาภายใต้การดำเนินงานของสำนักงานความร่วมมือพัฒนาเศรษฐกิจกับประเทศเพื่อนบ้าน (องค์การมหาชน) (สพพ.)
กองนโยบายเศรษฐกิจระหว่างประเทศ สำนักงานเศรษฐกิจการคลัง
โทร. 0-2273-9020 ต่อ 3627

ที่มา : https://www.thaigov.go.th/news/contents/details/60403