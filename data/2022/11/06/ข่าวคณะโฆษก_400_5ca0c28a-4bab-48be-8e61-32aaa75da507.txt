รัฐบาลไทย-ข่าวทำเนียบรัฐบาล-ร่วมกวาดล้างขบวนการหลอกลวงลงทุนออนไลน์ ดูเลย! แจ้งเบาะแสหน่วยงานรัฐ ตรวจสอบรายชื่อจากแอป “SEC Check First” ก่อนตัดสินใจ


วันศุกร์ที่ 14 ตุลาคม 2565
พิมพ์
ร่วมกวาดล้างขบวนการหลอกลวงลงทุนออนไลน์ ดูเลย! แจ้งเบาะแสหน่วยงานรัฐ ตรวจสอบรายชื่อจากแอป “SEC Check First” ก่อนตัดสินใจ
ร่วมกวาดล้างขบวนการหลอกลวงลงทุนออนไลน์ ดูเลย! แจ้งเบาะแสหน่วยงานรัฐ ตรวจสอบรายชื่อจากแอป “SEC Check First” ก่อนตัดสินใจ
วันที่ 14 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม กำชับให้หน่วยงานที่เกี่ยวข้องเร่งแก้ปัญหาการหลอกลวงการลงทุนออนไลน์ผ่านโซเชียลมีเดีย รวมทั้งการระดมทุนที่ผิดกฎหมาย เช่น การให้บริการชักชวนคนมาลงทุน ขายหลักทรัพย์ เป็นต้น รวมถึงการหลอกลวงลงทุนในช่องทางต่างๆ ที่ไม่ได้รับการอนุญาติจากคณะกรรมการกำกับหลักทรัพย์และตลาดหลักทรัพย์ (ก.ล.ต. )  และเน้นย้ำการตรวจสอบเชิงรุก เมื่อตรวจพบให้ดำเนินคดีปิดกั้น Account หรือเว็บไซต์โดยทันที เพื่อลดผลกระทบความเสียหายของประชาชน
ทั้งนี้ กระทรวงดิจิทัลเพื่อเศรษฐกิจและสังคม  (ดีอีเอส) ร่วมมือกับคณะกรรมการกำกับหลักทรัพย์และตลาดหลักทรัพย์ (ก.ล.ต. ) แก้ไขปัญหาหลอกลวงการลงทุนผ่านโซเชียลมีเดีย ตั้งคณะทำงานร่วมกันในการติดตามและวางแนวทางป้องกันและปราบปราม พร้อมแนะนำประชาชนตรวจสอบรายชื่อบุคคลที่แนะนำการลงทุน ผู้ประกอบธุรกิจ หรือหลักทรัพย์ที่ได้รับอนุญาตจาก ก.ล.ต. ก่อนการลงทุนทุกครั้ง โดยตรวจสอบได้ที่แอปพลิเคชัน SEC Check First  ขอให้ประชาชนศึกษาให้ละเอียดรอบคอบก่อนที่จะตัดสินใจลงทุน รวมถึงตรวจสอบที่มาของบริการหรือผลิตภัณฑ์การเงินต่างๆ ก่อน เพราะอาจเจอผู้ให้บริการที่ไม่ได้รับอนุญาติ ผิดกฎหมาย และอาจถูกหลอกลวง ฉ้อโกงให้เกิดความเสียหายได้ สำหรับกรณีที่มีการเผยแพร่ข้อความโฆษณาชวนเชื่อและชักชวนให้ประชาชนลงทุนในลักษณะแชร์ลูกโซ่ หลอกลวงผ่านช่องทางออนไลน์ และสื่อสังคมออนไลน์ (โซเชียลมีเดีย) ขอให้ประชาชนระมัดระวัง พร้อมรวบรวมเอกสารหลักฐานและนำส่งให้กับ กระทรวง ดีอีเอส เพื่อดำเนินการต่อไป และในกรณีที่ ก.ล.ต. ตรวจพบว่ามีการกระทำอันอาจเข้าข่ายเป็นความผิดตามกฎหมายภายใต้การกำกับดูแลของ ก.ล.ต. ผู้กระทำผิดอาจถูกดำเนินคดีตามกฎหมาย ซึ่งมีโทษทั้งจำคุกและปรับ
"ประชาชนสามารถแจ้งข้อมูลได้ผ่านช่องทางต่างๆ ดังนี้  โทร.1212 OCC ศูนย์ช่วยเหลือและจัดการปัญหาออนไลน์ของสำนักงานพัฒนาธุรกรรมอิเล็กทรอนิกส์ (ETDA) ในสังกัดดีอีเอส  เพจอาสาจับตาออนไลน์ https://m.facebook.com/DESMonitor แจ้งความออนไลน์ได้ตลอด 24 ชั่วโมงผ่านเว็บไซต์ https://thaipoliceonline.com ทั้งนี้สามารถตรวจสอบรายชื่อบุคคลที่แนะนำการลงทุน ผู้ประกอบธุรกิจ หรือหลักทรัพย์ที่ได้รับอนุญาตจาก ก.ล.ต. ได้ที่แอปพลิเคชัน SEC Check First หากมีข้อสอบถามหรือมีเบาะแสเกี่ยวกับพฤติกรรมที่น่าสงสัย โปรดแจ้งที่ “ศูนย์บริการประชาชน ก.ล.ต.” โทร. 1207 กด 2 หรือ SEC Live Chat ที่เว็บไซต์ ก.ล.ต." นางสาวรัชดา ย้ำ

ที่มา : https://www.thaigov.go.th/news/contents/details/60431