รัฐบาลไทย-ข่าวทำเนียบรัฐบาล-ผู้ว่าการรถไฟแห่งประเทศไทย ลงพื้นที่กาญจนบุรี เร่งรัดแก้ปัญหาการเข้ามาใช้ประโยชน์ในที่ดินบริเวณตลาดค่ายเชลยศึกของ รฟท. โดยไม่ชอบด้วยกฎหมาย


วันจันทร์ที่ 12 กันยายน 2565
ผู้ว่าการรถไฟแห่งประเทศไทย ลงพื้นที่กาญจนบุรี เร่งรัดแก้ปัญหาการเข้ามาใช้ประโยชน์ในที่ดินบริเวณตลาดค่ายเชลยศึกของ รฟท. โดยไม่ชอบด้วยกฎหมาย
รฟท. จะนำที่ดินกลับคืนมาเพื่อพัฒนาเป็นแลนด์มาร์คท่องเที่ยว สร้างแหล่งเรียนรู้ประวัติศาสตร์แห่งใหม่ ริมสะพานแม่น้ำแคว
นายนิรุฒ มณีพันธ์ ผู้ว่าการรถไฟแห่งประเทศไทย (รฟท.) กระทรวงคมนาคม พร้อมด้วยผู้บริหาร ลงพื้นที่บริเวณที่หยุดรถเขาปูน ที่ตั้งของตลาดค่ายเชลยศึก ซึ่งเป็นพื้นที่ของ รฟท. ริมสะพานข้ามแม่น้ำแคว ต.ท่ามะขาม อ.เมือง จ.กาญจนบุรี เพื่อเร่งรัดแก้ปัญหาการบุกรุกใช้ประโยชน์ในที่ดินของ รฟท. โดยไม่ชอบด้วยกฎหมาย โดย รฟท. จะนำที่ดินกลับคืนมาเพื่อพัฒนาเป็นแลนด์มาร์คทางการท่องเที่ยว และแหล่งเรียนรู้ประวัติศาสตร์แห่งใหม่ ริมสะพานข้ามแม่น้ำแคว
นายเอกรัช ศรีอาระยันพงษ์ ผู้อำนวยการศูนย์ประชาสัมพันธ์ รฟท. เปิดเผยว่า สืบเนื่องจากปัญหาการใช้ประโยชน์ที่ดินของ รฟท. โดยไม่ชอบด้วยกฎหมาย บริเวณตลาดค่ายเชลยศึก  ริมแม่น้ำแควใหญ่  โดย รฟท. ได้มีการบอกเลิกการให้สิทธิการเช่ากับ บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด ตั้งแต่เมื่อวันที่ 1 เมษายน 2565 ที่ผ่านมา พร้อมกับแจ้งให้ขนย้ายทรัพย์สิน และบริวารออกจากพื้นที่เช่าภายใน 30 วัน เนื่องจากบริษัทดังกล่าวไม่ได้ลงนามสัญญา และชำระค่าเช่าตามที่ตกลงกันไว้ อีกทั้งยังนำพื้นที่ไปใช้ในเชิงธุรกิจที่ไม่เหมาะสม ส่งเสียงรบกวนในยามวิกาล ก่อให้เกิดความเดือดร้อนแก่ประชาชนในชุมชน
อย่างไรดี จนถึงขณะนี้บริษัทดังกล่าว ยังไม่ได้ขนย้ายทรัพย์สินออกจากพื้นที่แต่อย่างใด ผู้ว่า รฟท. พร้อมผู้บริหาร จึงได้เดินทางลงพื้นที่เพื่อเร่งติดตามการแก้ปัญหาอย่างเร่งด่วน โดยสั่งการให้ฝ่ายบริหารทรัพย์สิน และฝ่ายการช่างโยธา ดำเนินการตามขั้นตอนกฎหมายอย่างเด็ดขาด เพื่อรับมอบพื้นที่กลับคืนมาโดยเร็วที่สุด เนื่องจากการที่บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด ไม่ขนย้ายทรัพย์สินออกจากพื้นที่ ถือเป็นการใช้ประโยชน์ในที่ดินของ รฟท. โดยมิชอบด้วยกฎหมาย อีกทั้งยังทำให้ รฟท. เสียประโยชน์จากการใช้พื้นที่ ขาดรายได้ ตลอดจนเสียโอกาสในการลงนามสัญญาให้เช่าพื้นที่กับเอกชนผู้ชนะประมูลรายใหม่
“ที่ผ่านมา ผู้ว่า รฟท. ได้มอบหมายให้ดำเนินการติดตามแก้ปัญหาการบุกรุกบริเวณที่หยุดรถเขาปูน ตลาดค่ายเชลยศึกมาโดยตลอด  โดยไม่ได้ปล่อยปละละเลยแต่อย่างใด ซึ่งภายหลังจากการบอกเลิกสิทธิการเช่า และแจ้งให้บริษัทขนย้ายทรัพย์สินและบริวารออกจากพื้นที่เช่าภายในวันที่ 30 เมษายน 2565 แล้ว รฟท. ยังมีการดำเนินการเรียกเก็บค่าขาดประโยชน์ในพื้นที่ตั้งแต่วันที่ 1 มีนาคม 2562 – 30 เมษายน 2565 รวมเป็นเงิน 7,344,188 บาท อีกทั้งเลยกำหนดการขนย้าย จึงมีการคิดค่าใช้ประโยชน์เพิ่มเติมอีกวันละ 7,059 บาท พร้อมกำชับให้ฝ่ายที่เกี่ยวข้องติดตาม และดำเนินการภายใต้กฎหมายอย่างเด็ดขาด”
นายเอกรัช กล่าวว่า หาก รฟท. สามารถรับมอบพื้นที่คืนกลับมาได้แล้ว ผู้ว่า รฟท. ได้สั่งการให้เร่งดำเนินการจัดทำสัญญาเช่ากับบริษัทเอกชนผู้ชนะประมูลรายใหม่โดยเร็วที่สุด เพื่อให้ รฟท. ได้รับรายได้จากการใช้ประโยชน์ในพื้นที่เข้าสู่องค์กร ซึ่งคาดว่าจะมีรายได้เข้ามาทันทีไม่น้อยกว่า 75 ล้านบาท พร้อมกับรายได้ค่าเช่ารายปีตลอดอายุสัญญาพร้อมกับกำหนดเงื่อนไขให้คู่สัญญารายใหม่ จะต้องเข้ามาใช้ประโยชน์ในพื้นที่ และปฏิบัติตามกฎระเบียบของ รฟท. อย่างเคร่งครัด  ที่สำคัญต้องได้รับผลตอบแทนค่าธรรมเนียมจัดประโยชน์ ค่าเช่ารายปีและมูลค่าโครงการ สูงกว่าคู่สัญญาเดิมที่บริษัท วิชั่น อินสเป็คเตอร์ แอนด์ เอ็นจิเนียริ่ง จำกัด เสนอไว้
สำหรับแผนการพัฒนาพื้นที่บริเวณที่หยุดรถเขาปูนของเอกชนผู้ชนะประมูลรายใหม่ ในเบื้องต้น คณะกรรมการ รฟท. ได้มอบหมายให้เร่งเจรจากับบริษัทเอกชนคู่สัญญารายใหม่แล้ว เพื่อพัฒนาเป็นแลนด์มาร์คแหล่งท่องเที่ยวแห่งใหม่ของจังหวัดกาญจนบุรี โดยจะก่อสร้างอาคารในรูปแบบที่มีความทันสมัย สวยงาม เป็นแหล่งเรียนรู้ทางประวัติศาสตร์ อีกทั้งมีร้านขายสินค้า และบริการ เพื่อดึงดูดให้ประชาชน นักท่องเที่ยวเดินทางเข้ามา ซึ่งจะเกิดประโยชน์สูงสุดต่อชาวกาญจนบุรี และประเทศชาติต่อไป

ที่มา : https://www.thaigov.go.th/news/contents/details/59155