รัฐบาลไทย-ข่าวทำเนียบรัฐบาล-แนะประชาชนตรวจสอบการเตือนภัยมิจฉาชีพจากแหล่งข้อมูลทางการ เชื่อถือได้ก่อนแชร์ข้อความ  ด้านใบสั่งจราจรเช็คประวัติและความถูกต้องได้ทั้งเว็บไซต์ของ สตช. และแอปพลิเคชัน “ทางรัฐ”


วันพฤหัสบดีที่ 22 กันยายน 2565
พิมพ์
แนะประชาชนตรวจสอบการเตือนภัยมิจฉาชีพจากแหล่งข้อมูลทางการ เชื่อถือได้ก่อนแชร์ข้อความ  ด้านใบสั่งจราจรเช็คประวัติและความถูกต้องได้ทั้งเว็บไซต์ของ สตช. และแอปพลิเคชัน “ทางรัฐ”
แนะประชาชนตรวจสอบการเตือนภัยมิจฉาชีพจากแหล่งข้อมูลทางการ เชื่อถือได้ก่อนแชร์ข้อความ  ด้านใบสั่งจราจรเช็คประวัติและความถูกต้องได้ทั้งเว็บไซต์ของ สตช. และแอปพลิเคชัน “ทางรัฐ”
วันที่ 22 กันยายน 2565 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากที่ปัจจุบันได้มีมิจฉาชีพได้หลอกลวงประชาชนผ่านช่องทางการสื่อสารต่าง ๆ ทั้งคอลเซ็นเตอร์ โซเชียลมีเดีย ซึ่งข้อมูลข่าวสารแจ้งเตือนจากหน่วยงานต่าง ๆ ได้ทำให้ประชาชนระมัดระวังตัวเองมากยิ่งขึ้น แต่ได้มีบางกรณีที่ประชาชนส่งข้อความแจ้งเตือนระหว่างกันเองและกลายเป็นข้อมูลเท็จจนสร้างความสับสนในหมู่ประชาชนได้
เช่นล่าสุด ได้มีการส่งต่อข้อความในโซเชียลมีเดียเกี่ยวกับเอกสารแจ้งค่าปรับของสำนักงานตำรวจแห่งชาติ (สตช.) โดยระบุว่า เอกสารแจ้งค่าปรับที่ไม่มีภาพรถขณะกระทำผิดประกอบมาด้วย เป็นเอกสารปลอมและเป็นการหลอกลวงจากแก๊งมิจฉาชีพที่เปลี่ยนรูปแบบไป อย่าสแกนชำระเงินเด็ดขาดเพราะจะถูกดูดเงินจากบัญชี กรณีนี้ ทาง สตช. ได้ชี้แจงแล้วว่าข้อความที่ส่งต่อดังกล่าวเป็นข้อความเท็จ ขอให้ประชาชนหยุดส่งต่อ เนื่องจากเอกสารแจ้งค่าปรับที่ไม่มีภาพประกอบนั้น เป็นเอกสารสำหรับการแจ้งเตือนครั้งที่ 2  หลังจากเตือนในเอกสารที่ส่งครั้งแรก (มีภาพประกอบ) แล้ว ผู้กระทำผิดไม่ดำเนินการชำระค่าปรับ
น.ส.ไตรศุลี กล่าวว่า ในส่วนของข้อมูลการแจ้งเตือนต่างๆ โดยเฉพาะในเรื่องที่สร้างผลกระทบ ขอให้ประชาชนยึดข้อมูลที่ออกจากหน่วยงานรัฐเป็นหลัก หรือหากพบข้อมูลที่ส่งต่อจากกลุ่มเพื่อน คนในครอบครัว หรือคนรู้จัก ขอให้มีการตรวจสอบจากแหล่งที่น่าเชื่อถือก่อนส่งต่อ เช่นกรณีของใบสั่งจราจรนี้สามารถตรวจสอบความถูกต้อง ประวัติ และรายละเอียดของใบสั่งจราจรทั้งหมดของตนเองได้จากช่องทางของ สตช. ทางเว็บไซต์ http://ptm.police.go.th
นอกจากนี้ ประชาชนยังสามารถตรวจสอบผ่านแอปพลิเคชัน “ทางรัฐ” ซึ่งเป็นแอปพลิเคชั่นที่รวบรวมบริการออนไลน์ของหน่วยงานรัฐไว้ในที่เดียว ล่าสุดได้เพิ่มบริการสำหรับการตรวจสอบใบสั่งจราจรออนไลน์ โดยจะแจ้งทั้งรายการใบสั่งจราจร ที่ค้างชำระและที่ชำระแล้ว  รายละเอียดในใบสั่ง และสามารถชำระค่าใบสั่งจราจรผ่าน QR Code ได้ทันที โดยไม่ต้องไปเสียค่าปรับที่โรงพัก สาขาของธนาคาร หรือจุดรับชำระค่าปรับ
ประชาชนสามารถดาวน์โหลดแอปพลิเคชั่นทางรัฐ ได้จากทั้ง App Store สำหรับผู้ใช้เครื่องมือสื่อสารระบบ iOS และ Google Play Store สำหรับผู้ใช้ระบบ Android โดยค้นหาคำว่า “ทางรัฐ”  หรือไปที่ https://czp.dga.or.th/cportal/sdk/landing/index.html
.............................

ที่มา : https://www.thaigov.go.th/news/contents/details/59531