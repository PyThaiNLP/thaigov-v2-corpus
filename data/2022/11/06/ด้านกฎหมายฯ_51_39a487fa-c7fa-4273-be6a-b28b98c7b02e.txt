รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม ปลื้ม ประชาชนพอใจการเยียวยาผู้เสียหาย จี้คุ้มครองสิทธิ ทำงานให้เต็มที่ติดตามเคลียร์เรื่องเก่าอย่าให้ค้างคา


วันพฤหัสบดีที่ 20 ตุลาคม 2565
พิมพ์
รัฐมนตรีว่าการกระทรวงยุติธรรม ปลื้ม ประชาชนพอใจการเยียวยาผู้เสียหาย จี้คุ้มครองสิทธิ ทำงานให้เต็มที่ติดตามเคลียร์เรื่องเก่าอย่าให้ค้างคา
รัฐมนตรีว่าการกระทรวงยุติธรรม ปลื้ม ประชาชนพอใจการเยียวยาผู้เสียหาย จี้คุ้มครองสิทธิ ทำงานให้เต็มที่ติดตามเคลียร์เรื่องเก่าอย่าให้ค้างคา เร่งจ่ายเงินดูแลผู้บาดเจ็บ ชมเจ้าหน้าที่-สยจ.เอาใจใส่เงินถึงมือเร็วขึ้น ขอรักษามาตรฐานพร้อมพัฒนาให้ดีกว่าเดิมอีก
นายสมศักดิ์ เทพสุทิน รัฐมนตรีว่าการกระทรวงยุติธรรม กล่าวว่า ในปีงบประมาณ  2565 กรมคุ้มครองสิทธิและเสรีภาพ ได้จ่ายเงินเยียวยา ตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา รวมทั้งสิ้น 7,894 ราย เป็นเงิน 400,000,000 บาท โดยแบ่งเป็น ผู้เสียหาย 7,848 ราย เป็นเงิน 389,813,351 บาท และจำเลย 46 ราย เป็นเงิน 10,186,649 บาท ซึ่งที่ผ่านมาได้รับคำชมจากประชาชนว่าเราสามารถจ่ายเงินช่วยเหลือได้อย่างรวดเร็ว โดยเฉพาะเหตุการณ์ล่าสุดที่ จ.หนองบัวลำภู ที่กรมคุ้มครองสิทธิฯ สามารถจ่ายเงินเยียวยาถึงมือผู้เสียหายได้ภายใน 3 วัน ซึ่งเราถือเป็นหน่วยงานแรกที่สามารถจ่ายเงินถึงมือผู้เสียหายได้ ตรงนี้ตนต้องขอชื่นชมเจ้าหน้าที่ของกรมคุ้มครองสิทธิและเสรีภาพ  สำนักงานยุติธรรมจังหวัด ที่ลงพื้นที่ติดตามเอาใจใส่ประชาชาชน
นายสมศักดิ์ กล่าวอีกว่า ในส่วนของผู้บาดเจ็บเราต้องเร่งดูแลในส่วนนี้ด้วย อย่าให้ตกหล่นเพราะคนกลุ่มนี้จะได้เงินทีหลังผู้เสียชีวิต เนื่องจากต้องใช้เวลารักษาตัว  ดังนั้นเราต้องติดตามเรื่องและเร่งดำเนินการจ่ายเงินเยียวยาให้เร็วที่สุด เมื่อพวกเขารักษาตัวเสร็จสิ้นแล้ว เพื่อช่วยแบ่งเบาภาระและช่วยบรรเทาความเดือดร้อนให้กับผู้เสียหาย นอกจากนี้หากยังมีเรื่องเก่าเรื่องใดที่ยังค้างอยู่ก็ขอให้ช่วยเร่งติดตามดำเนินการให้เสร็จสิ้นด้วย อย่าให้ค้างคา เราต้องทำงานอย่างเต็มที่เพื่อเป็นที่พึ่งให้กับประชาชนทุกคน

ที่มา : https://www.thaigov.go.th/news/contents/details/60658