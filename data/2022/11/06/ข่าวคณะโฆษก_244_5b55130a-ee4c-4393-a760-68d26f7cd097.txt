รัฐบาลไทย-ข่าวทำเนียบรัฐบาล-​รองนายกฯ ประวิตร สั่งดูแลการจับจ่ายของประชาชนช่วงเทศกาลกินเจ ขอความร่วมมือผู้ประกอบการไม่ฉวยโอกาสปรับขึ้นราคาไม่เป็นธรรรม


วันจันทร์ที่ 26 กันยายน 2565
พิมพ์
​รองนายกฯ ประวิตร สั่งดูแลการจับจ่ายของประชาชนช่วงเทศกาลกินเจ ขอความร่วมมือผู้ประกอบการไม่ฉวยโอกาสปรับขึ้นราคาไม่เป็นธรรรม
​รองนายกฯ ประวิตร สั่งดูแลการจับจ่ายของประชาชนช่วงเทศกาลกินเจ ขอความร่วมมือผู้ประกอบการไม่ฉวยโอกาสปรับขึ้นราคาไม่เป็นธรรรม
วันนี้ (26 กันยายน 2565) น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า พล.อ.ประวิตร วงษ์สุวรรณ รองนายกรัฐมนตรี ได้กำชับกระทรวงพาณิชย์ และหน่วยงานที่เกี่ยวข้อง ให้ดูแลการจับจ่ายใช้สอยของประชาชนในช่วงเทศกาลกินเจ 2565 ซึ่งปีนี้ตรงกับช่วงวันที่ 26 ก.ย.- 4 ต.ค. โดยให้สำรวจรายการอาหาร ทั้งอาหารเจ และอาหารปกติ ตลอดจนพืชผัก เครื่องปรุงรส ฯลฯ ให้อยู่ในราคาที่เหมาะ ไม่สูงเกินสมควร เพื่อเป็นการป้องกันการฉวยโอกาสปรับขึ้นราคาสินค้าเอาเปรียบประชาชนในช่วงเทศกาลกินเจ ดูแลผู้บริโภคไม่ให้ได้รับความเดือดร้อนในเรื่องค่าครองชีพในภาวะเศรษฐกิจที่กำลังฟื้นตัว
ทั้งนี้ รัฐบาลขอความร่วมมือพ่อค้าแม่ค้า ผู้ประกอบการ ไม่ควรฉวยโอกาสปรับขึ้นราคาโดยไม่เป็นธรรม เพราะถือเป็นการเอารัดเอาเปรียบผู้บริโภค และขอเน้นย้ำให้ผู้ประกอบการปิดป้ายแสดงราคาจำหน่ายให้ชัดเจน เพื่อง่ายในการตรวจสอบราคาและเพื่อความสะดวกของประชาชน นอกจากนี้ การไม่ปิดป้ายแสดงราคาสินค้า ยังมีโทษตามกฎหมายด้วย ทั้งนี้ หากประชาชนพบเห็นการจำหน่ายสินค้าหรือบริการที่ไม่เป็นธรรม สามารถแจ้งได้ที่สายด่วน 1569 หรือสำนักงานพาณิชย์จังหวัด
“เทศกาลกินเจของทุกปีจะเป็นช่วงประชาชนจะมีการจับจ่ายใช้สอยมากขึ้น ช่วยกระตุ้นเศรษฐกิจได้อีกทางหนึ่ง แต่เนื่องจากปีนี้ยังอยู่ในช่วงการฟื้นตัวจากโควิด19 กำลังซื้อประชาชนยังไม่กลับมาเต็มที่ รองนายกรัฐมนตรีจึงกำชับให้หน่วยงานเกี่ยวข้องกำกับดูแลเรื่องราคาสินค้า พร้อมขอความร่วมมือผู้ประกอบการค้าขายในราคาที่เป็นธรรม”น.ส.ไตรศุลี กล่าว
...........................

ที่มา : https://www.thaigov.go.th/news/contents/details/59658