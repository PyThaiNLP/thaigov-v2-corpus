รัฐบาลไทย-ข่าวทำเนียบรัฐบาล-โฆษกรัฐบาลเผย กำหนดการนายกฯ เป็นประธานร่วมกับนายกฯ สปป. ลาว ในพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ)


วันพฤหัสบดีที่ 27 ตุลาคม 2565
พิมพ์
โฆษกรัฐบาลเผย กำหนดการนายกฯ เป็นประธานร่วมกับนายกฯ สปป. ลาว ในพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ)
โฆษกรัฐบาลเผย กำหนดการนายกฯ เป็นประธานร่วมกับนายกฯ สปป. ลาว ในพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ)
วันนี้ (วันที่ 27 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม มีกำหนดการเดินทางเป็นประธานร่วมกับ นายพันคำ วิพาวัน นายกรัฐมนตรีสาธารณรัฐประชาธิปไตยประชาชนลาว ในพิธีวางศิลาฤกษ์โครงการก่อสร้างสะพานมิตรภาพไทย - ลาว แห่งที่ 5 (บึงกาฬ - บอลิคำไซ) ในวันศุกร์ที่ 28 ตุลาคม 2565 ณ บริเวณพื้นที่โครงการก่อสร้างสะพานมิตรภาพไทย - ลาว แห่งที่ 5 อำเภอเมืองบึงกาฬ จังหวัดบึงกาฬ ประเทศไทย และแขวงบอลิคำไซ สาธารณรัฐประชาธิปไตยประชาชนลาว
โฆษกประจำสำนักนายกรัฐมนตรี กล่าวเพิ่มเติมว่า นายกรัฐมนตรีจะเดินทางถึงบริเวณพื้นที่ก่อสร้างโครงการสะพานมิตรภาพฯ แห่งที่ 5 เวลาประมาน 09.10 น. และลงเรือข้ามแม่น้ำโขงไปยังบริเวณพื้นที่ก่อสร้างฝั่ง สปป.ลาว โดยเมื่อถึงฝั่ง สปป.ลาว นายกรัฐมนตรีมีกำหนดการหารือทวิภาคีร่วมกับนายพันคำ วิพาวัน นายกรัฐมนตรี สปป.ลาว ก่อนที่นายกรัฐมนตรีทั้งสองจะร่วมพิธีวางศิลาฤกษ์โครงการก่อสร้างสะพานมิตรภาพฯ แห่งที่ 5 บริเวณเต็นท์ประกอบประกอบพิธีฝั่ง สปป.ลาว
ภายหลังเสร็จสิ้นพิธีวางศิลาฤกษ์ฝั่ง สปป.ลาว เวลาประมาน 11.20 น. นายกรัฐมนตรีทั้งสองประเทศพร้อมคณะลงเรือข้ามมายังบริเวณพื้นที่ก่อสร้างฝั่งไทย เมื่อถึงฝั่งไทย นายกรัฐมนตรีทั้งสองประเทศร่วมพิธีวางศิลาฤกษ์โครงการก่อสร้างสะพานมิตรภาพฯ แห่งที่ 5 บริเวณเต็นท์ประกอบพิธีฝั่งไทย
ภายหลังเสร็จสิ้นพิธีวางศิลาฤกษ์ นายกรัฐมนตรี เป็นเจ้าภาพงานเลี้ยงอาหารกลางวันเพื่อเป็นเกียรติแก่นายกรัฐมนตรี สปป.ลาว ณ ห้องเดอะวัน คอนเวนชั่น ฮอลล์ โรงแรมเดอะวัน จังหวัดบึงกาฬ

ที่มา : https://www.thaigov.go.th/news/contents/details/60940