รัฐบาลไทย-ข่าวทำเนียบรัฐบาล-สธ. จัดหลักสูตร “วิทันตสาสมาธิออนไลน์” สร้างความเข้มแข็งในจิตใจบุคลากร สู่การทำประโยชน์ต่อส่วนรวม และประเทศชาติ


วันอาทิตย์ที่ 2 ตุลาคม 2565
สธ. จัดหลักสูตร “วิทันตสาสมาธิออนไลน์” สร้างความเข้มแข็งในจิตใจบุคลากร สู่การทำประโยชน์ต่อส่วนรวม และประเทศชาติ
กระทรวงสาธารณสุข เปิดสถาบันพลังจิตตานุภาพ สาขา 303 กระทรวงสาธารณสุข พร้อมจัดหลักสูตร “วิทันตสาสมาธิออนไลน์” เสริมสร้างจริยธรรมแก่บุคลากรทุกระดับด้วยการฝึกเจริญสติ สร้างความเข้มแข็งภายในจิตใจ นำไปสู่การทำประโยชน์ต่อส่วนรวมและประเทศชาติ
วันนี้ (2 ตุลาคม 2565) ที่ ห้องประชุมไพจิตร ปวะบุตร สำนักงานปลัดกระทรวงสาธารณสุข จ.นนทบุรี นพ.โอภาส การย์กวินพงศ์ ปลัดกระทรวงสาธารณสุข พร้อมด้วย นพ.สุระ วิเศษศักดิ์ อธิบดีกรมสนับสนุนบริการสุขภาพ ในฐานะผู้ดูแลสถาบันพลังจิตตานุภาพ สาขา 303 กระทรวงสาธารณสุข ท่านเจ้าคุณ พระวชิรวรคุณ (เสริมพร ธมฺมวโร) เจ้าอาวาสวัดศรีรัตนธรรมาราม คณะกรรมการมูลนิธิสถาบันพลังจิตตานุภาพ หลวงพ่อวิริยังค์ สิรินฺธโร เป็นประธานฝ่ายสงฆ์ ดร.ศิริธัช โรจนพฤกษ์ เลขาธิการมูลนิธิสถาบันพลังจิตตานุภาพ หลวงพ่อวิริยังค์ สิรินฺธโร เป็นประธานพิธีฝ่ายฆราวาส ร่วมทำพิธีเปิดสถาบันพลังจิตตานุภาพ สาขา 303 กระทรวงสาธารณสุข และปฐมนิเทศ ปฏิญาณตนมอบตัวเป็นศิษย์ของนักศึกษาหลักสูตรวิทันตสาสมาธิออนไลน์ รุ่น 1 โดยมี บุคลากรกระทรวงสาธารณสุข 105 คน ร่วมพิธี
นพ.โอภาส กล่าวว่า กระทรวงสาธารณสุขมีนโยบายให้บุคลากรสาธารณสุขทุกระดับ ทุกสายงาน ได้รับการพัฒนาด้านคุณธรรม จริยธรรม ควบคู่กับความรู้ทางวิชาการในการให้บริการสุขภาพแก่ประชาชน เพื่อมุ่งสู่เป้าหมาย “ประชาชนสุขภาพดี เจ้าหน้าที่มีความสุข ระบบสุขภาพยั่งยืน” โดยมีการตั้งคณะกรรมการเสริมสร้างจริยธรรมสำนักงานปลัดกระทรวงสาธารณสุข เพื่อวางแผนจัดกิจกรรมปฏิบัติตามหลักธรรมของศาสนาที่บุคลากรนับถือ โดยศาสนาพุทธ ได้แก่ การสวดมนต์ การเดินจงกรม การนั่งสมาธิ, ศาสนาคริสต์ เป็นการศึกษาพระคริสตธรรมคัมภีร์ การอธิษฐานขอบพระคุณ และศาสนาอิสลาม มีการทำละหมาด การจ่ายซะกาต เป็นต้น ซึ่งจะดำเนินกิจกรรมทุกวันพุธ เวลา 15.30 – 16.30 น.
นพ.โอภาส กล่าวต่อว่า สำหรับการเปิดสถาบันพลังจิตตานุภาพ สาขา 303 และหลักสูตร “วิทันตสาสมาธิออนไลน์” เป็นกิจกรรมสากลที่ทุกศาสนาสามารถปฏิบัติร่วมกันได้ คือ การทำสมาธิ (Meditation) ฝึกสติ (Mindfulness) ซึ่งจะช่วยให้บุคลากรที่เข้ารับการอบรมเกิดผลอย่างน้อย 3 ประการ คือ มีเหตุผล มีความรับผิดชอบสูง และมีเมตตา รวมทั้งมีความเข้มแข็งในจิตใจ พร้อมรับมือกับทุกสถานการณ์ ส่งผลให้ทำงานได้อย่างมีประสิทธิภาพ ทำประโยชน์ต่อส่วนรวมและพัฒนาประเทศชาติให้มีความมั่นคงต่อไป
ทั้งนี้ สำนักงานปลัดกระทรวงสาธารณสุข โดยแก้วกัลยาสิกขาลัย ได้ขออนุมัติเปิดสาขาสถาบันพลังจิตตานุภาพ เพื่อเผยแพร่วิชาสมาธิ ถวายเป็นสักการบูชาแด่ เจ้าประคุณสมเด็จพระญาณวชิโรดม (พระอาจารย์หลวงพ่อวิริยังค์ สิรินฺธโร) โดยเปิดอบรมหลักสูตรวิทันตสาสมาธิออนไลน์ ซึ่งได้รับอนุมัติให้เปิดสถาบันพลังจิตตานุภาพ สาขา 303 กระทรวงสาธารณสุข เมื่อวันที่ 17 สิงหาคม 2565 ณ แก้วกัลยาสิกขาลัย อาคาร 2 ชั้น 7 ตึกสำนักงานปลัดกระทรวงสาธารณสุข
****************************************** 2 ตุลาคม 2565

ที่มา : https://www.thaigov.go.th/news/contents/details/59927