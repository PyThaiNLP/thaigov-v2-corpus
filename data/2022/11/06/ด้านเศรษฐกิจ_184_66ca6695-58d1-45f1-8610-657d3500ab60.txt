รัฐบาลไทย-ข่าวทำเนียบรัฐบาล-บีโอไอ เผยผลสำเร็จ “ซับคอน อีอีซี 2022” ยอดจับคู่ธุรกิจ 414 คู่ มูลค่ากว่า 1,450 ล้านบาท


วันอังคารที่ 13 กันยายน 2565
บีโอไอ เผยผลสำเร็จ “ซับคอน อีอีซี 2022” ยอดจับคู่ธุรกิจ 414 คู่ มูลค่ากว่า 1,450 ล้านบาท
บีโอไอ เผยผลสำเร็จ “ซับคอน อีอีซี 2022” ยอดจับคู่ธุรกิจ 414 คู่ มูลค่ากว่า 1,450 ล้านบาท
บีโอไอ เผยผลสำเร็จ “ซับคอน อีอีซี 2022”
ยอดจับคู่ธุรกิจ 414 คู่ มูลค่ากว่า 1,450 ล้านบาท
บีโอไอ ปลื้ม! งาน “ซับคอน อีอีซี 2022” ครั้งแรกในศูนย์กลางธุรกิจและอุตสาหกรรมภาคตะวันออก ระหว่างวันที่ 24 – 26 สิงหาคมที่ผ่านมา ประสบผลสำเร็จเกินคาดหมาย เกิดการจับคู่ธุรกิจ 414 คู่ มูลค่ากว่า 1,450 ล้านบาท ต่อยอดอุตสาหกรรมเป้าหมาย ยกระดับภาคการผลิตไทยสู่อุตสาหกรรมแห่งอนาคต เตรียมจัดใหม่ปีหน้า
นางสาวซ่อนกลิ่น พลอยมี รองเลขาธิการคณะกรรมการส่งเสริมการลงทุน (บีโอไอ) เปิดเผยว่า การจัดงานแสดงชิ้นส่วนอุตสาหกรรมและการเจรจาจับคู่ธุรกิจในเขตพัฒนาพิเศษภาคตะวันออก (อีอีซี) หรืองาน “ซับคอน อีอีซี 2022” (Subcon EEC 2022) ซึ่งจัดคู่กับงาน MIRA (Maintenance, Industrial Robotics and Automation) โดยความร่วมมือระหว่างบีโอไอ กับสมาคมส่งเสริมการรับช่วงการผลิตไทย และบริษัท อินฟอร์มา มาร์เก็ตส์ ประเทศไทย ณ ศูนย์ประชุมและแสดงสินค้านานาชาตินงนุชพัทยา จังหวัดชลบุรี ระหว่างวันที่ 24 – 26 สิงหาคมที่ผ่านมา ซึ่งถือเป็นการจัดงานครั้งแรกในพื้นที่ภาคตะวันออก ประสบความสำเร็จเกินเป้าหมายที่ตั้งไว้ โดยมีการจับคู่ธุรกิจรวม 414 คู่ คิดเป็นมูลค่ากว่า 1,450 ล้านบาท
“การจับคู่ธุรกิจที่เกิดขึ้นมีทั้งกลุ่มอุตสาหกรรมเดิม และอุตสาหกรรมเป้าหมายใหม่ ซึ่งกลุ่มเป้าหมายส่วนใหญ่อยู่ในพื้นที่อีอีซี ผลตอบรับที่ดีเกินคาดครั้งนี้ สะท้อนให้เห็นถึงแนวโน้มการฟื้นตัวของเศรษฐกิจและการลงทุนในประเทศ ที่กำลังขับเคลื่อนไปสู่การลงทุนในอุตสาหกรรมและเทคโนโลยีสมัยใหม่ ที่จะยกระดับภาคการผลิตไทยให้เป็นศูนย์กลางผู้ผลิตชิ้นส่วนระดับภูมิภาค เพื่อรองรับอุตสาหกรรมแห่งอนาคต” นางสาวซ่อนกลิ่นกล่าว
สำหรับการจัดงาน Subcon EEC 2022 ครั้งนี้มีผู้เข้าร่วมงานเกือบ 4,000 คน โดยบีโอไอนำผู้ผลิตชิ้นส่วนไทยที่อยู่ในอุตสาหกรรมยานยนต์และยานยนต์ไฟฟ้า ไฟฟ้าและอิเล็กทรอนิกส์อัจฉริยะ เครื่องมือและอุปกรณ์ทางการแพทย์ หุ่นยนต์และระบบอัตโนมัติ รวมทั้งเครื่องจักรกลการเกษตร เข้าร่วมกว่า 80 บริษัท โดยมีผู้ซื้อรายใหญ่ทั้งไทยและต่างชาติกว่า 40 บริษัท โดยเฉพาะจากภาคตะวันออกเข้าร่วมกิจกรรมเจรจาจับคู่ธุรกิจในครั้งนี้
“จากความสำเร็จในครั้งนี้ บีโอไอจึงมีแผนจะจัดงานนี้เป็นประจำทุกปีควบคู่กับงานซับคอนที่กรุงเทพฯ เพื่อกระตุ้นการลงทุนของประเทศ สนับสนุนการฟื้นตัวและสร้างความแข็งแกร่งของเศรษฐกิจไทยในอนาคต” นางสาวซ่อนกลิ่นกล่าวทิ้งท้าย
ทั้งนี้ งาน Subcon Thailand ซึ่งจัดขึ้นเป็นประจำทุกปี ณ ไบเทค บางนา กรุงเทพฯ จะจัดขึ้นอีกครั้งในวันที่ 10 - 13 พฤษภาคม 2566 และ Subcon EEC จะจัดขึ้นอีกครั้งในวันที่ 4 - 6 ตุลาคม 2566 ณ ศูนย์ประชุมและแสดงสินค้านานาชาตินงนุชพัทยา จังหวัดชลบุรี

ที่มา : https://www.thaigov.go.th/news/contents/details/59178