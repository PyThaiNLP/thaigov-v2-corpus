รัฐบาลไทย-ข่าวทำเนียบรัฐบาล-เตรียมจัดระดมสมองนวัตกรอาชีวะ แชร์ไอเดีย สร้างต้นแบบสิ่งประดิษฐ์ ช่วยเด็กติดในรถ


วันเสาร์ที่ 10 กันยายน 2565
พิมพ์
เตรียมจัดระดมสมองนวัตกรอาชีวะ แชร์ไอเดีย สร้างต้นแบบสิ่งประดิษฐ์ ช่วยเด็กติดในรถ
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เผยเตรียมจัดระดมสมองนวัตกรอาชีวะ แชร์ไอเดีย สร้างต้นแบบสิ่งประดิษฐ์ ช่วยเด็กติดในรถ
เมื่อวันที่ 10 ก.ย.65 น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ตามที่ พล.อ.ประวิตรวงษ์สุวรรณ รองนายกรัฐมนตรี ได้กำชับให้กระทรวงศึกษาธิการ เร่งแก้ไขปัญหากรณีเด็กนักเรียนถูกทิ้งและติดในรถยนต์ ซึ่งพบอย่างต่อเนื่องในช่วงที่ผ่านมา  โดย น.ส.ตรีนุช เทียนทอง รมว.ศึกษาธิการ  ได้มอบหมายให้สำนักงานคณะกรรมการการอาชีวศึกษา (สอศ.) ประสานไปยังสถานศึกษาในสังกัด สอศ. ทั้งของรัฐและเอกชนทั่วประเทศ ได้คิดค้นนวัตกรรมสิ่งประดิษฐ์ป้องกันและช่วยเหลือเด็กที่ติดอยู่ในรถยนต์ เพื่อใช้ในการแก้ไขปัญหา พร้อมกำหนดมาตรการเพื่อความปลอดภัยสำหรับเด็ก
น.ส.ไตรศุลี กล่าวว่า ล่าสุด สอศ. แจ้งว่า ตั้งแต่ปี 2557 จนถึงปัจจุบันมีสิ่งประดิษฐ์เพื่อป้องกันและช่วยเหลือเด็กที่ติดอยู่ในรถยนต์ จากสถานศึกษาอาชีวะอย่างน้อยกว่า 30 ผลงาน กระจายอยู่ในสถานศึกษาอาชีวะทุกภูมิภาคทั่วประเทศหลายผลงานเป็นที่ยอมรับจากผู้ประกอบการและผู้ใช้งาน  เช่น วิทยาลัยเทคนิคลำปาง ผลิตเครื่องแจ้งเตือนเด็กติดในรถ โดยเป็นระบบป้องกันและเตือนภัย มีลักษณะการใช้งานคือ ส่งสัญญาณไซเรน เพื่อให้ผู้คนบริเวณใกล้เคียงสามารถช่วยเหลือได้ และมีความสามารถลดระดับของกระจกรถเพื่อระบายอากาศ นอกจากนี้ ยังมีระบบแจ้งเตือนผู้ปกครองฝ่ายโทรศัพท์มือถือกรณีพบเด็กติดอยู่ในรถด้วย โดยขณะนี้กำลังพัฒนาการติดตั้งกล้อง 360 องศา ที่ผู้ปกครองสามารถตรวจสอบบุตรหลานจากรถรับส่งนักเรียนได้
ขณะที่ วิทยาลัยเทคนิคนครปฐม มีสิ่งประดิษฐ์ ชุดควบคุมก๊าซคาร์บอนไดออกไซด์ในรถยนต์ โดยใช้อุปกรณ์ชุดควบคุมก๊าซคาร์บอนในรถยนต์ ซึ่งเครื่องจะทำงานอัตโนมัติเมื่อพบว่ามีผู้ติดอยู่ในรถและมีค่าคาร์บอนมากกว่า 1,000 ppm. ซึ่งเป็นค่าที่ทำให้ผู้ติดอยู่ในรถรู้สึกอึดอัด อีกแห่งคือ วิทยาลัยสารพัดช่างอุบลราชธานี ได้ประดิษฐ์เครื่องทำลายกระจกรถยนต์ กรณีรถยนต์ตกน้ำหรือมีผู้ติดอยู่ในรถ โดยมีความสามารถยิงทำลายกระจกรถยนต์ หากตกน้ำจะมีอุปกรณ์เสริมเพื่อขอความช่วยเหลือและจะมีสัญญาณแสดงตำแหน่งที่รถจมอยู่
น.ส.ไตรศุลี กล่าวว่า เมื่อไม่นานมานี้ สอศ.ได้ออกหนังสื่อด่วนถึงสถานศึกษาอาชีวะทุกแห่ง ให้มีการสำรวจนวัตกรรมสิ่งประดิษฐ์ป้องกันและช่วยเหลือเด็กที่ติดอยู่ในรถยนต์  เพื่อรวบรวมเป็นฐานข้อมูลว่านวัตกรรม สิ่งประดิษฐ์ที่เกี่ยวข้องมีอยู่ในสถานศึกษาใดบ้าง โดยเร็วๆนี้จะมีการประชุมร่วมเพื่อระดมสมอง แชร์ไอเดียจากสถานศึกษาอาชีวะเพื่อนำไปสู่แนวทางการพัฒนา ต่อยอด และหาต้นแบบที่มีประสิทธิภาพสูง ไว้ใช้งานในระยะยาวต่อไป
————-

ที่มา : https://www.thaigov.go.th/news/contents/details/59078