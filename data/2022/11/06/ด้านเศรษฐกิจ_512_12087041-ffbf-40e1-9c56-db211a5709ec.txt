รัฐบาลไทย-ข่าวทำเนียบรัฐบาล-นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมการประชุมรัฐมนตรีขนส่งอาเซียน ครั้งที่ 28


วันจันทร์ที่ 17 ตุลาคม 2565
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมการประชุมรัฐมนตรีขนส่งอาเซียน ครั้งที่ 28
การประชุมฯ ระหว่างวันที่ 16 - 17 ตุลาคม 2565 ณ เมืองบาหลี ประเทศอินโดนีเซีย
นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม เข้าร่วมการประชุมรัฐมนตรีขนส่งอาเซียน ครั้งที่ 28 และการประชุมอื่น ๆ ที่เกี่ยวข้อง โดยมี นางจตุพร เนียมสุข ผู้ช่วยปลัดกระทรวงคมนาคม และผู้แทนหน่วยงานที่เกี่ยวข้อง ได้แก่ กรมเจ้าท่า กรมการขนส่งทางบก กรมทางหลวง สำนักงานนโยบายและแผนการขนส่งและจราจร กรมการขนส่งทางราง สำนักงานการบินพลเรือนแห่งประเทศไทย การรถไฟแห่งประเทศไทย การท่าเรือแห่งประเทศไทย บริษัท วิทยุการบินแห่งประเทศไทย จำกัด และกระทรวงการต่างประเทศ เข้าร่วมการประชุมฯ ระหว่างวันที่ 16 - 17 ตุลาคม 2565 ณ เมืองบาหลี ประเทศอินโดนีเซีย
การประชุมรัฐมนตรีขนส่งอาเซียน ครั้งที่ 28 และการประชุมระดับรัฐมนตรีที่เกี่ยวข้อง ประกอบด้วย การประชุมรัฐมนตรีขนส่งระหว่างอาเซียน - สาธารณรัฐเกาหลี ครั้งที่ 13 การประชุมรัฐมนตรีขนส่งระหว่างอาเซียน - ญี่ปุ่น ครั้งที่ 20 และการประชุมรัฐมนตรีขนส่งระหว่างอาเซียน - จีน ครั้งที่ 21 โดยมี H.E. Mr. Budi Karya Sumadi รัฐมนตรีว่าการกระทรวงคมนาคมของอินโดนีเซีย ทำหน้าที่ประธานการประชุม โดยที่ประชุมได้ร่วมหารือในประเด็นเกี่ยวกับความร่วมมือด้านการขนส่งและแลกเปลี่ยนทัศนะต่อสถานการณ์ระหว่างประเทศในปัจจุบันเพื่อพัฒนาการคมนาคมขนส่งในภูมิภาค และร่วมรับรองงานที่มีลำดับความสำคัญและผลลัพธ์ที่สำคัญในสาขาการขนส่ง ประจำปี 2566 และเอกสารต่าง ๆ ได้แก่ คู่มือว่าด้วยระบบการจัดการสิ่งแวดล้อมท่าอากาศยาน หลักการสำหรับการจัดทำกฎระเบียบว่าด้วยการบริการขนส่งโดยการใช้แอปพลิเคชันสำหรับการขนส่งผู้โดยสารในอาเซียน และกรอบการดำเนินงานเพื่อส่งเสริมการหมุนเวียนตู้คอนเทนเนอร์ในภูมิภาค ซึ่งสะท้อนให้เห็นความร่วมมือของอาเซียนในการมุ่งสู่การขนส่งอัจฉริยะ และการปรับตัวที่ยืดหยุ่นพร้อมรับความเปลี่ยนแปลงที่เกิดขึ้นภายหลังการระบาดของโรคโควิด-19
ระหว่างการประชุมรัฐมนตรีขนส่งอาเซียน ครั้งที่ 28 นายอธิรัฐ รัตนเศรษฐ รัฐมนตรีช่วยว่าการกระทรวงคมนาคมได้กล่าวถ้อยแถลงสนับสนุนการรับรองเอกสารต่าง ๆ โดยประเทศไทยพร้อมจะทำงานอย่างใกล้ชิดกับประเทศสมาชิกอาเซียนในการดำเนินการให้เกิดผลอย่างเป็นรูปธรรม อีกทั้งประเทศไทยพร้อมสนับสนุนงานของอาเซียนในสาขาการขนส่งที่จะดำเนินการในปีถัดไป เพื่อบรรลุวัตถุประสงค์และเป้าหมายตามแผนยุทธศาสตร์ด้านการขนส่งของอาเซียน หรือแผนยุทธศาสตร์กัวลาลัมเปอร์ (Kuala Lumpur Transport Strategic Plan : KLTSP) อันจะช่วยพัฒนาและส่งเสริมขีดความสามารถด้านการขนส่งของประเทศไทย ตลอดจนอำนวยความสะดวกการค้าและการลงทุนในประเทศไทยและอาเซียน
ในโอกาสนี้ นายอธิรัฐ รัตนเศรษฐ รัฐมนตรีช่วยว่าการกระทรวงคมนาคมยังได้แลกเปลี่ยนข้อคิดเห็นกับรัฐมนตรีขนส่งของประเทศสมาชิกอาเซียน เพื่อสานต่อความสัมพันธ์ระหว่างประเทศไทยกับประเทศสมาชิก และเน้นย้ำเจตนารมณ์ในการดำเนินงานร่วมกับประเทศสมาชิกอาเซียนในการยกระดับมาตรฐานการขนส่งในสาขาต่าง ๆ ของไทยให้มีความยืดหยุ่น ยั่งยืน ครอบคลุม และมีความเป็นสากลทัดเทียมนานาประเทศ

ที่มา : https://www.thaigov.go.th/news/contents/details/60498