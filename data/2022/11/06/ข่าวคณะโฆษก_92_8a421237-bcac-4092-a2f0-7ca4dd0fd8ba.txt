รัฐบาลไทย-ข่าวทำเนียบรัฐบาล-รัฐบาลยินดีปรับปรุงรถไฟ “KIHA 183” โฉมใหม่สำเร็จ  ทดลองเดินรถครั้งแรกเรียบร้อย ปลื้มประหยัดงบมหาศาล ได้ใช้ไวไม่ต้องรอสั่งซื้อ 


วันพฤหัสบดีที่ 8 กันยายน 2565
พิมพ์
รัฐบาลยินดีปรับปรุงรถไฟ “KIHA 183” โฉมใหม่สำเร็จ  ทดลองเดินรถครั้งแรกเรียบร้อย ปลื้มประหยัดงบมหาศาล ได้ใช้ไวไม่ต้องรอสั่งซื้อ
รัฐบาลยินดีปรับปรุงรถไฟ “KIHA 183” โฉมใหม่สำเร็จ  ทดลองเดินรถครั้งแรกเรียบร้อย ปลื้มประหยัดงบมหาศาล ได้ใช้ไวไม่ต้องรอสั่งซื้อ  ชี้กาลเวลาพิสูจน์รัฐบาลพล.อ.ประยุทธ์ มุ่งเน้นประโยชน์ประชาชนอย่างแท้จริง
วันที่ 8 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า กรณีรัฐบาลพล.อ.ประยุทธ์ จันทร์โอชา มีนโยบายให้กระทรวงคมนาคม โดยการรถไฟแห่งประเทศไทย รับมอบรถดีเซลรางปรับอากาศ รุ่น KIHA 183 จากบริษัท Hokkaido Railway Company (JR HOKKAIDO) ประเทศญี่ปุ่นจำนวน 17 คัน โดยไม่เสียค่าใช้จ่าย มาดัดแปลงปรับปรุงให้เหมาะสมสำหรับให้บริการแก่ประชาชน และส่งเสริมการเดินทางท่องเที่ยวภายในประเทศ โดยได้รับมอบรถมาตั้งแต่วันที่ 13 ธันวาคม 2564 นั้น
น.ส.ทิพานัน กล่าวว่า ล่าสุด การรถไฟฯ ได้ดำเนินการปรับปรุงรถดีเซลรางปรับอากาศ รุ่น KIHA 183 เสร็จสมบูรณ์แล้ว 3 คัน พร้อมกับได้นำมาเปิดทดลองเดินรถจากเส้นทางสถานีมักกะสัน – ฉะเชิงเทรา – กรุงเทพฯ เป็นครั้งแรกใน วันที่ 6 กันยายน 2565 ที่ผ่านมา ผลปรากฏว่าเป็นไปด้วยความเรียบร้อย สามารถใช้ความเร็วสูงสุดได้ 100 กิโลเมตรต่อชั่วโมง  หลังจากนี้จะเปิดรับฟังความคิดเห็นจากประชาชนเพื่อกำหนดเส้นทางก่อนให้บริการ ในปลายปี 2565 ส่วนคันที่เหลือจะเร่งปรับปรุง โดยช่างโรงงานมักกะสัน ที่มีอยู่แล้ว เช่น วิศกร ช่างบำรุง และอื่นๆ ที่ต้องทำงานการรถไฟด้านนี้อยู่เป็นประจำ เหมือนเดิม  โดยมีเป้าหมายเปิดให้บริการเต็มรูปแบบในช่วงปลายปี 2566 นี้
น.ส.ทิพานัน กล่าวว่า  รัฐบาลมีความยินดีที่การดำเนินการปรับปรุงรถไฟเป็นผลสำเร็จ มีสมรรถนะ ความพร้อม ความสะอาด ความสะดวกและความปลอดภัยเพียงพอที่จะให้บริการพี่น้องประชาชน โดยสามารถประหยัดงบประมาณได้เป็นจำนวนมากกว่าการจัดซื้อใหม่  ซึ่งรถไฟดังกล่าวจะนำมาเพื่อส่งเสริมการท่องเที่ยว  สร้างรายได้กระตุ้นเศรษฐกิจภายในประเทศ
"ที่ผ่านมาหลายท่านอาจเคยเข้าใจคลาดเคลื่อนในช่วงที่รัฐบาลรับรถไฟมาจากญี่ปุ่นเมื่อปี 64 ที่สังคมต่างวิพากษ์วิจารณ์ถึงการตัดสินใจของรัฐบาลภายใต้การนำของ พลเอก ประยุทธ์  จันทร์โอชา ว่าเป็นเศษเหล็กบ้าง รางวิ่งไม่ได้กับไทยบ้าง สนิมเขรอะบ้าง เปลืองงบขนส่งบ้าง  และไม่คุ้มค่าซ่อมบ้าง แต่กาลเวลาเป็นเครื่องพิสูจน์แล้วว่า เป็นการตัดสินใจของรัฐบาลที่ถูกต้อง ที่มุ่งเน้นประโยชน์ของพี่น้องประชาชนเป็นหลัก ทั้งลดต้นทุนสั่งซื้อใหม่  ลดเวลาการรอสั่งซื้อ ได้ใช้งานไวขึ้น ที่สำคัญได้เห็นแล้วว่าช่างรถไฟไทย ไม่แพ้ชาติใดในโลก ”น.ส.ทิพานัน กล่าว

ที่มา : https://www.thaigov.go.th/news/contents/details/58976