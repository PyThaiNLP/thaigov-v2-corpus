รัฐบาลไทย-ข่าวทำเนียบรัฐบาล-มหาดไทย จับมือ สภาพัฒน์ และ สกสว. สร้างรากฐานการดำรงชีวิตให้กับพี่น้องประชาชน พร้อมพัฒนาสู่อนาคตได้อย่างมั่นคงและสมดุล ด้วยการประยุกต์เศรษฐกิจพอเพียงและทฤษฎีใหม่ 


วันเสาร์ที่ 3 กันยายน 2565
พิมพ์
มหาดไทย จับมือ สภาพัฒน์ และ สกสว. สร้างรากฐานการดำรงชีวิตให้กับพี่น้องประชาชน พร้อมพัฒนาสู่อนาคตได้อย่างมั่นคงและสมดุล ด้วยการประยุกต์เศรษฐกิจพอเพียงและทฤษฎีใหม่
มหาดไทย จับมือ สภาพัฒน์ และ สกสว. สร้างรากฐานการดำรงชีวิตให้กับพี่น้องประชาชน พร้อมพัฒนาสู่อนาคตได้อย่างมั่นคงและสมดุล ด้วยการประยุกต์เศรษฐกิจพอเพียงและทฤษฎีใหม่ กับแนวทางบูรณาการแผนด้านวิทยาศาสตร์ วิจัยและนวัตกรรม (ววน.) เชิงพื้นที่ เสริมความรู้..
มหาดไทย จับมือ สภาพัฒน์ และ สกสว. สร้างรากฐานการดำรงชีวิตให้กับพี่น้องประชาชน พร้อมพัฒนาสู่อนาคตได้อย่างมั่นคงและสมดุล ด้วยการประยุกต์เศรษฐกิจพอเพียงและทฤษฎีใหม่ กับแนวทางบูรณาการแผนด้านวิทยาศาสตร์ วิจัยและนวัตกรรม (ววน.) เชิงพื้นที่ เสริมความรู้ พัฒนาพื้นที่ในทุกระดับ เพื่อ “บำบัดทุกข์ บำรุงสุข” ให้พี่น้องประชาชนอย่างยั่งยืน
เมื่อวันที่ 2 ก.ย. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า เมื่อเร็ว ๆ นี้ ที่โรงแรมรอยัล ปริ๊นเซส หลานหลวง กรุงเทพมหานคร ได้เข้าร่วมพิธีลงนามบันทึกข้อตกลงความร่วมมือแนวทางบูรณาการแผนด้านวิทยาศาสตร์ วิจัยและนวัตกรรม (ววน.) เชิงพื้นที่ที่สอดคล้องกับการพัฒนาเศรษฐกิจสังคมเชิงพื้นที่ ระหว่าง กระทรวงมหาดไทย สำนักงานสภาพัฒนาการเศรษฐกิจและสังคมแห่งชาติ (สศช.) และสำนักงานคณะกรรมการส่งเสริมวิทยาศาสตร์ วิจัย และนวัตกรรม (สกสว.) โดยมี นายดนุชา พิชยนันท์ เลขาธิการสำนักงานสภาพัฒนาการเศรษฐกิจและสังคมแห่งชาติ รองศาสตราจารย์ ดร. ปัทมาวดี โพชนุกูล ผู้อำนวยการสำนักงานคณะกรรมการส่งเสริมวิทยาศาสตร์ วิจัยและนวัตกรรม ร่วมลงนามในบันทึกข้อตกลงความร่วมมือดังกล่าว และมี ศาสตราจารย์ นายแพทย์สุทธิพร จิตต์มิตรภาพ ประธานคณะกรรมการส่งเสริมวิทยาศาสตร์ วิจัยและนวัตกรรม (กสว.) เป็นสักขีพยาน
นายสุทธิพงษ์ จุลเจริญ ปลัดกระทรวงมหาดไทย ได้กล่าวว่า การร่วมมือกันในครั้งนี้ กระทรวงมหาดไทยซึ่งมีหน้าที่ในการ “บำบัดทุกข์ บำรุงสุข” ให้แก่พี่น้องประชาชน ในทุกพื้นที่ของประเทศ ได้น้อมนำแนวพระราชดำริเศรษฐกิจพอเพียง และแนวพระราชดำริอารยเกษตร ไปปฏิบัติในการสร้างรากฐานการดำรงชีวิตให้แก่พี่น้องประชาชน โดยเริ่มจากการพัฒนาคนในชุมชนให้มีความคิดที่จะ Change for Good ร่วมกันสร้างสรรค์ในสิ่งที่ดีๆให้แก่ชุมชนตนเอง ร่วมมือกันพัฒนาและแก้ไขปัญหาต่างๆของชุมชน ตามแนวทางทฤษฎีใหม่ทั้ง 3 ระดับ ได้แก่ ทฤษฎีใหม่ขั้นต้น ที่เน้นการพึ่งพาตนเองในปัจจัยสี่ ทฤษฎีใหม่ขั้นกลาง ที่เน้นการรวมกลุ่มกันสร้างสิ่งที่ดีงามพร้อมรักษาวิถีวัฒนธรรมประเพณี เมื่อชุมชนมีความพร้อม ก็จะไปถึงทฤษฎีใหม่ขั้นก้าวหน้า ที่จะได้นำองค์ความรู้ ผลงานวิจัย และผลผลิตที่เป็นนวัตกรรมต่าง ๆ ของ สกสว. ไปสู่การพัฒนาพื้นที่ โดยตอบสนองความต้องการ และแก้ไขของประชาชนได้ดียิ่งขึ้น สามารถนำผลงานวิจัยและนวัตกรรมต่างๆ ไปแก้ไขปัญหาความยากจนและความเดือดร้อนของพี่น้องประชาชน โดยใช้ต้นแบบจากงานวิจัยเชิงปฏิบัติการที่ประสบความสำเร็จ ตลอดจนการแก้โจทย์ที่ซับซ้อนของพื้นที่ในทุกระดับของจังหวัด ที่นักวิจัยและพี่น้องประชาชนในชุมชนร่วมกันศึกษาปัญหาและหนทางแก้ไขปัญหาของพื้นที่ สามารถนำมาปรับเป็นแผนโครงการที่สอดคล้องกับแผนพัฒนาจังหวัด และกลุ่มจังหวัด ตามภารกิจหลักในการ “บำบัดทุกข์ บำรุงสุข” ให้กับพี่น้องประชาชน ทั่วทุกพื้นที่ในประเทศ ทั้ง 76 จังหวัด โดยมีผู้ว่าราชการจังหวัด เปรียบเสมือนนายกรัฐมนตรีในระดับจังหวัด และมีนายอำเภอ เปรียบเสมือนนายกรัฐมนตรีในระดับอำเภอ เป็นโซ่ข้อกลางในการเชื่อมโยงการทำงานของทุกกรมทุกกระทรวง องค์กรปกครองท้องถิ่น และภาคีเครือข่าย 7 ภาคี ภาครัฐ ภาควิชาการ ภาคศาสนา ภาคประชาชน ภาคเอกชน ภาคประชาสังคม และภาคสื่อมวลชน
นายสุทธิพงษ์ จุลเจริญ กล่าวต่อว่า นอกจากนี้ ยังมีการประสานแผนเชิงภารกิจ และเชิงพื้นที่ในระดับต่าง ๆ ให้เชื่อมโยง โดยเฉพาะการเชื่อมโยงแผนพัฒนาภาคที่สภาพัฒนาการเศรษฐกิจและสังคมแห่งชาติ หรือ สศช. กำหนดให้สอดคล้องเข้ากับแผนพัฒนาจังหวัด และกลุ่มจังหวัด ซึ่งเป็นบทบาทหน้าที่ของกระทรวงมหาดไทย โดยมีเป้าหมายเพื่อให้ทุกภูมิภาคของประเทศไทยมีความก้าวหน้า และเติบโตไปในทิศทางที่เหมาะสมกับภูมิสังคมของภูมิภาค และสามารถตอบยุทธศาสตร์ชาติและแผนพัฒนาเศรษฐกิจและสังคมแห่งชาติ ฉบับที่ 13 อันจะเป็นฐานในการเสริมสร้างขีดความสามารถของประเทศไทย และแก้ไขความเดือดร้อนของพี่น้องประชาชนที่ครอบคลุมทุกมิติ ผ่านการดำเนินการแก้ไขปัญหา ด้วยแนวทาง 2 มิติ คือ “มิติยาฝรั่ง” ทำให้อยู่รอด ไม่เดือดร้อน ทำให้มีบ้าน ได้เรียนหนังสือ มีปัญหาขอรับความช่วยเหลือได้ทันที โดยส่วนราชการ/หน่วยงานที่เกี่ยวข้องกับปัญหานั้นๆ ได้เข้ามาร่วมกันแก้ไขปัญหา และ “มิติยาไทย” ทำให้เกิดการแก้ไขปัญหาอย่างยั่งยืน ด้วยการน้อมนำหลักปรัชญาเศรษฐกิจพอเพียง หรือทฤษฎีใหม่ ประยุกต์สู่ โคก หนอง นา เพื่อพัฒนาคุณภาพชีวิต ไปสู่วิถีชีวิตของประชาชน ให้บรรลุเป้าหมายการพัฒนาที่ยั่งยืนของสหประชาชาติ SDGs ซึ่งกระทรวงมหาดไทย พร้อมเป็นเจ้าภาพในการดำเนินงานตามเป้าหมายการพัฒนาที่ยั่งยืนทั้ง 17 ข้อ ร่วมกับภาคีเครือข่ายที่อยู่ในพื้นที่
"การร่วมกันลงนามในการบันทึกข้อตกลงความร่วมมือแนวทางบูรณาการแผนด้านวิทยาศาสตร์ วิจัยและนวัตกรรม (ววน.) เชิงพื้นที่ที่สอดคล้องกับการพัฒนาเศรษฐกิจสังคมเชิงพื้นที่ ในวันนี้ ถือเป็นจุดเปลี่ยนที่สำคัญ เป็นโอกาสให้ กระทรวงมหาดไทย สำนักงานสภาพัฒนาการเศรษฐกิจและสังคมแห่งชาติ สำนักงานคณะกรรมการส่งเสริมวิทยาศาสตร์ วิจัย และนวัตกรรม ร่วมกัน Change for Good นำองค์ความรู้จากวิทยาศาสตร์ ผลงานวิจัย และผลผลิตที่เป็นนวัตกรรม มาต่อยอดใช้ให้เกิดประโยชน์ในการพลิกโฉมประเทศ เกิดการพัฒนาพื้นที่ พัฒนาจังหวัด และเชื่อมโยงกลุ่มจังหวัด ช่วยยกระดับคุณภาพชีวิตของประชาชนให้มีความสุขอย่างยั่งยืน อันจะเป็นทางรอดสำหรับอนาคต ร่วมกันแก้ไขปัญหาความเดือดร้อน บำบัดทุกข์ บำรุงสุข ของพี่น้องประชาชน ขอให้ทุกคนมีกำลังใจ ให้วันนี้เป็นจุดเริ่มต้นในการทำงานให้ประสบความสำเร็จ เพราะเป้าหมายที่สำคัญที่สุดของเรา คือ พี่น้องประชาชน และประเทศชาติ ที่พร้อมใจกันนำพาปรัชญาเศรษฐกิจพอเพียงเป็นต้นแบบไปสู่เป้าหมายการพัฒนาที่ยั่งยืนของสหประชาชาติ (SEP for SDGs) ได้อย่างแน่นอน" นายสุทธิพงษ์ จุลเจริญ กล่าวทิ้งท้าย

ที่มา : https://www.thaigov.go.th/news/contents/details/58782