รัฐบาลไทย-ข่าวทำเนียบรัฐบาล-นางจันทิรา บุรุษพัฒน์ ผู้ตรวจราชการกระทรวงคมนาคม เป็นประธานพิธีปิดและมอบประกาศนียบัตร


วันศุกร์ที่ 2 กันยายน 2565
นางจันทิรา บุรุษพัฒน์ ผู้ตรวจราชการกระทรวงคมนาคม เป็นประธานพิธีปิดและมอบประกาศนียบัตร
ให้กับผู้ผ่านการประเมินโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 62 ในวันศุกร์ที่ 2 กันยายน 2565 ณ โรงแรม เบลล่า บี จังหวัดนนทบุรี
นางจันทิรา บุรุษพัฒน์ ผู้ตรวจราชการกระทรวงคมนาคม ได้กล่าวแสดงความยินดีกับข้าราชการทุกคนที่ผ่านการประเมินและได้รับวุฒิบัตรโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 62 ทั้ง 85 คน ซึ่งนับเป็นโอกาสอันดีที่ทุกคนได้มีโอกาสเข้ารับการฝึกอบรมหลักสูตรนี้ เนื่องจากโครงการดังกล่าว จะเป็นประโยชน์กับตนเองและหน่วยงานต้นสังกัดในการส่งเสริมการทำงานเป็นทีม พัฒนาเครือข่ายและสร้างสายสัมพันธ์ที่ดีระหว่างข้าราชการในสังกัดกระทรวงคมนาคม อันก่อให้เกิดการเรียนรู้ที่จะอยู่ร่วมกัน การแลกเปลี่ยนความคิดเห็น เรียนรู้จากประสบการณ์ มีความพร้อมที่จะเติบโตสู่การเป็นข้าราชการที่ดี และก้าวสู่โลกของการปฏิบัติราชการ ทั้งนี้ จงตระหนักไว้เสมอว่า การเป็นข้าราชการที่ดี คือ ศักดิ์ศรีของตัวท่านเอง จะนำมาซึ่ง “ความน่าเชื่อถือและความไว้วางใจจากประชาชน” เจตนารมณ์และเป้าหมายที่สำคัญในการปฏิบัติราชการ คือ ข้าราชการต้องปฏิบัติราชการเพื่อประโยชน์สุขของประชาชน มุ่งเน้นการทำงานเชิงรุก คิดเชิงยุทธศาสตร์ และนำระบบบริหารจัดการสมัยใหม่มาใช้เพื่อให้การปฏิบัติงานมีประสิทธิภาพ ประสิทธิผล สามารถวัดผลความสำเร็จได้อย่างเป็นรูปธรรม และขอให้ผู้เข้ารับการฝึกอบรมได้นำความรู้และประสบการณ์ที่ได้จากหลักสูตรนี้ไปประยุกต์ใช้กับการทำงานและชีวิตส่วนตัว อันจะเป็นการนำพากระทรวงคมนาคมไปสู่ความเข้มแข็งอย่างยั่งยืน และเป็นกำลังสำคัญของการพัฒนาประเทศในอนาคตต่อไป
ทั้งนี้ กระทรวงฯ ได้ดำเนินโครงการฝึกอบรมหลักสูตร “ฉันคือ...ข้าราชการที่ดี” รุ่นที่ 62 รูปแบบออนไลน์ ระหว่างวันที่ 4 - 8 กรกฎาคม 2565 และจัดกิจกรรมสานสัมพันธ์ภายใต้ข้อกำหนดในการป้องกันการแพร่ระบาดโรคติดเชื้อไวรัส COVID-19 ของกระทรวงสาธารณสุขและหน่วยงานที่เกี่ยวข้อง ระหว่างวันที่ 29 สิงหาคม - 2 กันยายน 2565 โดยมีเนื้อหาหลักสูตรและกิจกรรมต่าง ๆ เพื่อปลูกฝังปรัชญาการเป็นข้าราชการที่ดี เสริมสร้างสมรรถนะและทักษะที่จำเป็นสำหรับการปฏิบัติงานราชการ ส่งเสริมคุณธรรมและจริยธรรม สร้างสายสัมพันธ์ที่ดีและแลกเปลี่ยนความคิดเห็นซึ่งกันและกัน เกิดกระบวนการเรียนรู้ เปิดโลกทัศน์ ทำให้สามารถปรับตัวที่จะอยู่ร่วมกันในสังคมและทำงานร่วมกันเป็นทีมได้เป็นอย่างดี ซึ่งผลการจากการประเมินข้าราชการจากส่วนราชการในสังกัด คค. ที่เข้าร่วมการฝึกอบรม ผ่านเกณฑ์การประเมินผลทั้ง 85 คน

ที่มา : https://www.thaigov.go.th/news/contents/details/58759