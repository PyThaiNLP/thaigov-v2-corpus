รัฐบาลไทย-ข่าวทำเนียบรัฐบาล-ดีอีเอส เตือนอย่าเป็นเหยื่อมิจฉาชีพ อ้างได้ใบอนุญาตจากกรมพัฒนาธุรกิจการค้าทำธุรกิจเงินกู้


วันอาทิตย์ที่ 11 กันยายน 2565
ดีอีเอส เตือนอย่าเป็นเหยื่อมิจฉาชีพ อ้างได้ใบอนุญาตจากกรมพัฒนาธุรกิจการค้าทำธุรกิจเงินกู้
ดีอีเอส เตือนอย่าเป็นเหยื่อมิจฉาชีพ อ้างได้ใบอนุญาตจากกรมพัฒนาธุรกิจการค้าทำธุรกิจเงินกู้
นางสาวนพวรรณ หัวใจมั่น โฆษกกระทรวงดิจิทัลเพื่อเศรษฐกิจและสังคมฝ่ายการเมือง (ดีอีเอส) กล่าวว่า สรุปผลการมอนิเตอร์ และรับแจ้งข่าวปลอมประจำสัปดาห์ ระหว่างวันที่ 2 - 8 ก.ย. 65 โดยศูนย์ต่อต้านข่าวปลอม พบจำนวนเรื่องที่ต้องตรวจสอบ 173 เรื่อง และจากการประสานงานกับหน่วยงานที่เกี่ยวข้อง ได้รับผลการตรวจสอบกลับมาแล้ว 87 เรื่อง
โดยพบว่าสัดส่วนหลักๆ เป็นข่าวปลอมเกี่ยวกับการเงิน พบหลายข่าวที่มีการกล่าวอ้างของ “ตัวบุคคล” ในข่าวปลอม ว่าได้รับอนุญาตใบทะเบียนพาณิชย์  จากกรมพัฒนาธุรกิจการค้า ประกอบธุรกิจเงินกู้นอกระบบแบบออนไลน์ธุรกิจเงินกู้ถูกกฎหมายออนไลน์ หรือจดทะเบียนเป็นนิติบุคคลตามประมวลกฎหมายแพ่งและพาณิชย์
ทั้งนี้ ศูนย์ต่อต้านข่าวปลอม และกรมพัฒนาธุรกิจการค้า กระทรวงพาณิชย์ ขอให้ประชาชนอย่าหลงเชื่อข้อมูลดังกล่าว และขอความร่วมมือไม่ส่ง หรือแชร์ข้อมูลในลักษณะนี้ต่อในช่องทางสื่อสังคมออนไลน์ต่างๆ โดยก่อนเชื่อหรือแชร์ สามารถตรวจสอบรับข้อมูลข่าวสารจากกรมพัฒนาธุรกิจการค้า ได้ที่เว็บไซต์ของกรมฯhttps://www.dbd.go.th/  หรือโทร 1570
นอกจากนี้ ยังคงพบการอ้างชื่อธนาคารออมสินและกรุงไทย ผู้บริหารธนาคาร ปล่อยสินเชื่อเงินกู้ ชวนกู้เงินออนไลน์ ชวนลงทุน รวมทั้งการอ้างชื่อตลาดหลักทรัพย์แห่งประเทศไทย เปิดลงทุนหุ้นผลกำไรสูง ซึ่งข่าวปลอมหัวข้อลักษณะนี้แพร่กระจายต่อเนื่อง ดังนั้น ขอให้ประชาชนอย่าหลงเชื่อเป็นเหยื่อ
นางสาวนพวรรณ กล่าวว่า สำหรับข่าวปลอมที่มีคนสนใจสูงสุด 10 อันดับ ในสัปดาห์ล่าสุดนี้ ได้แก่ อันดับ 1 ออมสินและกรุงไทยร่วมมือกับบริษัทเอกชน ปล่อยกู้ขั้นต่ำ 5,000 - 300,000 บาท ดอกเบี้ยร้อยละ 2 บาท ผ่านไลน์อันดับ 2 ตลาดหลักทรัพย์แห่งประเทศไทยเปิดให้ลงทะเบียนฟรี เริ่มลงทุนเพียง 1,000 บาท อันดับ 3 กรุงไทยปล่อยสินเชื่อ smart money ให้กู้ยืมผ่านไลน์ 50,000 บาท ผ่อนเดือนละ 826 บาท อันดับ 4 เพจ Facebook และ Line เชิญชวนลงทุนการเทรดหุ้นตลาดหลักทรัพย์ โดยอยู่ภายใต้การควบคุมของสำนักงาน ก.ล.ต. อันดับ 5 ออสเตรเลียรับสมัครคนทำสวน ที่พักฟรี รายได้สูง 80,000 บาท
อันดับ 6 เรื่อง ผลิตภัณฑ์กระเทียมดำ B-Garlic จบปัญหาความดัน ไขมันในเลือดสูง อันดับ 7 ผลิตภัณฑ์ LIV.D ช่วยดีท็อกซ์ตับ ขับล้างสารพิษ ช่วยป้องกันปัญหาไขมันพอกตับ และตับอักเสบ อันดับ 8 ธ. กรุงไทยส่งข้อความเชิญชวนผู้ที่ได้รับสิทธิ์ ยื่นกู้ 80,000 บาท ผ่านลิงก์ อันดับ 9 บสย. ปล่อยสินเชื่อสู้ภัยโควิด วงเงินสูง 500,000 บาท ไม่ต้องมีคนค้ำ และอันดับ 10 สเปรย์ใบพญายอเข้มข้น ธรรมนิมิตร ช่วยลดอาการคันทุกชนิด
“ขอให้ประชาชนตระหนักรู้เท่าทันข่าวปลอมที่ถูกแพร่กระจายอยู่บนโซเชียล/ออนไลน์ โดยสามารถติดตามและแจ้งเบาะแสข่าวปลอม ได้ผ่านช่องทางต่างๆ ของศูนย์ต่อต้านข่าวปลอม ดังนี้ ไลน์ @antifakenewscenter  เว็บไซต์https://www.antifakenewscenter.com/ ทวิตเตอร์ https://twitter.com/AFNCThailand และช่องทางโทรศัพท์โทรสายด่วน GCC 1111 ต่อ 87” นางสาวนพวรรณกล่าว
*************

ที่มา : https://www.thaigov.go.th/news/contents/details/59109