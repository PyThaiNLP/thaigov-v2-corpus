รัฐบาลไทย-ข่าวทำเนียบรัฐบาล-คณะรัฐมนตรีอนุมัติขยายเวลายกเว้นภาษีเงินได้บุคคลธรรมดาสำหรับวิสาหกิจชุมชนออกไปอีก 3 ปี ถึง 31 ธันวาคม 2568


วันพุธที่ 26 ตุลาคม 2565
พิมพ์
คณะรัฐมนตรีอนุมัติขยายเวลายกเว้นภาษีเงินได้บุคคลธรรมดาสำหรับวิสาหกิจชุมชนออกไปอีก 3 ปี ถึง 31 ธันวาคม 2568
ครม.อนุมัติให้ขยายเวลายกเว้นภาษีเงินได้บุคคลธรรมดา สำหรับวิสาหกิจชุมชนเฉพาะที่เป็นห้างหุ้นส่วนสามัญ หรือคณะบุคคลที่ไม่ใช่นิติบุคคล ซึ่งมีเงินได้ไม่เกินปีละ 1.8 ลบ. จากเดิมที่จะสิ้นสุดในวันที่ 31 ธ.ค.2565 ให้ขยายเวลาออกไปอีก 3 ปี ถึงวันที่ 31 ธ.ค.2568
นายวินิจ วิเศษสุวรรณภูมิ รองอธิบดีกรมสรรพากร ในฐานะโฆษกกรมสรรพากร เปิดเผยว่า “กระทรวงการคลังโดยกรมสรรพากร ตระหนักถึงความสำคัญของการส่งเสริมและสนับสนุนกิจการวิสาหกิจชุมชน จึงได้เสนอคณะรัฐมนตรีอนุมัติ  หลักการร่างกฎกระทรวง ออกตามความในประมวลรัษฎากร ว่าด้วยการยกเว้นรัษฎากร ฉบับที่ .. (พ.ศ. ....) (ขยายระยะเวลาการยกเว้นภาษีเงินได้บุคคลธรรมดาสำหรับวิสาหกิจชุมชน) เฉพาะที่เป็นห้างหุ้นส่วนสามัญหรือคณะบุคคลที่มิใช่นิติบุคคลซึ่งต้องจดทะเบียนและได้รับใบสำคัญแสดงการจดทะเบียนจากกรมส่งเสริมการเกษตร และมีเงินได้ไม่เกิน 1.8 ล้านบาทต่อปี โดยให้ขยายระยะเวลาการยกเว้นภาษีเงินได้ดังกล่าวออกไปอีก 3 ปี สำหรับเงินได้พึงประเมินที่ได้รับตั้งแต่วันที่ 1 มกราคม 2566 ถึงวันที่ 31 ธันวาคม 2568”
โฆษกกรมสรรพากร กล่าวเพิ่มเติมว่า “วิสาหกิจชุมชนนั้น ก่อให้เกิดการสร้างรายได้และการจ้างงานในชุมชน ซึ่งเป็นฐานรากสำคัญในการพัฒนาเศรษฐกิจของประเทศ การขยายระยะเวลาการยกเว้นภาษีเงินได้สำหรับวิสาหกิจชุมชนออกไปอีกระยะหนึ่ง นอกจากจะช่วยบรรเทาภาระภาษีให้แก่วิสาหกิจชุมชนแล้วยังเสริมสร้างเศรษฐกิจฐานรากของประเทศให้มีความเข้มแข็งและสามารถพัฒนาศักยภาพของชุมชนให้เติบโตได้อย่างต่อเนื่องและยั่งยืนอีกด้วย”

ที่มา : https://www.thaigov.go.th/news/contents/details/60877