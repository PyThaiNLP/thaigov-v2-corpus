รัฐบาลไทย-ข่าวทำเนียบรัฐบาล-"ทิพานัน" ถามหาจุดยืน "เพื่อไทย" เอาให้ชัด ใช้นักโทษหนีคดีหาเสียงแลนด์สไลด์  เตือนเสี่ยงถึงยุบพรรค โทษหนัก ทำ“ทักษิณ”อาจเสี่ยงคุกอีก 5 ปี  พร้อมปลุกคนไทยไม่เอาตระกูลคอรัปชั่นบริหาร


วันพฤหัสบดีที่ 15 กันยายน 2565
พิมพ์
"ทิพานัน" ถามหาจุดยืน "เพื่อไทย" เอาให้ชัด ใช้นักโทษหนีคดีหาเสียงแลนด์สไลด์  เตือนเสี่ยงถึงยุบพรรค โทษหนัก ทำ“ทักษิณ”อาจเสี่ยงคุกอีก 5 ปี  พร้อมปลุกคนไทยไม่เอาตระกูลคอรัปชั่นบริหาร
"ทิพานัน" ถามหาจุดยืน "เพื่อไทย" เอาให้ชัด ใช้นักโทษหนีคดีหาเสียงแลนด์สไลด์  เตือนเสี่ยงถึงยุบพรรค โทษหนัก ทำ“ทักษิณ”อาจเสี่ยงคุกอีก 5 ปี  พร้อมปลุกคนไทยไม่เอาตระกูลคอรัปชั่นบริหารประเทศ
วันที่ 15 กันยายน 2565 น.ส.ทิพานัน ศิริชนะ รองโฆษกประจำสำนักนายกรัฐมนตรี ทีมโฆษกพรรคพลังประชารัฐ กล่าวถึงกรณีที่ นายทักษิณ ชินวัตร อดีตนายกรัฐมนตรี กล่าวใน ClubHouse ชี้นำให้เลือกพรรคเพื่อไทยแลนด์สไลด์ 2 สมัย และพูดถึงนโยบายค่าแรงต่างๆ ว่า นายทักษิณ ได้พยายามพูดจาสั่งการพรรคเพื่อไทยมาโดยตลอดต่างกรรมต่างวาระ ล่าสุดทำเหมือนเป็นหัวคะแนน ช่วยหาเสียงให้กับพรรคเพื่อไทย จึงเป็นที่น่าสังเกตว่าพรรคเพื่อไทย มีส่วนรู้เห็นเป็นใจกับการหาเสียงในครั้งนี้หรือไม่
เพราะถึงแม้ในหลายครั้งพรรคเพื่อไทยมักจะอ้างว่าเป็นสิทธิของนายทักษิณ  และไม่สามารถห้ามให้นายทักษิณแสดงความเห็นชี้นำได้ แต่เท่าที่ติดตามสถานการณ์ที่ผ่านมา  ไม่มีครั้งใดเลยที่กรรมการบริหารพรรคเพื่อไทยจะแสดงถึงการไม่สนองตอบ  หรือแสดงท่าทีที่ชัดเจนว่าไม่ยินยอมปฏิบัติตามคำสั่งของนายทักษิณ และในช่วงโค้งแรกการหาเสียงครั้งนี้ก็เช่นกัน
น.ส.ทิพานัน กล่าวว่า พรรคเพื่อไทย ต้องเคารพกฎหมาย และต้องทำความเข้าใจว่า เป็นการกระทำที่สุ่มเสี่ยงครอบงำ ชี้นำการดำเนินกิจกรรมทางการเมืองของพรรคการเมืองขัดพ.ร.ป.พรรคการเมือง พ.ศ.2560 มาตรา 28 ที่ห้ามมิให้พรรคการเมืองยินยอมหรือกระทําการใดอันทําให้บุคคลอื่นซึ่งมิใช่ สมาชิกกระทําการอันเป็นการควบคุม ครอบงํา หรือชี้นํา กิจกรรมของพรรคการเมืองในลักษณะที่ทําให้ พรรคการเมืองหรือสมาชิกขาดความอิสระ ทั้งนี้ ไม่ว่าโดยทางตรงหรือโดยทางอ้อม และมาตรา 29 ห้ามมิให้ผู้ใดซึ่งมิใช่สมาชิกกระทําการใดอันเป็นการควบคุม ครอบงํา หรือชี้นํา กิจกรรมของพรรคการเมืองในลักษณะที่ทําให้พรรคการเมืองหรือสมาชิกขาดความอิสระ ทั้งนี้ ไม่ว่า โดยทางตรงหรือโดยทางอ้อม
น.ส.ทิพานัน กล่าวว่า การห้ามดำเนินการควบคุม ครอบงำ หรือชี้นำนั้น กำหนดห้ามการกระทำของ “ผู้ที่ไม่ใช่สมาชิกพรรคการเมือง” ซึ่งนายทักษิณขาดคุณสมบัติการสมัครเป็นสมาชิกพรรคการเมือง ตาม พรป.พรรคการเมือง มาตรา 9 และมาตรา 24 เช่น เคยได้รับโทษจำคุกโดยได้พ้นโทษมายังไม่ถึงสิบปี เคยต้องคำพิพากษาอันถึงที่สุดให้ลงโทษจำคุกเพราะกระทำความผิดตามกฎหมาย ป.ป.ช นายทักษิณจึงเข้าข่ายทั้งไม่ใช่สมาชิกพรรคเพื่อไทย ถือเป็นคนนอก แถมพ่วงท้ายว่าเป็น นักโทษหนีคดีด้วย"
ซึ่งการกระทำฝ่าฝืนดังกล่าว มีโทษถึงยุบพรรคและเพิกถอนสิทธิสมัครรับเลือกตั้งคณะกรรมการบริหารพรรค เป็นเวลา 10 ปี ขณะที่ผู้ครอบงำพรรคก็มีโทษจำคุก เป็นเวลา  5 ปี ปรับตั้งแต่ 100,000 -200,000 บาท หรือทั้งจำทั้งปรับ รวมถึงให้ศาลสั่งเพิกถอนสิทธิสมัครรับเลือกตั้งเช่นเดียวกับกรรมการบริหารพรรค
“เชื่อว่าคนไทยทุกคนไม่ต้องการตระกูลที่คอร์รัปชันมาบริหารประเทศ  จึงอยากทราบจุดยืนของพรรคเพื่อไทยว่า ชัดเจนใช่หรือไม่ที่จะใช้นายทักษิณ นักโทษคดี มาหาเสียงแลนด์สไลด์ให้พรรคการเมือง โดยเฉพาะทีมเศรษฐกิจของพรรคเพื่อไทย มีความคิดเห็นอย่างไร เห็นด้วยกับคำประกาศต่างๆ ของนายทักษิณหรือไม่ สิ่งสำคัญที่สุด พรรคเพื่อไทย ควรต้องเคารพกฎหมาย  ควรเคารพประชาชน ไม่เอานักโทษโกงชาติมาเป็นแบบอย่างให้ลูกหลาน  ไม่เอาคนที่มีประวัติคอร์รัปชันมาหาเสียงนโยบายพรรค" น.ส. ทิพานัน กล่าว

ที่มา : https://www.thaigov.go.th/news/contents/details/59274