รัฐบาลไทย-ข่าวทำเนียบรัฐบาล-​รองนายกฯ พล.อ.ประวิตร ชมการประชาสัมพันธ์งานอัตลักษณ์แห่งสยาม ชื่นชมงานฝีมือคนไทย ชูเผยแพร่ผลงานสู่สายตาชาวโลก 


วันอังคารที่ 6 กันยายน 2565
พิมพ์
​รองนายกฯ พล.อ.ประวิตร ชมการประชาสัมพันธ์งานอัตลักษณ์แห่งสยาม ชื่นชมงานฝีมือคนไทย ชูเผยแพร่ผลงานสู่สายตาชาวโลก
​รองนายกฯ พล.อ.ประวิตร ชมการประชาสัมพันธ์งานอัตลักษณ์แห่งสยาม ชื่นชมงานฝีมือคนไทย ชูเผยแพร่ผลงานสู่สายตาชาวโลก โดยรัฐบาลพร้อมส่งเสริมอัตลักษณ์ท้องถิ่นไทย ยกระดับผลิตภัณฑ์ภูมิปัญญาไทย ผลักดันผู้ประกอบการไทยสู่ตลาดสากล
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (6 กันยายน 2565) เวลา 09.00 น. ณ บริเวณโถงกลาง ตึกสันติไมตรี ทำเนียบรัฐบาล ก่อนการประชุมคณะรัฐมนตรี นายสินิตย์ เลิศไกร รัฐมนตรีช่วยว่าการกระทรวงพาณิชย์ นำคณะผู้บริหารสถาบันส่งเสริมศิลปหัตถกรรมไทย (องค์การมหาชน) (sacit) เข้าพบ พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี เพื่อประชาสัมพันธ์งานอัตลักษณ์แห่งสยาม ครั้งที่ 13 (The 13th Identity of Siam) ภายใต้แนวคิด “The power of Traditional and Modern Cultural Blend : ผสานภูมิปัญญาอย่างร่วมสมัย ส่งต่อฝีมือคนไทยสู่สากล” และ Crafts Bangkok 2022 เพื่อเป็นจุดเริ่มต้นของการประกาศความพร้อมของผู้ประกอบการไทยสู่การค้าในเวทีโลก รวมทั้งการพัฒนาผลิตภัณฑ์ ส่งเสริมช่องทางการจัดจำหน่ายงานหัตถกรรมและคราฟต์ไทยสู่สากล และเป็นส่วนหนึ่งในการเปิดโอกาสให้ผู้ประกอบการได้แลกเปลี่ยนความรู้ ประสบการณ์ และแนวคิดเพื่อขยายฐานกลุ่มลูกค้าทั้งในและต่างประเทศ โดยเฉพาะลูกค้าต่างประเทศภายหลังการเปิดประเทศอย่างเป็นทางการ โดยมี พลเอก อนุพงษ์ เผ่าจินดา รัฐมนตรีว่าการกระทรวงมหาดไทย นายอนุชา นาคาศัย รัฐมนตรีประจำสำนักนายกรัฐมนตรี นายสันติ พร้อมพัฒน์ รัฐมนตรีช่วยว่าการกระทรวงการคลัง นายอธิรัฐ รัตนเศรษฐ รัฐมนตรีช่วยว่าการกระทรวงคมนาคม นายวีรศักดิ์ หวังศุภกิจโกศล รัฐมนตรีช่วยว่าการกระทรวงคมนาคม และนายดิสทัต โหตระกิตย์ เลขาธิการนายกรัฐมนตรี เข้าร่วม
รองนายกรัฐมนตรีเยี่ยมชมผลิตภัณฑ์ศิลปหัตถกรรมไทย ที่สร้างสรรค์โดยครูศิลป์ของแผ่นดิน ครูช่างศิลปหัตถกรรม ทายาทช่างศิลปหัตถกรรม และสมาชิกผู้ผลิตงานหัตถกรรมร่วมสมัย เช่น งานแกะสลักเครื่องปั้นดินเผา เครื่องประดับลงยาราชาวดี เครื่องถม เครื่องจักสาน เครื่องเขิน งานรดน้ำ และกระเป๋าย่านลิเภาถมเงินถมทอง นอกจากนี้ ยังมีผลิตภัณฑ์จากสมาชิก sacit เช่น เครื่องปั้นเซรามิก กระเป๋าหนังวัวแท้ งานสานไม้ไผ่ และเครื่องประดับเซรามิก เป็นต้น ซึ่งรองนายกรัฐมนตรีแสดงความชื่นชมงานฝีมือคนไทย แนะนำให้หน่วยงานที่เกี่ยวข้องร่วมมือกันบูรณาการการทำงานเพื่อเผยแพร่ผลงานสู่สายตาชาวโลก พร้อมทั้งการพัฒนาผลิตภัณฑ์ให้มีมาตรฐาน มีรูปแบบทันสมัย โดยรัฐบาลพร้อมสนับสนุนและส่งเสริมอัตลักษณ์ท้องถิ่นไทยทุกมิติทั้งในและต่างประเทศ เพื่อกระตุ้นเศรษฐกิจและการท่องเที่ยว และเพื่อพัฒนายกระดับผลิตภัณฑ์ภูมิปัญญาและผลักดันผู้ประกอบการสินค้าไทยสู่ตลาดสากล
สำหรับงานอัตลักษณ์แห่งสยาม ครั้งที่ 13 กำหนดจัดระหว่างวันที่ 8-11 กันยายน 2565 ณ ฮอลล์ 101-102 ศูนย์นิทรรศการและการประชุมไบเทค บางนา เพื่อร่วมสืบสานองค์ความรู้และภูมิปัญญางานศิลปหัตถกรรมไทยจากรุ่นสู่รุ่น ผสมผสานกับการจัดแสดงและจำหน่ายผลิตภัณฑ์หัตถศิลป์ทั่วถิ่นไทย และสินค้างานคราฟต์ฝีมือคนไทยที่สร้างสรรค์อย่างร่วมสมัยตอบโจทย์คนรุ่นใหม่ ซึ่งคาดว่าจะมีผู้เข้าชมงานไม่ต่ำกว่า 30,000 ราย และสามารถสร้างเงินสะพัดภายในงานกว่า 140 ล้านบาท ///

ที่มา : https://www.thaigov.go.th/news/contents/details/58887