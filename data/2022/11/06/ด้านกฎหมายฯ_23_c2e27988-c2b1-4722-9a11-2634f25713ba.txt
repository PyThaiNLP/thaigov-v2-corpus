รัฐบาลไทย-ข่าวทำเนียบรัฐบาล-รัฐมนตรีว่าการกระทรวงยุติธรรม แจงไปงานบ้านนาสารจริง แต่ได้รับเชิญจาก ป.ป.ส.  ยันไม่รู้จัก "ผู้กองเดียร์"


วันจันทร์ที่ 26 กันยายน 2565
พิมพ์
รัฐมนตรีว่าการกระทรวงยุติธรรม แจงไปงานบ้านนาสารจริง แต่ได้รับเชิญจาก ป.ป.ส.  ยันไม่รู้จัก "ผู้กองเดียร์"
รัฐมนตรีว่าการกระทรวงยุติธรรม แจงไปงานบ้านนาสารจริง แต่ได้รับเชิญจาก ป.ป.ส.  ยันไม่รู้จัก "ผู้กองเดียร์" ชี้ปกติลงพื้นที่คนมาร่วมถ่ายรูปเยอะ จากนี้ต้องระวังตัวมากขึ้น เตือนปชช.ระวังคนแอบอ้างชื่อ เตรียมให้ฝ่ายกฎหมายดำเนินคดี
นายสมศักดิ์ เทพสุทิน รมว.ยุติธรรม กล่าวถึงกรณีที่สื่อนำเสนอข่าวว่ามีหญิงที่อ้างชื่อว่า ผู้กองเดียร์ เชิญตนไปร่วมงานที่ ต.น้ำพุ อ.นาสาร จ.สุราษฎร์ธานี ว่า ตนไปงานนั้นตามคำเชิญของหน่วยงานกระทรวงยุติธรรม คือ สำนักงาน ป.ป.ส. โดยเป็นกำหนดการที่เพิ่มขึ้นมาจากเดิม เพราะตนต้องไปงานที่เกี่ยวกับพืชกระท่อม ที่ จ.สุราษฎร์ธานี พอดี ที่ตนได้ให้ความสำคัญกับบ้านนาสาร เพราะเป็นหมู่บ้านต้นแบบและนำร่องที่เก็บรักษาพืชกระท่อมไว้ให้ศึกษาและวิจัย ตั้งแต่ปี 2559 จนเราสามารถปลดล็อกพืชกระท่อมออกจากบัญชียาเสพติดได้สำเร็จ โดยเมื่อตนมาเป็น รมว.ยุติธรรม ได้ลงพื้นที่บ้านนาสาร 4 ครั้ง เพื่อรับฟังความคิดเห็นและศึกษาแนวทางจากชาวบ้านในพื้นที่ ส่วนประเด็นหญิงที่อ้างชื่อว่า "ผู้กองเดียร์" นั้น ตนไม่ทราบและไม่ได้รู้จัก ซึ่งการถ่ายรูปตามที่เป็นข่าวก็เป็นเรื่องปกติ ที่เวลาลงพื้นที่ก็จะมีคนมาถ่ายรูปด้วย ตนไม่รู้ว่าจะมีการนำไปใช้แบบไหน ดังนั้นต่อจากนี้ไปคงจะต้องมีการระมัดระวังตัวมากขึ้น
"การที่ผมไปบ้านนาสารในวันนั้น เพราะไปรับฟังชาวบ้านว่าพืชกระท่อมหลังปลดล็อกแล้วมีปัญหาอะไรหรือไม่ ก็ได้ทราบว่ามีปัญหาเรื่องการทำผลิตภัณฑ์ว่าทำไม่ได้ เมื่อกลับมายังกรุงเทพฯ ตนก็ได้ตั้งคณะอนุกรรมการประสานงาน เร่งรัด ส่งเสริมสนับสนุนการขอขึ้นทะเบียน ผลิตภัณฑ์สมุนไพร ยา อาหาร และเครื่องสำอางที่ผลิตจากพืชกระท่อม โดยมีตัวแทนจากหน่วยงานต่างๆ ที่เกี่ยวข้อง เพื่อศึกษาและปลดล็อกให้ทำผลิตภัณฑ์ได้ ที่ผ่านมามีประชาชนเข้ามาร้องขอความช่วยเหลือจากการถูกหลอกให้ลงทุนเกี่ยวกับพืชกระท่อม ทางกระทรวงยุติธรรมได้ดำเนินการช่วยเหลืออยู่ โดยต้องขอเตือนประชาชนทุกท่านให้ระวังเรื่องการลงทุน และการแอบอ้างเอาชื่อผมไปหาผลประโยชน์ ผมไม่มีส่วนเกี่ยวข้องใดๆ กับธุรกิจพืชกระท่อม ขอทุกท่านอย่าหลงเชื่อ และผมจะให้ฝ่ายกฎหมายดำเนินคดีกับผู้ที่นำชื่อไปแอบอ้างด้วย" นายสมศักดิ์ กล่าว

ที่มา : https://www.thaigov.go.th/news/contents/details/59681