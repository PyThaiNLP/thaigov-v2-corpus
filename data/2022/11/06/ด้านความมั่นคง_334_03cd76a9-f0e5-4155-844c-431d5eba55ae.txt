รัฐบาลไทย-ข่าวทำเนียบรัฐบาล-กฐินพระราชทานของกระทรวงกลาโหม ประจำปี ๒๕๖๕


วันศุกร์ที่ 4 พฤศจิกายน 2565
กฐินพระราชทานของกระทรวงกลาโหม ประจำปี ๒๕๖๕
ในวาระที่ พระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว ทรงมีพระมหากรุณาธิคุณโปรดเกล้าโปรดกระหม่อมพระราชทานผ้าพระกฐินให้กระทรวงกลาโหมนำไปถวายพระสงฆ์จำพรรษา
ณ วัดสังเวชวิศยารามวรวิหารแขวงวัดสามพระยา เขตพระนคร กรุงเทพมหานคร ในวันพฤหัสบดี ที่ ๓ พฤศจิกายน ๒๕๖๕ เวลา ๑๔.๓๐ นาฬิกา โดย พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ได้มอบหมายให้ พลเอก ชัยชาญ ช้างมงคล รัฐมนตรีช่วยว่าการกระทรวงกลาโหมเป็นประธานในพิธี โดยกระทรวงกลาโหมขอถวายปัจจัยสี่ อันควรแก่สมณะบริโภคเพื่อบำรุงพระอารามเป็นมูลค่า จำนวน ๕,๐๕๔,๓๕๙ บาท และมอบทุนการศึกษาให้กับโรงเรียนวัดสังเวช (สังกัด กทม.) ในโครงการเสริมสร้างศักยภาพทางการศึกษาอย่างยั่งยืน มูลค่า ๒๐๐,๐๐๐ บาท นับเป็นพระมหากรุณาธิคุณและเป็นสิริมงคลอันใหญ่หลวงแก่บรรดาข้าราชการ พนักงานราชการ และลูกจ้างของกระทรวงกลาโหม
สำหรับวัดสังเวชวิศยารามวรวิหาร เป็นพระอารามหลวงเก่าแก่ มีประวัติศาสตร์มายาวนานมาตั้งแต่สมัยกรุงศรีอยุธยาตอนปลาย เดิมชื่อว่าวัดสามจีนเหนือ และต่อมาเรียกชื่อวัดบางลำพู ตั้งอยู่ทางเชื่อมระหว่างถนนพระอาทิตย์กับถนนสามเสน เป็นพระอารามหลวงชั้นตรี ชนิดวรวิหาร และยังเป็นพระอารามที่สำคัญแห่งหนึ่งของกรุงรัตนโกสินทร์ เป็นวัดในพระบรมราชูปถัมภ์มาตั้งแต่รัชกาลที่ ๑ โดยต่อมาพระบาทสมเด็จพระจอมเกล้าเจ้าอยู่หัว รัชกาลที่ ๔ ทรงพระกรุณาโปรดเกล้าฯ เปลี่ยนชื่อจากวัดบางลำพูว่า “วัดสังเวชวิศยาราม”นอกจากเป็นวัดที่มีประวัติศาสตร์มาอย่างยาวนานแล้ว สมเด็จพระพุฒาจารย์ (โต พฺรหฺมรํสี) ซึ่งเป็นพระเกจิเถราจารย์ผู้ทรงคุณด้านวิชชาคาถาอาคม เมตตามหานิยม ขณะเป็นสามเณรก็ได้จำพรรษาอยู่วัดสังเวชวิศยารามวรวิหารและยังมีพระมหาเถระชั้นผู้ใหญ่หลายท่านที่เคยประทับอยู่วัดแห่งนี้อีกด้วย

ที่มา : https://www.thaigov.go.th/news/contents/details/61268