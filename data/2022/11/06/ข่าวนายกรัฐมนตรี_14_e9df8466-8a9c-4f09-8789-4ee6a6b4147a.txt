รัฐบาลไทย-ข่าวทำเนียบรัฐบาล-นายกรัฐมนตรีและคณะ เยี่ยมให้กำลังใจครอบครัวผู้เสียชีวิต ก่อนร่วมพิธีสวดพระอภิธรรม ณ จังหวัดหนองบัวลำภู เสียใจต่อครอบครัวผู้เสียชีวิต พร้อมเป็นกำลังใจให้ผู้บาดเจ็บและครอบครัว ขอทุกคนเข้มแข็ง ก้าวผ่านเหตุการณ์ไปให้ได้


วันอาทิตย์ที่ 9 ตุลาคม 2565
พิมพ์
นายกรัฐมนตรีและคณะ เยี่ยมให้กำลังใจครอบครัวผู้เสียชีวิต ก่อนร่วมพิธีสวดพระอภิธรรม ณ จังหวัดหนองบัวลำภู เสียใจต่อครอบครัวผู้เสียชีวิต พร้อมเป็นกำลังใจให้ผู้บาดเจ็บและครอบครัว ขอทุกคนเข้มแข็ง ก้าวผ่านเหตุการณ์ไปให้ได้
นายกรัฐมนตรีและคณะ เยี่ยมให้กำลังใจครอบครัวผู้เสียชีวิต ก่อนร่วมพิธีสวดพระอภิธรรม ณ จังหวัดหนองบัวลำภู เสียใจต่อครอบครัวผู้เสียชีวิต พร้อมเป็นกำลังใจให้ผู้บาดเจ็บและครอบครัว ขอทุกคนเข้มแข็ง ก้าวผ่านเหตุการณ์ไปให้ได้ ยืนยันรัฐบาลจะดูแลอย่างดีที่สุด
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า วันนี้ (9 ตุลาคม 2565) เวลา 15.30 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม พร้อมด้วย พลเอก ประวิตร วงษ์สุวรรณ รองนายกรัฐมนตรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม พลเอก ชัยชาญ ช้างมงคล รัฐมนตรีช่วยว่าการกระทรวงกลาโหม คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ และนายดิสทัต โหตระกิตย์ เลขาธิการนายกรัฐมนตรี และคณะ เดินทางไปเยี่ยมให้กำลังใจครอบครัวผู้เสียชีวิตจากเหตุโศกนาฏกรรม ก่อนร่วมพิธีสวดพระอภิธรรม ณ จังหวัดหนองบัวลำภู
โดยนายกรัฐมนตรี พร้อมด้วย นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม คุณหญิงกัลยา โสภณพนิช รัฐมนตรีช่วยว่าการกระทรวงศึกษาธิการ และนายดิสทัต โหตระกิตย์ เลขาธิการนายกรัฐมนตรี เยี่ยมให้กำลังใจครอบครัวผู้เสียชีวิต ณ วัดเทพมงคลพิชัย ตำบลด่านช้าง และวัดศรีอุทัย ตำบลอุทัยสวรรค์ อำเภอนากลาง จังหวัดหนองบัวลำภู ตามลำดับ
โอกาสนี้ กรมคุ้มครองสิทธิและเสรีภาพ ร่วมกับสำนักงานยุติธรรมจังหวัดหนองบัวลำภู มอบเงินช่วยเหลือเยียวยาผู้เสียหายในคดีอาญา ตาม พ.ร.บ.ค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 และที่แก้ไขเพิ่มเติม ดังนี้ กรณีเสียชีวิต 1) ค่าทดแทนการตาย รายละ 50,000 บาท 2) ค่าจัดการศพ รายละ 20,000 บาท 3) ค่าขาดอุปการะเลี้ยงดู รายละไม่เกิน 40,000 บาท รวมรายละ 110,000 บาท ทั้งนี้ สำหรับรายที่บาดเจ็บ อยู่ระหว่างการรักษาตัว จะดำเนินการช่วยเหลือในโอกาสต่อไป
นายกรัฐมนตรีกล่าวแสดงความเสียใจต่อครอบครัวผู้เสียชีวิตจากเหตุการณ์โศกนาฏกรรม จ.หนองบัวลำภู พร้อมเป็นกำลังใจให้ผู้บาดเจ็บและครอบครัวทุกคน ขอทุกคนเข้มแข็ง ก้าวผ่านเหตุการณ์ความสูญเสียอันยิ่งใหญ่นี้ไปให้ได้ ยืนยันรัฐบาลจะดูแลอย่างดีที่สุด พร้อมขอบคุณทีมแพทย์ พยาบาล เจ้าหน้าที่และผู้เกี่ยวข้องทุกคน ทุกฝ่าย ที่ช่วยกันดูแลผู้สูญเสียจากเหตุการณ์ในครั้งนี้ ด้วยความเสียสละทุ่มเทอย่างเต็มกำลังความสามารถ ขอทุกคนช่วยกันเติมเต็มกำลังใจที่เข้มแข็งให้กันและกัน เพื่อก้าวข้ามความยากลำบากไปด้วยกัน ในนามของรัฐบาลยืนยันให้การดูแลอย่างต่อเนื่องและดีที่สุด และจะอยู่เคียงข้างทุกคนด้วยความห่วงใยจากใจจริง เพราะทุกคนคือคนไทย
หลังจากนี้ นายกรัฐมนตรีและคณะจะเดินทางไปเยี่ยมให้กำลังใจครอบครัวผู้เสียชีวิต ณ วัดราษฎร์สามัคคี ตำบลอุทัยสวรรค์ อำเภอนากลาง จังหวัดหนองบัวลำภู และร่วมพิธีสวดพระอภิธรรมในเวลา 18.00 น. อนึ่ง ก่อนพิธีสวดพระอภิธรรม พลเอก ประวิตรฯ รองนายกรัฐมนตรี นายอนุทินฯ รอง นรม./รมว.สธ. และพลเอก ชัยชาญฯ รมช.กห. ได้เดินทางไปเยี่ยมและให้กำลังใจครอบครัวผู้เสียชีวิต ณ วัดราษฎร์สามัคคี ตำบลอุทัยสวรรค์ อำเภอนากลาง จังหวัดหนองบัวลำภู ด้วย
......................

ที่มา : https://www.thaigov.go.th/news/contents/details/60241