รัฐบาลไทย-ข่าวทำเนียบรัฐบาล-รมต.อนุชา พบปะเครือข่ายภาคประชาชน ท่ามกลางสายฝน เนื่องใน “วันที่อยู่อาศัยโลก” เร่งติดตามการช่วยเหลือด้านที่อยู่อาศัย ที่ดินทำกินให้ประชาชนอย่างครอบคลุม 


วันจันทร์ที่ 3 ตุลาคม 2565
พิมพ์
รมต.อนุชา พบปะเครือข่ายภาคประชาชน ท่ามกลางสายฝน เนื่องใน “วันที่อยู่อาศัยโลก” เร่งติดตามการช่วยเหลือด้านที่อยู่อาศัย ที่ดินทำกินให้ประชาชนอย่างครอบคลุม
รมต.อนุชา พบปะเครือข่ายภาคประชาชน ท่ามกลางสายฝน เนื่องใน “วันที่อยู่อาศัยโลก” เร่งติดตามการช่วยเหลือด้านที่อยู่อาศัย ที่ดินทำกินให้ประชาชนอย่างครอบคลุม
วันนี้ (3 ต.ค.65) เวลา 15.00 น. นายอนุชา นาคาศัย รัฐมนตรีประจำสำนักนายกรัฐมนตรี พร้อมด้วย นายมงคลชัย สมอุดร รองปลัดสำนักนายกรัฐมนตรี นายสมพาศ นิลพันธ์ ที่ปรึกษาสำนักงานปลัดสำนักนายกรัฐมนตรี ผู้อำนวยการศูนย์บริการประชาชน และนายธัชชญาณ์ณัช เจียรธนัทกานนท์ เลขานุการรัฐมนตรีประจำสำนักนายกรัฐมนตรี เดินทางพบปะกลุ่มเครือขายสลัม 4 ภาค และขบวนการประชาชนเพื่อสังคมที่เป็นธรรม ที่เดินทางมาชุมนุมอยู่บริเวณหน้ากระทรวงศึกษาธิการตรงข้ามประตู 5 ทำเนียบรัฐบาลเนื่องในโอกาส  “วันที่อยู่อาศัยโลก” ตามที่องค์การที่อยู่อาศัยแห่งสหประชาชาติ (UN – HABITAT)  ได้กำหนดให้วันจันทร์แรกของเดือนตุลาคมของทุกปี เป็นวันที่อยู่อาศัยโลก หรือ World Habitat Day  เริ่มตั้งแต่ปี 2528 โดยมีวัตถุประสงค์เพื่อให้ประเทศต่าง ๆ ในโลกให้ความสำคัญกับสถานการณ์การอยู่อาศัยและการตั้งถิ่นฐานของมนุษย์  ตลอดจนตระหนักถึงสิทธิพื้นฐานของการมีที่อยู่อาศัยที่เหมาะสมของประชากรทุกคนบนโลก
การพบปะครั้งนี้ เครือข่ายภาคประชาชนได้มอบหนังสือให้รัฐมนตรีประจำสำนักนายกรัฐมนตรี เพื่อกราบเรียนนายกรัฐมนตรี เรื่องการแก้ปัญหาที่อยู่อาศัยในที่ดินสาธารณะในจังหวัดเชียงใหม่ และการแก้ไขปัญหาที่ดินที่อยู่อาศัย/ทำกินในพื้นที่กองทัพภาคที่ 3 ส่งกลับคืนกรมป่าไม้ ท้องที่อำเภอเขาค้อ จังหวัดเพชรบูรณ์ ซึ่งบรรยากาศการรับมอบหนังสือเป็นไปในท่ามกลางสายฝนหลังจากนั้น รัฐมนตรีประจำสำนักนายกรัฐมนตรีได้ร่วมหารือกับผู้แทนเครือข่ายภาคประชาชน ถึงแนวทางการแก้ปัญหาและการให้ความช่วยเหลือ
รัฐมนตรีประจำสำนักนายกรัฐมนตรี กล่าวว่า รัฐบาลคำนึงถึงความเป็นอยู่ของพี่น้องประชาชน ซึ่ง พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และ พลเอก ประวิตร วงษ์สุวรรณ รองนายกรัฐมนตรี กำชับให้เร่งติดตามและให้ความช่วยเหลือพี่น้องประชาชนกรณีนี้โดยด่วน โดยเรื่องที่อยู่อาศัยและที่ดินทำกิน รวมถึงการสร้างงาน สร้างอาชีพ ให้ประชาชนมีรายได้อย่างยั่งยืน ซึ่งเป็นสิ่งที่รัฐบาลกำลังเร่งดำเนินการเพื่อให้ประชาชนมีความเป็นอยู่ที่ดี สำหรับการช่วยเหลือเรื่องที่อยู่อาศัยและที่ดินทำกินตามที่พี่น้องประชาชนมีความกังวล ตนจะเร่งติดตามและหารือหน่วยงานที่เกี่ยวข้อง อาทิ กระทรวงคมนาคม กระทรวงการพัฒนาสังคมและความมั่นคงของมนุษย์ และกระทรวงทรัพยากรธรรมชาติและสิ่งแวดล้อม เพื่อให้การแก้ไขปัญหาเป็นไปอย่างครอบคลุมและให้ความช่วยเหลือประชาชนได้เต็มที่

ที่มา : https://www.thaigov.go.th/news/contents/details/59977