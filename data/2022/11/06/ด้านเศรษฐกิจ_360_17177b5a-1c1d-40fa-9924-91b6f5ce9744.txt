รัฐบาลไทย-ข่าวทำเนียบรัฐบาล-รัฐมนตรีเกษตรฯ ลงพื้นที่รับฟังปัญหาของพี่น้องชาวประมงบางพัฒน์ จ.พังงา 


วันพฤหัสบดีที่ 29 กันยายน 2565
รัฐมนตรีเกษตรฯ ลงพื้นที่รับฟังปัญหาของพี่น้องชาวประมงบางพัฒน์ จ.พังงา
มุ่งพัฒนาและยกระดับคุณภาพชีวิตความเป็นอยู่ให้ดียิ่งขึ้น
ดร.เฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ เยี่ยมชมโครงการธนาคารปูม้า ร้านจำหน่ายสินค้าแปรรูปของชุมชน พร้อมรับฟังความต้องการของประชาชนในการพัฒนาหมู่บ้าน Fisherman Village และร่วมกิจกรรมปล่อยพันธุ์กุ้งกุลาดำ จำนวน 100,000 ตัว ปลากะพงขาว 2 - 3 ซม. จำนวน 4,000 ตัว ปลากะพงขาว 3 - 4 ซม. จำนวน 1,000 ตัว และส่งมอบพันธุ์ปลายี่สกเทศ ขนาด 2 - 3 ซม. ให้เกษตรกรที่ อบต. ถ้ำน้ำผุด จำนวน  50000 ตัว ณ หมู่บ้านชาวประมงบางพัฒน์ หมู่ที่ 8 ต.บางเตย อ.เมือง จ.พังงา
ทั้งนี้ บ้านบางพัฒน์ตั้งอยู่ในอ่าวพังงา อ.เมือง จ.พังงา เป็นหมู่บ้านชาวประมงและแหล่งท่องเที่ยวเชิงอนุรักษ์ รายล้อมรอบด้วยความอุดมสมบูรณ์ของป่าชายเลน เป็นชุมชนวิถีมุสลิม มีครัวเรือนทั้งหมดประมาณ 100 ครัวเรือน ประชากรประมาณ 300 กว่าคน ประชากร 100% เป็นชาวมุสลิม ประกอบอาชีพการทำประมง ร้อยละ 90 ที่เหลือทำอาชีพค้าขาย ประกอบกิจการร้านอาหาร ลูกจ้างทั่วไป ปัจจุบันคนในชุมชนหันมาให้ความสำคัญกับการท่องเที่ยวแบบวิถีชุมชนประมงเพิ่มมากขึ้น
"การลงพื้นที่ในวันนี้อยากมาดูวิถีชีวิต และมารับทราบปัญหาของพี่น้องประชาชน หากอะไรที่สามารถเข้ามาช่วยเหลือได้ พร้อมจะเข้ามาช่วยทันที และในส่วนของกระทรวงเกษตรและสหกรณ์พร้อมจะเข้ามารับฟังปัญหาและส่งเสริมพัฒนาในส่วนที่เกี่ยวข้อง ทั้งในเรื่องกองทุนประมงพื้นบ้าน หรือการสร้างความเข้มแข็งให้กับพี่น้องเกษตรทุกกลุ่ม นอกจากนี้ ได้มอบหมายให้เกษตรและสหกรณ์จังหวัดเข้ามารับฟังปัญหาจากพี่น้องประชาชนอย่างใกล้ชิด อะไรที่เกี่ยวข้องกับกระทรวงเกษตรฯ ขอให้รายงานให้ทราบ เพื่อจะได้มาช่วยพัฒนาและยกระดับคุณภาพชีวิตความเป็นอยู่ให้ดียิ่งขึ้นต่อไป" ดร.เฉลิมชัย กล่าว

ที่มา : https://www.thaigov.go.th/news/contents/details/59839