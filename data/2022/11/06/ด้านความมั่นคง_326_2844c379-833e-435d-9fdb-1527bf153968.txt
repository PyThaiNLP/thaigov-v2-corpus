รัฐบาลไทย-ข่าวทำเนียบรัฐบาล-มหาดไทย เดินหน้า Re X-Ray สถานที่เสี่ยงแพร่ระบาดยาเสพติด กำชับนำตัวผู้เสพและผู้ป่วยยาเสพติดเข้าสู่ระบบการบำบัดรักษา พร้อมเร่งปฏิบัติการ “กวาดบ้านตัวเองให้สะอาด”


วันพฤหัสบดีที่ 3 พฤศจิกายน 2565
พิมพ์
มหาดไทย เดินหน้า Re X-Ray สถานที่เสี่ยงแพร่ระบาดยาเสพติด กำชับนำตัวผู้เสพและผู้ป่วยยาเสพติดเข้าสู่ระบบการบำบัดรักษา พร้อมเร่งปฏิบัติการ “กวาดบ้านตัวเองให้สะอาด”
มหาดไทย เดินหน้า Re X-Ray สถานที่เสี่ยงแพร่ระบาดยาเสพติด กำชับนำตัวผู้เสพและผู้ป่วยยาเสพติดเข้าสู่ระบบการบำบัดรักษา พร้อมเร่งปฏิบัติการ “กวาดบ้านตัวเองให้สะอาด”
เมื่อวันที่ 2 พฤศจิกายน 2565 นายสุทธิพงษ์ จุลเจริญ ปลัดกระทรวงมหาดไทย เปิดเผยว่า ได้เน้นย้ำให้ทุกพื้นที่เร่งนำตัวผู้เสพและผู้ป่วยยาเสพติดเข้าสู่ระบบบำบัดฟื้นฟู โดยยกกรณีตัวอย่างที่มีผลงานเป็นรูปธรรมของ อ.โนนสะอาด จ.อุดรธานี ภายใต้ปฏิบัติการปิดเมือง ตรวจ 6 ตำบล 66 หมู่บ้าน 548 ราย เพื่อนำตัวผู้เสพและผู้ป่วยยาเสพติด เข้าสู่ระบบการบำบัดรักษา ซึ่งผลการตรวจพบสารเสพติด จำนวน 18 ราย จึงได้ส่งต่อให้ รพ.สต.ในพื้นที่ เพื่อเข้ารับการบำบัดรักษาตามมาตรฐานทางการแพทย์ต่อไป รวมถึงการดำเนินการของ อ.เมือง จ.ลพบุรี อ.บรบือ จ.มหาสารคาม และ อ.คลองท่อม จ.กระบี่ ได้นำผู้ป่วยยาเสพติดเข้าสู่ระบบบำบัดรักษาผ่านการแจ้งเบาะแสจากประชาชน พร้อมกันนี้ยังได้กล่าวถึงการป้องกันและปราบปรามยาเสพติด โดยการ Re X-Ray สถานที่สุ่มเสี่ยง เช่น สถานบริการ และสถานประกอบการที่มีลักษณะคล้ายสถานบริการ พื้นที่ชุมชนเป้าหมายที่มีการแพร่ระบาดของยาเสพติด ซึ่งหลายพื้นที่ได้ปล่อยแถวชุดปฏิบัติการ เข้ากวาดล้างจับกุม และกดดันป้องปราม รวมทั้งสุ่มตรวจสถานบันเทิงต่าง ๆ อย่างต่อเนื่อง
สำหรับกรณีปฏิบัติการ “กวาดบ้านตัวเองให้สะอาด” ภายใต้แนวคิดที่ว่าก่อนที่จะดำเนินการขจัดยาเสพติด เจ้าหน้าที่รัฐจะต้องเป็นผู้บริสุทธิ์ และไม่เกี่ยวข้องกับยาเสพติดก่อน ซึ่งในวันนี้มีตัวอย่างผลการปฏิบัติหลายพื้นที่ เช่น อำเภอวังสะพุง จังหวัดเลย นายอำเภอวังสะพุง/ผู้อำนวยการศูนย์ปฏิบัติการป้องกันและปราบปรามยาเสพติดอำเภอวังสะพุง ร่วมกับเจ้าพนักงานฝ่ายปกครอง เจ้าหน้าที่สาธารณสุขอำเภอวังสะพุง และสมาชิก อส. บูรณาการตรวจสารเสพติดในร่างกายของกำนัน, ผู้ใหญ่บ้าน, ผู้ช่วยผู้ใหญ่บ้าน, สารวัตรกำนัน และแพทย์ประจำตำบล รวม 490 ราย ผลการตรวจพบสารเสพติดในร่างกาย จำนวน 4 ราย ซึ่งให้การรับสารภาพว่าเสพยาเสพติดให้โทษประเภท 1 (ยาบ้า) นายอำเภอวังสะพุง จึงสั่งให้ดำเนินการตามระเบียบกฎหมายทันที พร้อมนำตัวเข้าสู่ระบบการบำบัดรักษา รวมทั้งได้นำตัวมาสอบสวนขยายผล เร่งหาแหล่งที่มาของยาเสพติดและกลุ่มผู้ที่เกี่ยวข้องกับยาเสพติดในพื้นที่ต่อไป จากกรณีดังกล่าวแสดงให้เห็นถึงความมุ่งมั่นและตั้งใจในการดำเนินการกับผู้ที่มีส่วนเกี่ยวข้องกับยาเสพติดอย่างจริงจัง โดยไม่มีการละเว้น นอกจากนี้ ในทุกพื้นที่ยังได้มีการดำเนินการกวาดบ้านตัวเองให้สะอาด โดยจะดำเนินการอย่างต่อเนื่องด้วย ทั้งนี้ เพื่อสร้างความเชื่อมั่นให้แก่พี่น้องประชาชนว่าบุคลากรภาครัฐปลอดยาเสพติดอย่างแท้จริง
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังกล่าวเพิ่มเติมว่า ในมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติดนั้น กระทรวงมหาดไทยยังคงเดินหน้าอย่างมุ่งมั่นในการทำสงครามกับยาเสพติดทุกชนิดด้วยการบูรณาการการทำงานกับเจ้าหน้าที่ตำรวจ ทหาร ป.ป.ส. รวมถึงทุกหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ และลงพื้นที่ลุยกวาดล้างผู้กระทำความผิดอย่างแข็งขัน จริงจัง และต่อเนื่อง ทั้งผู้ค้ารายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ ซึ่งมีตัวอย่างผลการปฏิบัติที่น่าสนใจ ได้แก่
1) จังหวัดอุตรดิตถ์ ภายใต้การอำนวยการของนายสมหวัง พ่วงบางโพ ผู้ว่าราชการจังหวัดอุตรดิตถ์ นายกิติพงศ์ อุระวัตร นายอำเภอฟากท่า พ.ต.อ.นพพร โยธาราษฎร์ ผกก.สภ.ฟากท่า ได้สั่งการให้ปลัดอำเภอฟากท่า นำกำลังสมาชิก อส. กองร้อย อส.อ.ฟากท่าที่ 5 ร่วมกับ สภ.ฟากท่า, กองร้อย ตชด.ที่ 314, ตำรวจท่องเที่ยว ส.ทท.1 กก.3 บก.ทท.2 บช.ทท.,ตำรวจ กก.สืบสวน 2 บก.สส.ภ.6 ร่วมกันปิดล้อมตรวจค้น ตามหมายค้นของศาลจังหวัดอุตรดิตถ์ จำนวน 2 จุด ในพื้นที่ ม.1 ต.สองห้อง อ.ฟากท่า ได้ทำการจับกุมผู้ต้องหาชาย 1 คน อายุ 48 ปี พร้อมด้วยของกลางยาบ้า จำนวน 550 เม็ด ยาบ้าลักษณะแตกป่น น้ำหนัก 10.7 กรัม อาวุธปืนอัดลมพร้อมกล้องเล็ง จำนวน 1 กระบอก กระสุนปืนอัดลม จำนวน 6 นัด และลูกกระสุนปืนขนาดเบอร์ 12 จำนวน 1 นัด ซึ่งได้นำตัวผู้ต้องหาพร้อมของกลางส่งพนักงานสอบสวน สภ.ฟากท่า เพื่อดำเนินคดีตามกฎหมายแล้ว
2) จังหวัดเชียงราย ภายใต้การอำนวยการของ พ.ต.อ.พิพัฒน์ นาระเดช ผกก.สภ.แม่สาย, พ.ต.ท.คมกฤช ไชยสาร รอง ผกก.ป.สภ.แม่สาย ร่วมกับชุดสืบสวนนำโดย พ.ต.ท.รัชพล สะสม สว.สส.สภ.แม่สาย ร่วมกันจับกุมนายนพดล (สงวนนามสกุล) อายุ 35 ปี ชาว ต.บางระจัน อ.ค่ายบางระจัน จ.สิงห์บุรี พร้อมของกลางยาบ้า 10,180 เม็ด โดยขณะนี้ได้นำตัวผู้ต้องหาพร้อมของกลางส่ง พนักงานสอบสวน สภ.แม่สาย เพื่อดำเนินคดีตามกฎหมายแล้ว
3) จังหวัดปทุมธานี พ.ต.อ.ชูศักดิ์ ศรีวงษ์ชัย รอง ผบก.น.2, พ.ต.อ.อัครพล โทยะ ผกก.ฯ หน.ชุด ชปส.บก.น.2 รับรายงานว่าเจ้าหน้าที่ตำรวจชุด ชปส.บก.น.2 นำโดย พ.ต.ท.เข็มกล้า มั่นพลับ รอง ผกก.(สอบสวน) สน.บางเขน พร้อมเจ้าหน้าที่ ร่วมกันจับกุมตัว น.ส.สุพัตรา หรือเมย์ ปัญญามี อายุ 34 ปีพร้อมของกลางยาบ้า 60,900 เม็ด ยาเคตามีน จำนวน 316 กรัม อาวุธปืนสั้นกึ่งอัตโนมัติ ขนาด .38 มม. 1 กระบอก พร้อมเครื่องกระสุนขนาด .38 มม. ภายหลังการจับกุม เจ้าหน้าที่ชุดจับกุมได้นำตัวผู้ต้องหา พร้อมของกลางส่ง พนักงานสอบสวน สภ.ลำลูกกา เพื่อดำเนินคดีตามกฎหมายแล้ว
4) จังหวัดสระแก้ว พล.ต.ท.อิทธิพล อิทธิสารรณชัย ผบช.ภ.2 สั่งการ พล.ต.ต.ณัฐพงษ์ สัตยานุรักษ์ ผบก.ภ.จ.สระแก้ว พร้อมด้วย พ.ต.อ.จตุรภัทร สิงหัษฐิต ผกก.สส.ภ.จ.สระแก้ว และ ตำรวจ กก.สส.ภ.จ.สระแก้ว กวาดล้างยาเสพติดโดยเข้าจับกุมผู้ต้องหา จำนวน 3 ราย พร้อมของกลางยาบ้ารวม 1,186 เม็ด ยาไอซ์ หนัก 0.81 กรัม และอาวุธปืนยาวไทยประดิษฐ์ 1 กระบอก จากนั้น เจ้าหน้าที่ตำรวจได้ควบคุมตัวผู้ต้องหาทั้งหมดพร้อมของกลางส่งพนักงานสอบสวนในพื้นที่รับผิดชอบ เพื่อดำเนินคดีตามกฎหมาย พร้อมทำการขยายผลต่อไ
“กระทรวงมหาดไทย พร้อมเดินหน้าอย่างมุ่งมั่นทำสงครามกับยาเสพติดทุกชนิดด้วยการบูรณาการร่วมกับตำรวจ ทหาร ป.ป.ส. รวมถึงหน่วยงานที่เกี่ยวข้องอย่างเข้มข้น โดยใช้ทุกกลไกภาคีเครือข่ายในพื้นที่ ลงพื้นที่ลุยกวาดล้างผู้กระทำความผิดอย่างแข็งขัน พร้อมทั้งนำผู้หลงผิดเข้ารับการบำบัดรักษา เพื่อคืนคนดีให้กับสังคม ให้กับครอบครัว และหมั่นลงพื้นที่ติดตามผลการรักษาอย่างต่อเนื่อง เพื่อไม่ให้ปัญหายาเสพติดเป็นปัจจัยทำลายคนบริสุทธิ์อีก อันจะทำให้ลูกหลานของพวกเราทุกคนอยู่ในสังคมได้อย่างเป็นปกติสุข พร้อมทั้งได้กำชับผู้ว่าราชการจังหวัด นายอำเภอ กำนัน ผู้ใหญ่บ้าน ผู้นำชุมชน รวมถึงเครือข่ายจิตอาสาในพื้นที่ เร่งสร้างการรับรู้ประชาสัมพันธ์หมายเลขติดต่อในการแจ้งเบาะแส โดยเฉพาะอย่างยิ่งสายด่วนศูนย์ดำรงธรรม 1567 และหมายเลขที่ติดต่อหน่วยงานที่เกี่ยวข้องในพื้นที่ได้อย่างสะดวก ซึ่งมีเจ้าหน้าที่พร้อมเข้าดำเนินการตามเบาะแสตลอด 24 ชั่วโมง อันเป็นการอำนวยความสะดวกและเพิ่มช่องทางการมีส่วนร่วมในการช่วยกันสร้างความมั่นคงภายในที่เข้มแข็งและยั่งยืนไปด้วยกัน” นายสุทธิพงษ์ จุลเจริญ ปลัดกระทรวงมหาดไทย กล่าวในช่วงท้าย

ที่มา : https://www.thaigov.go.th/news/contents/details/61200