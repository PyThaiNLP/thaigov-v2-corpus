รัฐบาลไทย-ข่าวทำเนียบรัฐบาล-กระทรวงคมนาคม ประชุมเตรียมความพร้อมการบริหารจัดการเที่ยวบิน และการอำนวยความสะดวกให้แก่อากาศยาน


วันศุกร์ที่ 21 ตุลาคม 2565
กระทรวงคมนาคม ประชุมเตรียมความพร้อมการบริหารจัดการเที่ยวบิน และการอำนวยความสะดวกให้แก่อากาศยาน
ของผู้นำเขตเศรษฐกิจในระหว่างการประชุมผู้นำเขตเศรษฐกิจเอเปค
นายชยธรรม์ พรหมศร ปลัดกระทรวงคมนาคม ประชุมหารือเพื่อเตรียมความพร้อมในการบริหารจัดการเที่ยวบินและการอำนวยความสะดวกให้แก่อากาศยานของผู้นำเขตเศรษฐกิจในระหว่างการประชุมผู้นำเขตเศรษฐกิจเอเปค ในโอกาสที่ประเทศไทยเป็นเจ้าภาพจัดการประชุมความร่วมมือทางเศรษฐกิจในเอเชียแปซิฟิก (Asia-Pacific Economic Cooperation : APEC) หรือเอเปค 2022 (APEC 2022) ระหว่างวันที่ 14 - 19 พฤศจิกายน 2565 โดยมี นายสุทธิพงษ์ คงพูล ผู้อำนวยการสำนักงานการบินพลเรือนแห่งประเทศไทย นายณพศิษฏ์ จักรพิทักษ์ กรรมการผู้อำนวยการใหญ่ บริษัท วิทยุการบินแห่งประเทศไทย จำกัด นายนิตินัย ศิริสมรรถการ กรรมการผู้อำนวยการใหญ่ บริษัท ท่าอากาศยานไทย จำกัด (มหาชน) ผู้แทนกระทรวงการต่างประเทศ และหน่วยงานที่เกี่ยวข้องเข้าร่วมหารือ ในวันที่ 17 ตุลาคม 2565 ณ ห้องประชุม กระทรวงคมนาคม
นายชยธรรม์ พรหมศร กล่าวว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้สั่งการให้หน่วยงานในสังกัดกระทรวงคมนาคมเตรียมความพร้อมการอำนวยความสะดวกด้านคมนาคมขนส่งให้แก่ผู้นำเขตเศรษฐกิจเอเปค ในการเป็นเจ้าภาพเวทีความร่วมมือทางเศรษฐกิจในภูมิภาคเอเชียแปซิฟิก เพื่อส่งเสริมการเปิดเสรีการค้าการลงทุนรวมถึงความร่วมมือด้านต่าง ๆ อันจะนำไปสู่การสร้างความเจริญเติบโตทางเศรษฐกิจที่ครอบคลุม ยั่งยืน และความมั่งคั่งของประชาชนในภูมิภาคตามแนวคิดหลัก “เปิดกว้าง สร้างสัมพันธ์ เชื่อมโยงกัน สู่สมดุล : Open. Connect. Balance.” โดยสืบเนื่องจากที่คณะกรรมการระดับชาติเพื่อเตรียมการจัดการประชุมผู้นำเขตเศรษฐกิจเอเปคและการประชุมที่เกี่ยวข้อง ในช่วงที่ประเทศไทยเป็นเจ้าภาพจัดการประชุมเอเปค ปี พ.ศ. 2565 มีมติเห็นชอบให้แต่งตั้งคณะอนุกรรมการด้านพิธีการและอำนวยการ เพื่อเตรียมการจัดประชุมผู้นำเขตเศรษฐกิจเอเปคและการประชุมที่เกี่ยวข้อง โดยมี นายวิษณุ เครืองาม รองนายกรัฐมนตรี เป็นประธานฯ และอธิบดีกรมพิธีการทูต กระทรวงการต่างประเทศ เป็นอนุกรรมการและเลขานุการ ในส่วนของกระทรวงคมนาคมมีปลัดกระทรวงคมนาคม ผู้อำนวยการสำนักงานการบินพลเรือนแห่งประเทศไทย กรรมการผู้อำนวยการใหญ่ บริษัท วิทยุการบินแห่งประเทศไทย จำกัด และกรรมการผู้อำนวยการใหญ่ บริษัท ท่าอากาศยานไทย จำกัด (มหาชน) ร่วมเป็นอนุกรรมการ กระทรวงคมนาคมจึงได้จัดประชุมหารือเพื่อเตรียมความพร้อมโดยมีประเด็นดังนี้
1) การเตรียมความพร้อมเรื่องหลุมจอดอากาศยานขนาดกลางและขนาดใหญ่ของคณะผู้นำเขตเศรษฐกิจ กระทรวงการต่างประเทศได้แจ้งว่า เบื้องต้นมีตอบรับมาแล้ว จำนวน 38 ลำ ซึ่งกระทรวงคมนาคมได้เตรียมท่าอากาศยานเพื่อรองรับไว้ 3 แห่ง ได้แก่ ท่าอากาศยานสุวรรณภูมิ ท่าอากาศยานดอนเมือง และท่าอากาศยานทหาร กองบิน 6 (บน 6.) ซึ่งได้มอบหมายให้ บริษัท ท่าอากาศยานไทย จำกัด (มหาชน) (ทอท.) ประสานงานกับกระทรวงการต่างประเทศ เพื่อพิจารณาขนาดอากาศยานและขนาดพื้นที่ในการรองรับให้เหมาะสม โดยเน้นย้ำต้องให้ความสำคัญกับทุกเขตเศรษฐกิจ และดูแลอย่างเต็มที่ทั้งขาเข้าประเทศและขาออกประเทศ
2) มาตรการรักษาความปลอดภัย จากการตรวจสอบข้อมูลการตอบรับเข้าร่วมในแต่ละเขตเศรษฐกิจมีข้อเสนอในการขอให้รักษาความปลอดภัยที่แตกต่างกัน กระทรวงคมนาคมจึงขอให้กระทรวงการต่างประเทศรวบรวมข้อมูลข้อเสนอการรักษาความปลอดภัยในแต่ละเขตเศรษฐกิจ เพื่อเตรียมความพร้อมในการรับรองต่อไป
3) การให้บริการ Ground Handing แก่อากาศยานผู้ของผู้นำ การให้พนักงานบริการประจำห้องรับรองพิเศษ รวมถึงการยกเว้นค่าธรรมเนียมต่าง ๆ ได้มอบหมายให้สำนักงานการบินพลเรือนแห่งประเทศไทย บริษัท วิทยุการบินแห่งประเทศไทย จำกัด และ ทอท. ประสานรายละเอียดกับกระทรวงการต่างประเทศเพิ่มเติม โดยเน้นย้ำว่า ดำเนินการทุกขั้นตอนต้องเป็นไปตามหลักการและกฎระเบียบของกระทรวงฯ

ที่มา : https://www.thaigov.go.th/news/contents/details/60700