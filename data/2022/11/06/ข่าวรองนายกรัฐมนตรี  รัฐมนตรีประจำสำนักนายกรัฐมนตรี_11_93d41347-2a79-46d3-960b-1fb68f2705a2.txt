รัฐบาลไทย-ข่าวทำเนียบรัฐบาล-รมต.อนุชา ชวน อปท. ทั่วประเทศ ร่วมโชว์ผลงาน ชิงรางวัลนวัตกรรม "ท้องถิ่นดิจิทัล"  กระตุ้นการปรับตัวเป็น "สมาร์ทท้องถิ่น" บริการประชาชนรวดเร็ว ทันใจ โปร่งใส ตรวจสอบได้


วันศุกร์ที่ 2 กันยายน 2565
พิมพ์
รมต.อนุชา ชวน อปท. ทั่วประเทศ ร่วมโชว์ผลงาน ชิงรางวัลนวัตกรรม "ท้องถิ่นดิจิทัล"  กระตุ้นการปรับตัวเป็น "สมาร์ทท้องถิ่น" บริการประชาชนรวดเร็ว ทันใจ โปร่งใส ตรวจสอบได้
รมต.อนุชา ชวน อปท. ทั่วประเทศ ร่วมโชว์ผลงาน ชิงรางวัลนวัตกรรม "ท้องถิ่นดิจิทัล"  กระตุ้นการปรับตัวเป็น "สมาร์ทท้องถิ่น" บริการประชาชนรวดเร็ว ทันใจ โปร่งใส ตรวจสอบได้
วันนี้ (2 กันยายน 2565) เวลา 13.30 น. นายอนุชา นาคาศัย รัฐมนตรีประจำสำนักนายกรัฐมนตรี เป็นประธานเปิดโครงการประกวดนวัตกรรม “ท้องถิ่นดิจิทัล” ประจำปี 2565 ภายใต้ "โครงการขับเคลื่อนการพัฒนาท้องถิ่นดิจิทัล" โดยมี ดร.สุพจน์ เธียรวุฒิ ผู้อำนวยการสำนักงานพัฒนารัฐบาลดิจิทัล (องค์การมหาชน) นายวิฑูร เอี่ยมโอภาส ผู้อำนวยการสำนักงานคณะกรรมการการกระจายอำนาจให้แก่องค์กรปกครองส่วนท้องถิ่น และคณะผู้บริหารองค์กรปกครองส่วนท้องถิ่น เข้าร่วม สำหรับโครงการประกวดนวัตกรรม “ท้องถิ่นดิจิทัล” จัดขึ้นโดยสำนักงานพัฒนารัฐบาลดิจิทัล (องค์การมหาชน) หรือ DGA เพื่อค้นหาและคัดเลือกองค์กรปกครองส่วนท้องถิ่นที่มีผลงานโดดเด่นในการประยุกต์ใช้เทคโนโลยีดิจิทัล เพื่อเพิ่มประสิทธิภาพการบริหารจัดการท้องถิ่นให้มีความทันสมัย บริการประชาชนได้อย่างสะดวก รวดเร็ว โปร่งใส ตรวจสอบได้ และลดความเหลื่อมล้ำในการเข้าถึงบริการของประชาชนทุกพื้นที่ สำหรับการจัดโครงการครั้งนี้เป็นปีที่ 2 ซึ่งปีที่ผ่านมาได้รับความสนใจจากองค์กรปกครองส่วนท้องถิ่นเข้าร่วมประกวดกว่า 100 แห่ง แสดงให้เห็นถึงความมุ่งมั่น ตั้งใจขององค์กรปกครองส่วนท้องถิ่นที่ต้องการพัฒนาและปรับตัวสู่ยุคดิจิทัล ทั้งนี้ จะมีองค์กรปกครองส่วนท้องถิ่นเพียง 20 แห่งเท่านั้นที่จะได้รับรางวัล "ท้องถิ่นดิจิทัล" และได้รับคัดเลือกเพื่อไปสู่ "รางวัลรัฐบาลดิจิทัล" (DG Awards) ในหมวดรางวัลท้องถิ่นดิจิทัลต่อไป
รัฐมนตรีประจำสำนักนายกรัฐมนตรี กล่าวว่า รัฐบาลมีการส่งเสริมและสนับสนุนให้แต่ละหน่วยงานนำเทคโนโลยีดิจิทัลมาเป็นเครื่องมือสร้างสรรค์นวัตกรรมการให้บริการ อำนวยความสะดวกให้แก่ประชาชนและภาคส่วนต่าง ๆ โดยความร่วมมือของทุกภาคส่วน รวมถึงหน่วยงานที่มีความใกล้ชิดประชาชนในท้องถิ่นทั่วประเทศ เช่น เทศบาล อบจ. อบต. ให้สามารถใช้ประโยชน์จากเทคโนโลยีดิจิทัลเพื่ออำนวยความสะดวกให้ประชาชนเข้าถึงบริการของรัฐได้ง่ายขึ้น โครงการประกวดนวัตกรรม “ท้องถิ่นดิจิทัล” จึงถือเป็นกลไกหนึ่งในการช่วยผลักดันให้องค์กรปกครองส่วนท้องถิ่นมีความกระตือรือร้นที่จะปรับตัวสู่การเป็นภาครัฐยุคดิจิทัลเพื่อให้เกิดระบบการทำงานแบบใหม่ เชื่อมโยงข้อมูลการทำงานระหว่างหน่วยงานได้อย่างรวดเร็ว มั่นคงปลอดภัย มีประสิทธิภาพ เปิดเผยและโปร่งใส และสามารถตรวจสอบการดำเนินงานของหน่วยงานรัฐได้ โดยมุ่งประโยชน์ของประชาชนเป็นสำคัญ ซึ่งสอดคล้องกับ (ร่าง) แผนพัฒนารัฐบาลดิจิทัลของประเทศไทย พ.ศ. 2566 – 2570 โดยมีเป้าหมายสูงสุดเพื่อให้บริการภาครัฐสามารถตอบสนองประชาชน ลดความเหลื่อมล้ำในการเข้าถึงบริการ เพิ่มความสามารถและศักยภาพในการแข่งขันของภาคธุรกิจ โดยมีความโปร่งใส ประชาชนเชื่อถือและตรวจสอบได้ มุ่งสู่การเป็น "สมาร์ทท้องถิ่น" ที่มีประสิทธิภาพการทำงานยุคใหม่
โอกาสนี้ รัฐมนตรีประจำสำนักนายกรัฐมนตรี ได้เชิญชวนองค์กรปกครองส่วนท้องถิ่นร่วมส่งผลงานเข้าประกวด โดยสามารถสมัครได้ตั้งแต่วันที่ 2 กันยายน-5 ตุลาคม 2565 ติดตามรายละเอียดเพิ่มเติมได้ที่ dgti.dga.or.th/dgti-local หรือสอบถาม โทร. 026126060
.......................

ที่มา : https://www.thaigov.go.th/news/contents/details/58748