รัฐบาลไทย-ข่าวทำเนียบรัฐบาล-โฆษกรัฐบาลเผยรัฐบาลยินดีวอลเลย์บอลหญิงทีมชาติไทยชนะเวียดนามได้ลำดับที่ 3 ของเอเชีย จากรายการแข่งขัน AVC CUP 2022 สร้างชื่อเสียงและความภูมิใจให้ชาวไทย 


วันจันทร์ที่ 29 สิงหาคม 2565
โฆษกรัฐบาลเผยรัฐบาลยินดีวอลเลย์บอลหญิงทีมชาติไทยชนะเวียดนามได้ลำดับที่ 3 ของเอเชีย จากรายการแข่งขัน AVC CUP 2022 สร้างชื่อเสียงและความภูมิใจให้ชาวไทย
โฆษกรัฐบาลเผยรัฐบาลยินดีวอลเลย์บอลหญิงทีมชาติไทยชนะเวียดนามได้ลำดับที่ 3 ของเอเชีย จากรายการแข่งขัน AVC CUP 2022 สร้างชื่อเสียงและความภูมิใจให้ชาวไทย
วันนี้ (29 สิงหาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า รัฐบาลยินดีและชื่นชมวอลเลย์บอลหญิงทีมชาติไทยที่ยังคงทำผลงานได้น่าประทับใจมาอย่างต่อเนื่อง และล่าสุดสามารถเอาชนะเวียดนามคว้าลำดับที่ 3 ของเอเชียมาได้ จากการแข่งขันในรายการแข่งขัน AVC CUP 2022 (Asian Women's Volleyball Cup 2022) ณ เมืองปาซิก ประเทศฟิลิปปินส์
โฆษกประจำสำนักนายกรัฐมนตรีกล่าวว่า ผลงานของวอลเลย์บอลหญิงทีมชาติไทยถือได้ว่ายอดเยี่ยม สร้างรอยยิ้ม และความประทับใจให้กับพี่น้องชาวไทยมาอย่างต่อเนื่อง โดยในรายการแข่งขันนี้ แม้ทีมสาวไทยพ่ายแพ้ให้กับทีมญี่ปุ่นในรอบแบ่งกลุ่ม แต่ยังคงทำผลงานได้ยอดเยี่ยม โดยชนะทีมจากจีน ไทเป และออสเตรเลีย จึงสามารถผ่านไปแข่งขันรอบก่อนรองชนะเลิศได้อย่างไม่ยาก ซึ่งในรอบก่อนรองชนะเลิศไทยก็สามารถเอาชนะฟิลิปปินส์ไปได้ ทำให้ทีมไทยผ่านเข้าไปเจอทีมสาวจีนในรอบรองชนะเลิศเมื่อวานนี้ (28 สิงหาคม 2565) อย่างไรก็ตาม แม้ฝีมือทีมไทยจะเล่นได้อย่างสูสี แต่จีนเล่นได้แข็งแกร่งกว่า ทำให้เอาชนะไทยไปได้ 3 ต่อ 2 เซต ไทยจึงได้มาชิงลำดับที่ 3 กับทีมจากเวียดนาม ในวันนี้ (29 สิงหาคม 2565) เมื่อเวลา 15.00 น. ตามเวลาประเทศไทย โดยทีมสาวไทยแสดงผลงานได้อย่างยอดเยี่ยม สามารถเอาชนะเวียดนามไปได้ 3 ต่อ 0 เซต
“วอลเลย์บอลหญิงทีมชาติไทยสร้างรอยยิ้มและความภาคภูมิใจให้กับพี่น้องชาวไทยมาโดยตลอด มีผลงานที่ยอดเยี่ยมทั้งในระดับภูมิภาค และในระดับโลกอย่างต่อเนื่อง ซึ่งแสดงให้เห็นว่าวอลเลย์บอลหญิงทีมชาติไทยยังคงมีศักยภาพและความสามารถที่โดดเด่น รัฐบาลขอชื่นชมและเป็นกำลังใจให้นักกีฬาวอลเลย์บอลหญิงทีมชาติไทยสร้างผลงานที่ยอดเยี่ยมต่อไป เพื่อนำความสุข และความภาคภูมิใจมาให้คนไทย รวมทั้งขอให้พี่น้องชาวไทยร่วมส่งแรงเชียร์สำหรับการแข่งขันรายการวอลเลย์บอลหญิงอาเซียน กรังด์ปรีซ์ 2022 และรายการวอลเลย์บอลหญิงชิงแชมป์โลก ที่จะเกิดขึ้นในเดือนกันยายน 2565 ต่อไปด้วย” นายอนุชาฯ กล่าว

ที่มา : https://www.thaigov.go.th/news/contents/details/58580