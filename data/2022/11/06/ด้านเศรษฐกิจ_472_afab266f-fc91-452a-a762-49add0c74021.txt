รัฐบาลไทย-ข่าวทำเนียบรัฐบาล-กรมเจ้าท่า เตรียมพร้อมความปลอดภัยทางน้ำ รับเทศกาลหยุดยาวเดือนตุลาคมนี้ ส่งเสริมการท่องเที่ยวกระตุ้นเศรษฐกิจไทย


วันอังคารที่ 11 ตุลาคม 2565
กรมเจ้าท่า เตรียมพร้อมความปลอดภัยทางน้ำ รับเทศกาลหยุดยาวเดือนตุลาคมนี้ ส่งเสริมการท่องเที่ยวกระตุ้นเศรษฐกิจไทย
...
กรมเจ้าท่า เตรียมพร้อมความปลอดภัยทางน้ำ รับเทศกาลหยุดยาวเดือนตุลาคมนี้ ส่งเสริมการท่องเที่ยวกระตุ้นเศรษฐกิจไทย
นายสรพงศ์ ไพฑูรย์พงษ์ รักษาการอธิบดีกรมเจ้าท่า กระทรวงคมนาคม เปิดเผยว่า ตามนโยบายรัฐบาลมุ่งเดินหน้าผลักดันอุตสาหกรรมฟื้นการท่องเที่ยวในทุกมิติ เพื่อเพิ่มขีดความสามารถในการแข่งขันประเทศ กระทรวงคมนาคม โดยรัฐมนตรีว่าการกระทรวงคมนาคม นายศักดิ์สยาม ชิดชอบ และรัฐมนตรีช่วยว่าการกระทรวงคมนาคม ดร.อธิรัฐ รัตนเศรษฐ ได้มอบหมายให้กรมเจ้าท่า ดำเนินการเตรียมพร้อมความปลอดภัยทางน้ำ รับเทศกาลหยุดยาวในช่วงเดือนตุลาคม 2565 ซึ่งมีวันหยุดยาวต่อเนื่องหลายวัน ระหว่างวันที่ 13 - 16 ตุลาคม 2565 คาดการณ์จะมีประชาชนเดินทางมากขึ้นหลังรัฐบาลผ่อนคลายมาตรการต่างๆ จึงได้สั่งการให้สำนักงานเจ้าท่าภูมิภาค 1 - 7 และสาขา เพื่อเตรียมความพร้อมรองรับการเดินทางท่องเที่ยวและกลับภูมิลำเนาช่วงวันหยุดยาวของประชาชน พร้อมกับเป็นการกระตุ้นเศรษฐกิจการท่องเที่ยว ให้ฟื้นตัวได้เป็นอย่างดี
จังหวัดฝั่งอันดามัน เป็นพื้นที่ในการกำกับดูแลความปลอดภัยของสำนักงานเจ้าท่าภูมิภาคที่ 5 ประกอบไปด้วยสำนักงานเจ้าท่าภูมิภาค 6 สาขา ส่วนใหญ่จะเป็นพื้นที่ที่มีการท่องเที่ยวทางน้ำทางทะเลไม่ว่าจะเป็น จ.ระนอง จ.พังงา จ.กระบี่ จ.ภูเก็ต จ.ตรัง และจ.สตูล โดยในวันที่ 10 ตุลาคม 2565 นายวิวัธน์ ชิดเชิดวงศ์ ผู้อำนวยการสำนักงานเจ้าท่าภูมิภาคที่ 5 ได้จัดประชุมหน่วยงานในสังกัด เพื่อเตรียมความพร้อมรองรับการควบคุม กำกับ ดูแลและอำนวยความสะดวกด้านการคมนาคมขนส่งทางน้ำให้แก่ประชาชนและนักท่องเที่ยวก่อนเทศกาลหยุดยาว ดังนี้
สำนักงานเจ้าท่าภูมิภาคสาขาตรัง ซึ่งออกตรวจตราความปลอดภัย ก่อนวันหยุดต่อเนื่อง โดยตรวจสอบสภาพความมั่นคงแข็งแรงของท่าเทียบเรือโดยสาร ตัวเรือ เครื่องจักรเรือ อุปกรณ์ประจำเรือ ตลอดจนอุปกรณ์ช่วยชีวิต พร้อมทั้งเข้มงวดกวดขันเรือในพื้นที่ให้ปฏิบัติตามกฎหมายและมาตรการความปลอดภัยทางน้ำก่อนเรือออกจากท่าเรือ
สำนักงานเจ้าท่าภูมิภาคสาขาสตูล ตรวจสอบความเรียบร้อย ความปลอดภัยของท่าเทียบเรือและความพร้อมของเรือ อาทิ ถังดับเพลิง พวงชูชีพ เสื้อชูชีพ ในช่วงก่อนวันหยุดต่อเนื่อง และได้เน้นย้ำเกี่ยวกับมาตรการการป้องกัน การแพร่เชื้อโควิด-19 ให้ผู้ประกอบกิจการทำความสะอาดโดยฉีดพ่นแอลกอฮอล์ บริเวณเบาะนั่งและเสื้อชูชีพในเรือสปีดโบต พร้อมทั้งจัดตั้งศูนย์อำนวยการความปลอดภัยทางน้ำ ณ ท่าเทียบเรือปากบารา
สำนักงานเจ้าท่าภูมิภาคสาขากระบี่ ออกตรวจตราอำนวยความสะดวกบริเวณท่าเทียบเรือต่าง ๆ ในพื้นที่จังหวัดกระบี่ เพื่อเฝ้าระวังความปลอดภัยทางน้ำ พร้อมกำชับให้เจ้าของเรือ ผู้ควบคุมเรือปฏิบัติตามกฎหมายอย่างเคร่งครัด และให้ผู้โดยสารให้สวมใส่เสื้อชูชีพตลอดการสัญจรทางน้ำ
ทั้งนี้ กรมเจ้าท่าพร้อมบูรณาการร่วมกับหน่วยงานอื่นๆ เพื่อลดการเกิดอุบัติเหตุ พร้อมขอความร่วมมือประชาชนและนักท่องเที่ยวโปรดเชื่อฟังเจ้าหน้าที่ประจำท่าเทียบเรือ ระมัดระวังการขึ้น - ลงเรือ สวมใส่เสื้อชูชีพขณะโดยสารเรือ เพื่อให้วันหยุดยาวในช่วงเดือนตุลาคมนี้เกิดความปลอดภัย อุบัติเหตุต้องเป็นศูนย์ ตามนโยบายของรัฐบาลและกระทรวงคมนาคม

ที่มา : https://www.thaigov.go.th/news/contents/details/60339