รัฐบาลไทย-ข่าวทำเนียบรัฐบาล-นายกฯ กล่าวเนื่องในวันสังคมสงเคราะห์แห่งชาติและวันอาสาสมัครไทย 21 ตุลาคม 2565 น้อมรำลึกในพระมหากรุณาธิคุณ ของสมเด็จพระศรีนครินทราบรมราชชนนี


วันศุกร์ที่ 21 ตุลาคม 2565
พิมพ์
นายกฯ กล่าวเนื่องในวันสังคมสงเคราะห์แห่งชาติและวันอาสาสมัครไทย 21 ตุลาคม 2565 น้อมรำลึกในพระมหากรุณาธิคุณ ของสมเด็จพระศรีนครินทราบรมราชชนนี
นายกฯ กล่าวเนื่องในวันสังคมสงเคราะห์แห่งชาติและวันอาสาสมัครไทย 21 ตุลาคม 2565 น้อมรำลึกในพระมหากรุณาธิคุณ ของสมเด็จพระศรีนครินทราบรมราชชนนี ชื่นชมอาสาสมัครทุกคนที่ปฏิบัติภารกิจด้านการสังคมสงเคราะห์ อุทิศตนเพื่อส่วนรวม
วันนี้ (21 ตุลาคม 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เปิดเผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่ากระทรวงกลาโหม กล่าวเนื่องในโอกาส “วันสังคมสงเคราะห์แห่งชาติและวันอาสาสมัครไทย” ประจำปี 2565 ซึ่งตรงกับวันที่ 21 ตุลาคม ของทุกปี และเป็นวันคล้ายวันพระราชสมภพของสมเด็จพระศรีนครินทราบรมราชชนนี เพื่อเป็นขวัญและกำลังใจแก่อาสาสมัครดีเด่นและองค์การที่มีกิจกรรมทางสังคมดีเด่น ผ่านทางเว็บไซต์กระทรวงการพัฒนาสังคมและความมั่นคงของมนุษย์ เว็บไซต์กรมพัฒนาสังคมและสวัสดิการ ตลอดจนช่องทางประชาสัมพันธ์ต่าง ๆ ดังนี้
นายกรัฐมนตรีกล่าวว่า เนื่องในโอกาส “วันสังคมสงเคราะห์แห่งชาติและวันอาสาสมัครไทย” วันที่ 21 ตุลาคม 2565 ซึ่งตรงกับวันคล้ายวันพระราชสมภพของสมเด็จพระศรีนครินทราบรมราชชนนี นายกรัฐมนตรีรู้สึกยินดีและเป็นเกียรติอย่างยิ่งที่ได้ร่วมกับทุกคนและองค์การ น้อมรำลึกในพระมหากรุณาธิคุณของสมเด็จพระศรีนครินทราบรมราชชนนี ที่ทรงปฏิบัติพระราชกรณียกิจด้านการสังคมสงเคราะห์นานัปการ ทั้งการพัฒนาสังคม สวัสดิการสังคม รวมถึงการส่งเสริมงานอาสาสมัคร ที่มีบทบาทในการช่วยเหลือและพัฒนาสังคมไทยตลอดมา
รัฐบาลให้ความสำคัญกับการพัฒนาคุณภาพชีวิตของประชาชน และมุ่งขับเคลื่อนการพัฒนาตามยุทธศาสตร์ชาติ ระยะ 20 ปี ด้วยการยกระดับหลักประกันทางสังคมที่ครอบคลุมและเหมาะสมกับคนทุกช่วงวัย ส่งเสริมให้ประชาชนเข้าถึงระบบการคุ้มครองทางสังคมที่มีคุณภาพอย่างทั่วถึง สนับสนุนการมีส่วนร่วมของทุกภาคส่วนในการเป็นอาสาสมัครเพื่อบำเพ็ญประโยชน์ในทุกมิติแก่ประชาชน สังคม และประเทศชาติ ทั้งในระดับบุคคล องค์กร และชุมชน โดยไม่ทิ้งใครไว้ข้างหลัง รวมทั้งสนับสนุนและเปิดโอกาสให้ประชาชนทั่วไปได้มีส่วนร่วมในการเป็นอาสาสมัคร เพื่อร่วมช่วยเหลือ บรรเทาความเดือดร้อนให้แก่ผู้ด้อยโอกาส กลุ่มผู้เปราะบาง และผู้อยู่ในสถานการณ์ยากลำบาก
นายกรัฐมนตรีแสดงความยินดีกับทุกคนที่ได้รับรางวัลเชิดชูเกียรติและประกาศเกียรติคุณ ประจำปี 2565 ในวันนี้ พร้อมชื่นชมอาสาสมัครทุกคนที่ได้ปฏิบัติภารกิจด้านการสังคมสงเคราะห์ โดยได้อุทิศตนเพื่อส่วนรวม แสดงให้เห็นถึงความเสียสละ ความมุ่งมั่นตั้งใจที่จะพัฒนาและทำคุณประโยชน์ให้แก่สังคม และขอบคุณทุกภาคส่วนที่ร่วมมือสร้างความเข้มแข็งในการเสริมสร้างศักยภาพให้แก่อาสาสมัคร ให้มีองค์ความรู้ สามารถปฏิบัติงานด้านการจัดสวัสดิการสังคมอย่างมีประสิทธิภาพยิ่งขึ้น รวมถึงการสร้างเครือข่ายอาสาสมัครในระดับพื้นที่จะเป็นพื้นฐานและพลังสำคัญในการพัฒนาสังคม ให้ประชาชนเข้าถึงสวัสดิการทางสังคมได้อย่างสะดวก เพื่อนำไปสู่สังคมที่ยั่งยืนต่อไป
ทั้งนี้ กระทรวงการพัฒนาสังคมและความมั่นคงของมนุษย์ กำหนดจัดงานวันสังคมสงเคราะห์แห่งชาติและวันอาสาสมัครไทย ประจำปี 2565 วันที่ 21 ตุลาคม 2565 ณ โรงแรมเซ็นทราบาย เซ็นทารา ศูนย์ราชการ และคอนเวนชันเซ็นเตอร์ แจ้งวัฒนะ กรุงเทพมหานคร
............................

ที่มา : https://www.thaigov.go.th/news/contents/details/60690