รัฐบาลไทย-ข่าวทำเนียบรัฐบาล-กระทรวงยุติธรรม โดยสำนักงาน ป.ป.ส. จัดประกวดสื่อสร้างสรรค์ รู้เท่าทันยาเสพติด ให้เยาวชนมีส่วนร่วม ตัดวงจรยาเสพติด


วันจันทร์ที่ 10 ตุลาคม 2565
พิมพ์
กระทรวงยุติธรรม โดยสำนักงาน ป.ป.ส. จัดประกวดสื่อสร้างสรรค์ รู้เท่าทันยาเสพติด ให้เยาวชนมีส่วนร่วม ตัดวงจรยาเสพติด
กระทรวงยุติธรรม โดยสำนักงาน ป.ป.ส. จัดประกวดสื่อสร้างสรรค์ รู้เท่าทันยาเสพติด ให้เยาวชนมีส่วนร่วม ตัดวงจรยาเสพติด
ในวันจันทร์ที่ ๑๐ ตุลาคม ๒๕๖๕ เวลา ๑๐.๐๐ น. นางพงษ์สวาท กายอรุณสุทธิ์ ปลัดกระทรวงยุติธรรม เป็นประธานในงานแถลงข่าวประกวดสื่อสร้างสรรค์ รู้เท่าทันยาเสพติด ภายใตัแนวคิด "รู้คิด รู้เท่าทันยาเสพติด" โดยมี นายวิชัย ไชยมงคล เลขาธิการ ป.ป.ส. รวมทั้งผู้บริหารและศิลปิน/อินฟลูเอนเซอร์ เก่ง ธชย ประทุมวรรณ , พรอยมน มนสภรณ์ ชาญเฉลิม , สก๊อต ธธรรศ ประทุมวรรณ และ ครูทอม คำไทย เข้าร่วม ณ ห้องประชุมชิดชัย วรรณสถิตย์ สำนักงาน ป.ป.ส. (ดินแดง)
โดยนางพงษ์สวาท กล่าวว่า กระทรวงยุติธรรม เล็งเห็นถึงความสำคัญของเด็กและเยาวชน ซึ่งปัจจุบันมีหลายปัจจัยที่ชักจูงให้มีพฤติกรรมที่ไม่เหมาะสม เข้าไปเกี่ยวข้องกับยาเสพติด เช่น การเห็นพฤติกรรมจากคนรอบข้าง สื่อสังคมออนไลน์ ที่สามารถเข้าถึงได้ง่าย ประกอบกับเด็กและเยาวชนเป็นวัยที่อยากรู้ อยากลอง อยากเป็นที่ยอมรับของเพื่อนๆ ดังนั้น หากเด็กและเยาวชน มีภูมิคุ้มกันที่ดี สามารถตัดสินใจ รู้คิด รู้เท่าทันยาเสพติด โอกาสที่จะเข้าไปเกี่ยวข้องกับยาเสพติด จะน้อยลง โดยจะเห็นได้ว่า เยาวชน มีบทบาทสำคัญอย่างมากในการร่วมสร้างสรรค์สังคมไทย ที่ปลอดยาเสพติด
“การมีส่วนร่วมป้องกันยาเสพติดของเยาวชน สามารถทำได้หลากหลายวิธี ทั้ง รู้จักป้องกันตนเอง ปฏิเสธเมื่อถูกชักชวน ช่วยเป็นกระบอกเสียงในการสื่อสาร ใช้เวลาว่างให้เกิดประโยชน์ด้วยการทำกิจกรรมสร้างสรรค์ เช่น กิจกรรมจิตอาสา กิจกรรมทางเลือก ซึ่งจะช่วยให้เยาวชน กลายเป็นพลังเล็กๆ รวมกันเป็นพลังที่ยิ่งใหญ่ ในการป้องกันยาเสพติดต่อไป” ปลัดกระทรวงยุติธรรม กล่าว
ขณะที่ นายวิชัย กล่าวว่า การจัดประกวดสื่อสร้างสรรค์ รู้ทันยาเสพติด เพื่อเป็นการช่วยแก้ปัญหายาเสพติดตั้งแต่ต้นทาง เพราะเยาวชน ถือเป็นกลุ่มสำคัญ ที่เราต้องช่วยกันสร้างการรับรู้ เพื่อให้เยาวชน รู้ถึงภัยของยาเสพติด ที่ส่งผลเสียทุกด้าน ทั้ง ครอบครัว สังคม ประเทศ โดยหากเราดึงเยาวชน เข้ามามีส่วนร่วมในการแก้ปัญหายาเสพติด ก็จะช่วยตัดวงจรการขายได้ เพราะหากกลุ่มเยาวชน รู้เท่าทัน ไม่หลงไปใช้ยาเสพติด ก็จะทำให้ขบวนการค้ายาเสพติด ไม่สามารถขายยาเสพติดได้ ดังนั้น การเปิดพื้นที่ให้เยาวชน เข้ามามีส่วนร่วม เตือนภัยด้วยกันเอง จะทำให้เข้าถึงกลุ่มเยาวชนได้มากขึ้น และแก้ปัญหาได้แบบครบวงจร
สำหรับการประกวดสื่อสร้างสรรค์ รู้เท่าทันยาเสพติด ผู้เข้าร่วมต้องเป็นเยาวชนอายุระหว่าง ๑๓ - ๒๔ ปี (นับอายุถึงวันที่ปิดรับสมัคร) ที่กำลังศึกษาอยู่ในระดับมัธยมศึกษาตอนต้นหรือเทียบเท่า มัธยมศึกษาตอนปลายหรือเทียบเท่า และอาชีวศึกษา แบ่งการประกวดออกเป็น ๒ ประเภท คือ ประเภทเดี่ยวและประเภททีม (ทีมละ ๒ - ๕ คน) โดยผู้เข้าร่วมต้องสร้างสรรค์คอนเทนต์การแต่งคำขวัญ พร้อมจัดทำคลิปสั้นที่มีเนื้อหารณรงค์ “รู้คิด รู้เท่าทัน ยาเสพติด : Young Kid, Be Smart” อัพโหลดผ่านช่องทางออนไลน์บน Platform : TikTok ความยาวไม่เกิน ๑ นาที พร้อมใส่แฮชแท็ก #YoungKidBeSmartChallenge #รู้คิดรู้เท่าทันยาเสพติด #ปปส #กระทรวงยุติธรรม ตั้งแต่บัดนี้ถึงวันที่ ๓๐ ตุลาคม ๒๕๖๕ เวลา ๒๔.๐๐ น.

ที่มา : https://www.thaigov.go.th/news/contents/details/60283