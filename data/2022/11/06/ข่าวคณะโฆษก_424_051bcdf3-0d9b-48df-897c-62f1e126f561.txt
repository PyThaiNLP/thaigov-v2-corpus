รัฐบาลไทย-ข่าวทำเนียบรัฐบาล-คนไทยยังถูกหลอกไปทำงานต่างประเทศ รัฐบาลย้ำอย่าหลงเชื่อ อาจถูกหลอกขายบริการ! 


วันอังคารที่ 18 ตุลาคม 2565
พิมพ์
คนไทยยังถูกหลอกไปทำงานต่างประเทศ รัฐบาลย้ำอย่าหลงเชื่อ อาจถูกหลอกขายบริการ!
คนไทยยังถูกหลอกไปทำงานต่างประเทศ รัฐบาลย้ำอย่าหลงเชื่อ อาจถูกหลอกขายบริการ!
วันที่ 18 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี ประชาสัมพันธ์เตือนผู้ที่กำลังหางาน พึงระวังและอย่าหลงเชื่อขบวนการหลอกลวงคนไทยไปทำงานในต่างประเทศ ผ่านช่องทางต่าง ๆ โดยเฉพาะสื่อช่องทางสังคมออนไลน์ แม้ได้มีการเตือนเป็นระยะๆ แต่ยังพบว่ามีคนไทยถูกหลอกอยู่
ล่าสุด สถานเอกอัครราชทูต ณ กรุงย่างกุ้ง ได้ประกาศเตือนคนไทย เน้นย้ำอีกครั้ง “อย่าหลงเชื่องาน PR เมืองป๊อก เมืองลา เล้าไก่ มูเซ ในเมียนมา อ้างรายได้หลักแสน อาจโดนหลอก! ความจริงโดนบังคับขายบริการ โดนบังคับเสพยา ติดหนี้ โดนยึดพาสปอร์ต กลับไทยไม่ได้ ถูกขายต่อ!”
ขณะที่ กระทรวงแรงงานเองก็ได้รับรายงานจากฝ่ายแรงงานประจำสถานเอกอัครราชทูต ณ กรุงอาบูดาบี สหรัฐอาหรับเอมิเตส์ ว่ามีผู้เสียหายจากกรณีถูกสาย-นายหน้าเถื่อน โฆษณาชักชวนไปทำงานในประเทศสหรัฐอาหรับเอมิเรตส์ ทางสื่อออนไลน์ ชักชวนให้ไปทำงาน โดยอ้างว่ามีรายได้ดี และจะเป็นผู้จัดการเรื่องค่าใช้จ่ายในการเดินทาง โดยเมื่อผู้เสียคนหายหลงเชื่อ และเดินทางไปถึงจะถูกให้เซ็นสัญญาการรับสภาพหนี้ และพาไปทำงานอื่นที่ไม่ได้ตกลงไว้ พร้อมยังยึดหนังสือเดินทางไว้เพื่อไม่ให้หนี
ทั้งนี้ กรมการจัดหางานได้ระบุ 5 วิธี การเดินทางไปทำงานต่างประเทศอย่างถูกต้องตามกฎหมาย ได้แก่ 1. กรมการจัดหางานจัดส่ง 2. บริษัทจัดหางานจัดส่ง 3. นายจ้างในประเทศไทยพาลูกจ้างไปทำงานต่างประเทศ 4. นายจ้างในประเทศไทยส่งลูกจ้างไปฝึกงานต่างประเทศ และ 5. คนหางานแจ้งการเดินทางไปทำงานต่างประเทศด้วยตนเอง ในกรณีของไต้หวัน มักเป็นการไปทำงานโดยบริษัทจัดหางานที่ได้รับอนุญาตจากกรมการจัดหางานเป็นผู้จัดส่ง ขอให้คนหางานตรวจสอบรายชื่อบริษัทจัดหางานที่ได้รับอนุญาต ทาง www.doe.go.th/ipd
“รัฐบาลไม่ได้นิ่งนอนใจ แม้เคยมีการออกข่าวประชาสัมพันธ์เตือนประชาชนแล้ว แต่ยังเป็นประเด็นที่เป็นปัญหาอยู่ นายกรัฐมนตรีได้สั่งการทุกหน่วยงานที่เกี่ยวข้องทำงาน และประสานงานกันอย่างใกล้ชิด เพื่อการคุ้มครองประชาชนไม่ให้ถูกหลอกลวง และเอารัดเอาเปรียบ ขอให้ผู้ที่สนใจจะเดินทางไปทำงานต่างประเทศนั้นติดต่อโดยตรงกับกรมการจัดหางาน หรือสำนักงานจัดหางานจังหวัดทุกแห่ง หรือสามารถติดต่อ สถานเอกอัครราชทูตไทยประจำประเทศนั้น ๆ เพื่อความปลอดภัยและป้องกันการถูกหลอกลวง” นางสาวรัชดา ฯ กล่าว

ที่มา : https://www.thaigov.go.th/news/contents/details/60546