รัฐบาลไทย-ข่าวทำเนียบรัฐบาล-โฆษกรัฐบาลเผย นายกรัฐมนตรีมีกำหนดการลงพื้นที่ ตรวจติดตามแก้ไขปัญหาอุทกภัย พร้อมให้กำลังใจประชาชนผู้ประสบอุทกภัย ที่ จ.เพชรบูรณ์ 6 ต.ค. นี้ 


วันพุธที่ 5 ตุลาคม 2565
พิมพ์
โฆษกรัฐบาลเผย นายกรัฐมนตรีมีกำหนดการลงพื้นที่ ตรวจติดตามแก้ไขปัญหาอุทกภัย พร้อมให้กำลังใจประชาชนผู้ประสบอุทกภัย ที่ จ.เพชรบูรณ์ 6 ต.ค. นี้
โฆษกรัฐบาลเผย นายกรัฐมนตรีมีกำหนดการลงพื้นที่ ตรวจติดตามแก้ไขปัญหาอุทกภัย พร้อมให้กำลังใจประชาชนผู้ประสบอุทกภัย ที่ จ.เพชรบูรณ์ 6 ต.ค. นี้
วันที่ 5 ตุลาคม 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม และคณะ มีกำหนดการลงพื้นที่ตรวจติดตามแก้ไขปัญหาอุทกภัย ที่อำเภอหล่มสัก จังหวัดเพชรบูรณ์ ในวันพฤหัสบดีที่ 6 ตุลาคม 2565 ดังนี้
ในเวลาประมาณ 13.40 น. ที่ห้องรับรองท่าอากาศยานเพชรบูรณ์ นายกรัฐมนตรีจะรับฟังบรรยายสรุปสถานการณ์น้ำและอุทกภัยในพื้นที่จังหวัดเพชรบูรณ์ จากนายกฤษณ์ คงเมือง ผู้ว่าราชการจังหวัดเพชรบูรณ์ ก่อนที่นายกรัฐมนตรีจะไปพบปะให้กำลังใจผู้ประสบภัย ที่หมู่ 11 ตำบลตาลเดี่ยว อำเภอหล่มสัก โดยนายกรัฐมนตรีและคณะจะเข้าเยี่ยมประชาชนในซอยศรีสะอาดที่ประสบอุทกภัยจากเหตุแม่น้ำป่าสักล้นตลิ่ง จากนั้น นายกรัฐมนตรีจะเดินทางต่อไปยังเทศบาลเมืองหล่มสัก เพื่อพบปะประชาชนผู้ประสบภัยที่พิพิธภัณฑ์หล่มสัก และนายกรัฐมนตรีจะตรวจสถานการณ์น้ำป่าสักที่บริเวณสะพานหน้าพิพิธภัณฑ์หล่มสัก พร้อมพบปะประชาชนผู้ประสบภัยที่สวนสาธารณะดงตาล ก่อนเดินทางกลับกรุงเทพมหานคร
“จังหวัดเพชรบูรณ์เป็นหนึ่งในจังหวัดภาคเหนือที่ได้รับผลกระทบจากอิทธิพลร่องมรสุม หย่อมความกดอากาศต่ำ ประกอบกับสถานการณ์พายุโนรู ทำให้มีฝนตกหนักถึงหนักมาก ส่งผลให้เกิดสถานการณ์น้ำท่วมฉับพลัน น้ำป่าไหลหลาก เกิดอุทกภัยในพื้นที่หลายอำเภอของจังหวัดเพชรบูรณ์ ทั้งนี้ ล่าสุด เมื่อเวลา 08.00 น. วันนี้ (5 ต.ค. 65) พื้นที่ 6 อำเภอของจังหวัดเพชรบูรณ์ ได้แก่ อำเภอเมืองเพชรบูรณ์ อำเภอวิเชียรบุรี อำเภอศรีเทพ อำเภอหล่มสัก อำเภอบึงสามพัน และอำเภอหนองไผ่ ยังคงเป็นพื้นที่เฝ้าระวังน้ำล้นตลิ่ง น้ำท่วมขัง ตามรายงานข้อมูลคาดการณ์และแจ้งเตือนภัย ของกรมป้องกันและบรรเทาสาธารณภัย โดยการลงพื้นที่เพชรบูรณ์ของนายกรัฐมนตรีในวันพรุ่งนี้ นายกรัฐมนตรีจะไปติดตามสถานการณ์น้ำท่วม รับฟังปัญหาในพื้นที่ และพบปะให้กำลังใจประชาชนผู้ประสบภัยอย่างใกล้ชิดด้วย” นายอนุชาฯ กล่าว

ที่มา : https://www.thaigov.go.th/news/contents/details/60065