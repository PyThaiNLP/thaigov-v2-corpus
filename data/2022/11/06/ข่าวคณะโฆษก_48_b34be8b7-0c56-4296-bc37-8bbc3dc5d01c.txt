รัฐบาลไทย-ข่าวทำเนียบรัฐบาล-โฆษกรัฐบาลเผย โครงการรถไฟฟ้า 3 สาย สีส้ม-เหลือง-ชมพู มีความก้าวหน้าโดยรวมเกิน 90% ใกล้จะเปิดใช้งานได้แล้ว


วันอาทิตย์ที่ 4 กันยายน 2565
พิมพ์
โฆษกรัฐบาลเผย โครงการรถไฟฟ้า 3 สาย สีส้ม-เหลือง-ชมพู มีความก้าวหน้าโดยรวมเกิน 90% ใกล้จะเปิดใช้งานได้แล้ว
โฆษกรัฐบาลเผย โครงการรถไฟฟ้า 3 สาย สีส้ม-เหลือง-ชมพู มีความก้าวหน้าโดยรวมเกิน 90% ใกล้จะเปิดใช้งานได้แล้ว
วันที่ 4 กันยายน 2565 นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยถึงความก้าวหน้าการก่อสร้างรถไฟฟ้าในกรุงเทพมหานครและปริมณฑล ประกอบด้วย
1)โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี (สุวินทวงศ์)
2)โครงการรถไฟฟ้าสายสีเหลือง ช่วงลาดพร้าว – สำโรง
3)โครงการรถไฟฟ้าสายสีชมพู ช่วงแคราย – มีนบุรี
โดยการก่อสร้างทั้ง 3 โครงการมีความก้าวหน้าเป็นไปตามแผนงาน โดยโครงการรถไฟฟ้ารางเดี่ยว (โมโนเรล) สายสีเหลือง ช่วงลาดพร้าว - สำโรง และโครงการรถไฟฟ้าสายสีชมพู ช่วงแคราย - มีนบุรี มีแผนสำหรับการทดสอบเดินรถเสมือนจริง (Trial Run) ซึ่งจะเริ่มภายในเดือน ตุลาคม 2565 นี้ ก่อนจะเปิดให้บริการเต็มรูปแบบทั้งสองเส้นทางในปี 2566
นายอนุชากล่าวว่า โครงการรถไฟฟ้าสายสีส้ม ช่วงศูนย์วัฒนธรรมแห่งประเทศไทย – มีนบุรี (สุวินทวงศ์) มีความก้าวหน้าผลการดำเนินงาน 95.94% เร็วกว่าแผน 0.24%
ขณะที่ โครงการรถไฟฟ้าสายสีเหลือง ช่วงลาดพร้าว – สำโรง มีความก้าวหน้าผลการดำเนินงาน งานโยธา 94.99% งานระบบรถไฟฟ้า M&E มีความก้าวหน้า 93.99% ความก้าวหน้าโดยรวม 94.56%
ส่วนโครงการรถไฟฟ้าสายสีชมพู ช่วงแคราย - มีนบุรี มีความก้าวหน้าผลการดำเนินงาน งานโยธา 91.74% งานระบบรถไฟฟ้า M&E มีความก้าวหน้า 89.39% ความก้าวหน้าโดยรวม 90.55%
“รัฐบาลได้ส่งเสริมและผลักดันให้ระบบขนส่งทางรางเป็นระบบขนส่งสาธารณะหลัก เพื่อลดปัญหาการจราจรติดขัดในกรุงเทพมหานครและปริมณฑล อีกทั้งเป็นการรองรับการขยายตัวของเมือง และเพิ่มคุณภาพชีวิตของประชาชนให้ดีขึ้น โดยการก่อสร้างรถไฟฟ้าทุกโครงการ รัฐบาลได้กำชับให้มีการตรวจสอบการดำเนินการตามมาตรการป้องกัน และลดผลกระทบสิ่งแวดล้อมของโครงการรถไฟฟ้าสายต่าง ๆ และเร่งรัดการก่อสร้างให้เป็นไปตามแผนงานที่กำหนดไว้ ซึ่งจะสามารถเปิดให้บริการประชาชนได้ในอีกไม่นานนี้ รัฐบาลยังได้เน้นเรื่องการควบคุมสถานที่ก่อสร้างให้มีผลกระทบต่อการจราจรในปัจจุบันให้น้อยที่สุด และคำนึงถึงความปลอดภัยของพี่น้องประชาชนที่สัญจรด้วยเป็นสำคัญ” นายอนุชากล่าว

ที่มา : https://www.thaigov.go.th/news/contents/details/58790