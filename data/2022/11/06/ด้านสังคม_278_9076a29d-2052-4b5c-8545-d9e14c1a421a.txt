รัฐบาลไทย-ข่าวทำเนียบรัฐบาล-รมว.พม. ย้ำเดินหน้าซ่อมบ้านผู้ได้รับผลกระทบจากเหตุความรุนแรงที่ จ.หนองบัวลำภู พร้อมเร่งช่วยเหลือเรื่องอาชีพและทุนการศึกษา


วันอังคารที่ 25 ตุลาคม 2565
รมว.พม. ย้ำเดินหน้าซ่อมบ้านผู้ได้รับผลกระทบจากเหตุความรุนแรงที่ จ.หนองบัวลำภู พร้อมเร่งช่วยเหลือเรื่องอาชีพและทุนการศึกษา
รมว.พม. ย้ำเดินหน้าซ่อมบ้านผู้ได้รับผลกระทบจากเหตุความรุนแรงที่ จ.หนองบัวลำภู พร้อมเร่งช่วยเหลือเรื่องอาชีพและทุนการศึกษา
เมื่อวันที่ 21 ตุลาคม 2565 นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยหลังการประชุมมอบนโยบายการขับเคลื่อนงานของหน่วยงานทีม One Home พม. จังหวัดนครศรีธรรมราช ว่า วันนี้ ตนได้มอบนโยบายตามที่นายกรัฐมนตรี (พลเอกประยุทธ์  จันทร์โอชา) ได้มอบหมายเรื่องการปราบปรามยาเสพติดและปืน โดยการดูแลในพื้นที่ และมีข่าวดีที่ว่า นายกรัฐมนตรี (พลเอกประยุทธ์  จันทร์โอชา) ได้อนุมัติงบประมาณสำหรับซ่อมแซมบ้านสำหรับ 40 ครอบครัวผู้ได้รับผลกระทบจากเหตุความรุนแรงที่จังหวัดหนองบัวลำภู ซึ่งเราจะเร่งดำเนินการให้เสร็จโดยเร็วที่สุด นอกจากนี้ เราจะเข้าไปดูเรื่องการประกอบอาชีพและทุนการศึกษาที่จะต้องเดินหน้าต่อไป เพื่อให้ทุกกลุ่มมีความมั่นใจว่า รัฐบาลได้เอาใจใส่และดูแลอย่างเต็มที่ รวมถึงพี่น้องประชาชนที่ต้องการประกอบอาชีพในพื้นที่ตำบลอุทัยสวรรค์และนากลาง ซึ่งรัฐบาลได้มอบให้เป็นกรณีศึกษาสำหรับการช่วยเหลือครอบครัวในสังคมที่กำลังมีปัญหายาเสพติด ความเปราะบาง และความยากจน นอกจากนั้นแล้วคณะรัฐมนตรียังได้ต่ออายุคณะกรรมการขจัดความยากจนฯ อีก 1 ปี เพื่อเร่งรัดให้ทุกอำเภอ ทุกจังหวัดที่ผู้ว่าราชการจังหวัดเป็นประธานได้ดูแลเอาใจใส่ในการแก้ไขปัญหาความยากจนต่อไป ทั้งนี้ การแก้ไขปัญหาความยากจนเกี่ยวข้องกับกลุ่มเปราะบางที่มีอยู่ 4 ล้านกว่าครัวเรือนที่กระทรวง พม. ต้องเข้าไปดูแลด้วย
นายจุติ กล่าวเพิ่มเติมว่า สำหรับพื้นที่จังหวัดหนองบัวลำภู กระทรวง พม. ได้จัดทีมปฏิบัติการสังคมสงเคราะห์แบ่งออกเป็น 40 ทีม สำหรับ 40 ครอบครัวผู้ได้รับผลกระทบจากเหตุความรุนแรง โดยมีกรมสุขภาพจิต กระทรวงสาธารณสุข เป็นผู้ดูแลทิศทาง  และนอกเหนือจากการดูแลเรื่องสุขภาพจิตแล้ว ยังมีเรื่องศักดิ์ศรีความเป็นมนุษย์ ความห่วงใย การศึกษา ที่อยู่อาศัย และอาชีพ โดยให้สามารถประกอบอาชีพได้อย่างปลอดภัยในตำบล  อีกทั้งมีการร้องเรียนเรื่องการปราบปรามยาเสพติด ซึ่งนายกรัฐมนตรี (พลเอกประยุทธ์  จันทร์โอชา) ได้ประกาศว่า ขอให้ศึกษาจังหวัดหนองบัวลำภูเป็นตัวอย่างของการแก้ไขปัญหายาเสพติดทั้งประเทศเพราะรัฐบาลต้องการเอาจริงเอาจังและปราบปรามให้เด็ดขาด

ที่มา : https://www.thaigov.go.th/news/contents/details/60817