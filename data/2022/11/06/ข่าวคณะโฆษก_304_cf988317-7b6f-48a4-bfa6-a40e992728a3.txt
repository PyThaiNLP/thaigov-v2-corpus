รัฐบาลไทย-ข่าวทำเนียบรัฐบาล-รองโฆษกฯ รัชดาฯ เตือนประชาชนอย่าหลงเชื่อ SMS จากไปรษณีย์ไทย แจ้งเตือนพัสดุตกค้าง ระมัดระวังการหลอกโอนเงินจากมิจฉาชีพ


วันอาทิตย์ที่ 2 ตุลาคม 2565
พิมพ์
รองโฆษกฯ รัชดาฯ เตือนประชาชนอย่าหลงเชื่อ SMS จากไปรษณีย์ไทย แจ้งเตือนพัสดุตกค้าง ระมัดระวังการหลอกโอนเงินจากมิจฉาชีพ
รองโฆษกฯ รัชดาฯ เตือนประชาชนอย่าหลงเชื่อ SMS จากไปรษณีย์ไทย แจ้งเตือนพัสดุตกค้าง ระมัดระวังการหลอกโอนเงินจากมิจฉาชีพ
นางสาวรัชดา ธนาดิเรก รองโฆษกประจำสำนักนายกรัฐมนตรี กล่าวว่า ขณะนี้มีการใช้ช่องทาง SMS ส่งข้อความเท็จ อ้างเป็นข้อความจากบริษัทไปรษณีย์ไทย จำกัด ว่า “Thailandpost : Your Package is still awaiting processing Please confirm Deliver Charges” หรือ “ขณะนี้คุณมีพัสดุตกค้างที่ไม่สามารถจัดส่งได้ กรุณาชำระค่าบริการ” พร้อมแนบลิงก์เพื่อให้ผู้ที่ได้รับ SMS กด เพื่อนำไปสู่การกรอกข้อมูลที่สำคัญ ได้แก่ หมายเลขบัตรเครดิต ชื่อผู้ถือบัตรวันหมดอายุของบัตร และรหัส 3 หลักสุดท้าย (CVC / CVV ที่อยู่ด้านหลังบัตรเครดิต / เอทีเอ็ม พร้อมด้วยจำนวนเงินที่ต้องชำระค่าบริการ และหมายเลขติดตามพัสดุ) จึงขอเตือนประชาชนอย่าหลงเชื่อ จะได้ไม่ตกเป็นเหยื่อถูกหลอกโอนเงิน
นางสาวรัชดาฯ กล่าวเพิ่มเติมว่า กรณีดังกล่าวเป็นกลโกงมิจฉาชีพรูปแบบใหม่ ซึ่งอาศัยช่องทางจากการส่ง SMS แจ้งผู้รับ โดยอ้างว่ามีพัสดุตกค้าง พร้อมค่าบริการที่ต้องชำระ จึงขออย่าไปกดลิงก์ หรือกรอกข้อมูลส่วนตัวใด ๆ เด็ดขาด เนื่องจากเป็นการหลอกโอนเงินจากมิจฉาชีพ ซึ่งทางไปรษณีย์ไทยไม่มีนโยบายในการแจ้งเรียกเก็บค่าดำเนินการใด ๆ ทั้งสิ้นผ่านทาง SMS ทั้งนี้ หากประชาชนพบเห็นการกระทำในลักษณะดังกล่าว หรือ ต้องการสอบถามข้อมูลเพิ่มเติมถึงการติดตามสถานะพัสดุ สามารถติดต่อได้ที่ THP Contact Center 1545, เว็บไซต์บริษัท ไปรษณีย์ไทย จำกัด (www.thailandpost.co.th), ไลน์ออฟฟิเชียล @Thailand Post, เฟซบุ๊ก บริษัท ไปรษณีย์ไทย จำกัด และทวิตเตอร์ @Thailand_Post

ที่มา : https://www.thaigov.go.th/news/contents/details/59922