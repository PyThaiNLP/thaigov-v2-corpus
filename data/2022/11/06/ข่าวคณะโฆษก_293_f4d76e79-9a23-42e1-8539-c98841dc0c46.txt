รัฐบาลไทย-ข่าวทำเนียบรัฐบาล-โฆษกรัฐบาลเผย นายกฯ ติดตามสถานการณ์น้ำท่วมอย่างใกล้ชิด ให้กำลังใจและเห็นใจประชาชนที่เดือดร้อน จากเหตุอุทกภัยในทุกพื้นที่ทั่วประเทศ รัฐบาลพร้อมดูแล ให้ความช่วยเหลือ เยียวยา อย่างครอบคลุม ทั่วถึง โดยเร็วที่สุด


วันศุกร์ที่ 30 กันยายน 2565
พิมพ์
โฆษกรัฐบาลเผย นายกฯ ติดตามสถานการณ์น้ำท่วมอย่างใกล้ชิด ให้กำลังใจและเห็นใจประชาชนที่เดือดร้อน จากเหตุอุทกภัยในทุกพื้นที่ทั่วประเทศ รัฐบาลพร้อมดูแล ให้ความช่วยเหลือ เยียวยา อย่างครอบคลุม ทั่วถึง โดยเร็วที่สุด
โฆษกรัฐบาลเผย นายกฯ ติดตามสถานการณ์น้ำท่วมอย่างใกล้ชิด ให้กำลังใจและเห็นใจประชาชนที่เดือดร้อน จากเหตุอุทกภัยในทุกพื้นที่ทั่วประเทศ รัฐบาลพร้อมดูแล ให้ความช่วยเหลือ เยียวยา อย่างครอบคลุม ทั่วถึง โดยเร็วที่สุด
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า พลเอก ประยุทธ์ จันทร์โอชา นายกรัฐมนตรี และรัฐมนตรีว่าการกระทรวงกลาโหม ให้กำลังใจและเห็นใจประชาชนที่เดือดร้อน จากสถานการณ์พายุโนรู ที่ส่งผลกระทบในหลายพื้นที่ทั่วประเทศ ตั้งแต่ช่วงวันที่ 28 กันยายน 2565 ที่ผ่านมา พร้อมเน้นย้ำให้ทุกหน่วยงานที่เกี่ยวข้อง ดำเนินการให้ความช่วยเหลือประชาชนอย่างต่อเนื่อง
โฆษกประจำสำนักนายกรัฐมนตรีกล่าวเพิ่มเติมว่า กรมอุตุนิยมวิทยาระบุว่า พายุโนรู ได้อ่อนกำลังลงเป็นหย่อมความกดอากาศต่ำกำลังแรงแล้ว อย่างไรก็ตาม ยังพบมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทยมีกำลังแรง ส่งผลทำให้ยังคงมีฝนตกหนักถึงหนักมากบางแห่ง บริเวณภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ จึงขอให้ประชาชนในบริเวณดังกล่าวระวังอันตรายจากฝนตกหนักและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม
“นายกฯ ติดตามสถานการณ์อย่างต่อเนื่อง พร้อมฝากความห่วงใยไปยังประชาชนที่ได้รับผลกระทบและประสบปัญหาอยู่จากสถานการณ์ดังกล่าว รวมทั้งขอขอบคุณไปยังหน่วยงานทุกภาคส่วน จิตอาสา มูลนิธิ ตลอดจนภาคธุรกิจเอกชน ที่ต่างทุ่มเทเสียสละเพื่อประชาชนตลอดระยะเวลาที่ผ่านมา โดยได้เน้นย้ำให้ทุกหน่วยงานที่เกี่ยวข้องดำเนินการอย่างต่อเนื่องจนกว่าสถานการณ์จะคลี่คลาย พร้อมยืนยันความพร้อมของรัฐบาลที่จะดูแล ให้ความช่วยเหลือ และเยียวยาทุกครัวเรือนอย่างรวดเร็ว ทั่วถึง และครอบคลุมมากที่สุด” นายอนุชาฯ กล่าว

ที่มา : https://www.thaigov.go.th/news/contents/details/59882