รัฐบาลไทย-ข่าวทำเนียบรัฐบาล-​นายอานนท์ เหลืองบริบูรณ์ รองปลัดกระทรวงคมนาคม เปิดโครงการสัมมนา


วันพฤหัสบดีที่ 1 กันยายน 2565
​นายอานนท์ เหลืองบริบูรณ์ รองปลัดกระทรวงคมนาคม เปิดโครงการสัมมนา
การจัดฝึกซ้อมแผนบริหารความต่อเนื่อง ประจำปี 2565
นายอานนท์ เหลืองบริบูรณ์ รองปลัดกระทรวงคมนาคม เป็นประธานเปิดโครงการสัมมนาการจัดฝึกซ้อมแผนบริหารความต่อเนื่อง (Business Continuity Plan : BCP) ของสำนักงานปลัดกระทรวงคมนาคมและสำนักงานรัฐมนตรี ประจำปี 2565 โดยมีผู้บริหาร ข้าราชการ และเจ้าหน้าที่ที่เกี่ยวข้องร่วมสัมมนา ในวันที่ 1 กันยายน 2565 ณ อาคารสโมสรและหอประชุมกระทรวงคมนาคม
นายอานนท์ เหลืองบริบูรณ์ กล่าวว่า พระราชกฤษฎีกาว่าด้วยหลักเกณฑ์ และวิธีการบริหารกิจการบ้านเมืองที่ดี พ.ศ. 2546 มาตรา 50 บัญญัติว่า “เพื่อให้การบริหารราชการเป็นไปอย่างมีประสิทธิภาพและคุ้มค่าในเชิงภารกิจของรัฐ โดยความเห็นชอบของคณะรัฐมนตรีกำหนดให้ส่วนราชการต้องปฏิบัติการใดนอกเหนือจากที่กำหนดในราชกฤษฎีกานี้ รวมทั้งกำหนดมาตรการอื่นเพิ่มเติมจากที่บัญญัติไว้ในมาตรา 48 และมาตรา 49 ก็ได้” ดังนั้น อาศัยอำนาจตามความในพระราชกฤษฎีกาดังกล่าว ก.พ.ร. จึงได้เสนอแนวทาง  การดำเนินการเตรียมความพร้อมต่อสภาวะวิกฤตและมาตรการที่เกี่ยวข้องต่อคณะรัฐมนตรี ซึ่งกำหนดให้ทุกส่วนราชการทั้งระดับกรม จังหวัด สถาบันอุดมศึกษา องค์กรปกครองส่วนท้องถิ่น องค์การมหาชน และรัฐวิสาหกิจ ดำเนินการเพื่อสร้างความพร้อมให้แก่หน่วยงานเมื่ออยู่ในสภาวะวิกฤต ซึ่งแผนบริหารความต่อเนื่องจะสามารถตอบสนองต่อการเกิดภาวะฉุกเฉินได้โดยไม่ต้องหยุดชะงักหรือมีอุปสรรค ซึ่งในการดำเนินงานจำเป็นจะต้องมีแผนการกู้คืนระบบหรือแผนการกู้คืนทรัพยากรบุคคลและกระบวนการทำงานเพื่อให้สามารถปฏิบัติงานหรือสามารถให้บริการแก่ประชาชนต่อไปได้
กระทรวงคมนาคมได้ดำเนินการตามหลักการเตรียมความพร้อมในภาวะวิกฤตตามพระราชกฤษฎีกาว่าด้วยหลักเกณฑ์และวิธีการบริหารกิจการบ้านเมืองที่ดี พ.ศ. 2546 คือ การที่ให้ส่วนราชการสามารถนำบทเรียนสถานการณ์ความรุนแรงสำคัญที่ผ่านมา มาปรับกระบวนการทำงานใหม่ โดยเฉพาะในเรื่องการบริการประชาชน เพื่อให้มั่นใจว่าภารกิจหลักของทางราชการ หรืองานบริการประชาชนที่สำคัญสามารถดำเนินงานหรือให้บริการได้อย่างต่อเนื่องไม่สะดุดหยุดลงแม้ว่าจะประสบกับวิกฤต โดยมีกรอบแนวทางการดำเนินการเตรียมพร้อมต่อสภาวะวิกฤต 4 ขั้นตอน ประกอบด้วย การสร้างความรู้ความเข้าใจให้กับส่วนราชการ การเตรียมความพร้อมของส่วนราชการในการจัดทำแผนรองรับการดำเนินภารกิจการให้บริการประชาชนอย่างต่อเนื่อง (Business Continuity Plan) การซักซ้อมแผนและนำไปปฏิบัติได้จริง การส่งเสริมให้มีการบริหารจัดการอย่างยั่งยืน ในสภาวะวิกฤต โดยแนวคิดการบริหารความต่อเนื่องของหน่วยงานภาครัฐคือ การควบคุมดูแลและการป้องกันทรัพยากรที่สำคัญต่อการดำเนินงานหรือการให้บริการ เพื่อประโยชน์สูงสุดสำหรับผู้รับบริการและผู้มีส่วนได้ส่วนเสีย จึงเป็นสิ่งจำเป็นที่หน่วยงานต้องจัดทำแผนความต่อเนื่อง
ทั้งนี้ การจัดโครงการสัมมนาฯ ดังกล่าว จะทำให้บุคลากรของหน่วยงานของ สปค. และ สรค. ได้รับความรู้เรื่องการจัดทำแผนการบริหารความต่อเนื่อง และสามารถนำไปวางแผนการปฏิบัติงาน เพื่อรองรับภาวะฉุกเฉินในกรณีต่าง ๆ ได้อย่างมีประสิทธิภาพทั้งจากการชุมนุม น้ำท่วม ไฟไหม้ และโรคระบาด เพื่อสร้างความพร้อมเมื่ออยู่ในสภาวะวิกฤตให้สามารถปฏิบัติงานหรือให้บริการแก่ประชาชนต่อไปได้ โดยไม่หยุดชะงักหรือมีอุปสรรค

ที่มา : https://www.thaigov.go.th/news/contents/details/58713