รัฐบาลไทย-ข่าวทำเนียบรัฐบาล-อว. ห่วงใยบุคลากรที่ประสบภัยน้ำท่วมจากพายุโนรู มอบ “ดนุช” เลขารัฐมนตรี อว. ลงพื้นที่ติดตามสถานการณ์พร้อมมอบสิ่งของจำเป็น เริ่มที่แรก มหาวิทยาลัยราชภัฏศรีสะเกษ


วันจันทร์ที่ 31 ตุลาคม 2565
อว. ห่วงใยบุคลากรที่ประสบภัยน้ำท่วมจากพายุโนรู มอบ “ดนุช” เลขารัฐมนตรี อว. ลงพื้นที่ติดตามสถานการณ์พร้อมมอบสิ่งของจำเป็น เริ่มที่แรก มหาวิทยาลัยราชภัฏศรีสะเกษ
อว. ห่วงใยบุคลากรที่ประสบภัยน้ำท่วมจากพายุโนรู มอบ “ดนุช” เลขารัฐมนตรี อว. ลงพื้นที่ติดตามสถานการณ์พร้อมมอบสิ่งของจำเป็น เริ่มที่แรก มหาวิทยาลัยราชภัฏศรีสะเกษ
อว. ห่วงใยบุคลากรที่ประสบภัยน้ำท่วมจากพายุโนรู มอบ “ดนุช” เลขารัฐมนตรี อว. ลงพื้นที่ติดตามสถานการณ์พร้อมมอบสิ่งของจำเป็น ในพื้นที่เครือข่ายมหาวิทยาลัยจังหวัดภาคตะวันออกเฉียงเหนือ เริ่มที่แรก มหาวิทยาลัยราชภัฏศรีสะเกษ
ดร.ดนุช ตันเทอดทิตย์ เลขานุการรัฐมนตรีว่าการกระทรวงการอุดมศึกษา วิทยาศาสตร์ วิจัยและนวัตกรรม พร้อมด้วย นางสาวสุณีย์ เลิศเพียรธรรม หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม นางวนิดา บุญนาคค้า ผู้อำนวยการกองส่งเสริมและประสานเพื่อประโยชน์ทางวิทยาศาสตร์ วิจัยและนวัตกรรม (กปว.) และคณะ ลงพื้นที่ติดตามสถานการณ์น้ำท่วมพร้อมมอบสิ่งของให้กับบุคลากร อว. ที่ได้รับความเดือดร้อนจากสถานการณ์น้ำท่วมที่เกิดจากพายุโนรูเคลื่อนผ่านประเทศไทย ที่เครือข่ายมหาวิทยาลัยในพื้นที่จังหวัดภาคตะวันออกเฉียงเหนือ จำนวน 2 จังหวัด คือ จังหวัดศรีสะเกษและจังหวัดมหาสารคาม ระหว่างวันที่ 8-9 ตุลาคม 2565 โดยวันนี้ (8 ตุลาคม 2565) เวลา 18.00 น. ทางคณะได้เดินทางไปที่มหาวิทยาลัยราชภัฏศรีสะเกษ โดยมี ผศ.ดร.สหัสา พลนิล รองอธิการบดี รักษาราชการแทนอธิการบดีมหาวิทยาลัยราชภัฏศรีสะเกษ ให้การต้อนรับ พร้อมรายงานผลกระทบจากสถานการณ์น้ำท่วมในพื้นที่มหาวิทยาลัยราชภัฏศรีสะเกษ ณ อาคารสิริวัณณวรี กีฬาเวศน์ มหาวิทยาลัยราชภัฏศรีสะเกษ
ดร.ดนุชฯ เลขานุการรัฐมนตรีว่าการกระทรวง อว. กล่าวว่า ทางคณะได้เดินทางมาถึงที่มหาวิทยาลัยราชภัฏศรีสะเกษ เมื่อเวลาประมาณ 18.00 น. หลังจากนั้นได้ลงพื้นที่ตรวจเยี่ยมติดตามสถานการณ์น้ำท่วมบริเวณทั่วมหาวิทยาลัย พบว่า จุดที่น้ำท่วมสูงที่สุดคือ เกือบ 4 เมตรที่บริเวณบ้านพักผู้บริหาร บุคลากร และหอพักนักศึกษาทางด้านหลังมหาวิทยาลัยที่ติดกับห้วยสำราญ ซึ่งผมได้แนะนำให้กับทางคณะผู้บริหารมหาวิทยาลัยไว้ว่า ให้นำแผงโซล่าเซลล์มาติดตั้งเพื่อให้ความสว่างทั่วพื้นที่ในยามค่ำคืน หากมีเหตุจำเป็นต้องเดินทางเข้าไปในบริเวณดังกล่าว
สถานการณ์น้ำท่วมที่มหาวิทยาลัยราชภัฏศรีสะเกษเกิดขึ้นหลังจากจบงานรับปริญญาบัตรเมื่อราว ๆ ปลายเดือนกันยายน ซึ่งนับว่าเป็นเหตุการณ์น้ำท่วมน้ำครั้งใหญ่ในรอบ 11 ปี เป็นเหตุการณ์ที่ไม่คาดคิดว่าจะเกิดขึ้นแต่ถือว่าที่นี่ยังมีเวลาที่จะเตรียมการและขนย้ายสิ่งของ ย้ายที่อยู่ได้ทัน ไม่เหมือนที่มหาวิทยาลัยราชภัฏมหาสารคามที่เกิดน้ำท่วมฉับพลัน ไม่เกิน 5 ชั่วโมง ต้องนำเรือมารับนักศึกษาออกจากมหาวิทยาลัย
ในโอกาสนี้ ผมได้นำความห่วงใยจากท่านรัฐมนตรีเอนก ท่านปลัดกระทรวงสิริฤกษ์ และผู้บริหารเจ้าหน้าที่ของ อว. มามอบให้ทุกคน เพื่อเป็นกำลังใจให้กับบุคลากรมหาวิทยาลัยรวมถึงนักศึกษาและผู้ที่ได้รับความเดือดร้อนกับสถานการณ์น้ำท่วมในครั้งนี้ ผมเชื่อว่าทุกคนจะผ่านพ้นสถานการณ์นี้ไปได้อย่างปลอดภัย และผมจะนำข้อมูลรายงานเหตุการณ์ครั้งนี้ไปนำเรียนต่อคณะผู้บริหารกระทรวงทราบเพื่อที่จะหาทางช่วยเหลือเยียวยาในโอกาสต่อไป
ด้าน ผศ.ดร.สหัสาฯ รองอธิการบดี รายงานว่า มหาวิทยาลัยราชภัฏศรีสะเกษ ได้รับผลกระทบจากพายุใต้ฝุ่นโนรูพัดเข้าถล่มประเทศไทย จังหวัดศรีสะเกษ ตั้งแต่วันที่ 29 กันยายน 2565 ทำให้มีปริมาณน้ำจำนวนมาก ผนวกกับปริมาณน้ำในพื้นที่ที่มีอยู่เดิม ทำให้มหาวิทยาลัยได้รับผลกระทบทั่วบริเวณกว่า 535 ไร่ บ้านพักบุคลากรและสนามกีฬาเสียหายทั้งหมด ระบบแอร์ ระบบไฟฟ้า หอพักบางส่วน ผิวจราจรทั้งหมด บริเวณชั้น 1 ทุกอาคารเรียนได้รับผลกระทบ จากสถิติ พบว่า น้ำค่อย ๆ เพิ่มระดับ ขึ้นตั้งแต่ วันที่ 29 กันยายน 2565 วัดระดับน้ำจากโซนบ้านพักอาจารย์ได้ 86 เซนติเมตร – วันที่ 8 ตุลาคม 2565 สูงถึง 250 เซนติเมตร และมีบุคลากรได้รับผลกระทบด้านที่อยู่อาศัย ประมาณ 60 ครัวเรือน โดยส่วนหนึ่งพักอาศัยในพื้นที่ของแต่ละคณะ อาคารสิริวัณณวรี กีฬาเวศน์ และศรีพฤทธาลัยราชภัฏสัมมนาคาร โดยมหาวิทยาลัยได้ดำเนินการในเบื้องต้นดังนี้
1. จัดตั้งคณะกรรมอำนวยการอุทกภัย
2. จัดตั้งศูนย์ช่วยเหลือผู้ประสบภัยมหาวิทยาลัยราชภัฏศรีสะเกษ
3. ออกประกาศ มาตรการช่วยเหลือนักศึกษาเนื่องจากสถานการณ์อุทกภัยจากภัยธรรมชาติ ประจำภาคเรียนที่ 2/2565
4. ออกประกาศ แนวปฏิบัติการจัดการเรียนการสอน ประจำภาคเรียนที่ 2/2565
5. ออกประกาศ มาตรการเตรียมความพร้อมและให้ความช่วยเหลือในช่วงภัยพิบัติกรณีฉุกเฉินอุทกภัย พ.ศ. 2565 สำหรับบุคลากร นักศึกษา กรณีได้รับผลกระทบจากที่อยู่อาศัย กรณีต้องการอพยพ หรือขนย้ายทรัพย์สิน กรณีต้องการอาหาร น้ำดื่ม ยา เวชภัณฑ์ กรณีการเดินทาง มาตรการ งดใช้อาคารเรียนที่สุ่มเสี่ยง และ ให้มีการ Work from Home ได้
และในฐานะเป็นมหาวิทยาลัยเพื่อการพัฒนาท้องถิ่น ได้จัดตั้งโรงทานประกอบอาหารแจกจ่ายผู้ประสบภัยภายในและภายนอกของมหาวิทยาลัย รวมถึงจัดทีมจิตอาสา (นักศึกษา บุคลากร) ช่วยประชาชนขนย้ายสิ่งของตามคำร้องขอ ซึ่งงบประมาณในการดำเนินการเบื้องต้นได้รับจากคณะผู้บริหาร คณาจารย์ คณะกรรมการส่งเสริมกิจการมหาวิทยาลัย และผู้มีจิตศรัทธาบริจาคสิ่งของ เครื่องใช้ ส่งมอบให้ผู้ประสบภัยเบื้องต้นแล้ว ซึ่งหากสถานการณ์มีระดับน้ำที่สูงขึ้นอีกจนไม่สามารถเปิดทำการได้ ทางมหาวิทยาลัยได้เตรียมออกประกาศ สำหรับปิดการเรียนการสอนไว้เป็นที่เรียบร้อยแล้ว
ในเวลาต่อมา ดร.ดนุชฯ เลขานุการรัฐมนตรีว่าการกระทรวง อว. พร้อมด้วย นางสาวสุณีย์ฯ หัวหน้าผู้ตรวจราชการกระทรวง อว. และคณะ ได้มอบสิ่งของให้กับบุคลากร อว. อาทิ ข้าวสาร อาหารแห้ง ยารักษาโรค หน้ากากอนามัย ฯลฯ ทั้งนี้ ได้ร่วมกันประกอบอาหารพร้อมรับประทานร่วมกับบุคลากร โดยในวันที่ 9 ตุลาคม 2565 ทางคณะจะเดินทางไปที่มหาวิทยาลัยราชภัฏสารคามเพื่อให้ความช่วยเหลือเป็นลำดับต่อไป

ที่มา : https://www.thaigov.go.th/news/contents/details/61038