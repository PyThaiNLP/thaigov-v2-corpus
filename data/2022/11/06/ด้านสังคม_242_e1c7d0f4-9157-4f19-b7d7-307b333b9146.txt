รัฐบาลไทย-ข่าวทำเนียบรัฐบาล-ปลัด สธ. เผย เหตุการณ์สารเคมีรั่วไหลใน จ.ระยอง ผู้ได้รับผลกระทบ 13 ราย ส่งรักษาที่รพ.ระยอง อาการปลอดภัยแล้ว


วันจันทร์ที่ 17 ตุลาคม 2565
ปลัด สธ. เผย เหตุการณ์สารเคมีรั่วไหลใน จ.ระยอง ผู้ได้รับผลกระทบ 13 ราย ส่งรักษาที่รพ.ระยอง อาการปลอดภัยแล้ว
ปลัดกระทรวงสาธารณสุข เผย เหตุการณ์สารเคมีรั่วไหลจากโรงงานแห่งหนึ่งในจังหวัดระยอง เบื้องต้นมีผู้ได้รับผลกระทบ 13 ราย มีอาการเวียนศีรษะ คลื่นไส้ บ้านหมุน นำส่งรักษาที่โรงพยาบาลระยอง ขณะนี้อาการดีขึ้น แพทย์จะให้กลับบ้านเย็นนี้
ปลัดกระทรวงสาธารณสุข เผย เหตุการณ์สารเคมีรั่วไหลจากโรงงานแห่งหนึ่งในจังหวัดระยอง เบื้องต้นมีผู้ได้รับผลกระทบ 13 ราย มีอาการเวียนศีรษะ คลื่นไส้ บ้านหมุน นำส่งรักษาที่โรงพยาบาลระยอง ขณะนี้อาการดีขึ้น แพทย์จะให้กลับบ้านเย็นนี้ กำชับให้หน่วยงานในพื้นที่เฝ้าระวังผลกระทบต่อสุขภาพประชาชนต่อเนื่อง
บ่ายวันนี้ (17 ตุลาคม 2565) นายแพทย์โอภาส การย์กวินพงศ์ ปลัดกระทรวงสาธารณสุข ให้สัมภาษณ์ถึงเหตุการณ์สารเคมีรั่วไหลจากโรงงานแห่งหนึ่งในจังหวัดระยอง ว่า ได้รับรายงานเบื้องต้นจากนายแพทย์สาธารณสุขจังหวัดระยอง และสำนักงานป้องกันควบคุมโรคที่ 6 จังหวัดชลบุรี โดยเป็นสาร heavy naphtha UN no. 1255 ที่ค้างอยู่ในท่อ เกิดรั่วไหลขณะที่ผู้รับเหมากำลังปฏิบัติงาน เบื้องต้นมีคนงานได้รับสารพิษจำนวน 13 ราย มีอาการเวียนศีรษะ คลื่นไส้ บ้านหมุน นำส่งรักษาที่โรงพยาบาลระยอง ขณะนี้ทุกรายอาการดีขึ้น แพทย์จะให้กลับบ้านได้เย็นนี้ ส่วนประชาชนที่อยู่โดยรอบยังไม่มีรายงานว่าได้รับผลกระทบ
นายแพทย์โอภาส กล่าวต่อว่า สารเคมีดังกล่าวอยู่ในกลุ่ม hydrocarbon เมื่อเกิดเพลิงไหม้จะทำให้เกิดการระคายเคือง หรือก๊าซพิษทำปฏิกิริยากับน้ำแล้วอาจก่อให้เกิดความร้อนสูง ซึ่งจะเพิ่มความเข้มข้นของไอควันในอากาศเมื่อหายใจเข้าไป หากกลืนกินหรือสัมผัสไอ ฝุ่นหรือสารที่ผิวหนังและตา อาจทำให้เกิดการบาดเจ็บ หรือเกิดแผลไหม้ที่ผิวหนังได้ ซึ่งสำนักงานสาธารณสุขจังหวัดระยองยังคงเฝ้าระวังและติดตามสถานการณ์อย่างใกล้ชิด และประสานสำนักงานป้องกันควบคุมโรคที่ 6 จังหวัดชลบุรี ศูนย์อนามัยที่ 6 ชลบุรี และศูนย์เชี่ยวชาญด้านพิษวิทยา โรงพยาบาลระยอง เฝ้าระวังผลกระทบต่อสุขภาพประชาชน และลงพื้นที่เก็บตัวอย่างสารพิษในสิ่งแวดล้อม พร้อมทั้งให้เจ้าหน้าที่ และ อสม. ลงพื้นที่แนะนำประชาชนรอบ พื้นที่เกิดเหตุด้วย
***************************************** 17 ตุลาคม 2565

ที่มา : https://www.thaigov.go.th/news/contents/details/60531