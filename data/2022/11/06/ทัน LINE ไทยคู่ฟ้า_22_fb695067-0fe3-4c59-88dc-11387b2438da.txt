รัฐบาลไทย-ข่าวทำเนียบรัฐบาล-ปั้นคนรุ่นใหม่เป็น “นักเล่าเรื่อง” เที่ยวชุมชน ยลวิถี โพรโมตของดี โดนใจโลกออนไลน์ ดึงดูดนักท่องเที่ยว สร้างเศรษฐกิจชุมชนเข้มแข็ง


วันจันทร์ที่ 5 กันยายน 2565
ปั้นคนรุ่นใหม่เป็น “นักเล่าเรื่อง” เที่ยวชุมชน ยลวิถี โพรโมตของดี โดนใจโลกออนไลน์ ดึงดูดนักท่องเที่ยว สร้างเศรษฐกิจชุมชนเข้มแข็ง
.....
กระทรวงวัฒนธรรมดำเนินโครงการชุมชนแชมป์เปี้ยน นักเล่าเรื่อง “เที่ยวชุมชน ยลวิถี” โดยร่วมกับภาคเอกชน จัดการฝึกอบรมแก่เยาวชนและประชาชนในหัวข้อ Creative Story Telling พลังของการเล่าเรื่อง เพื่อบอกเล่าวิธีการดึงของดีออกมาเล่าให้ตรงใจคนในโลกออนไลน์ และเนื้อหาความเข้าใจแบบนักทำคอนเทนต์ เช่น ตามหาตัวตนที่ใช่ เข้าใจคนดูของเรา บอกเล่าให้โดน ตลอดจนเทคนิคการสร้างไวรัล มาร์เก็ตติ้ง โดยมีผู้ร่วมโครงการที่ผ่านการคัดเลือกจากสำนักงานวัฒนธรรมจังหวัด จังหวัดละ 3 คน รวม 228 คน ทำคลิปผลงานส่งประกวด ซึ่งจะคัดเลือกเป็นสุดยอดนักเล่าเรื่อง จำนวน 10 คน ไปทำผลงานเผยแพร่ในระดับประเทศ
.
โครงการนี้เป็นการต่อยอดจากโครงการเที่ยวชุมชน ยลวิถี ซึ่งยกระดับชุมชนคุณธรรม รวม 20 ชุมชน ให้มีศักยภาพและความพร้อมด้านการท่องเที่ยวเชิงวัฒนธรรม โดยพัฒนาเยาวชนและประชาชนในพื้นที่ให้สามารถสร้างสื่อออนไลน์ ถ่ายทอดความโดดเด่น ความน่าสนใจ และความภาคภูมิใจ ของชุมชน ดึงดูดให้นักท่องเที่ยวไปเยี่ยมเยือนชุมชนของตน ตลอดจนเป็นแรงบันดาลใจให้คนรุ่นใหม่ในชุมชนร่วมกันขับเคลื่อนการพัฒนาศักยภาพชุมชนของตนเอง สร้างอาชีพ สร้างรายได้ สร้างเศรษฐกิจชุมชนให้เข้มแข็งอย่างยั่งยืน
#ไทยคู่ฟ้า #ร่วมต้านโควิด19
-------------------

ที่มา : https://www.thaigov.go.th/news/contents/details/58867