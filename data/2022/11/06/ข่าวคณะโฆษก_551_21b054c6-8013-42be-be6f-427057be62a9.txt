รัฐบาลไทย-ข่าวทำเนียบรัฐบาล-รองโฆษกฯ น.ส.รัชดาฯ เผยแผนปฏิบัติการด้านการจัดการขยะของประเทศ ฉบับที่ 2 ยกระดับการบริการจัดการขยะมูลฝอยทั่วประเทศ ตั้งแต่ต้นทาง – ปลายทาง ที่ผ่านมายังต่ำกว่าเป้า


วันเสาร์ที่ 5 พฤศจิกายน 2565
พิมพ์
รองโฆษกฯ น.ส.รัชดาฯ เผยแผนปฏิบัติการด้านการจัดการขยะของประเทศ ฉบับที่ 2 ยกระดับการบริการจัดการขยะมูลฝอยทั่วประเทศ ตั้งแต่ต้นทาง – ปลายทาง ที่ผ่านมายังต่ำกว่าเป้า
รองโฆษกฯ น.ส.รัชดาฯ เผยแผนปฏิบัติการด้านการจัดการขยะของประเทศ ฉบับที่ 2 ยกระดับการบริการจัดการขยะมูลฝอยทั่วประเทศ ตั้งแต่ต้นทาง – ปลายทาง ที่ผ่านมายังต่ำกว่าเป้า
นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า รัฐบาลเน้นย้ำการจัดการขยะทั่วประเทศให้ได้ตามเป้าหมายที่ร้อยละ 80 ยกระดับการบริการจัดการขยะมูลฝอย โดยให้ความสำคัญกับการจัดการขยะ ณ ต้นทาง ตามวัฏจักรชีวิตผลิตภัณฑ์ (Product Life Cycle) ครอบคลุมถึงการกำจัดขยะ ณ ปลายทาง เพื่อนำทรัพยากรกลับมาใช้ใหม่ได้อย่างคุ้มค่า ส่งเสริมการบริโภคที่ยั่งยืน สอดคล้องกับแนวคิดเศรษฐกิจ BCG
รองโฆษกประจำสำนักนายกรัฐมนตรีกล่าวว่า แนวทางการจัดการขยะเป็นประเด็นสำคัญที่รัฐบาลให้ความสำคัญอย่างต่อเนื่อง โดยล่าสุดคณะรัฐมนตรีได้รับทราบแผนปฏิบัติการด้านการจัดการขยะของประเทศ ฉบับที่ 2 (พ.ศ. 2565 – 2570) เมื่อวันที่ 1 พฤศจิกายน 2565 ซึ่งแผนปฏิบัติการฯ ฉบับที่ 2 จะเป็นแผนที่ดำเนินการต่อเนื่องจากแผนแม่บทการบริหารจัดการขยะมูลฝอย (พ.ศ. 2559 – 2564) ซึ่งมีผลการดำเนินการ เช่น การจัดการขยะมูลฝอยอย่างถูกต้อง สำเร็จร้อยละ 69 (เป้าหมายร้อยละ 75)  การจัดการของเสียอันตรายชุมชน สำเร็จร้อยละ 22 (เป้าหมายร้อยละ 30) และการจัดการมูลฝอยติดเชื้อ สำเร็จร้อยละ 90.85 (เป้าหมายร้อยละ 100) ซึ่งส่วนใหญ่ยังไม่บรรลุตามเป้าหมายที่กำหนด จากปัญหาและข้อจำกัดต่าง ๆ เช่น สถานที่กำจัดขยะมูลฝอยชุมชนของรัฐและเอกชนส่วนใหญ่ไม่ถูกต้องตามหลักวิชาการ ระบบติดตาม กำกับและควบคุมการดำเนินงานของสถานที่กำจัดขยะมูลฝอยยังไม่ทั่วถึงและเพียงพอ รวมถึงกฎหมายในการจัดการขยะมูลฝอยในปัจจุบันไม่สามารถกำกับดูแลให้องค์กรปกครองส่วนท้องถิ่น (อปท.) ดำเนินการอย่างถูกต้องตามหลักวิชาการ ดังนั้น แผนปฏิบัติการฯ ฉบับที่ 2 จึงเน้นการจัดลำดับความสำคัญของการจัดการขยะรูปแบบใหม่และการบริหารจัดการขยะให้มีประสิทธิภาพมากยิ่งขึ้น
โดยแผนปฏิบัติฯ ฉบับที่ 2 มีเป้าหมายที่สำคัญ เช่น ขยะมูลฝอยชุมชนได้รับการจัดการอย่างถูกต้อง ร้อยละ 80, ของเสียอันตรายชุมชมได้รับการจัดการอย่างถูกต้อง ร้อยละ 50 และมูลฝอยติดเชื้อได้รับการจัดการอย่างถูกต้อง ร้อยละ100 ซึ่งทั้งหมดจะเป็นการจัดการที่ครอบคลุมทั้งการจัดการขยะพลาสติก ขยะบรรจุภัณฑ์ ขยะอาหาร ขยะมูลฝอยชุมชน ของเสียอันตรายชุมชน ซากผลิตภัณฑ์เครื่องใช้ไฟฟ้าและอุปกรณ์อิเล็กทรอนิกส์ มูลฝอยติดเชื้อ และกากอุตสาหกรรมที่เป็นอันตราย ให้ความสำคัญกับการจัดการ ณ ต้นทาง ตามวัฏจักรชีวิตผลิตภัณฑ์เพื่อป้องกันการเกิดขยะ ตั้งแต่การออกแบบการผลิตภัณฑ์ที่เป็นมิตรกับสิ่งแวดล้อม (Eco Design) ส่งเสริมการบริโภคที่ยั่งยืนโดยเลือกใช้สินค้าหรือผลิตภัณฑ์ที่เป็นมิตรต่อสิ่งแวดล้อม สามารถใช้ซ้ำและเรียกคืนกลับไปรีไซเคิล มีระบบการคัดแยก ณ แหล่งกำเนิด เพื่อให้มีการนำทรัพยากรกลับคืนจากของเสียให้มากที่สุดทั้งในรูปแบบวัสดุรีไซเคิล (Material recovery) และพลังงาน (Energy recovery) เพื่อให้เหลือขยะที่ต้องกำจัดให้น้อยที่สุด (Final disposal)
“รัฐบาลมุ่งแก้ไขปัญหาการจัดการขยะอย่างต่อเนื่อง โดยคำนึงถึงการใช้ทรัพยากรทุกประเภทให้คุ้มค่าและเกิดประโยชน์สูงสุด ซึ่งต้องบูรณาการการทำงานร่วมกันทั้งภาครัฐ ภาคเอกชน และภาคประชาชน คำนึงถึง ขยะ ว่าคือทรัพยากรที่สามารถนำกลับมาใช้ใหม่ได้ และการกำจัดขยะต้องไม่เกิดผลกระทบต่อประชาชนและสิ่งแวดล้อม สอดคล้องกับสิ่งที่นายกรัฐมนตรีได้เน้นย้ำไว้ในงานประชุม Global Compact Network Thailand Forum (GCNT 2022) ที่ผ่านมาว่า ทุกภาคส่วนของสังคมต้องมีส่วนร่วม โดยอาศัยการเปลี่ยนผ่านสู่พลังงานสะอาด จัดการทรัพยากรให้คุ้มค่า ลดและบริหารจัดการของเสีย ไปจนถึงการส่งเสริมการค้าและการลงทุนที่คำนึงถึงสิ่งแวดล้อมให้สามารถเติบโตได้อย่างยั่งยืน” นางสาวรัชดาฯ กล่าว

ที่มา : https://www.thaigov.go.th/news/contents/details/61288