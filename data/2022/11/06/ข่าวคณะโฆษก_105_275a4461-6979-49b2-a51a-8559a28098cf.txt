รัฐบาลไทย-ข่าวทำเนียบรัฐบาล-ประกันสังคมต่อยอดนโยบายรัฐบาลดิจิทัล ยกระดับการบริการ จ่ายเงินทดแทนกรณีเจ็บป่วย คลอดบุตร ทุพพลภาพ ตาย ว่างงาน ผ่านระบบพร้อมเพย์  เริ่ม 12 กันยายนนี้


วันเสาร์ที่ 10 กันยายน 2565
พิมพ์
ประกันสังคมต่อยอดนโยบายรัฐบาลดิจิทัล ยกระดับการบริการ จ่ายเงินทดแทนกรณีเจ็บป่วย คลอดบุตร ทุพพลภาพ ตาย ว่างงาน ผ่านระบบพร้อมเพย์  เริ่ม 12 กันยายนนี้
รองโฆษกรัฐบาลเผยประกันสังคมต่อยอดนโยบายรัฐบาลดิจิทัล ยกระดับการบริการ จ่ายเงินทดแทนกรณีเจ็บป่วย คลอดบุตร ทุพพลภาพ ตาย ว่างงาน ผ่านระบบพร้อมเพย์  เริ่ม 12 กันยายนนี้
วันนี้ (10 ก.ย.65) นางสาวรัชดา ธนาดิเรก รองโฆษกประจำสำนักนายกรัฐมนตรี เปิดเผยว่า ปัจจุบันจำนวนผู้ใช้อินเทอร์เน็ตผ่านอุปกรณ์สื่อสารเคลื่อนที่อยู่ในระดับสูง ทำให้สัดส่วนของการดำเนินธุรกรรมผ่านช่องทางออนไลน์การชำระค่าสินค้าและบริการ  รวมถึงการรับบริการจากภาครัฐมีสัดส่วนที่เพิ่มขึ้น สอดคล้องกับเป้าหมายของรัฐบาลที่มุ่งส่งเสริมและสนับสนุนบูรณาการทำงานของหน่วยงานภาครัฐให้สามารถการเปิดเผยข้อมูลภาครัฐผ่านเทคโนโลยีดิจิทัล โดยหลายๆ หน่วยงานได้ขับเคลื่อนนโยบายรัฐบาลดิจิทัลจนเกิดผลเป็นรูปธรรม สร้างความพึงพอใจต่อประชาชนผู้มาใช้บริการ
นางสาวรัขดาฯ กล่าวว่า สำนักงานประกันสังคม เป็นอีกหน่วยงานหนึ่ง ที่ตอบสนองนโยบายรัฐบาล ยกระดับการให้บริการเพิ่มช่องทางการจ่ายเงินประโยชน์ทดแทนกองทุนประกันสังคม กรณีเจ็บป่วย คลอดบุตร ทุพพลภาพ ตาย และว่างงาน ให้กับผู้ประกันตนมาตรา 33 มาตรา 39 และผู้มีสิทธิผ่านระบบพร้อมเพย์  เริ่มตั้งแต่วันที่ 12 กันยายน 2565 เป็นต้นไป เพื่อเพิ่มความสะดวกรวดเร็ว โปร่งใส และลดความผิดพลาด
"ผู้ประกันตนไม่ต้องยื่นสำเนาหน้าบัญชีเงินฝากธนาคารกับสำนักงานประกันสังคมในการขอรับประโยชน์ทดแทน แต่ต้องลงทะเบียนพร้อมเพย์ด้วยเลขบัตรประจำตัวประชาชนกับธนาคารที่ผู้ประกันตนเปิดบัญชีไว้ได้ทุกธนาคาร ทั้งนี้ ผู้ประกันตนสามารถยื่นเอกสารขอรับประโยชน์ทดแทนได้ที่ สำนักงานประกันสังคมทุกจังหวัด สอบถามข้อมูลเพิ่มเติมโทร.1506 ตลอด 24 ชั่วโมง " นางสาวรัชดาฯ กล่าว
—————-

ที่มา : https://www.thaigov.go.th/news/contents/details/59077