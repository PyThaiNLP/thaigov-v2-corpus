รัฐบาลไทย-ข่าวทำเนียบรัฐบาล-​รัฐบาลติดตามสถานการณ์และเฝ้าระวังสถานการณ์พายุโนรูอย่างใกล้ชิด เตรียมพร้อมรับมืออย่างเต็มที่ ประชาสัมพันธ์ให้ประชาชนรับทราบถึงสถานการณ์ ตลอดจนดูแลช่วยเหลือประชาชนที่ได้รับผลกระทบ


วันพฤหัสบดีที่ 29 กันยายน 2565
พิมพ์
​รัฐบาลติดตามสถานการณ์และเฝ้าระวังสถานการณ์พายุโนรูอย่างใกล้ชิด เตรียมพร้อมรับมืออย่างเต็มที่ ประชาสัมพันธ์ให้ประชาชนรับทราบถึงสถานการณ์ ตลอดจนดูแลช่วยเหลือประชาชนที่ได้รับผลกระทบ
​รัฐบาลติดตามสถานการณ์และเฝ้าระวังสถานการณ์พายุโนรูอย่างใกล้ชิด เตรียมพร้อมรับมืออย่างเต็มที่ ประชาสัมพันธ์ให้ประชาชนรับทราบถึงสถานการณ์ ตลอดจนดูแลช่วยเหลือประชาชนที่ได้รับผลกระทบ
วันนี้ (29 กันยายน 2565) นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยถึงสถานการณ์ล่าสุดของพายุโนรู โดยเมื่อเวลา 11.00 น. ของวันนี้ (29 กันยายน 2565) พายุดีเปรสชัน “โนรู” มีศูนย์กลางอยู่บริเวณอำเภอ จตุรพักตรพิมาน จ.ร้อยเอ็ด โดยกำลังเคลื่อนตัวทางทิศตะวันตกค่อนทางเหนือเล็กน้อยอย่างช้าๆ คาดว่าจะอ่อนกำลังลงเป็นหย่อมความกดอากาศต่ากำลังแรง ในระยะต่อไป ประกอบกับมรสุมตะวันตกเฉียงใต้ที่พัดปกคลุมทะเลอันดามัน ภาคใต้ และอ่าวไทยมีกำลังแรง ส่งผลทำให้มีฝนตกหนัก หลายพื้นที่ และมีฝนตกหนักมากบางแห่งบริเวณภาคเหนือ ภาคตะวันออกเฉียงเหนือ ภาคกลาง รวมทั้งกรุงเทพมหานครและปริมณฑล ภาคตะวันออก และภาคใต้ โดยมีลมแรงในภาคตะวันออกเฉียงเหนือ และภาคกลาง
ทั้งนี้ แต่ละจังหวัดได้เตรียมพร้อมรับมืออย่างเต็มที่ พร้อมกับมีการประชาสัมพันธ์ให้ประชาชนรับทราบถึงสถานการณ์ เพื่อให้เกิดการตื่นตัว รวมทั้งได้เตรียมอุปกรณ์อพยพชาวบ้าน รวมถึงสัตว์เลี้ยงต่าง ๆ ในขณะที่ กรมชลประทานก็ได้เตรียมทั้งเครื่องสูบน้ำ-ผลักดันน้ำ ติดตั้งเพิ่มเร่งระบายน้ำ และรถอาหาร เพื่อช่วยบรรเทาความเดือดร้อนประชาชนผู้ที่ได้รับผลกระทบ นอกจากนี้ หน่วยงานที่เกี่ยวข้องได้ลงพื้นที่สำรวจผลกระทบและความเดือดร้อนของประชาชน หลังจากน้ำท่วมพื้นที่การเกษตร และพื้นที่โดยรอบเป็นวงกว้าง ซึ่งเบื้องต้นแต่ละพื้นที่ก็ได้สำรวจและรายงานความเสียหายและผลกระทบที่เกิดขึ้นไปยังทางจังหวัดเพื่อให้การช่วยเหลือด้วยแล้ว
ขอให้ประชาชนในบริเวณที่ได้รับผลกระทบระมัดระวังอันตรายจากฝนตกหนักถึงหนักมากและฝนที่ตกสะสม ซึ่งอาจทำให้เกิดน้ำท่วมฉับพลันและน้ำป่าไหลหลาก โดยเฉพาะพื้นที่ลาดเชิงเขาใกล้ทางน้ำไหลผ่านและพื้นที่ลุ่ม สำหรับประชาชนที่อาศัยบริเวณชายฝั่งให้ระวังอันตรายจากคลื่นที่ซัดเข้าหาฝั่งไว้ด้วย ทั้งนี้ ทุกหน่วยงานที่เกี่ยวข้องยังคงเฝ้าระวังป้องกัน ดูแล ให้การช่วยเหลือประชาชนโดยเฉพาะในพื้นที่เสี่ยงภัยอย่างต่อเนื่อง

ที่มา : https://www.thaigov.go.th/news/contents/details/59817