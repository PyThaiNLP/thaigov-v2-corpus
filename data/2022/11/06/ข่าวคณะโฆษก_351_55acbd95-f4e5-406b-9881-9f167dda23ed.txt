รัฐบาลไทย-ข่าวทำเนียบรัฐบาล-กรมอุตุฯ แจง "พายุเนสาท จะก่อตัว 12 ต.ค. และกระทบทุกภาคของไทย" เป็นข้อมูลเท็จ


วันศุกร์ที่ 7 ตุลาคม 2565
พิมพ์
กรมอุตุฯ แจง "พายุเนสาท จะก่อตัว 12 ต.ค. และกระทบทุกภาคของไทย" เป็นข้อมูลเท็จ
กรมอุตุฯ แจง "พายุเนสาท จะก่อตัว 12 ต.ค. และกระทบทุกภาคของไทย" เป็นข้อมูลเท็จ
วันที่ 7 ตุลาคม 2565 นางสาวรัชดา ธนาดิเรก รองโฆษกประจำสำนักนายกรัฐมนตรี กล่าวถึงข่าวลือพายุลูกถัดไป “เนสาท” กำลังจะก่อตัวในวันที่ 12 ต.ค. ซึ่งจะกระทบทุกภาคของประเทศ โดยภาคอีสานจะได้รับผลกระทบหนักสุด ข้อมูลดังกล่าวไม่ได้มาจากกรมอุตุนิยมวิทยา และเป็นข้อความที่มาจากบุคคลที่ไม่มีหน้าที่รับผิดชอบหรือหน่วยงานที่แจ้งเตือนภัยธรรมชาติโดยตรง อาจทำให้เกิดความเข้าใจที่ความคลาดเคลื่อน
กรมอุตุนิยมวิทยาได้แจ้งว่า จากการติดตามและคาดการณ์ในช่วงวันที่ 9 - 12 ต.ค. 65 จะมีมวลอากาศเย็นกำลังปานกลางจากจีนจะแผ่ลงมาปกคลุมประเทศไทยตอนบนและทะเลจีนใต้  จากนั้นอุณหภูมิจะลดลง 1-3 องศาเซลเซียส กับมีลมแรงในภาคตะวันออกเฉียงเหนือ ซึ่งอากาศเย็นดังกล่าวเป็นอุปสรรคต่อการพัฒนาตัวของพายุ แต่บริเวณยังคงมีฝนตกหนักกับลมกระโชกแรงบางแห่งในระยะแรก หรือหากมีกำลังแรงขึ้นเป็นพายุ แต่โอกาสที่จะเคลื่อนตัวเข้าสู่ประเทศไทยและมีผลกระทบนั้นมีน้อยมาก และอาจจะอ่อนกำลังลงและสลายตัวก่อนขึ้นฝั่งประเทศเวียดนามได้
ในกรณีที่มีการเปลี่ยนแปลงของสภาพอากาศร้ายแรงเกิดขึ้น กรมอุตุนิยมวิทยาจะออกประกาศเตือนอย่างเป็นทางการ โดยหากมีพายุหมุนเขตร้อนเกิดขึ้นในมหาสมุทรแปซิฟิกหรือทะเลจีนใต้และมีแนวโน้มว่าจะเข้าสู่ประเทศไทยหรือส่งผลกระทบต่อประเทศไทย จะประกาศเตือนล่วงหน้าอย่างน้อย 3 วัน

ที่มา : https://www.thaigov.go.th/news/contents/details/60169