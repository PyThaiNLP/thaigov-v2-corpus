รัฐบาลไทย-ข่าวทำเนียบรัฐบาล-กระทรวงการคลังชี้แจงประเด็นข้อวิจารณ์ ลงทะเบียนคนจนรอบใหม่เดือดร้อน ซ้ำเติมประชาชนทั้งเสียค่าเดินทาง รอตรวจเอกสารซ้ำ แนะให้คนรวยลงทะเบียนแทน


วันศุกร์ที่ 9 กันยายน 2565
พิมพ์
กระทรวงการคลังชี้แจงประเด็นข้อวิจารณ์ ลงทะเบียนคนจนรอบใหม่เดือดร้อน ซ้ำเติมประชาชนทั้งเสียค่าเดินทาง รอตรวจเอกสารซ้ำ แนะให้คนรวยลงทะเบียนแทน
กรณีมีผู้ให้ข่าวเกี่ยวกับโครงการลงทะเบียนเพื่อบัตรสวัสดิการแห่งรัฐรอบใหม่ เกี่ยวกับขั้นตอนและปริมาณคนที่ไม่สอดรับกับบุคลากรที่มีอยู่ เนื่องจากการลงทะเบียนบัตรคนจนที่เป็นคนยากไร้จะต้องเดินทางมาลงทะเบียนเอง ซึ่งเป็นอุปสรรคและก่อให้เกิดค่าใช้จ่าย
กรณีมีผู้ให้ข่าวเกี่ยวกับโครงการลงทะเบียนเพื่อบัตรสวัสดิการแห่งรัฐรอบใหม่ เกี่ยวกับขั้นตอนและปริมาณคนที่ไม่สอดรับกับบุคลากรที่มีอยู่ เนื่องจากการลงทะเบียนบัตรคนจนที่เป็นคนยากไร้จะต้องเดินทางมาลงทะเบียนเอง ซึ่งเป็นอุปสรรคและก่อให้เกิดค่าใช้จ่ายเป็นการซ้ำเติมผู้มีรายได้น้อยที่มาลงทะเบียน แนะนำให้มีการจ่ายค่าตอบแทนในการเดินทาง และเปิดให้ลงทะเบียนคนรวยแทน เนื่องจากคนรวยไม่เดือดร้อนเรื่องค่าเดินทาง
คำชี้แจง :
โครงการลงทะเบียนเพื่อสวัสดิการแห่งรัฐ (โครงการฯ) ปี 2565 เปิดให้ประชาชนที่สนใจสามารถลงทะเบียนได้ 2 ช่องทาง คือ 1) ลงทะเบียนผ่านเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ได้ตั้งแต่เวลา 6.00 น. ถึง 23.00 น. ของทุกวัน หรือ 2) ลงทะเบียนผ่านหน่วยงานรับลงทะเบียนทั้ง 7 หน่วยงาน ได้แก่ สาขาของธนาคารเพื่อการเกษตรและสหกรณ์การเกษตร (ธ.ก.ส.) ธนาคารออมสิน ธนาคารกรุงไทย จำกัด (มหาชน) (ธนาคารกรุงไทยฯ) สำนักงานคลังจังหวัดทั้ง 76 จังหวัดทั่วประเทศ สังกัดกรมบัญชีกลาง ที่ว่าการอำเภอทั้ง 878 อำเภอทั่วประเทศ ภายใต้กระทรวงมหาดไทย สำนักงานเขตกรุงเทพมหานคร ทั้ง 50 เขต และศาลาว่าการเมืองพัทยา เมืองพัทยา รวมหน่วยงานรับลงทะเบียนกว่า 7,000 จุด ทั่วประเทศ โดยสามารถลงทะเบียนได้ตามวันและเวลาทำการของแต่ละหน่วยงาน ตั้งแต่วันที่ 5 กันยายน 2565 จนถึงวันที่ 19 ตุลาคม 2565 เช่นเดียวกัน
การเปิดรับลงทะเบียนในครั้งนี้ กระทรวงการคลังได้อำนวยความสะดวกให้แก่ประชาชนที่เป็นผู้มีรายได้น้อยให้สามารถเข้าถึงการลงทะเบียนได้สะดวกที่สุด โดยการเปิดให้ประชาชนสามารถลงทะเบียนผ่านเว็บไซต์ถ้าเป็นคนโสดหรือไม่มีครอบครัวสามารถดำเนินการลงทะเบียนให้แล้วเสร็จได้โดยไม่ต้องเดินทางไปหน่วยงานรับลงทะเบียน กรณีมีครอบครัวสามารถลงทะเบียนผ่านเว็บไซต์ได้เช่นเดียวกัน แต่เมื่อลงทะเบียนผ่านเว็บไซต์เสร็จสมบูรณ์แล้วจะต้องพิมพ์แบบฟอร์มลงทะเบียนที่มีข้อมูลครบถ้วนแล้ว พร้อมทั้งลงลายมือชื่อในเอกสารให้ครบถ้วนทั้งผู้ลงทะเบียนและสมาชิกในครอบครัว เพื่อนำไปยื่น ณ หน่วยงานรับลงทะเบียน ซึ่งจะต้องแสดงบัตรประจำตัวประชาชนตัวจริงของผู้ลงทะเบียน รวมถึงสำเนาบัตรประจำตัวประชาชนของคู่สมรสและบุตรพร้อมลงลายมือชื่อในกรณีที่คู่สมรสและบุตรที่ไม่ได้เดินทางมาแสดงตัวที่หน่วยงานรับลงทะเบียนด้วย อย่างไรก็ดี ในกรณีคู่สมรสและบุตรของผู้ลงทะเบียนเดินทางมาแสดงตัว ณ หน่วยงานรับลงทะเบียนพร้อมแสดงบัตรประจำตัวประชาชนก็ไม่จำเป็นต้องใช้สำเนาบัตรประจำตัวประชาชนของคู่สมรสและบุตรของผู้ลงทะเบียน
การลงทะเบียนรอบนี้ได้จัดให้มีผู้ช่วยอำนวยความสะดวกในการรับลงทะเบียนตามจุดรับลงทะเบียน โดยจะต้องเป็นผู้ที่มีภูมิลำเนาอยู่ในพื้นที่ หรือพื้นที่ใกล้เคียง เพื่อความคุ้นเคยกับผู้ลงทะเบียนและสามารถเดินทางได้อย่างสะดวก นอกจากนี้ กระทรวงการคลังมีความร่วมมือกับกระทรวงการพัฒนาสังคมและความมั่นคงของมนุษย์ในการขอความอนุเคราะห์ให้ความช่วยเหลือและอำนวยความสะดวกแก่กลุ่มเปราะบางในพื้นที่ นอกจากนั้น ยังขอให้หน่วยงานรับลงทะเบียนต่าง ๆ จัดหน่วยลงทะเบียนเคลื่อนที่ไปรับลงทะเบียนประชาชนในจุดที่ห่างไกล เพื่อลดภาระการเดินทางของประชาชนอีกทางหนึ่งด้วย
โดยหลังจากลงทะเบียนลงทะเบียนเสร็จเรียบร้อยแล้ว ผู้ลงทะเบียนสามารถ “ตรวจสอบสถานะการลงทะเบียน” ด้วยตนเองผ่านทางเว็บไซต์ https://บัตรสวัสดิการแห่งรัฐ.mof.go.th หรือ https://welfare.mof.go.th ทุกวันศุกร์ของสัปดาห์ถัดไป โดยเริ่มตั้งแต่วันที่ 16 กันยายน 2565 เป็นต้นไป หากตรวจสอบแล้ว พบว่า “สถานะการลงทะเบียนสมบูรณ์" ให้ผู้ลงทะเบียนรอผลการตรวจสอบคุณสมบัติได้ในช่วงเดือนมกราคม 2566 โดยกระทรวงการคลังจะแจ้งวันประกาศผลให้ทราบอีกครั้ง หากผู้ลงทะเบียนพบว่า “สถานะการลงทะเบียนไม่สมบูรณ์" เนื่องจากข้อมูลของผู้ลงทะเบียนหรือข้อมูลสมาชิกในครอบครัวไม่ตรงตามฐานข้อมูลกรมการปกครอง กรณีที่ผู้ลงทะเบียนไม่มีครอบครัวและลงทะเบียนผ่านทางเว็บไซต์สามารถติดต่อขอแก้ไขข้อมูลได้ ณ หน่วยงานรับลงทะเบียนที่สะดวก กรณีผู้ลงทะเบียนที่มีครอบครัวสามารถติดต่อขอแก้ไขข้อมูลได้ ณ หน่วยงานรับลงทะเบียนที่ผู้ลงทะเบียนได้ยื่นแบบฟอร์มลงทะเบียนได้ยื่นแบบฟอร์มไว้
โดยนายพรชัย  ฐีระเวช ผู้อำนวยการสำนักงานเศรษฐกิจการคลัง ในฐานะโฆษกกระทรวงการคลัง

ที่มา : https://www.thaigov.go.th/news/contents/details/59038