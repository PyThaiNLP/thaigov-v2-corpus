รัฐบาลไทย-ข่าวทำเนียบรัฐบาล-กรมสรรพากรแจ้งเตือนภัยมิจฉาชีพหลอกให้กดลิงค์ปลอม ย้ำไม่มีนโยบายให้ทำธุรกรรมภาษีทางไลน์ในทุกกรณี


วันศุกร์ที่ 16 กันยายน 2565
พิมพ์
กรมสรรพากรแจ้งเตือนภัยมิจฉาชีพหลอกให้กดลิงค์ปลอม ย้ำไม่มีนโยบายให้ทำธุรกรรมภาษีทางไลน์ในทุกกรณี
ขณะนี้มีกลุ่มมิจฉาชีพแอบอ้างเป็นเจ้าหน้าที่กรมสรรพากรโทรศัพท์หลอกลวงผู้เสียภาษีในกรณีต่างๆ ขณะนี้มีกลุ่มมิจฉาชีพแอบอ้างเป็นเจ้าหน้าที่กรมสรรพากรโทรศัพท์หลอกลวงผู้เสียภาษีในกรณีต่างๆ เช่น อ้างว่าจะคืนภาษีให้ อ้างว่าเป็นหนี้ภาษีอากรค้างกรมสรรพากร
นางสมหมาย ศิริอุดมเศรษฐ ที่ปรึกษาด้านยุทธศาสตร์การจัดเก็บภาษี (กลุ่มธุรกิจพลังงาน) ในฐานะโฆษกกรมสรรพากร เปิดเผยว่า “ขณะนี้มีกลุ่มมิจฉาชีพแอบอ้างเป็นเจ้าหน้าที่กรมสรรพากรโทรศัพท์หลอกลวงผู้เสียภาษีในกรณีต่างๆ เช่น อ้างว่าจะคืนภาษีให้ อ้างว่าเป็นหนี้ภาษีอากรค้างกรมสรรพากร หรือในเรื่องอื่นๆ โดยมีเงื่อนไขให้กดลิงค์ปลอมตามที่ส่งให้ทาง Application Line หรือให้แจ้งรหัส OTP 6 หลัก โดยอ้างว่าจะดำเนินการให้ กรมสรรพากรขอแจ้งเตือนให้ผู้เสียภาษีและประชาชนทราบว่ากรมสรรพากรไม่มีการใช้ Application Line ในการติดต่อเพื่อให้ผู้เสียภาษีและประชาชนทำธุรกรรมด้านภาษีในทุกกรณี  ทั้งการแจ้งคืนภาษีหรือการตรวจสอบ การติดตามหนี้ภาษีอากรค้าง จึงขอให้ผู้เสียภาษีและประชาชน โปรดอย่าหลงเชื่อและทำตามคำกล่าวอ้างเป็นอันขาดเพราะอาจทำให้ท่านได้รับความเสียหายต้องสูญเสียทรัพย์สินได้”
โฆษกกรมสรรพากร กล่าวเพิ่มเติมว่า “ในขณะนี้เป็นช่วงเวลาการยื่นแบบแสดงรายการภาษีเงินได้บุคคลธรรมดาครึ่งปี (ภ.ง.ด.94) สำหรับปีภาษี 2565 เพื่อเป็นการเพิ่มประสิทธิภาพในการติดตามผู้มีเงินได้ ซึ่งยังไม่เคยยื่นแบบฯ รวมทั้งผู้ที่อยู่นอกระบบให้เข้ามาอยู่ในระบบภาษี กรมสรรพากรจึงได้จัดส่งจดหมายในรูปแบบการแจ้งเตือนให้ผู้มีเงินได้ยื่นแบบและชำระภาษีให้ถูกต้องภายในวันที่ 30 กันยายน 2565 หรือหากยื่นแบบฯ ผ่านอินเทอร์เน็ตที่เว็บไซด์ www.rd.go.th ได้ถึงวันที่ 10 ตุลาคม 2565 สำหรับท่านที่ได้รับจดหมายแจ้งเตือน หากมีข้อสงสัยสามารถสอบถามเพิ่มเติมกับเจ้าหน้าที่สรรพากรได้ตามเบอร์โทรศัพท์ในหนังสือแจ้งเตือนดังกล่าว”
หากมีข้อสงสัยสอบถามข้อมูลเพิ่มเติมได้ที่สำนักงานสรรพากรทุกแห่งทั่วประเทศ หรือ ศูนย์สารนิเทศสรรพากร (RD Intelligence Center) โทร. 1161

ที่มา : https://www.thaigov.go.th/news/contents/details/59351