รัฐบาลไทย-ข่าวทำเนียบรัฐบาล-นายกฯ ตรวจติดตามการทำงานเครื่องสูบน้ำแรงดันสูงระยะไกล เร่งระบายน้ำบึงหนองโคตร จ.ขอนแก่น ลดผลกระทบพื้นที่เศรษฐกิจและพื้นที่ที่ได้รับผลกระทบ ขอประชาชนเชื่อมั่นการทำงาน


วันอังคารที่ 4 ตุลาคม 2565
พิมพ์
นายกฯ ตรวจติดตามการทำงานเครื่องสูบน้ำแรงดันสูงระยะไกล เร่งระบายน้ำบึงหนองโคตร จ.ขอนแก่น ลดผลกระทบพื้นที่เศรษฐกิจและพื้นที่ที่ได้รับผลกระทบ ขอประชาชนเชื่อมั่นการทำงาน
นายกฯ ตรวจติดตามการทำงานเครื่องสูบน้ำแรงดันสูงระยะไกล เร่งระบายน้ำบึงหนองโคตร จ.ขอนแก่น ลดผลกระทบพื้นที่เศรษฐกิจและพื้นที่ที่ได้รับผลกระทบ ขอประชาชนเชื่อมั่นการทำงาน ย้ำรัฐบาลพร้อมดูแลช่วยเหลือเยียวยาประชาชนทุกพื้นที่
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี เผยว่า วันนี้ (4 ตุลาคม 2565) เวลา 10.40 น. พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหม ลงพื้นที่ตรวจติดตามสถานการณ์น้ำท่วมในพื้นที่จังหวัดขอนแก่น ตรวจเยี่ยมการปฏิบัติงานของเจ้าหน้าที่ เพื่อให้กำลังใจหน่วยงานที่ปฏิบัติงานในพื้นที่ พร้อมตรวจระบบการทำงานของเครื่องสูบน้ำแรงดันสูงระยะไกล 4 กิโลเมตร ณ บึงหนองโคตร ต.บ้านเป็ด อ.เมืองขอนแก่น จ.ขอนแก่น ซึ่งบึงหนองโคตรเป็นแก้มลิงขนาดใหญ่สำหรับการแก้ปัญหาน้ำท่วมและภัยแล้งในพื้นที่จังหวัดขอนแก่น มีพื้นที่ 700 ไร่ สามารถรองรับน้ำได้ 7 ล้านลูกบาศก์เมตร โดยขณะนี้บึงหนองโคตรเป็นแก้มลิงที่รองรับน้ำจากหลายพื้นที่ของจังหวัดขอนแก่นและเต็มศักยภาพแล้ว จึงต้องเร่งระบายน้ำให้ไหลไปลงแม่น้ำชีเพื่อเร่งสูบน้ำที่รอระบายออกจากเขตพื้นที่เศรษฐกิจเมือง และพื้นที่อื่น ๆ ที่ได้รับผลกระทบโดยเร็ว เพื่อบรรเทาความเดือดร้อนให้กับประชาชนในพื้นที่ หลังจากได้รับผลกระทบจากร่องมรสุมพาดผ่านในเดือนกรกฎาคมที่ผ่านมา และพายุโนรู ช่วง 28 กันยายน – 2 ตุลาคม 2565 ส่งผลให้เกิดน้ำท่วมขังในหลายพื้นที่ รวมทั้งในพื้นที่เศรษฐกิจซึ่งได้รับผลกระทบเช่นกัน ทั้งบ้านเรือนรอบบึงหนองโคตร บึงทุ่งสร้าง ลำห้วยพระคือ ในเขตเทศบาลนครขอนแก่น เทศบาลบ้านเป็ด เทศบาตำบลพระลับ เทศบาลตำบลเมืองเก่า และเทศบาลท่าพระ
ทั้งนี้ จังหวัดขอนแก่นได้มีมาตรการเตรียมรับมืออุทกภัย และเร่งระบายน้ำในเขตพื้นที่เศรษฐกิจ โดยจัดตั้งศูนย์บัญชาการเหตุการณ์ระดับจังหวัด ระดับอำเภอและองค์กรปกครองส่วนท้องถิ่น โดยศูนย์บัญชาการเหตุการณ์ระดับจังหวัดขอนแก่น เพื่ออำนวยการ สั่งการ และประสานการปฏิบัติ อำเภอและหน่วยงานที่เกี่ยวข้อง รวมทั้งเพิ่มประสิทธิภาพการระบายน้ำ โดยให้ทุกอำเภอและท้องถิ่นพื้นที่เสี่ยงภัยขุดลอกคูคลอง ดูดโคลนท่อระบายน้ำ กำจัดสิ่งกีดขวางทางน้ำ พร้อมกำหนดมาตรการพร่องน้ำและระบายน้ำในพื้นที่ตั้งแต่กรกฎาคม โดยติดตั้งเครื่องสูบน้ำ รวม 22 เครื่อง แบ่งเป็น เขตเศรษฐกิจ 15 เครื่อง เขตปลายน้ำ 7 เครื่อง และประตูระบายน้ำ D8 ซึ่งสามารถระบายน้ำวันละ 5 ล้าน ลบ.ม./วัน
นายกรัฐมนตรี ได้ตรวจติดตามสถานการณ์น้ำริมตลิ่งบริเวณบึงหนองโคตร พร้อมกล่าวแสดงความห่วงใยประชาชนที่พักอาศัยบริเวณโดยรอบดังกล่าว ย้ำว่ารัฐบาลทำงานอย่างเต็มที่ และพร้อมดูแลช่วยเหลือเยียวยาประชาชนในทุกพื้นที่ ขอประชาชนเชื่อมั่นในการทำงานของรัฐบาลและเจ้าหน้าที่ทุกฝ่ายที่เกี่ยวข้องในการแก้ไขปัญหาเพื่อบรรเทาความเดือดร้อนของประชาชนที่ได้รับผลกระทบจากสถานการณ์อุทกภัยที่เกิดขึ้น
..........................

ที่มา : https://www.thaigov.go.th/news/contents/details/60024