รัฐบาลไทย-ข่าวทำเนียบรัฐบาล-รองนายกฯ พล.อ.ประวิตร เป็นประธานพิธี “บจธ. มอบสิทธิ มอบสุข ในที่ดินทำกินฯ ตามนโยบายการจัดที่ดินทำกินให้ชุมชน” มุ่งแก้ปัญหาความเหลื่อมล้ำ เพื่อการใช้ประโยชน์ในที่ดินอย่างเต็มศักยภาพ


วันจันทร์ที่ 12 กันยายน 2565
พิมพ์
รองนายกฯ พล.อ.ประวิตร เป็นประธานพิธี “บจธ. มอบสิทธิ มอบสุข ในที่ดินทำกินฯ ตามนโยบายการจัดที่ดินทำกินให้ชุมชน” มุ่งแก้ปัญหาความเหลื่อมล้ำ เพื่อการใช้ประโยชน์ในที่ดินอย่างเต็มศักยภาพ
รองนายกฯ พล.อ.ประวิตร เป็นประธานพิธี “บจธ. มอบสิทธิ มอบสุข ในที่ดินทำกินฯ ตามนโยบายการจัดที่ดินทำกินให้ชุมชน” มุ่งแก้ปัญหาความเหลื่อมล้ำ เพื่อการใช้ประโยชน์ในที่ดินอย่างเต็มศักยภาพ ส่งเสริมเกษตรกรให้พึ่งพาตนเองได้อย่างมั่นคงและยั่งยืนตามนโยบายรัฐบาล
นางสาวทิพานัน ศิริชนะ รองโฆษกประจำสำนักนายกรัฐมนตรี เปิดเผยว่า วันนี้ (12 กันยายน 2565) เวลา 10.40 น. ณ วิสาหกิจชุมชนศาสตร์พระราชาบ้านมั่นคงเมืองแม่สอด ตำบลแม่ปะ อำเภอแม่สอด จังหวัดตาก พลเอก ประวิตร วงษ์สุวรรณ รองนายกรัฐมนตรี รักษาราชการแทนนายกรัฐมนตรี เป็นประธานในพิธี “บจธ. มอบสิทธิ มอบสุข ในที่ดินทำกิน และมอบหนังสืออนุญาตให้เข้าทำประโยชน์หรืออยู่อาศัยภายในเขตป่าสงวนแห่งชาติ ตามนโยบายการจัดที่ดินทำกินให้ชุมชน (คทช.)” โดยมี นายชัยวุฒิ ธนาคมานุสรณ์ รัฐมนตรีว่าการกระทรวงดิจิทัลเพื่อเศรษฐกิจและสังคม นายสันติ พร้อมพัฒน์ รัฐมนตรีช่วยว่าการกระทรวงการคลัง นายสมชัย กิจเจริญรุ่งโรจน์ ผู้ว่าราชการจังหวัดตาก พล.ต.อ.เฉลิมเกียรติ ศรีวรขาน ประธานกรรมการสถาบันบริหารจัดการธนาคารที่ดิน พร้อมด้วย คณะผู้บริหารสถาบันบริหารจัดการธนาคารที่ดิน หัวหน้าส่วนราชการ ข้าราชการ และประชาชนในพื้นที่ เข้าร่วม
รองนายกรัฐมนตรีกล่าวว่า รัฐบาลได้เล็งเห็นความสำคัญในการช่วยเหลือพี่น้องเกษตรกรและผู้ยากจนเรื่องที่ดินทำกินมาโดยตลอด และได้ดำเนินการผ่านโครงการหน่วยงานต่าง ๆ ของรัฐเช่น สถาบันบริหารจัดการธนาคารที่ดิน สำนักงานคณะกรรมการนโยบายที่ดินแห่งชาติ ซึ่งเป็นหน่วยงานที่ได้รับมอบหมายให้ดำเนินการในภารกิจการกระจายถือครองที่ดินอย่างเป็นธรรมและยั่งยืน ภายใต้การดูแลของพลเอก ประยุทธ์ จันทร์โอชา และได้แก้ปัญหาเรื่องที่ดินทำกิน ที่อยู่ที่อาศัยและป้องกันการสูญเสียสิทธิ์ในที่ดินจากการจำนอง การขายฝาก เพื่อให้เกษตรกรยังคงมีสิทธิ์ในที่ดินทำกินของตนเอง ตลอดจนส่งเสริมการใช้ประโยชน์ที่ดินอย่างเต็มศักยภาพในการพัฒนาประเทศอย่างยั่งยืน เพื่อให้ประชาชนมีที่อยู่อาศัยที่ทำกิน มีความเป็นอยู่ที่ดีขึ้น
รองนายกรัฐมนตรีกล่าวต่อไปว่า การมีส่วนร่วมของหน่วยงานภาครัฐ ภาคประชาชน และภาคประชาสังคม นำมาซึ่งความร่วมมือกันในการแก้ปัญหา สะท้อนถึงการแก้ปัญหาโดยยึดมิติทางสังคมเป็นหลัก ไม่ใช่มิติด้านการเงินการธนาคาร โดยหน่วยงานต่าง ๆ ทุกกระทรวง ทบวง กรม บูรณาการทำงานร่วมกันเพื่อแก้ปัญหาที่ดินในภาพรวมของทั้งประเทศ อย่างเป็นธรรมและยั่งยืน รวมทั้งในการปฏิบัติหน้าที่ของข้าราชการทุกคนต้องทำงานเพื่อประชาชน เพื่อบรรเทาความเดือดร้อนของประชาชนให้ประชาชนมีความเป็นอยู่ที่ดีขึ้น ไม่เป็นนายของประชาชน เพื่อเป็นแรงสนับสนุนให้รัฐบาลในการพัฒนาประเทศให้มั่นคง มั่งคั่ง ยั่งยืนตลอดไป
เสร็จแล้ว รองนายกรัฐมนตรี มอบป้ายสัญลักษณ์แทนสิทธิในที่ดินให้แก่ตัวแทนวิสาหกิจชุมชนฯจากนั้น มอบหนังสืออนุญาตให้เข้าทำประโยชน์หรืออยู่อาศัยในเขตป่าสงวนแห่งชาติให้กับผู้ว่าราชการจังหวัดตาก จำนวน 5 ป่า ประกอบด้วย 1) ป่าช่องแคบและป่าแม่โกนเกน 2) ป่าแม่ละเมา 3) ป่าแม่สอด 4) ป่าท่าสองยาง และ 5) ป่าแม่ระกา เนื้อที่รวม 49,349 ไร่ 92 ตารางวา พร้อมทั้งมอบสมุดประจำตัวผู้ได้รับการคัดเลือกให้ทำกินในชุมชนตามนโยบายรัฐบาลในพื้นที่จังหวัดตาก ให้กับประชาชนในพื้นที่ป่าช่องแคบและป่าแม่โกนเกน จำนวน 1,231 เล่ม โดยมีผู้แทนประชาชน จำนวน 5 ราย เป็นตัวแทนรับมอบ ทั้งนี้ ก่อนเดินทางกลับ รองนายกรัฐมนตรีเดินทักทายผู้ร่วมงาน ตัวแทนชาวบ้านกลุ่มวิสาหกิจชุมชน และเยี่ยมชมร้านค้าจำหน่ายผลผลิตเกษตรในพื้นที่ พร้อมขึ้นรถชมแปลงเกษตรของเกษตรกรในพื้นที่
---------------

ที่มา : https://www.thaigov.go.th/news/contents/details/59133