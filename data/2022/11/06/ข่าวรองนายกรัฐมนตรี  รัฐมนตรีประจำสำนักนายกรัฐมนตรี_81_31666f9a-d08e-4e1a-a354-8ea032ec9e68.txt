รัฐบาลไทย-ข่าวทำเนียบรัฐบาล-รมต.อนุชา ร่วมรำลึกวีรชนจาก "เหตุการณ์ 14 ตุลา" ชี้เป็นเหตุการณ์สำคัญ สะท้อนความสามัคคีของประชาชนต่อบทบาทการเมืองไทย 


วันศุกร์ที่ 14 ตุลาคม 2565
พิมพ์
รมต.อนุชา ร่วมรำลึกวีรชนจาก "เหตุการณ์ 14 ตุลา" ชี้เป็นเหตุการณ์สำคัญ สะท้อนความสามัคคีของประชาชนต่อบทบาทการเมืองไทย
รมต.อนุชา ร่วมรำลึกวีรชนจาก "เหตุการณ์ 14 ตุลา" ชี้เป็นเหตุการณ์สำคัญ สะท้อนความสามัคคีของประชาชนต่อบทบาทการเมืองไทย
วันนี้ (14 ตุลาคม 2565) ณ อนุสรณ์สถาน 14 ตุลา (แยกคอกวัว) ถ.ราชดำเนินกลาง กรุงเทพฯ นายอนุชา นาคาศัย รัฐมนตรีประจำสำนักนายกรัฐมนตรี ได้รับมอบหมายจาก พลเอก ประยุทธ์  จันทร์โอชา นายกรัฐมนตรี ให้เป็นประธานในพิธีวางพวงมาลาเพื่อรำลึกถึงวีรชน 14 ตุลา ประจำปี 2565 โดยมีผู้แทนจากองค์กรทางการเมือง อาทิ สภาผู้แทนราษฎร คณะกรรมการสิทธิมนุษยชนแห่งชาติ มหาวิทยาลัยธรรมศาสตร์ องค์กรภาคประชาชนและญาติผู้เสียชีวิตจากเหตุการณ์ 14 ตุลา เข้าร่วม
รัฐมนตรีประจำสำนักนายกรัฐมนตรี กล่าวว่า เหตุการณ์ 14 ตุลา เป็นเหตุการณ์สำคัญทางประวัติศาสตร์การเมืองไทย ที่สะท้อนถึงเจตนารมณ์ของประชาชนคนไทยที่รักและหวงแหนประชาธิปไตย ว่าเป็นสิ่งที่สำคัญอย่างยิ่งในการนำพาประเทศของเราให้พัฒนาเพื่อสันติสุข ซึ่งประชาธิปไตยเป็นอุดมการณ์อันสำคัญ เป็นระบอบการปกครองที่ประชาชนมีส่วนร่วมของประชาชน สิทธิ เสรีภาพ เสมอภาค และภราดรภาพ การครบรอบ 49 ปีเหตุการณ์ 14 ตุลา ถือเป็นโอกาสที่เราทั้งหลายจะได้ระลึกเหตุการณ์สำคัญดังกล่าว ว่าทำอย่างไรเราจะใช้สิทธิ เสรีภาพที่เป็นอยู่ขณะนี้ให้เกิดประโยชน์ต่อการพัฒนาประชาธิปไตยและประเทศชาติให้ยั่งยืน เพื่อร่วมขับเคลื่อนภารกิจสำคัญที่คนรุ่นเราหรือรุ่นต่อไปต้องช่วยกันผลักดัน ให้ประชาชนมีคุณภาพชีวิตที่ดี มีส่วนร่วม มีบทบาทในการร่วมคิดร่วมสร้าง ตัดสินใจกำหนดนโยบายเพื่อความเจริญก้าวหน้า  และเพื่อประโยชน์สุขของสังคม
.
"ขอรำลึกถึงวีรกรรมในเหตุการณ์ 14 ตุลา 2516 และขอสืบสานเจตนาอันแน่วแน่  ในการส่งเสริมประชาธิปไตยอันแท้จริงไปสู่ประโยชน์สุขของประชาชนทุกคน" รัฐมนตรีประจำสำนักนายกรัฐมนตรี กล่าว

ที่มา : https://www.thaigov.go.th/news/contents/details/60441