รัฐบาลไทย-ข่าวทำเนียบรัฐบาล-รัฐบาลยินดี ความร่วมมือระหว่างสองภูมิภาค EU และ ASEAN ด้านความยั่งยืน ก้าวหน้าไปอีกขั้น ตอกย้ำความเป็นหุ้นส่วนทางยุทธศาสตร์ระหว่างกัน


วันเสาร์ที่ 1 ตุลาคม 2565
พิมพ์
รัฐบาลยินดี ความร่วมมือระหว่างสองภูมิภาค EU และ ASEAN ด้านความยั่งยืน ก้าวหน้าไปอีกขั้น ตอกย้ำความเป็นหุ้นส่วนทางยุทธศาสตร์ระหว่างกัน
รัฐบาลยินดี ความร่วมมือระหว่างสองภูมิภาค EU และ ASEAN ด้านความยั่งยืน ก้าวหน้าไปอีกขั้น ตอกย้ำความเป็นหุ้นส่วนทางยุทธศาสตร์ระหว่างกัน
นายอนุชา บูรพชัยศรี รองเลขาธิการนายกรัฐมนตรีฝ่ายการเมือง ปฏิบัติหน้าที่โฆษกประจำสำนักนายกรัฐมนตรี กล่าวว่า สมาคมประชาชาติแห่งเอเชียตะวันออกเฉียงใต้ (ASEAN) และสหภาพยุโรป (EU) ร่วมเปิดตัวสำนักงานเลขาธิการ “ASEAN Circular Economy (CE) Stakeholder Platform ที่กรุงเทพฯ ประเทศไทย เพื่อสนับสนุนภูมิภาคอาเซียนให้เกิดการบริโภคและการผลิตที่ยั่งยืน และเร่งการเปลี่ยนผ่านสู่เศรษฐกิจหมุนเวียน
โฆษกประจำสำนักนายกรัฐมนตรี เปิดเผยว่าสำนักงานดังกล่าวจะเป็นเวทีสำหรับการแบ่งปันความรู้ และกลไกการเจรจา ที่ทุกภาคส่วนสามารถแบ่งปันแนวปฏิบัติที่ดี ประเมินโอกาส และอุปสรรคต่อการเปลี่ยนแปลงไปสู่การปฏิบัติแบบหมุนเวียนมากยิ่งขึ้นในภูมิภาคอาเซียน นอกจากนี้ ความร่วมมือในการเปิดสำนักงานดังกล่าวยังช่วยกระชับความเป็นหุ้นส่วนทางยุทธศาสตร์ (strategic partnership) ระหว่างสหภาพยุโรปและอาเซียน โดยการมีส่วนสนับสนุนเป้าหมายร่วมกันของทั้งสองภูมิภาคในการเร่งดำเนินการเพื่อบรรลุเป้าหมายการพัฒนาที่ยั่งยืน SDGs 12 ว่าด้วยการบริโภคและการผลิตที่ยั่งยืน
โดยสำนักงานดังกล่าวจะเป็นเครื่องมือ ที่จะช่วยเร่งการประยุกต์แนวทางปฏิบัติที่เป็นเลิศอย่างเป็นระบบสำหรับเศรษฐกิจหมุนเวียนในภูมิภาค ด้วยความร่วมมือของประเทศสมาชิกอาเซียนและพันธมิตร เช่น สหภาพยุโรป ก็จะสามารถใช้ประโยชน์จากความสามารถที่จำเป็นในการขับเคลื่อนเศรษฐกิจหมุนเวียนของภูมิภาคให้เดินหน้าอย่างยั่งยืนร่วมกันได้
“ASEAN และ EU ถือเป็นสองภูมิภาคที่มีการรวมตัวขั้นสูง และถือเป็นโอกาสที่ดีในการสร้างศักยภาพจากการเรียนรู้ประสบการณ์และแนวทางปฏิบัติของกันและกัน ซึ่งหากคำนึงถึงความท้าทายในปัจจุบันที่โลกกำลังเผชิญ และจะต้องเผชิญร่วมกันในอนาคต การจัดตั้งสำนักงานดังกล่าวจะช่วยขับเคลื่อนการดำเนินการให้เห็นผลสำเร็จเป็นรูปธรรมได้อย่างรอบด้าน ทั้งการรักษา และอนุรักษ์สิ่งแวดล้อมอย่างยั่งยืน เร่งขับเคลื่อนเปลี่ยนผ่านสู่ระบบเศรษฐกิจหมุนเวียน” นายอนุชา ฯ กล่าว

ที่มา : https://www.thaigov.go.th/news/contents/details/59901