รัฐบาลไทย-ข่าวทำเนียบรัฐบาล-ปลัดมหาดไทย เผยความคืบหน้าการจับกุมผู้ค้ายาเสพติดในหลายพื้นที่ ย้ำชัดกระทรวงมหาดไทย เดินหน้า Re X-Ray "กวาดบ้านให้กับตัวเอง" และมุ่งมั่นทำสงครามกับยาเสพติดทุกชนิด


วันเสาร์ที่ 22 ตุลาคม 2565
พิมพ์
ปลัดมหาดไทย เผยความคืบหน้าการจับกุมผู้ค้ายาเสพติดในหลายพื้นที่ ย้ำชัดกระทรวงมหาดไทย เดินหน้า Re X-Ray "กวาดบ้านให้กับตัวเอง" และมุ่งมั่นทำสงครามกับยาเสพติดทุกชนิด
ปลัดมหาดไทย เผยความคืบหน้าการจับกุมผู้ค้ายาเสพติดในหลายพื้นที่ ย้ำชัดกระทรวงมหาดไทย เดินหน้า Re X-Ray "กวาดบ้านให้กับตัวเอง" และมุ่งมั่นทำสงครามกับยาเสพติดทุกชนิด
เมื่อวันที่ 21 ต.ค. 65 นายสุทธิพงษ์ จุลเจริญ ปลัดกระทรวงมหาดไทย เปิดเผยถึงการดำเนินการป้องกันและปราบปรามยาเสพติดที่ผ่าน ซึ่งในหลายพื้นที่มีการดำเนินการอย่างเข้มข้น อาทิ กรณีเจ้าหน้าที่ฝ่ายปกครองอำเภอเมือง จังหวัดสมุทรปราการ ได้รับเรื่องร้องเรียนผ่านศูนย์ดำรงธรรมจากชาวบ้านว่า มีพระลูกวัดชื่อดังแห่งหนึ่ง ตำบลท้ายบ้าน มีพฤติกรรมมั่วสุม เสพสารเสพติด จึงได้นำกำลังบุกมาตรวจค้น และตรวจปัสสาวะพระสงฆ์ภายในวัดดังกล่าว จำนวน 38 รูป พบว่ามีพระลูกวัดปัสสาวะสีม่วง จำนวน 6 รูป และฆราวาสอีก 1 คน เจ้าหน้าที่จึงนำพระ 6 รูป ส่งให้เจ้าอาวาสวัดทำการสึก ก่อนนำตัวทั้งหมดส่งดำเนินคดีตามกฎหมาย และเข้าสู่กระบวนการบำบัดต่อไป ซึ่งเป็นตัวอย่างของการดำเนินการขยายผลเพื่อแจ้งเบาะแสผู้กระทำความผิดในคดียาเสพติดผ่านศูนย์ดำรงธรรม อีกทั้งกระทรวงมหาดไทยยังคงเฝ้าระวังสถานบริการและสถานประกอบการที่คล้ายสถานบริการอย่างต่อเนื่อง โดยการออกตรวจพื้นที่ต่าง ๆ ยกตัวอย่างเช่น การออกตรวจในพื้นที่อำเภอเมืองพิษณุโลก จำนวน 9 ร้าน ผลการตรวจพบการกระทำผิด จำนวน 1 ร้าน ซึ่งพบว่ามีการยินยอมหรือปล่อยปละละเลยให้ผู้ที่มีอายุต่ำกว่ายี่สิบปีบริบูรณ์เข้าไปใช้บริการ จำนวน 6 คน และขายเครื่องดื่มแอลกอฮอล์แก่ผู้มีอายุต่ำกว่ายี่สิบปีบริบูรณ์ ซึ่งอำเภอเมืองพิษณุโลกจะได้รายงานให้ผู้ว่าราชการจังหวัดพิษณุโลก พิจารณาสั่งปิดและห้ามมิให้มีการเปิดสถานประกอบการดังกล่าวเป็นเวลา 5 ปี ต่อไป นอกจากนี้ ทุกพื้นที่ยังเดินหน้า Re X-Ray "กวาดบ้านให้กับตัวเอง" อย่างต่อเนื่องโดยการตรวจหาสารเสพติดในปัสสาวะบุคลากรในสังกัดโดยไม่แจ้งล่วงหน้า เช่น จังหวัดระยอง แพร่ และจังหวัดตรัง เป็นต้น
นอกจากนี้ นายสุทธิพงษ์ จุลเจริญ ปลัดกระทรวงมหาดไทย ยังได้กล่าวถึงมิติด้านการจับกุมและปราบปรามผู้กระทำความผิดที่เกี่ยวข้องกับยาเสพติด โดยเน้นย้ำว่ากระทรวงมหาดไทยยังคงดำเนินการอย่างจริงจังและต่อเนื่อง ทั้งรายใหญ่และผู้ค้ารายย่อยในพื้นที่ของจังหวัดต่าง ๆ ทั่วประเทศ ซึ่งมีตัวอย่างผลการปฏิบัติในวันนี้ ได้แก่
1. เมื่อวันที่ 19 ตุลาคม 2565 จังหวัดชุมพร ภายใต้การอำนายการของ นายวิสาห์ พูลศิริรัตน์ ผู้ว่าราชการจังหวัดชุมพร นายสมพร ปัจฉิมเพ็ชร รองผู้ว่าราชการจังหวัดชุมพร ว่าที่ร้อยโท สมชาย เรืองจันทร์ ปลัดจังหวัดชุมพร นำโดย นายฐิติวัชร บุญกิจ นายอำเภอท่าแซะ นายสราวุฒิ พรหมขุนทอง ปลัดอำเภอ พร้อมด้วย สมาชิก อส.อ.ท่าแซะที่ 3 ร่วมกับ ร.ท.พิชาญ ฤทธิสุนทร จ.ส.ต.ณัฐพงษ์ จันทรเพ็ง ได้จับกุมผู้กระทำความผิดกฎหมายยาเสพติด จำนวน 1 ราย และจับกุมตรวจยึด 1 รายการ เป็นของกลางยาบ้าร่วม 2,000 เม็ด อาวุธปืน จำนวน 2 กระบอก เครื่องกระสุนปืนลูกซอง จำนวน 6 นัด และเครื่องกระสุนลูกโม่ ขนาด .38 จำนวน 5 นัด จึงนำตัวผู้ถูกจับ และของกลางที่ทำการตรวจยึด ส่งพนักงานสอบสวน สภ.สลุย เพื่อดำเนินคดีตามกฎหมายต่อไป
2. เมื่อวันที่ 19 ตุลาคม 2565 จังหวัดบุรีรัมย์ ภายใต้อำนวยการของ นายถาวร บุญศรี นายอำเภอหนองหงส์ พ.ต.อ.หิรัณยสุทธิ์ อินทร์ใย ผกก สภ.หนองหงส์ มอบหมายให้เจ้าหน้าที่ตำรวจ สภ.หนองหงส์ เเละเจ้าหน้าที่ฝ่ายปกครองอำเภอหนองหงส์ นำโดย พ.ต.ท.สรคม ราชประโคน รอง ผกก.สส.สภ.หนองหงส์ พ.ต.ต.อำนาจ หนองหาญ สว.สส.ฯ พร้อมชุดสืบสวนและสายตรวจ 191 เจ้าหน้าที่ฝ่ายปกครองอำเภอหนองหงส์ นำโดย น.ส.สุนันทา ละเอียด ปลัดอำเภอหัวหน้ากลุ่มงานบริหารงานปกครอง นายโรจนินทร์ บวรฐิติชัยรัฐ ปลัดอำเภอฝ่ายความมั่นคง พร้อมด้วย สมาชิก อส.อ.หนองหงส์ ที่ 16 ร่วมจับกุมผู้ต้องหา จำนวน 5 คน 4 คดี พร้อมของกลางยาบ้า จำนวน 383 เม็ด อาวุธปืน (ปืนแก๊ป) ไม่มีใบอนุญาต 1 กระบอก ก่อนนำส่ง สภ.หนองหงส์ เพื่อดำเนินคดีตามกฎหมายต่อไป
3. เมื่อวันที่ 20 ตุลาคม 2565 จังหวัดศรีสะเกษ ชุดปฏิบัติการ 238 พิทักษ์นครลำดวน ภายใต้การอำนวยการของ นายสำรวย เกษกุล รอง ผวจ.ศรีสะเกษ รักษาราชการแทน ผวจ.ศรีสะเกษ ได้สืบสวนทราบว่าจะมีกลุ่มขบวนการยาบ้านำเอายาบ้าเข้ามาในพื้นที่ จ.ศรีสะเกษ เจ้าหน้าที่จึงเร่งสกัดรถยนต์ต้องสงสัยดังกล่าว จากการตรวจสอบบุคคลในรถยนต์ ผลการตรวจสอบพบผู้ต้องหาเป็นชายไทย จำนวน 3 คน พร้อมของกลางยาบ้าอยู่ในกระสอบปุ๋ยสีเขียว จำนวน 17 มัด หรือประมาณ 34,000 เม็ด จึงได้จับกุมตัวชายทั้ง 3 คนเอาไว้ ก่อนนำตัวผู้ต้องหาและของกลางไปที่ สภ.กันทรลักษ์ เพื่อดำเนินคดีตามกฎหมายต่อไป
4. เมื่อวันที่ 21 ตุลาคม 2565 จังหวัดกาฬสินธุ์ ภายใต้การอำนวยการของนายศุภศิษย์ กอเจริญยศ รองผู้ว่าราชการจังหวัดกาฬสินธุ์ รักษาการผู้ว่าราชการจังหวัดกาฬสินธุ์ นายธนภัทร ณ ระนอง ปลัดจังหวัดกาฬสินธุ์ พล.ต.ต.สุวรรณ์ เชี่ยวนาวินธวัช ผบ.ก.ภจว.กาฬสินธุ์ พ.ต.อ.พงษ์ศักดิ์ วีระศิริ ผกก.สภ.หนองกุงศรี สั่งการให้ชุดสืบสวน สภ.หนองกุงศรี ปิดล้อมตรวจค้นเพื่อระดมกวาดล้างยาเสพติด ซึ่งสามารถจับกุมตัวผู้กระทำความผิดได้ 3 ราย 2 คดี พร้อมของกลางยาบ้า จำนวน 5,394 เม็ด จึงนำตัวส่ง สภ.หนองกุงศรี เพื่อดำเนินคดีตามกฎหมายต่อไป
5. เมื่อวันที่ 21 ตุลาคม 2565 จังหวัดนครศรีธรรมราช นายอภินันท์ เผือกผ่อง ผู้ว่าราชการจังหวัดนครศรีธรรมราช ร่วมกับ พล.ต.ต.ถาวร แสงฤทธิ์ รอง ผบช.ภ.8 และ พล.ต.ต.สมชาย ซื่อต่อตระกูล ผบก.ภ.จว.นครศรีธรรมราช แถลงผลงานการจับกุมอาวุธปืนและยาเสพติด ระหว่าง 10-20 ตุลาคม 2565 โดยสามารถจับกุมอาวุธปืน 55 คดี ผู้ต้องหา 54 คน อาวุธปืน 44 กระบอก กระสุน 267 นัด และจับกุมยาเสพติด 350 คดี ผู้ต้องหา 353 คน ยาบ้า 430,780 เม็ด ยาไอซ์ 47.92 กรัม จับกุมบุคคลตามหมายจับ 38 หมาย ผู้ต้องหา 38 คน ติดตั้งป้ายประชาสัมพันธ์แจ้งเบาะแสยาเสพติด 14 ป้าย ตรวจปัสสาวะหาสารเสพติดในเจ้าหน้าที่ของรัฐ จำนวน 2,559 ราย
ปลัดกระทรวงมหาดไทย กล่าวทิ้งท้ายว่า นอกจากนี้ ยังมีการรายงานการตรวจค้นและจับกุมผู้ค้ารายย่อยจากอีกหลายพื้นที่ อาทิ อำเภอท่าหลวง จังหวัดลพบุรี อำเภอเมืองชัยภูมิ จังหวัดชัยภูมิ อำเภอไชยปราการ จังหวัดเชียงใหม่ และอำเภอปลายพระยา จังหวัดกระบี่ เป็นต้น ซึ่งกระทรวงมหาดไทยได้กำชับให้ทุกพื้นที่เฝ้าระวังการกระทำความผิดทุกรูปแบบ หากสามารถจับกุมผู้ต้องหาที่เกี่ยวข้องกับคดียาเสพติดให้เร่งทำการขยายผล รวมถึงประสานหน่วยงานที่เกี่ยวข้องเพื่อระดมสรรพกำลังในการดำเนินการป้องกันแก้ไขปัญหาการแพร่ระบาดของยาเสพติดในทุกพื้นที่ อีกทั้งยังให้ทุกจังหวัด และอำเภอ รวมถึงภาคีเครือข่าย ช่วยประชาสัมพันธ์ช่องทางการเเจ้งเบาะเเส หรือการร้องเรียนที่สายด่วนศูนย์ดำรงธรรม 1567 โทรฟรี ตลอด 24 ชั่วโมง หากพบเห็นการกระทำความความผิด หรือบุคคลที่มีพฤติกรรมอาจก่อให้เกิดภัยแก่สังคมให้รีบเเจ้งทันที เพื่อจะได้ดำเนินการตามข้อร้องเรียนอย่างเร่งด่วนต่อไป ทั้งนี้ ขอให้เชื่อมั่นในการปฏิบัติงานของเจ้าหน้าที่ในการป้องกันเเละเเก้ไขปัญหายาเสพติด ตามนโยบายในการประกาศสงครามกับยาเสพติดของกระทรวงมหาดไทย ซึ่งพร้อมทำหน้าที่อย่างจริงจังในทุกรูปแบบ เพื่อนำมาซึ่งความสงบสุขของพี่น้องประชาชนคนไทยอย่างยั่งยืนสืบไป

ที่มา : https://www.thaigov.go.th/news/contents/details/60754