รัฐบาลไทย-ข่าวทำเนียบรัฐบาล-“อนุทิน” เดินหน้าเสริมศักยภาพ อสม. หมอคนที่ 1 ภาคกลาง ให้เป็น “สมาร์ท อสม.”


วันศุกร์ที่ 2 กันยายน 2565
“อนุทิน” เดินหน้าเสริมศักยภาพ อสม. หมอคนที่ 1 ภาคกลาง ให้เป็น “สมาร์ท อสม.”
รองนายกรัฐมนตรีและรัฐมนตรีว่าการกระทรวงสาธารณสุข เดินหน้าเสริมศักยภาพ อสม. “หมอคนที่ 1” ภาคกลาง ยกระดับสู่การเป็น “สมาร์ท อสม.” ดูแลคนในชุมชน เน้นกลุ่มเปราะบาง คือ ผู้ป่วยโรคไม่ติดต่อเรื้อรัง โรคไตเรื้อรังและผู้สูงอายุติดบ้านติดเตียง
รองนายกรัฐมนตรีและรัฐมนตรีว่าการกระทรวงสาธารณสุข เดินหน้าเสริมศักยภาพ อสม. “หมอคนที่ 1” ภาคกลาง ยกระดับสู่การเป็น “สมาร์ท อสม.” ดูแลคนในชุมชน เน้นกลุ่มเปราะบาง คือ ผู้ป่วยโรคไม่ติดต่อเรื้อรัง โรคไตเรื้อรังและผู้สูงอายุติดบ้านติดเตียง พร้อมเป็นต้นแบบการปรับเปลี่ยนพฤติกรรมสุขภาพ
วันนี้ (2 กันยายน 2565) ที่กองพลรบพิเศษที่ 1 ค่ายเอราวัณ  อำเภอเมือง จังหวัดลพบุรี นายอนุทิน ชาญวีรกูล รองนายกรัฐมนตรีและรัฐมนตรีว่าการกระทรวงสาธารณสุข เปิดการประชุมเสริมศักยภาพ “อสม. หมอคนที่ 1 ที่พึ่งชุมชน คนรักษ์สุขภาพ ภาคกลาง” พร้อมมอบบัตร อสม. อิเล็กทรอนิกส์ แก่ อสม. จำนวน 19 ราย โดยมี นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ นพ.สุระ วิเศษศักดิ์ รองปลัดกระทรวงสาธารณสุข นายสุภกิณห์ แวงชิน รองผู้ว่าราชการจังหวัดลพบุรี ผู้บริหารกระทรวงสาธารณสุข และอสม. เข้าร่วมงานกว่า 1,000 คน
นายอนุทิน กล่าวว่า ในสถานการณ์โควิด 19 อสม. เป็นหนึ่งกำลังหลักที่ช่วยสร้างผลงานให้ประเทศไทยสามารถควบคุมป้องกันโรคได้เป็นอย่างดี ทำให้ได้รับความชื่นชมและความเชื่อถือจากทั่วโลก และในการพัฒนาระบบสุขภาพปฐมภูมิเข้มแข็งของกระทรวงสาธารณสุข อสม.คือหนึ่งบุคลากรสำคัญที่จะขับเคลื่อนนโยบาย 3 หมอ ให้คนไทยทุกครอบครัวมีหมอประจำตัว 3 คน ภายใต้แนวคิด “หมอคนที่ 1 ที่พึ่งชุมชน คนรักษ์สุขภาพ” โดยมี อสม. เป็นหมอคนที่ 1 ใกล้ตัว ใกล้ชิดประชาชน ร่วมกับหมอคนที่ 2 และ 3 ในการดูแลสุขภาพของคนในชุมชนมุ่งเป้าดูแลผู้ป่วยโรคไม่ติดต่อเรื้อรัง (NCDs) ผู้ป่วยโรคไตเรื้อรัง (CKD) และผู้สูงอายุติดบ้านติดเตียง (LTC) พร้อมยกระดับสู่การเป็น “สมาร์ท อสม.” ที่จะเป็นที่พึ่งและสร้างคุณภาพชีวิตที่ดีทั้งด้านสุขภาพร่างกาย จิตใจ สังคม และสภาพแวดล้อม ให้แก่คนในชุมชน โดยทำหน้าที่เป็นแกนนำสุขภาพ เป็นต้นแบบการปรับเปลี่ยนพฤติกรรมสุขภาพ และสนับสนุนความเข้มแข็งของเครือข่ายสุขภาพในชุมชน ให้เกิดการจัดการสุขภาพชุมชนเพื่อการพึ่งตนเองด้านสุขภาพ นอกจากนี้ สถาบันพระบรมราชชนกยังจัดให้อสม. หรือทายาทสายตรงได้ศึกษาต่อหลักสูตรผู้ช่วยพยาบาล เพื่อช่วยเสริมศักยภาพและต่อยอดการดูแลสุขภาพประชาชนต่อไป
“ความโชคดีของระบบสาธารณสุขไทย คือมี อสม. เป็นกลไกและกำลังสำคัญในการขับเคลื่อนนโยบายและดูแลสุขภาพของประชาชนในชุมชน ให้เป็นไปตามเป้าหมายของกระทรวงสาธารณสุข คือ ประชาชนมีสุขภาพที่ดีลดการเข้ารับการรักษาในโรงพยาบาล ลดค่าใช้จ่ายในการเดินทาง และระบบสาธารณสุขแข็งแรงอย่างยั่งยืน” นายอนุทินกล่าว
สำหรับกิจกรรมในการประชุมเสริมศักยภาพ อสม. หมอคนที่ 1 ที่พึ่งชุมชน คนรักษ์ สุขภาพ ภาคกลาง มีการฝึกอบรมใช้แอปพลิเคชัน “smart อสม.” และการแสดงผลงาน ของหน่วยงานและ รพ.สต. จังหวัดต่างๆ ในเขตสุขภาพที่ 4 และ 5 อาทิ  สำนักงานป้องกันควบคุมโรคที่ 4 จังหวัดสระบุรี, ศูนย์วิทยาศาสตร์การแพทย์ที่ 4 สระบุรี, กองพัฒนายาแผนไทยและสมุนไพร กรมการแพทย์แผนไทยและการแพทย์ทางเลือก, รพ.สต.ตำบลคลองเรือ อ.วิหารแดง จ.สระบุรี, องค์กร อสม.สร้างสุขภาพ อ.ท่าม่วง จ.กาญจนบุรี, รพ.สต.ท่าแค อ.ลพบุรี เป็นต้น
************************************** 2 กันยายน 2565

ที่มา : https://www.thaigov.go.th/news/contents/details/58739