รัฐบาลไทย-ข่าวทำเนียบรัฐบาล-สำนักงานสลากฯ แจงการออกรางวัลของสำนักงานฯ งวดวันที่ 1 พฤศจิกายน 2565 เป็นไปด้วยความโปร่งใส และถูกต้องตามขั้นตอนทุกประการ


วันอังคารที่ 1 พฤศจิกายน 2565
พิมพ์
สำนักงานสลากฯ แจงการออกรางวัลของสำนักงานฯ งวดวันที่ 1 พฤศจิกายน 2565 เป็นไปด้วยความโปร่งใส และถูกต้องตามขั้นตอนทุกประการ
การออกรางวัลของสำนักงานสลากกินแบ่งรัฐบาล ดำเนินการเป็นไปตามมาตรฐาน ISO 9001:2015 ที่มีความโปร่งใส ตรวจสอบได้ ทุกขั้นตอน ส่วนตัวเลขที่จะออกนั้น มีโอกาสเท่ากันทุกตัวเลข ไม่ว่าจะเป็นเลขที่เพิ่งออกไปในงวดที่ผ่านมา หรือเลขที่ซ้ำกันทั้งหกหลัก
วันนี้ (1 พฤศจิกายน 2565 ) เวลา 16.00 น. ที่สำนักงานสลากกินแบ่งรัฐบาล พันโท หนุน ศันสนาคม ผู้อำนวยการสำนักงานสลากกินแบ่งรัฐบาล กล่าวต่อผู้สื่อข่าว ภายหลังการออกรางวัลสลากกินแบ่งรัฐบาลงวดวันที่ 1 พฤศจิกายน 2565 รางวัลที่ 1 เลขที่ออก 913106 ว่า การออกรางวัลของสำนักงานสลากกินแบ่งรัฐบาล ดำเนินการเป็นไปตามมาตรฐาน ISO 9001:2015 ที่มีความโปร่งใส ตรวจสอบได้ ทุกขั้นตอน ส่วนตัวเลขที่จะออกนั้น มีโอกาสเท่ากันทุกตัวเลข ไม่ว่าจะเป็นเลขที่เพิ่งออกไปในงวดที่ผ่านมา หรือเลขที่ซ้ำกันทั้งหกหลัก  ดังนั้น จึงไม่มีใครทราบหมายเลขที่จะออกรางวัลล่วงหน้าได้ ทุกหมายเลขมีโอกาสออกได้หมด
ในส่วนของ นพ.จินดา โรจนเมธินทร์ ผู้อำนวยการโรงพยาบาลราชวิถี ประธานกรรมการออกรางวัลสลากกินแบ่งรัฐบาลงวดนี้ กล่าวว่า อุปกรณ์และขั้นตอนกระบวนการออกรางวัลสลาก สามารถตรวจสอบได้ทุกขั้นตอน ตั้งแต่การตรวจสอบอุปกรณ์ ที่ให้กรรมการทุกคนมีส่วนร่วมในการตรวจสอบ จึงขอให้ประชาชนมั่นใจและเชื่อมั่นว่าการออกรางวัลของสำนักงานสลากฯ เป็นไปด้วยความโปร่งใสทุกประการ

ที่มา : https://www.thaigov.go.th/news/contents/details/61132