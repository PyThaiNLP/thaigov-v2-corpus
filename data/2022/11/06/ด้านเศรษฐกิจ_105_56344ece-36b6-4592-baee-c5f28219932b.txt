รัฐบาลไทย-ข่าวทำเนียบรัฐบาล-รฟฟท. เผยตัวเลขผู้โดยสารรถไฟฟ้าสายสีแดงรวมมากกว่า 3 ล้านคน ตั้งแต่เปิดให้บริการเชิงพาณิชย์


วันอังคารที่ 6 กันยายน 2565
รฟฟท. เผยตัวเลขผู้โดยสารรถไฟฟ้าสายสีแดงรวมมากกว่า 3 ล้านคน ตั้งแต่เปิดให้บริการเชิงพาณิชย์
รฟฟท. ผู้ให้บริการรถไฟฟ้าชานเมืองสายสีแดง เผยตัวเลขยอดผู้โดยสารเพิ่มขึ้นอย่างต่อเนื่องรวมมากกว่า 3 ล้านคน นับตั้งแต่เปิดให้บริการเชิงพาณิชย์เมื่อวันที่ 29 พฤศจิกายน 2564
นายสุเทพ พันธุ์เพ็ง กรรมการผู้อำนวยการใหญ่ บริษัท รถไฟฟ้า ร.ฟ.ท. จำกัด (รฟฟท.) กระทรวงคมนาคม หรือผู้ให้บริการรถไฟฟ้าชานเมืองสายสีแดงเปิดเผยว่า นับตั้งแต่รถไฟฟ้าชานเมืองสายสีแดงเปิดให้บริการเชิงพาณิชย์ เมื่อวันที่ 29 พฤศจิกายน 2564 จนถึงปัจจุบัน มีปริมาณผู้ใช้บริการรถไฟฟ้าชานเมืองสายสีแดงเพิ่มสูงขึ้นอย่างต่อเนื่อง ตลอดระยะเวลากว่า 10 เดือนที่ผ่านมา มีปริมาณผู้โดยสารรวมสูงถึง 3,277,824 คน และมีผลการสำรวจความพึงพอใจจากผู้ใช้บริการในด้านต่าง ๆ อยู่ในระดับพึงพอใจมาก ซึ่งแสดงให้เห็นว่าผู้โดยสารมีความเชื่อมั่นต่อการให้บริการรถไฟฟ้าชานเมืองสายสีแดงมากยิ่งขึ้น บริษัทฯได้ดำเนินนโยบาย มาตรการต่างๆที่เป็นการยกระดับการให้บริการ โดยมีสถิติความตรงต่อเวลา ความน่าเชื่อถือ และความพร้อมของขบวนรถไฟฟ้าชานเมืองสายสีแดงตั้งแต่เปิดให้บริการเชิงพาณิชย์อยู่ที่ 99.45% , 99.52% และ 100% ตามลำดับ รวมถึงมีการรักษาความปลอดภัยในทุกพื้นที่ อีกทั้งล่าสุดเมื่อเดือนเมษายน 2565 ที่ผ่านมา บริษัทได้ผ่านการรับรองมาตรฐาน ISO 9001 : 2015 ในขอบเขตการปฏิบัติการเดินรถไฟฟ้า ความปลอดภัย และวิศวกรรมซ่อมบำรุง จากหน่วยรับรอง Bureau Veritas (BV) ซึ่งเป็นองค์กรที่ให้บริการด้านการตรวจประเมินและออกใบรับรองในด้านคุณภาพ อาชีวอนามัยและความปลอดภัยในระดับโลก
ทั้งนี้เชื่อมั่นว่าด้วยมาตรฐานระดับสากลที่บริษัทนำมาใช้ขับเคลื่อนองค์กรในทุกมิติ จะส่งผลให้สามารถยกระดับการให้บริการแก่ผู้โดยสารได้อย่างมีประสิทธิภาพสูงสุด รวมถึงบริษัทยังคงมุ่งมั่นพัฒนาองค์กรให้มีคุณภาพ เพื่อตอบแทนความเชื่อมั่นที่ผู้โดยสารได้ให้ความไว้วางใจด้วยดีเสมอมา
หากมีข้อสงสัยสามารถติดต่อสอบถามรายละเอียดข้อมูลเพิ่มเติมได้ที่ส่วนบริการลูกค้า 1690 ตลอด 24 ชั่วโมง รถไฟฟ้าสายสีแดง ยกระดับคุณภาพชีวิตชานเมือง

ที่มา : https://www.thaigov.go.th/news/contents/details/58908